གསུང་འབུམ། ཤེས་བྱ་ཀུན་རིག
པོད ༥༧
མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་འབྱེད་པ་ཟབ་དོན་གནད་ཀྱི་ཟླ་འོད།
༄༅། །མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་འབྱེད་པ་ཟབ་དོན་གནད་ཀྱི་ཟླ་འོད་ཅེས་བྱ་བ་བཞུགས་སོ།། ཨོཾ་སྭ་སྟི། མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་འབྱེད་པ་ཟབ་དོན་གནད་ཀྱི་ཟླ་འོད་ཅེས་བྱ་བ། དུས་གསུམ་སངས་རྒྱས་ཐམས་ཅད་ཀྱི་མཁྱེན་བརྩེ་ནུས་པའི་བདག་ཉིད་བླ་མ་དང་ལྷག་པའི་ལྷ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་པར་མཛད་དུ་གསོལ། རབ་དཀར་སྟོན་ཀའི་ཟླ་འོད་རྒྱས་པའི་སྐུ། ། ཡན་ལག་དྲུག་ཅུའི་གསུང་གི་སྒྲ་དབྱངས་ལྡན། ། མཁའ་ལྟར་མི་གཡོ་བརྟན་པའི་ཐུགས་མངའ་བ། ། བློ་གཏེར་གངས་རིའི་མདོག་ཅན་གུས་པས་མཆོད། ། མཁྱེན་པའི་ཆུ་གཏེར་གཏིང་མཐའ་རབ་ཡངས་པ། །
སྐུ་གསུམ་ནོར་བུ་འབར་བའི་འོད་ཀྱིས་མཛེས། ། རྨད་བྱུང་ཕྲིན་ལས་དྭངས་པའི་ཆུ་ཀླུང་ལྡན། ། ཀུན་མཁྱེན་གདེངས་ཅན་དབང་པོར་ཕྱག་འཚལ་ལོ། ། ཡིད་འོང་འཇའ་ཚོན་གུར་ཁྱིམ་བཀོད་པའི་དབུས། ། ཐུགས་རྗེའི་བསིལ་ཟེར་ཕྱོགས་བྲལ་རྣམ་པར་གཡོ། ། མ་ལུས་འགྲོ་བ་ཀུན་གྱི་ཉེར་འཚོའི་གནས། ། སྟོབས་བཅུའི་སྟོབས་ལྡན་མི་ཕམ་རྒྱལ་གྱུར་ཅིག ། གཞན་དོན་ལྷག་བསམ་ཁུར་གྱིས་ཡིད་དལ་ཞིང༌། ། མང་ཐོས་ཆུ་ཤེལ་ཟླ་བའི་འོད་རྒྱས་པ། ། འཆད་རྩོད་རྩོམ་པའི་འོད་ཀྱི་དཔུང་ཚོགས་ལྡན། །
དཔལ་ལྡན་བླ་མ་རྒྱུ་སྐར་དབང་པོ་རྒྱལ། ། ལེགས་བཤད་སྤྲིན་སྔོན་རོལ་པའི་ཁང་བཟང་ནས། ། སྒྲ་དོན་རྒྱན་གྱི་དྲིལ་བུའི་ཕྲེང་སྒྲ་སྒྲོགས། ། སྡེབ་སྦྱོར་དོན་གྱི་རོལ་པའི་དགའ་སྟོན་འགྱེད། ། བྱམས་པའི་གསུང་རབ་མཆོག་ཏུ་བསྟོད་པར་བགྱི། ། ཟབ་ཅིང་རྒྱ་ཆེའི་གསུང་རབ་པདྨོའི་མཚོ། ། དགོངས་དོན་གེ་སར་སྙིང་པོ་གསལ་བྱེད་རྒྱན། ། བྱམས་པའི་གསུང་རབ་ལེགས་བཤད་འདབ་བརྒྱ་པ། ། རྣམ་བཤད་ཉི་མའི་འོད་ཀྱིས་དབྱེ་བར་བྱ། ། འདིར་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དོན་སྟོན་པ་ལ་གསུམ་སྟེ།
བསྟན་བཅོས་ཀྱི་མཚན་གྱི་དོན་དང༌། གཞུང་གི་ཚིག་གི་དོན་བཤད་པ་དང༌། བརྩམས་པ་མཐར་ཕྱིན་པའི་བྱ་བའོ། ། དང་པོ་ལ་མཚན་སྒྱུར་བ་ནི། ཨ་བྷི་ནི་མངོན་པའོ། ། ས་མ་ཡ་ནི་རྟོགས་པའོ། ། ཨ་ལང་རྟོགས་པ་ལའོ་ཞེས་པའི་བྱིངས་དང་ཉེར་སྒྱུར་རམ་སྔོན་ལ་བཞག་ནས་མཚམས་སྦྱར་བའོ། ། ཨ་ལངྐཱ་ར་ནི་རྒྱན་ནོ། ། ནཱ་མ་ནི་ཞེས་བྱ་བའོ། ། ཛྙཱ་ནི་ཤེས་པའོ། །
པྲ་ནི་ཉེར་སྒྱུར་ཏེ་རབ་ལ་འཇུག་པས་ཤེས་སོ། ། པཱ་ར་ནི་ཕ་རོལ། མི་ཏ་ནི་ཕྱིན་པའོ། ། ཨུ་པ་དེ་ཤ་ནི་མན་ངག་གོ ། ཤཱསྟྲ་ནི་བསྟན་བཅོས་སོ། ། པྲྀཏྟེ་ནི་འགྲེལ་པའོ། ། མཚན་དོན་བཤད་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ནི་དོན་གསུམ་ལ་འཇུག་སྟེ། གཞུང་དང༌། ལམ་དང༌།
འབྲས་བུའོ། ། དང་པོ་ནི་རྗོད་བྱེད་ལ་འཇུག་སྟེ། ཤེས་རབ་ཀྱི་ཕ་རོལ་ཏུ་ཕྱིན་པའི་དོན་སྟོན་པའི་ཕྱིར་རོ། ། གཉིས་པ་ནི་ཕ་རོལ་ཏུ་ཕྱིན་པར་བྱེད་པས་ན་ཕ་རོལ་ཏུ་ཕྱིན་པའོ། ། གསུམ་པ་ནི་ཕ་རོལ་ཏུ་ཕྱིན་པའི་ངོ་བོ་ཡིན་པས་ཕ་རོལ་ཏུ་ཕྱིན་པའོ། ། སློབ་དཔོན་ལྟར་ན། གཞུང་དང་ལམ་གཉིས་ནི་ཤེར་ཕྱིན་བཏགས་པ་བ་སྟེ། ཤེར་ཕྱིན་ཐོབ་བྱེད་ཡིན་པའི་ཕྱིར་འབྲས་བུའི་མིང་རྒྱུ་ལ་བཏགས་པའོ། ། སེམས་བསྐྱེད་ཀྱང་སེམས་བསྐྱེད་པར་བྱ་བས་ན་སེམས་བསྐྱེད་ཅེས་བྱ་བ་ལ་བཞེད་ཀྱི། སེམས་བསྐྱེད་པར་བྱེད་པ་ལ་མི་བཞེད་དོ། །
ངོ་བོ་ནི་སངས་རྒྱས་བཅོམ་ལྡན་འདས་ཀྱི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ལ་གཟུང་སྟེ། དེ་ལ་ཡེ་ཤེས་ཞེས་པ་དང༌། གཉིས་སུ་མེད་པ་ཞེས་པ་དང༌། སྒྱུ་མ་ལྟ་བུ་ཞེས་པའི་ཚིག་གསུམ་གྱིས་སངས་རྒྱས་ལ་ཡེ་ཤེས་མེད་པར་འདོད་པ་དང༌། ཉན་ཐོས་སྡེ་གཉིས་ཀྱིས་གཟུང་འཛིན་རྫས་ཐ་དད་དུ་འདོད་པ་དང༌། སེམས་ཙམ་པ་གཟུང་འཛིན་གཉིས་མེད་བཞེད་ཀྱང་ཡེ་ཤེས་བདེན་དངོས་སུ་འདོད་པ་གསུམ་རིམ་པ་བཞིན་དུ་སེལ་བའི་དོན་དུ་སྨྲོས་སོ། ། མན་ངག་གི་སྒྲ་དོན་ལ་གཉིས་ཏེ། སྦས་པའི་དོན་གསལ་བར་བྱེད་པ་དང༌། རྒྱ་ཆེན་པོའི་དོན་ཚིག་ཉུང་ངུས་སྟོན་པའོ། ། མངོན་པར་རྟོགས་པའི་རྒྱན་ནི་དོན་གཉིས་ཀ་དང་ལྡན་ཏེ།
ཤེར་ཕྱིན་གྱི་མདོར་མངོན་པར་རྟོགས་པའི་རིམ་པ་སྦས་དོན་དུ་ཡོད་པ་འདིས་གསལ་བར་བྱེད་པའི་ཕྱིར་དང༌། སྟོང་ཕྲག་བརྒྱ་པའི་དོན་ཚིག་ཉུང་ངུས་སྟོན་པའི་ཕྱིར་ཞེས་འཆད་དོ། ། སཾ་སྐྲྀ་ཏའི་སྐད་ལྟར་ན། ཨུ་པ་ཉེ་བ་དང༌། དེ་ཤ་བསྟན་པ་ལ་འཇུག་པས་ཉེ་བར་བསྟན་པ་ཞེས་པ་སྟེ་བསྟན་ནས་ཉེ་བར་ཏེ་མྱུར་དུ་ཁོང་དུ་ཆུད་པར་བྱེད་ཅེས་པའི་དོན་ནོ། ། བསྟན་བཅོས་ནི་འཆོས་སྐྱོབ་ཀྱི་ཡོན་ཏན་གཉིས་དང་ལྡན་པ་སྟེ། རྣམ་བཤད་རིག་པ་ལས། ཉོན་མོངས་དགྲ་རྣམས་མ་ལུས་འཆོས་པ་དང༌། ། ངན་འགྲོ་སྲིད་ལས་སྐྱོབ་བྱེད་གང་ཡིན་པ། ། འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། །
གཉིས་པོ་འདི་དག་གཞན་གྱི་ལུགས་ལ་མེད། ། ཅེས་པ་ལྟར་རོ། ། སཾ་སྐྲྀ་ཏ་ལས་ཤཱསྟྲ་ཞེས་འབྱུང་སྟེ། ཤ་ས་ནི་འཆོས་པའོ། ། ཏ་ར་ནི་སྒྲོལ་བ་སྟེ། འཆོས་པ་དང་སྒྲོལ་བ་གཉིས་ཀྱི་སྒྲ་དོན་བཤད་དོ། ། འདི་ལྟར་ན་ཐར་པ་ཐོབ་པའི་ཐབས་སྟོན་པས་བསྟན་བཅོས་ཞེས་བརྗོད་ཀྱི། གཞན་ལ་བསྟན་བཅོས་ཀྱི་སྒྲ་དོན་མེད་དོ། ། བསྟན་བཅོས་ནི་བཞི་སྟེ། རྒྱ་ཆེན་པོ་སྡུད་པར་བྱེད་པ་དང༌།
འཐོར་བ་སྡུད་པར་བྱེད་པ་དང༌། འཁྲུགས་པ་གོ་རིམ་དུ་བསྡེབས་པ་དང༌། མི་གསལ་བ་གསལ་བར་བྱེད་པའོ། ། དང་པོ་ནི་མངོན་པ་མཛོད་ལྟ་བུ་སྟེ། བྱེ་བྲག་བཤད་མཛོད་ཆེན་མོའི་དོན་བསྡུས་ཏེ་བསྟན་པའི་ཕྱིར་རོ། ། གཉིས་པ་ནི་མངོན་པ་ཀུན་ལས་བཏུས་ཀྱིས་སའི་སྡེའི་དོན་སྟོན་པ་ལྟ་བུའོ། ། གསུམ་པ་ནི་སའི་དངོས་གཞི་ཆོས་མངོན་པའི་གོ་རིམ་ངེས་མེད་དུ་འཐོར་བ་རྣམས་སྡོམ་ཚིག་གིས་ས་བཅོ་ལྔར་བསྡུས་ནས་གོ་རིམ་བཀོད་པ་ལྟ་བུའོ། ། བཞི་པ་ནི་མངོན་རྟོགས་རྒྱན་ལྟ་བུའོ། ། མངོན་པར་རྟོགས་པ་ནི་བདག་མེད་པའི་དོན་མངོན་སུམ་དུ་རྟོགས་པས་མངོན་པར་རྟོགས་པ་སྟེ། དེ་ལ་མངོན་དུ་ཕྱོགས་པ་དང་མངོན་སུམ་དུ་རྟོགས་པ་གཉིས་སོ། །
དང་པོ་ནི་ཚོགས་སྦྱོར་གྱི་རྟོགས་པ་ཡིན་ལ། གཉིས་པ་ནི་མཐོང་ལམ་ཡན་ཆད་ཀྱི་རྟོགས་པའོ། ། རྒྱན་ལ་གཉིས་ཏེ། མཛེས་བྱེད་ཀྱི་རྒྱན་དང༌། གསལ་བྱེད་ཀྱི་རྒྱན་ནོ། ། འདི་ནི་ཕྱི་མ་སྟེ། ཡུམ་གྱི་སྦས་པའི་དོན་གསལ་བར་བྱེད་པས་རྒྱན་ཞེས་སོ། ། འགྲེལ་པ་ནི་ལྔ་སྟེ། རྒྱ་ཆེར་འགྲེལ་དང༌། དཀའ་འགྲེལ་དང༌།
བསྡུས་དོན་གྱི་འགྲེལ་པ་དང༌། དོན་འགྲེལ་དང༌། སྒྲ་འགྲེལ་ལོ། ། དང་པོ་ནི་ཚིག་དོན་གཉིས་ཀ་ཞིབ་མོར་འབྱེད་པའོ། ། གཉིས་པ་ནི་དཀའ་བའི་དོན་རྣམས་འགྲེལ་པའོ། ། གསུམ་པ་ནི་བརྗོད་བྱའི་དོན་སོ་སོར་རྣམ་པར་ཕྱེ་བ་རྣམས་རིགས་མཐུན་བསྡུས་ཏེ་བསྟན་པའོ། ། བཞི་པ་ནི་དོན་ཙམ་འཆད་པའོ། ། ལྔ་པ་ནི་སྒྲ་ཟིན་ཙམ་སྟོན་པའོ། ། གཉིས་པ་གཞུང་གི་ཚིག་དོན་བཤད་པ་ལ་གསུམ་སྟེ། བཤད་པ་ལ་འཇུག་པ་དང༌།
བཤད་པ་ཉིད་ཉེ་བར་དགོད་པ་དང༌། བཤད་པ་མཐར་ཕྱིན་པའི་བྱ་བའོ། ། དང་པོ་ལ་གསུམ་སྟེ། མཆོད་པར་བརྗོད་ཅིང་བརྩམ་པར་དམ་བཅའ། སྔོན་གྱི་སློབ་དཔོན་རྣམས་ཀྱི་བཤད་པའི་ཚུལ། རང་ཉིད་ཀྱིས་འགྲེལ་པ་རྩོམ་པའི་རྒྱུའོ། ། དང་པོ་ནི། ཤེས་རབ་ཕ་རོལ་ཕྱིན་པ་ལ་གུས་ཕྱག་འཚལ་ཞེས་བྱའོ། ། དགོས་པ་ཅིའི་ཕྱིར་ཞེ་ན། རྒྱན་གྱི་ཚིག་ལེའུར་བྱས་པ་དག་རྣམ་པར་དབྱེ་བའི་ཕྱིར་རོ། །
ཚུལ་ཇི་ལྟར་དབྱེ་ཞེ་ན། རྒྱས་འབྲིང་བསྡུས་པ་ཀུན་གྱི་རྒྱན་དུ་འགྱུར་བ་ནི་ཞེས་བྱའོ། ། འདི་ཇི་ལྟར་ཤེས་ཤེ་ན། དགོས་འགྲེལ་དུ། རྒྱལ་བའི་ཡུམ་རྣམ་པ་གསུམ་ཆར་ལས་བརྗོད་པར་བྱ་བ་ཉིད་དུ་བསྟན་པ་གང་ཡིན་པ་དང་ཞེས་པ་དང༌། སེམས་བསྐྱེད་ཀྱི་མདོ་སྦྱོར་བའི་སྐབས་སུ། རྒྱལ་བའི་ཡུམ་རྣམ་པ་གསུམ་ཆར་ལས་ཀྱི་ཞེས་གསུངས་པ་དང༌། མཁྱེན་གསུམ་གྱི་འཕགས་བཞིའི་མངོན་རྟོགས་བསྡུས་པར་བསྟན་པའི་སྐབས་སུ་ཡུམ་གསུམ་ཆར་ཁུངས་སུ་མཛད་པའི་ཕྱིར་རོ། ། གཉིས་པ་ནི། རྣམ་པར་དབྱེ་ཞེས་དམ་བཅའ་བར་བྱེད་ན་ཡུམ་གྱི་དོན་རིགས་པས་རྟོགས་ནས་སམ་བླ་མའི་མན་ངག་ལ་བརྟེན་ནས་བཤད།
དང་པོ་མི་འཐད་དེ། ཡུམ་གྱི་དོན་ཤིན་ཏུ་ལྐོག་ཏུ་གྱུར་པའི་ཕྱིར་ཞེ་ན། དང་པོ་ཁས་མི་ལེན་ལ། ཕྱི་མ་ལྟར་ཏེ། སློབ་དཔོན་བཞིའི་གདམས་པ་ལས་འཆད་པས་སོ་ཞེས་ལོ་ཙཱ་བས་སོ། ། འབུམ་ཕྲག་གསུམ་པའི་བཞེད་པ་ལྟར་ན། སྔོན་གྱི་སློབ་དཔོན་དག་གིས་ཅུང་ཟད་ཕྱེ་བ་ཡོད་དམ་མེད། མེད་ན་འཆད་པར་མི་ནུས་པ་དང་རང་བཟོའི་ཉེས་པ་ཡོད་དོ། ། གལ་ཏེ་རྣམ་པར་ཕྱེ་བ་ཡོད་ན་དེ་དང་ཟློས་པའི་སྐྱོན་ཡོད་དོ་ཞེ་ན། སྔ་མ་དག་གིས་ཇི་ལྟར་ཕྱེ་བའི་ཚུལ་དང་ཞར་ལ་ཟློས་པའི་སྐྱོན་མེད་པར་སྟོན་པ་ནི་ཞེས་འཆད་པ་ཉིད་ལེགས་སོ། །
ཇི་ལྟར་ཕྱེ་བའི་ཚུལ་བརྗོད་པ་ནི། རྣམ་བཤད་མཛད་དོ་ཞེས་བརྗོད་དོ། ། གང་གི་ན་བསྟན་བཅོས་ཆེན་པོའིའོ། ། གང་ལ་བརྟེན་ནས་ཤེ་ན། མི་ཕམ་མགོན་ལས་གསན་ནས་ནི་ཞེས་བྱའོ། ། གང་གིས་ན་འཕགས་པ་ཐོགས་མེད་ཀྱིས་སོ། ། དེའི་ཡོན་ཏན་ནི་གཉིས་ཏེ། བསམ་པ་ཕུན་སུམ་ཚོགས་པ་ནི་འགྲོ་ལ་ཆགས་པས་ཀུན་ཆགས་མཛད་ཅེས་པའོ། ། སྦྱོར་བ་ཕུན་སུམ་ཚོགས་པ་ནི་སྐྱོབ་པ་ཞེས་པས་བསྟན་ཏོ། ། བཤད་བྱའི་བསྟན་བཅོས་ཆེན་པོའི་འདོད་ཚུལ་ནི་གཉིས་ཏེ།
ཤེས་རབ་འབྱུང་གནས་དང་ཆོས་བཤེས་ཀྱིས་ཡུམ་ལ་འདོད་དོ། ། སློབ་དཔོན་གསེར་གླིང་པས་ནི་མངོན་པར་རྟོགས་པའི་རྒྱན་ལ་འདོད་དོ། ། སྔ་མ་མི་འཐད་དེ། བསྟན་བཅོས་ཆེན་པོ་ནི་འོག་མ་རྣམས་ཀྱི་ཡང་བཤད་བྱར་སྦྱར་དགོས་ཏེ། བསྟན་བཅོས་ཆེན་པོ་རྣམ་པར་བཀྲོལ་ལོ་ཞེས་པ་དང༌། བསྟན་བཅོས་ཆེན་པོ་རྣམ་པར་དབྱེ་ཞེས་པ་དང༌། བསྟན་བཅོས་ཆེན་པོའི་རྣམ་པར་བཤད་པ་བྱས་ཞེས་སྦྱར་དགོས་ལ། འཕགས་པ་དང་བཙུན་པ་རྣམ་པར་གྲོལ་སྡེས་མངོན་རྟོགས་རྒྱན་དང་སྦྱར་བར་མངོན་སུམ་དུ་མཐོང་ལ། གོང་འོག་གི་བཤད་བྱའི་བསྟན་བཅོས་གཅིག་ཏུ་འཆད་དགོས་པའི་ཕྱིར། ཡུམ་གྱི་འགྲེལ་པ་མཛད་ཚུལ་ཐམས་ཅད་འདིར་སྨྲོས་པ་ནི་མིན་ཏེ།
བརྒྱད་སྟོང་དོན་བསྡུས་སོགས་མ་སྨྲོས་པའི་ཕྱིར་རོ། ། དེས་ན་འདིར་མདོ་དང་རྒྱན་སྦྱར་བའི་འགྲེལ་པ་མཛད་ཚུལ་སྨྲོས་ནས། དེའི་རྗེས་སུ་འབྲངས་ནས་རང་གིས་ཀྱང་མདོ་དང་རྒྱན་སྦྱར་ནས་བསྟན་བཅོས་བརྩམ་ཞེས་བསྟན་པའི་ཕྱིར་རོ། ། གསུམ་པ་ནི། དེ་ལྟར་མཁས་པས་སྣང་བྱས་ཤིང༌། ། ཞེས་སོགས་སོ། ། གཉིས་པ་བཤད་བྱ་ཉེ་བར་དགོད་པ་ནི། མཆོད་བརྗོད་ནས་བརྩམས་ནས་ཡོངས་སུ་རྫོགས་པའི་བར་རོ། ། དང་པོ་མཆོད་བརྗོད་ནི་དོན་ལྔས་བསྟན་ཏེ། རྣམ་བཤད་རིག་པ་ལས།
མདོ་དོན་སྨྲ་བ་དག་གིས་ནི། ། དགོས་པ་བསྡུས་པའི་དོན་བཅས་དང༌། ། ཚིག་དོན་བཅས་དང་མཚམས་སྦྱོར་བཅས། ། བརྒལ་ལན་བཅས་ཏེ་བསྙད་པར་བྱ། ། ཞེས་པ་ལྟར་རོ། ། མཚམས་སྦྱར་བ་རིགས་བཞི་སྟེ། དགོས་པ་དང༌། རྒྱུ་མཚན་དང༌། དྲི་ལེན་དང༌། བརྒལ་ལན་ནོ། །
དང་པོ་ནི་མཆོད་བརྗོད་ཀྱི་མཚམས་སྦྱར་ལྟ་བུའོ། ། གཉིས་པ་ནི་སྐབས་གཉིས་པའི་མཚམས་སྦྱར་ལྟ་བུའོ། ། གསུམ་པ་ནི་དམིགས་པ་དང་ཆེད་དུ་བྱ་བའི་མཚམས་སྦྱར་ལྟ་བུའོ། ། བཞི་པ་ནི་འགོག་པ་མེད་པའི་རང་བཞིན་ལ་ཞེས་པའི་མཚམས་སྦྱར་ལྟ་བུའོ། ། བསྡུས་དོན་ནི། ཚིགས་སུ་བཅད་པ་འདིས་ནི་ཞེས་སོགས་ལྟ་བུའོ། ། དགོས་དོན་ནི། དེ་ལ་རེ་ཞིག་དེ་པའི་རྗེས་སུ་འབྲང་བ་ཞེས་སོགས་དངོས་དང་བརྒྱུད་པའི་དགོས་པ་བསྟན་པ་ལྟ་བུའོ། ། ཚིག་དོན་ནི། ཉན་ཐོས་དང་དེའི་ཕྱོགས་སུ་བསླན་པ་ཞེས་སོགས་གསུངས་པ་ལྟ་བུའོ། །
བརྒལ་ལན་ནི། དེ་ལྟར་ཕྱག་འཚལ་བ་དང་ཞེས་སོགས་ལྟ་བུའོ། ། འོ་ན་འཆད་པའི་ཡན་ལག་དྲུག་ཏུ་འགྱུར་ཏེ། བརྒལ་བ་དང་ལན་གཉིས་ཡོད་པའི་ཕྱིར་ཞེ་ན། བརྒལ་བ་ནི་ལན་འདྲེན་པའི་དོན་དུ་བཀོད་པས་ཡན་ལག་གཉིས་མིན་ནོ། ། མཆོད་བརྗོད་ཀྱི་མཚམས་སྦྱར་སྨྲས་པ་ནི་ངེས་པར་བཟུང་ནས་རེ་ཞིག་དང་པོར་ཡུམ་ལ་ཡོན་ཏན་ཇི་ལྟ་བ་བཞིན་དུ་བརྗོད་པ་སྔོན་དུ་འགྲོ་བ་ཅན་གྱི་ཕྱག་འཚལ་བའི་ཚིགས་སུ་བཅད་པ་ཉན་ཐོས་ཞི་བ་ཚོལ་རྣམས་ཞེས་སོགས་བཀོད་དོ། ། བཟུང་ཞེས་ཁྱད་པར་གྱི་གཞིའོ། ། གང་ན་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་ཅན་གྱི་རབ་ཏུ་དང་བ་ནིའོ། ། ཚུལ་ཇི་ལྟར་ན་ལེགས་པ་ཐམས་ཅད་ཐོབ་པའི་རྒྱུའི་གཙོ་བོ་ཡིན་ནོ་ཞེས་བྱ་བར་རོ། ། གང་གིས་ན་བྱམས་པའི་སོ་སོར་རང་གིས་རིག་པའི་ཡེ་ཤེས་ཀྱིས་སོ། །
དེ་ཇི་ལྟ་བུ་ཞེ་ན་མི་མཐུན་ཕྱོགས་ལྔ་དང་བྲལ་བའི་དོན་ཅན་ཏེ། ཅི་ཡང་ཡིད་ལ་མི་བྱེད་པ་ཙམ་ཡང་མིན་ཏེ། བརྒྱལ་བ་ལ་སོགས་པ་ལ་ཡང་ཐལ་བར་འགྱུར་བའི་ཕྱིར་རོ། ། རྟོག་དཔྱོད་ལས་ཡང་དག་པར་འདས་པ་ཙམ་གྱིས་འཇོག་པ་ཡང་མིན་ཏེ། བསམ་གཏན་གཉིས་པ་ལ་སོགས་པ་ཡང་ཐལ་བར་འགྱུར་བས་སོ། ། རྟོག་པ་ཉེ་བར་ཞི་བས་ཀྱང་མིན་ཏེ། འགོག་སྙོམས་ལ་སོགས་པ་ལ་ཡང་ཐལ་བར་འགྱུར་བས་སོ། ། རྟོག་པའི་ངོ་བོ་མ་ཡིན་པ་ཙམ་གྱིས་ཀྱང་མིན་ཏེ། མིག་ལ་སོགས་པའི་དབང་པོ་ལ་ཡང་ཐལ་བར་འགྱུར་བས་སོ། ། མི་རྟོག་པར་བྱའོ་སྙམ་པ་ལ་ཡང་མ་ཡིན་ཏེ།
དེ་ཉིད་རྟོག་པ་ཡིན་པའི་ཕྱིར་རོ། ། ཆོས་དང་ཆོས་ཉིད་རྣམ་པར་འབྱེད་པ་ལས། ཡིད་ལ་མི་བྱེད་པ་དང༌། ཡང་དག་པར་འདས་པ་དང༌། ཉེ་བར་ཞི་བ་དང༌། ངོ་བོ་ཉིད་ཀྱི་དོན་དང༌། མངོན་རྟོགས་སུ་འཛིན་པ་སྟེ་རྣམ་པ་ལྔ་སྤངས་པའི་རང་གི་མཚན་ཉིད་ཀྱིས་སོ་ཞེས་པ་ལྟར་རོ། ། དེས་ན་སོ་སོར་རྟོག་པའི་ཤེས་རབ་ཀྱིས་ཆོས་རྣམས་ལ་བརྟགས་ནས་ཅིར་ཡང་མི་རྙེད་པའི་སྟོང་པ་ཉིད་ཀྱི་དོན་ལ་མཉམ་པར་བཞག་པའི་སྒྲ་དོན་དང་མ་འདྲེས་པའི་ཚུལ་གྱིས་རྟོགས་པའི་བློའོ། ། སྒྲ་དོན་ནི་རྣལ་འབྱོར་པ་སོ་སོ་རང་གིས་ཉམས་སུ་མྱོང་བའི་ཚུལ་གྱིས་རིག་པ་ཡིན་གྱི། གཞན་གྱིས་ཇི་ལྟ་བ་བཞིན་དངོས་སུ་རིག་པ་མིན་ནོ། །
མཆོད་བརྗོད་ཀྱི་ཚིགས་བཅད་གསུངས་པའི་དགོས་པ་ནི་གཉིས་ཏེ། དམ་པའི་སྤྱོད་པ་དང་མཐུན་པ་དང༌། གཞན་དྭང་བ་སྐྱེ་བའི་ཆེད་དོ། ། དང་པོ་ནི། རང་ཉིད་དམ་པའི་སྤྱོད་པ་དང་མཐུན་པར་རབ་ཏུ་སྟོན་པ་ཞེས་པས་བརྗོད་དེ། རང་ཉིད་དམ་པར་རྟོགས་པས་གདུལ་བྱ་གཞན་བསྟན་བཅོས་ལ་འཇུག་པའི་ཆེད་དོ། ། འདིར་རང་དོན་གྱི་དགོས་པ་ལ་སྦྱོར་བ་ནི་མི་འཐད་དེ། བྱམས་པ་ནི་དགའ་ལྡན་གནས་ནས་འཕོས་ནས་མཛད་པ་བཅུ་གཉིས་ཀྱི་ཚུལ་སྟོན་པའི་ཕྱིར་དང༌། དེ་ཡང་ཆོས་སྐུ་ཐོབ་ཟིན་པས་བསྟན་པའི་ཕྱིར་རོ། ། རྒྱུད་བླ་མ་ལས།
ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བ་མངོན་པར་སྐྱེ་བ་དང༌། ། དགའ་ལྡན་གནས་ནས་འཕོ་བ་དང༌། ། ཞེས་གསུངས་པ་ལྟར་རོ། ། གསང་བ་འདུས་པ་ལས་ལྷ་སུམ་ཅུ་སོ་གཉིས་ཀྱི་དབྱེ་བས་དཀྱིལ་འཁོར་སུམ་ཅུ་སོ་གཉིས་སུ་འགྱུར་བར་གསུངས་པས་ན། བྱམས་པས་གཙོ་བོར་བྱས་པའི་དཀྱིལ་འཁོར་གསུངས་པའི་ཕྱིར་རོ། ། བྱང་ཆུབ་སེམས་དཔར་བཤད་པ་ནི་གཞན་ངོར་སྟོན་པ་ཙམ་མོ། ། གཉིས་པ་དྭང་བ་བསྐྱེད་པ་གང་གི་ཆེད་ཡིན་ཞེ་ན། ཡུམ་ལ་དོན་གྱིས་འཇུག་པར་བྱ་བའི་ཕྱིར་ཏེ།
དྭང་བ་ལས་ཡུམ་ལ་འཇུག་ཚུལ་ཕྱི་འགྲེལ་གྱིས་སྟོན་ཏོ། ། འཇུག་བྱའི་ཡུལ་གང་ཞེ་ན། བཅོམ་ལྡན་འདས་མ་སྟེ་མཁྱེན་གསུམ་མོ། ། ཅིའི་ཕྱིར་དེ་ལ་དེ་སྐད་ཅེས་བརྗོད་ཅེ་ན། ཡོན་ཏན་རིན་པོ་ཆེ་ཕུལ་དུ་དབྱུང་དུ་མེད་ཅིང་དཔག་ཏུ་མེད་པའི་འབྱུང་གནས་ཡིན་པའི་ཕྱིར་རོ། ། འགའ་ཞིག་འདིས་འབྲས་ཡུམ་ཁོ་ན་ཡུམ་དུ་བསྟན་ཞེ་ན། འདིས་ནི་འབྱུང་གནས་ཞེས་པའི་ཚིག་གི་དོན་ཁོང་དུ་མ་ཆུད་པར་ཟད་དེ། ཆོས་ཀྱི་སྐུ་ཕྲིན་ལས་དང་བཅས་པ་ནི་ཐམས་ཅད་མཁྱེན་པ་ཉིད་གསུམ་གྱི་རྣམ་པར་སྨིན་པ་ཡིན་ནོ་ཞེས་གསུངས་པ་ལྟར་རོ། ། བསྡུས་དོན་ནི། ཚིགས་སུ་བཅད་པ་ཞེས་སོགས་སོ། །
དགོས་དོན་ལ་གཉིས་ཏེ། དད་པའི་རྗེས་འབྲང་དྭང་བ་བསྐྱེད་པའི་ཚུལ་ནི། འདི་ཐོས་ནས་དྭང་བ་སྐྱེ་ཞེས་བྱ་བའི་བར་རོ། ། དབང་རྣོན་དྭང་བ་སྐྱེ་བའི་ཚུལ་ནི། དེ་ཐོས་ནས་ཆོས་ཀྱི་རྗེས་སུ་འབྲང་བ་རྣམས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ལ་དྭང་བར་རབ་ཏུ་སྐྱེད་པར་བྱེད་དོ་ཞེས་སྦྱར་རོ། ། ཚུལ་ཇི་ལྟར་ན་ཤེས་རབ་ཀྱི་ཕ་རོལ་ཏུ་ཕྱིན་པས་སངས་རྒྱས་ལ་སོགས་པ་བསྐྲུན་པར་མཛད་པ་ནི་གདོན་མི་ཟ་བར་སྲིད་པ་ཉིད་དོ་ཞེས་ངེས་པར་བཟུང་སྟེའོ། ། ཤེས་རབ་ཇི་ལྟ་བུ་ཞེ་ན། ཚུལ་གསུམ་པ་ཅན་ཏེ། ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ཡིན་པའི་ཕྱིར་རོ། ། དབང་རྣོན་དྭང་བ་སྐྱེ་བ་ནི་རྒྱུ་མཚན་ལ་ལྟོས་ནས་སོ། །
གང་བཟུང་ཞེ་ན། མཆོད་བརྗོད་ཀྱི་ཚིགས་སུ་བཅད་པའི་དོན་གྱི་མཚན་ཉིད་ཅན་གྱི་ཡུམ་གྱིས་བཞེད་དོན་བསྒྲུབ་ཚུལ་བསྟན་པ་ལ་གནོད་པ་གང་ཡང་མ་མཐོང་ནས་ཞེས་སྦྱར་རོ། ། ཡུམ་ཇི་ལྟ་བུ་ཞེ་ན། གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར་ཞེས་གསུངས་པ་ལ་སོགས་པའི་ཚད་མས་གཞི་དང་ལམ་དང་རྣམ་པ་སྐྱེ་བ་མེད་པ་ཡོངས་སུ་ཤེས་པའོ། ། འགྲེལ་བྱེད་ཁ་ཅིག ཚད་མས་གནོད་པ་མ་མཐོང་ནས་ཞེས་སྦྱར་ནས་འཆད་པ་ནི་ནོར་བ་སྟེ། གཅིག་དང་དུ་བྲལ་སོགས་ཀྱི་རིགས་པ་ནི་སྐྱེ་མེད་སྒྲུབ་པ་རིགས་པ་ཡིན་པས་སྐྱེ་བ་མེད་པ་ཞེས་པ་དང་སྦྱར་བར་བྱ་བ་ཡིན་པའི་ཕྱིར་དང༌། གཅིག་དུ་བྲལ་སོགས་ཀྱིས་གནོད་པ་མ་མཐོང་བས་གནོད་པ་གཞན་ཡོད་པའི་དགོས་པ་མི་ཁེགས་པའི་ཕྱིར་རོ། ། ཡུམ་ལ་བསྟོད་པའི་རྒྱུ་མཚན་བསྟན་པ་ནི། དེ་ལ་ཞེས་སོགས་ཏེ།
བསྟོད་པའི་རྒྱུ་མཚན་དེ་ལྟར་ཐུགས་ལ་བཞག་ནས་བསྟོད་དོ། ། གང་ལ་ན་རྩ་ཚིག་གིས་ཡུམ་ཞེས་བསྟན་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ལའོ། ། གང་གི་སྒོ་ནས་ན་ཐམས་ཅད་མཁྱེན་པ་ཉིད་གསུམ་གྱི་ཡོན་ཏན་བརྗོད་པའི་སྒོ་ནས་སོ། ། འདི་ལ་འབྲེལ་པ་ཅི་ཞིག་ཡོད་ཅེ་ན། མཁྱེན་གསུམ་ཉིད་རྩ་ཚིག་གིས་ཡུམ་དུ་བསྟན་པའི་ཕྱིར་རོ། ། བསྟོད་པའི་རྒྱུ་མཚན་གང་ཞེ་ན། འཕགས་བཞིའི་བཞེད་དོན་ཕུན་སུམ་ཚོགས་པ་བསྒྲུབ་ནུས་པའོ། ། གལ་ཏེ་རྒྱུ་མཚན་འདི་མངོན་པར་རྟོགས་པ་བརྒྱད་ལ་ཡོད་དམ་མེད་ཅེ་ན། ཡོད་དེ། མཁྱེན་གསུམ་དུ་མ་ཟད་མངོན་པར་རྟོགས་པ་བརྒྱད་པོ་དེས་ཀྱང་ཚིག་དོན་ལས་འཆད་པར་འགྱུར་བའི་ཚུལ་གྱིས་འཕགས་པའི་བཞེད་དོན་ཕུན་སུམ་ཚོགས་པ་བསྒྲུབ་ནུས་པ་ཡིན་ནོ། །
འོ་ན་ཅིའི་ཕྱིར་མངོན་པར་རྟོགས་པ་བརྒྱད་ཀྱང་ཡུམ་དུ་སྨྲོས་པར་མི་མཛད་ཅེ་ན། མཁྱེན་གསུམ་དུ་མ་ཟད་མངོན་པར་རྟོགས་པ་བརྒྱད་པོ་དེ་དག་ཀྱང་རྩ་ཚིག་ཏུ་སྨྲོས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་ཁོངས་སུ་འདུས་པ་ཡིན་པས་དོན་གྱིས་བརྗོད་པ་ཡིན་ནོ། ། འོ་ན་མངོན་རྟོགས་བརྒྱད་ཀྱི་སྒོ་ནས་ཀྱང་བསྟོད་པར་རིགས་ཤེ་ན། མཁྱེན་གསུམ་ལ་བསྟོད་ན་མངོན་རྟོགས་བརྒྱད་ལ་ཡང་བསྟོད་པར་འགྱུར་ཏེ། ཐམས་ཅད་མཁྱེན་པ་ཉིད་གསུམ་གྱི་དོན་གྱིས་མངོན་པར་རྟོགས་པ་བརྒྱད་བསྡུས་པའི་ཕྱིར། དེ་སྡུད་བྱེད་ཀྱི་མཁྱེན་གསུམ་ནི། འཕགས་པའི་གང་ཟག་གི་མཁྱེན་པའི་དབང་དུ་བྱས་ལ། བསྡུ་བྱ་མངོན་པར་རྟོགས་པ་བརྒྱད་ཀྱི་ཡ་གྱལ་དུ་བཤད་པ་ནི་སྐྱེ་འཕགས་གཉིས་ཀའི་ཐུན་མོང་བ་ཡིན་པས་ཚོགས་སྦྱོར་གྱི་གནས་སྐབས་ཀྱང་བསྡུ་བྱར་གཟུང་ངོ༌། ། དེས་ན་སྡུད་བྱེད་ཀྱི་མཁྱེན་གསུམ་དང་བསྡུ་བྱའི་མཁྱེན་གསུམ་ལ་ཁྱད་པར་ཡོད་པར་ཤེས་པར་བྱའོ། ། བསྡུ་ཚུལ་ནི་རྣམ་མཁྱེན་གྱིས་ནི་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་ལ་ཐ་སྙད་ཟོར་ཡངས་པའི་དོན་དུ་རྣམ་མཁྱེན་ཞེས་ཐ་སྙད་བཏགས་པ་དེ་ཉིད་བསྡུས་སོ། །
ལམ་ཤེས་ཀྱིས་ནི་བྱང་ཆུབ་སེམས་དཔའི་ལམ་གསུམ་ལ་ལམ་ཤེས་ཞེས་ཐ་སྙད་བཏགས་པ་དེ་ཉིད་དང་སྦྱོར་བཞི་ཡང་བསྡུས་སོ། ། གཞི་ཤེས་ཀྱིས་ནི་ཉན་རང་གི་ལམ་ལྔ་ལ་ཐ་སྙད་ཟོར་ཡངས་པའི་དོན་དུ་ཐུན་མོང་དུ་གཞི་ཤེས་ཀྱི་ཐ་སྙད་བཏགས་པ་དེ་ཉིད་བསྡུས་སོ། ། དེ་ཅིའི་ཕྱིར་བསྡུ་བྱའི་ལམ་གསུམ་སོ་སོར་མ་སྨྲོས་ཤེ་ན། དོན་རྒྱས་བསྡུས་ལ་ཞེས་པའི་ཚུལ་དུ་ཐ་སྙད་ཟོར་ཡངས་པའི་དོན་དུ་ཡིན་ནོ། ། ཉན་ཐོས་དང་ཞེས་སོགས་ཀྱི་དོན་ནི་ཉན་རང་གི་བཞེད་པ་ནི་ལྷག་བཅས་དང་ལྷག་མེད་ཀྱི་མྱ་ངན་ལས་འདས་པ་ཡིན་ལ། དེ་ཉིད་གཞི་ཤེས་ཀྱིས་བསྒྲུབ་པས་ན་དེ་ལ་ཉན་རང་གི་ཡུམ་ཞེས་བརྗོད་དོ། ། ཇི་ལྟར་བསྒྲུབ་ཅེ་ན། ལྷག་མེད་ཀྱི་མྱ་ངན་ལས་འདས་པ་ཐོབ་པ་ལ་ལས་ཀྱི་རྣམ་སྨིན་གྱི་ཕུང་པོ་སྤང་དགོས་ཤིང༌། དེ་སྤང་བ་ལ་ཉོན་མོངས་པ་སྤང་དགོས་ཤིང༌། དེ་གང་ཟག་གི་བདག་འཛིན་གྱི་རྩ་བ་ཅན་ཡིན་པས་ཐོག་མར་དེ་བདག་མེད་རྟོགས་པའི་ཤེས་རབ་ཀྱིས་བཟློག་དགོས་པས་ན་གཞི་ཤེས་ཉིད་ཉན་རང་གི་གཞན་དོན་སྒྲུབ་བྱེད་དུ་གཟུང་ངོ༌། །
གལ་ཏེ་གཞི་ཤེས་ཀྱིས་བདག་འཛིན་འཇོམས་པར་འདོད་ན། བདག་འཛིན་གྱིས་ཀྱང་གཞི་ཤེས་འཇོམས་པར་མཚུངས་སོ་ཞེ་ན། ཕུང་པོའི་གནས་ཚུལ་ལ་བདག་ཡོད་མེད་གཉིས་སུ་ངེས་ལ། གལ་ཏེ་བདག་ཡོད་ན་བདག་འཛིན་གྱི་ཡུལ་གྱི་གནས་ཚུལ་རྟོགས་པས་བདག་འཛིན་ཅན་འཁོར་བར་སྐྱེ་བ་བླངས་ནས་སྡུག་བསྔལ་ཉམས་སུ་མྱོང་བ་ཉིད་དུ་མི་འགྱུར་བ་ལས་མྱོང་བ་མངོན་སུམ་གྱིས་གྲུབ་བོ། ། དེས་ན་བདག་འཛིན་ཡུལ་གྱི་གནས་ཚུལ་ལ་མ་ཞུགས་པས་སྟོབས་ཞེན་པའི་ཕྱིར་བདག་མེད་རྟོགས་པའི་ཤེས་རབ་འཇོམས་པར་ག་ལ་འགྱུར། ཕུང་པོའི་གནས་ཚུལ་བདག་ཏུ་མི་འཐད་པས་བདག་མེད་དུ་དོན་གྱིས་ཐོབ་པའི་ཕྱིར་བདག་མེད་རྟོགས་པའི་ཤེས་རབ་ཡུལ་གྱི་གནས་ཚུལ་ལ་ཞུགས་པའི་ཕྱིར་སྟོབས་དང་ལྡན་པར་གྲུབ་བོ། ། ཕུང་པོ་དང་བཅས་པ་དང་ཕུང་པོ་མེད་པའི་མྱ་ངན་ལས་འདས་པ་གང་ཞེ་ན། དང་པོ་ནི་སྔོན་གྱི་ལས་ཉོན་གྱི་རྣམ་པར་སྨིན་པའི་ཕུང་པོ་དང་བཅས་པའི་དགྲ་བཅོམ་པ་དག་གི་ས་ཐོབ་པའི་སོ་སོར་བརྟག་འགོག་གོ ། ལྷག་མེད་ཀྱི་མྱང་འདས་ནི་སྔོན་གྱི་ལས་ཀྱི་རྣམ་སྨིན་གྱི་ཕུང་པོ་དང་མི་ལྡན་པའི་སོ་སོར་བརྟག་འགོག་གོ ། གལ་ཏེ་ཉོན་མོངས་པའི་ཀུན་འབྱུང་སྤངས་ལ་ལས་ཀྱི་ཀུན་འབྱུང་མ་སྤངས་པའི་རྒྱུད་ཀྱི་སོ་སོར་བརྟག་འགོག་གང་དུ་བསྡུ་ཞེ་ན།
ལྷག་བཅས་ཀྱི་མྱང་འདས་སོ། ། ལྷག་བཅས་ནི་གཉིས་ཏེ། ཉོན་མོངས་པའི་ཀུན་འབྱུང་སྤངས་པ་ལས་ཀྱི་ཀུན་འབྱུང་མ་སྤངས་པ་དང༌། ལས་ཀྱི་ཀུན་འབྱུང་ཡང་སྤངས་པའོ། ། ཉོན་མོངས་པའི་ཀུན་འབྱུང་སྤོང་དགོས་ཏེ་མ་སྤངས་ན་མྱ་ངན་ལས་འདས་པའི་གྲངས་སུ་མི་འགྲོ་བའི་ཕྱིར་རོ། ། ཉོན་མོངས་པའི་ཀུན་འབྱུང་སྤངས་ལ་ལས་ཀྱི་ཀུན་འབྱུང་མ་སྤངས་པ་ཡོད་དེ། དགྲ་བཅོམ་པ་ལ་ཡང་ལས་ཀྱི་ནུས་པ་མཐོང་བའི་ཕྱིར་ཏེ། དགྲ་བཅོམ་པ་འཆར་ཀ་བཞིན་ནོ། ། སྤྱོད་འཇུག་ལས། ཉོན་མོངས་སྤངས་ཀྱང་དེ་དག་ལ། །
ལས་ཀྱི་ནུས་པ་མཐོང་བ་ཡིན། ། ཞེས་གསུངས་པ་ལྟར་རོ། ། གལ་ཏེ་ལས་ཀྱི་ནུས་པ་ཡོད་ཀྱང་ལས་མེད་དོ་ཞེ་ན། མི་འཐད་དེ། ནུས་པ་དང་ནུས་པ་ཅན་རང་བཞིན་ཐ་མི་དད་པའི་ཕྱིར་རོ། ། ཆོས་ཀྱི་འཁོར་ལོ་མ་ལུས་པ་རྣམ་པ་ཐམས་ཅད་དུ་བསྐོར་བ་མཛད་ཅེས་པའི་དོན་ལ། ཆོས་ནི་གཉིས་ཏེ། ལུང་གི་ཆོས་དང༌། རྟོགས་པའི་ཆོས་སོ། ། འཁོར་ལོའི་དོན་ནི་ཐོག་མར་ལུང་གི་ཆོས་ཀྱི་འཁོར་ལོ་བསྐོར་ནས་དེ་དག་གི་དོན་ཉམས་སུ་བླངས་པས་སླར་ཡང་རྟོགས་པའི་ཆོས་རྒྱུད་ལ་སྐྱེ་བའི་རིམ་པས་གདུལ་བྱའི་རྒྱུད་ལ་རིམ་པ་བཞིན་དུ་ཕོ་བས་འཁོར་ལོའོ། །
དཔེར་ན་འཁོར་ལོས་སྒྱུར་བའི་འཁོར་ལོ་ཡུལ་གཞན་དང་གཞན་དུ་འཕོ་བ་བཞིན་ནོ། ། ལུང་གི་ཆོས་ཀྱི་འཁོར་ལོ་ཡང་གསུམ་སྟེ། བདེན་བཞིའི་ཆོས་ཀྱི་འཁོར་ལོ་དང༌། མཚན་ཉིད་མེད་པ་དང༌། ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོའོ། ། དུས་དང་གནས་ཀྱི་སྒོ་ནས་གསུམ་པོའི་རིམ་པ་རྣམ་པར་བཤད་པའང་ཡོད་དེ། དང་པོ་ནི་གནས་ཝཱ་རཱ་ཎ་སཱི་དང༌། དུས་འཁོར་ལོ་གསུམ་ལས་དང་པོ་དང༌། བརྗོད་བྱ་བདེན་པ་བཞི་དང༌། འཁོར་ཉན་ཐོས་རྣམས་ལ་བསྐོར་རོ། །
གཉིས་པ་ནི་གནས་བྱ་རྒོད་ཕུང་པོའི་རི་དང༌། དུས་ཐོག་མཐའ་གཉིས་ཀྱི་བར་དང༌། བརྗོད་བྱ་རང་བཞིན་མེད་པའི་དོན་དང༌། འཁོར་བྱང་ཆུབ་སེམས་དཔའི་རིགས་རྣམས་ལ་བསྐོར་རོ། ། གསུམ་པ་ནི་གནས་གྲོང་ཁྱེར་ཡངས་པ་ཅན་ལ་སོགས་པ་དང༌། དུས་ཐ་མ་དང༌། བརྗོད་བྱ་མཚན་ཉིད་གསུམ་དང༌། འཁོར་ཐེག་པ་སྣ་ཚོགས་ལ་ཞུགས་པ་རྣམས་ལ་བསྐོར་རོ་ཞེས་ཡོངས་སུ་གྲགས་སོ། ། ཡུལ་ཝཱ་རཱ་ཎ་སཱིར་བསྐོར་བ་རྣམས་ལའང་བརྗོད་བྱ་གསུམ་ཆར་ཡོད་ལ། བར་པ་ལ་ཡང་བརྗོད་བྱ་གསུམ་ཆར་དང༌།
ཐ་མ་ལ་ཡང་བརྗོད་བྱ་གསུམ་ཆར་ཡོད་པས། འཁོར་ལོ་དང་པོར་གྲགས་པ་ལ་བདེན་བཞིའི་ཆོས་ཀྱི་དབང་དུ་བྱས་པ་ནི་དང་པོའི་དང་པོ་ཡིན་ལ། རང་གི་མཚན་ཉིད་ཀྱིས་སྟོང་པར་སྟོན་པ་ནི་དང་པོའི་བར་པའོ། ། མཚན་ཉིད་གསུམ་དུ་རྣམ་པར་ཕྱེ་བ་ནི་དང་པོའི་ཐ་མའོ། ། བར་པ་ལ་ཡང་བདེན་བཞི་དང༌། མཚན་ཉིད་མེད་པ་དང༌། རང་གི་མཚན་ཉིད་ཀྱིས་སྟོང་པ་དང༌། མཚན་ཉིད་གསུམ་དུ་སྟོན་པ་རྣམས་ལ་བར་པའི་དང་པོ་དང༌། བར་པའི་བར་པ་དང༌། བར་པའི་ཐ་མ་ཞེས་བྱའོ། །
ཐ་མ་ལ་ཡང་བརྗོད་བྱ་དེ་དང་དེ་དག་སྟོན་པ་ལ་ཡང་རིམ་པ་བཞིན་དུ་ཐ་མའི་དང་པོ་དང༌། ཐ་མའི་བར་པ་དང༌། ཐ་མའི་ཐ་མ་ཞེས་བྱའོ། ། དཔེར་ན་འདུལ་བ་ལུང་ལ་ཡང་ཇི་སྐད་བཤད་པའི་བརྗོད་བྱ་ཡོད་པ་དང༌། རྒྱས་འབྲིང་བསྡུས་པ་གསུམ་ཀ་ལ་ཡང་གསུམ་ཀ་ཡོད་པ་དང༌། ལང་ཀར་གཤེགས་པའི་མདོ་ལ་སོགས་པ་ལ་ཡང་གསུམ་ཀ་ཡོད་པ་བཞིན་ནོ། ། དཔེར་ན་མངོན་པར་རྟོགས་པའི་རྒྱན་ལ་ཡང་ལམ་ཤེས་ཀྱི་སྐབས་སུ། འཕགས་པའི་བདེན་པ་བཞི་དག་གི ། རྣམ་པ་ཞེས་གསུངས་པ་དང༌། གཟུང་དོན་རྟོག་པ་སྤོང་ཕྱིར་དང༌། །
ཞེས་སོགས་ཉན་རང་གི་དབང་དུ་བྱས་པའི་ཆོས་དང༌། གཟུགས་རྟག་མ་ཡིན་མི་རྟག་མིན། ། ཞེས་སོགས་རང་བཞིན་མེད་པར་སྟོན་པའི་ཆོས་དང༌། དེ་མ་རྫོགས་དང་རབ་རྫོགས་དང༌། ། ཞེས་པས་མཚན་ཉིད་གསུམ་གསུངས་པ་ལྟ་བུའོ། ། དུས་ཀྱི་སྒོ་ནས་ཕྱེ་བ་མི་འཐད་དེ། སྟོན་པ་མྱ་ངན་ལས་འདའ་ཁར་ཀུན་ཏུ་རྒྱུ་རབ་བཟང་ལ་བདེན་བཞིའི་ཆོས་ཀྱི་འཁོར་ལོ་བསྐོར་བའི་ཕྱིར་དང༌། བྱ་རྒོད་ཕུང་པོའི་རི་ལ་ཡང་གསུམ་ཆར་བསྐོར་བའི་ཕྱིར་རོ། ། གསུམ་པོ་འདི་ལས་དྲང་དོན་དང་ངེས་དོན་གང་ཞེ་ན། དགོངས་པ་ངེས་པར་འགྲེལ་པ་ལས་དང་པོ་གཉིས་དྲང་དོན་དང་ཐ་མ་ངེས་དོན་དུ་གསུངས་མོད་ཀྱང༌།
འདི་ནི་སེམས་ཙམ་པའི་མདོའི་དབང་དུ་བྱས་པ་ཡིན་པས་དབུ་མ་པས་ངེས་དོན་དུ་མི་འདོད་དོ། ། དབུ་མ་པ་ལྟར་ན། ཏིང་ངེ་འཛིན་རྒྱལ་པོ་ལས། སྟོང་པ་བདེ་བར་གཤེགས་པས་བསྟན་པ་ལྟར། ། ངེས་དོན་མདོ་སྡེ་དག་གི་བྱེ་བྲག་ཤེས། ། གང་ལས་སེམས་ཅན་གང་ཟག་སྐྱེས་བུ་བསྟན། ། ཆོས་དེ་ཐམས་ཅད་དྲང་བའི་དོན་དུ་ཤེས། ། ཞེས་གསུངས་པ་ལྟར་འདོད་དོ། ། ཆོས་འཁོར་གསུམ་ལ་དྲང་དོན་ངེས་དོན་དུ་སོ་སོར་ཕྱེ་བ་ཡང་ཤེས་ཆེ་བའི་བྱེ་བྲག་ལས་རྣམ་པར་འབྱེད་ཀྱི། དེ་ཁོ་ནར་ངེས་པ་མ་ཡིན་ཏེ།
གསུམ་ཆར་གྱིས་དྲང་ངེས་གསུམ་ཀ་སྟོན་པའི་ཕྱིར་རོ། ། དེས་ན་གང་ན་ཀུན་རྫོབ་ཀྱི་བདེན་པ་སྟོན་པར་སྣང་བ་ནི་དྲང་དོན་དང༌། དོན་དམ་པའི་བདེན་པ་སྟོན་པ་ནི་ངེས་དོན་དུ་བསྡུ་བར་བྱའོ། ། འདི་ནི་མཁས་མཆོག་བུདྡྷ་ཤྲཱིའི་ལེགས་བཤད་བཀོད་པ་ཡིན་ནོ། ། གཞན་དག་གིས་འགྲེལ་པ་བརྩོམས་པས་ནི་ཁོ་བོའི་ལེགས་བཤད་ལ་རྐུ་ཕྲོག་སློང་གསུམ་ལ་རེ་བ་ཟད་དོ། ། ཡུམ་དེ་ལ་ཕྱག་འཚལ་ཞེས་པ་ལ་ཡུམ་གྱི་དོན་བཤད་པ་ནི། ཡུམ་དང་ཤེར་ཕྱིན་ལ་ཁྱད་པར་ཅི་ཡོད་ཅེ་ན། གཞན་དོན་སྒྲུབ་པའི་ལྡོག་པ་ནས་ཡུམ་ཞེས་བརྗོད་ལ། བདག་མེད་རྟོགས་པའི་ལྡོག་པ་ནས་ཤེས་རབ་དང༌། དམ་པར་གྱུར་པས་ཕ་རོལ་ཏུ་ཕྱིན་པ་ཞེས་བྱ་སྟེ།
ཇི་སྐད་དུ། དོན་དམ་རྟོགས་ཕྱིར་ཕ་རོལ་ཕྱིན། ། ཞེས་པ་དང༌། བཅོམ་ལྡན་འདས་ཀྱིས་དམ་པ་ཡིན་པའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བའི་མིང་འཐོབ་པར་འགྱུར་རོ་ཞེས་གསུངས་པ་ལྟར་རོ། ། དེས་ན་དོན་གཅིག་ལ་ལྡོག་པའི་སྒོ་ནས་སྒྲ་དོན་ཐ་དད་དུ་བཞག་པ་ཡིན་ནོ། ། མཁྱེན་པ་གསུམ་དང་འཕགས་པ་བཞི་ཡུམ་སྲས་སུ་མི་འཐད་དེ། བསྐྱེད་བྱ་སྐྱེད་བྱེད་མིན་པའི་ཕྱིར། ཐོབ་དུས་མཉམ་པའི་ཕྱིར་ཞེ་ན། བཞེད་དོན་སྒྲུབ་པའི་ལྡོག་པ་ནས་ཡུམ་སྲས་སུ་བཤད་པ་དང་དུས་མཉམ་པ་མི་འགལ་ལ། ཟག་མེད་ཀྱི་ཕུང་པོ་བསྐྱེད་པ་ལ་ནི་མཁྱེན་པ་སྔ་མ་ཡུམ་དང༌།
རྟོགས་པའི་རྒྱུན་ཕྱི་མ་ལ་གནས་པ་སྲས་སུ་བཤད་པར་བྱའོ། ། འདི་ལྟར་རྒྱལ་བའི་ཡུམ་བར་མ་ལས། རབ་འབྱོར་ཞེས་སོགས་ཀྱི་དོན་བཤད་པ་ནི། འགའ་ཞིག་འདི་ལ་བརྟེན་ནས་གཞི་ཤེས་ཐམས་ཅད་ཉན་རང་གི་དང༌། ལམ་ཤེས་ཐམས་ཅད་བྱང་སེམས་ཀྱི་མངོན་པར་རྟོགས་པ་ཡིན་ནོ་ཞེས་འཆད་པ་ནི་མི་འཐད་དེ། གཉེན་པོ་གཞི་ཤེས་ཉན་རང་གི་མངོན་རྟོགས་མ་ཡིན་པའི་ཕྱིར་དང༌། རྣམ་པ་ཐམས་ཅད་མཁྱེན་པ་ཉིད་ཀྱིས་འཕགས་པའི་གང་ཟག་ཐམས་ཅད་ཀྱི་རྟོགས་རིགས་བསྡུས་པའི་ཕྱིར་སངས་རྒྱས་ཀྱི་ས་ལ་མཁྱེན་གསུམ་རྣམ་པར་གཞག་དགོས་པས་སོ། ། མདོ་འདི་དག་གི་དོན་ནི་གཞི་ཤེས་ཀྱིས་ཉན་རང་གི་མཁྱེན་པ་བསྡུས་པ་དང༌། ལམ་ཤེས་ཀྱིས་བྱང་སེམས་ཀྱི་མཁྱེན་པ་བསྡུས་པ་ལ་བཤད་དོ། ། ཐམས་ཅད་མཁྱེན་པ་ཉིད་ཀྱིས་འཕགས་བཞིའི་མངོན་པར་རྟོགས་པ་མཐའ་དག་བསྡུས་པའི་ཁུངས་སུ་མཛད་པའི་ཕྱིར་དང༌།
མདོ་དེ་ཉིད་ཀྱི་རྒྱས་བཤད་དུ་ཡང༌། ཉན་ཐོས་དང་རང་སངས་རྒྱས་ཀྱི་ནི་ཐམས་ཅད་མཁྱེན་པ་ཉིད་ཅེས་བྱའོ་ཞེས་འབྱུང་བས་ན་ཉན་རང་གི་མཁྱེན་པ་གཞི་ཤེས་སུ་སྟོན་པའི་དབང་དུ་མཛད་པའི་ཕྱིར་དང༌། མདོར་བསྟན་གྱི་དོན་རྒྱས་བཤད་ཀྱི་དགོངས་པ་ལྟར་བཤད་དགོས་སོ། ། འགའ་ཞིག་གལ་ཏེ་གཞི་ཤེས་རྟེན་གང་ལ་ཡོད་ཀྱང་ཉན་ཐོས་ཀྱི་མངོན་རྟོགས་སུ་བསྡུའོ། ། ལམ་ཤེས་སངས་རྒྱས་དང་བྱང་སེམས་གང་ལ་ཡོད་པ་ཐམས་ཅད་བྱང་སེམས་ཀྱི་མངོན་པར་རྟོགས་པ་ཡིན་ཞེས་ཟེར་བ་དག་གིས་ཀྱང་བཤད་ཚུལ་གྱི་གནད་འདི་མ་རྟོགས་པ་ཡིན་ནོ། ། གཞི་ཤེས་ཐམས་ཅད་ཉན་རང་གི་མངོན་རྟོགས་ཀྱི་རིགས་སུ་བསྡུ་བ་ཡང་མི་འཐད་དེ། གཉེན་པོ་གཞི་ཤེས་ཉན་རང་གི་མངོན་རྟོགས་ཀྱི་རིགས་ཙམ་དུ་ཡང་མི་རུང་བའི་ཕྱིར་རོ། ། གལ་ཏེ་གཉེན་པོ་གཞི་ཤེས་གཞི་ཤེས་བཏགས་པ་པའོ་ཞེ་ན། འོ་ན། དེ་ནས་ཐམས་ཅད་ཤེས་པ་ཉིད། །
ཅེས་པའི་དོན་རྒྱས་བཤད་ཀྱིས། ཚུ་རོལ་ཕ་རོལ་མཐའ་ལ་མིན། ། ཞེས་གཉེན་པོ་གཞི་ཤེས་ཉིད་དུ་མེད་པར་ཐལ། མངོན་པར་རྟོགས་པ་བརྒྱད་ཀྱི་ཡ་གྱལ་དུ་བགྲང་བའི་གཞི་ཤེས་གཞི་ཤེས་མིན་ཞེས་སྨྲ་བ་ནི་སྐབས་སུ་བབ་པའི་དོན་བོར་ནས་མ་བབ་པའི་དོན་འཛིན་པ་ཁོ་ནའོ། ། གཞན་ཡང་ཉན་ཐོས་ཀྱི་གཞི་ཤེས་བཏགས་པ་བ་ཡིན་པར་མཚུངས་ལ། མཚན་ཉིད་པ་ཡིན་ན་དེ་ལ་ཤེས་བྱེད་ཅི་ཡོད། གལ་ཏེ་ཐམས་ཅད་ཤེས་པ་ཉིད། ། ཅེས་སོགས་ཀྱི་བཤད་པ་ནི་འགའ་ཞིག་ལུང་འདིས་བསྟན་ཏོ་ཞེ་ན། དེས་ནི་གཞི་ཤེས་ཀྱིས་ཉན་རང་གི་མངོན་རྟོགས་བསྡུས་ཞེས་སྟོན་པ་ཡིན་གྱི། གཞི་ཤེས་ཐམས་ཅད་ཉན་རང་གི་མངོན་རྟོགས་མ་ཡིན་ནོ་ཞེས་ལན་བརྗོད་ཟིན་ཏོ། །
སངས་རྒྱས་ལ་ཉན་རང་གི་ལམ་ཡོད་དོ་ཞེས་ཅིའི་ཕྱིར་མི་སྨྲ། སྨྲའོ་ཞེ་ན། ཉན་རང་གི་མི་སློབ་ལམ་ཡོད་དམ་མེད། ཡོད་ན་ཉན་ཐོས་ཀྱི་བྱང་ཆུབ་མངོན་དུ་བྱེད་པར་ཐལ་བར་འགྱུར་ལ། མེད་ན་ཉན་རང་གི་སློབ་ལམ་ཡང་མེད་པས་ཉན་རང་གི་ལམ་ཇི་ལྟ་བུ་ཡོད་སྨྲོས་ཤིག གཞན་ཡང་མཐར་ཐུག་ཐེག་པ་གསུམ་ཡོད་པར་ཡང་འགྱུར་རོ། ། དེའི་རྟོགས་རིགས་ཡོད་པ་མ་ཡིན་ནམ་ཞེ་ན། དེ་ཙམ་གྱིས་ལམ་དེ་ཡོད་པར་འགྱུར་ན། ཉན་རང་ལ་སངས་རྒྱས་ཀྱི་རྟོགས་པ་ཡང་ཡོད་པར་ཐལ། སངས་རྒྱས་ཀྱི་རྟོགས་པའི་རིགས་ཡོད་པའི་ཕྱིར།
སངས་རྒྱས་ཀྱི་ཡེ་ཤེས་ཀྱི་རྒྱུར་གྱུར་པའི་བདེ་གཤེགས་སྙིང་པོ་ཡོད་པའི་ཕྱིར། གལ་ཏེ་ཆ་འདྲ་བ་ལ་རིགས་སུ་བརྗོད་པ་དང༌། རྒྱུ་ལ་རིགས་སུ་བརྗོད་པ་གཉིས་ལས་སྔ་མའོ་ཞེ་ན། འོ་ན་ཉན་རང་གི་བྱང་ཆུབ་ཡོད་པར་ཐལ། དེ་དང་ཆ་འདྲ་བ་ཡོད་པའི་ཕྱིར། རབ་འབྱོར་བྱང་ཆུབ་སེམས་དཔའ་རྣམས་ཀྱིས་ནི་ཉན་ཐོས་ཀྱི་ལམ་གང་ཡིན་པ་དང་ཞེས་སོགས་ཀྱི་དོན་བརྗོད་པ་ལ། དེ་དག་གིས་ལམ་གྱི་བྱ་བ་ཡང་བྱ་ལ་ཞེས་པ་ཡན་ཆད་ཀྱིས་ཤེས་རབ་ཀྱི་ཆ་བསྟན་ལ། སྨོན་ལམ་ཡོངས་སུ་རྫོགས་པར་མ་བྱས་པ་དང་ཞེས་སོགས་ལྷག་མ་རྣམས་ཀྱིས་ནི་ཐབས་ཀྱི་ཆ་བསྟན་ཏོ། ། དེ་དག་ཀྱང་ཡོངས་སུ་རྫོགས་པར་བྱ་ཞིང་ཞེས་གསུངས་ན་ཉན་རང་གི་སྤངས་རྟོགས་གང་དུ་རྫོགས་ཤེ་ན། འགའ་ཞིག་སྤངས་པ་ས་བརྒྱད་པ་ནས་རྫོགས་ཏེ།
དེར་ཉོན་སྒྲིབ་མ་ལུས་པ་སྤངས་པའི་ཕྱིར། སྔ་རོལ་དུ་ནི་མ་ཡིན་ཏེ། ཉོན་སྒྲིབ་མ་ལུས་པ་མ་སྤངས་པའི་ཕྱིར། རྟོགས་པ་ནི་ས་དང་པོར་རྫོགས་ཞེས་འདོད་དོ། ། འོ་ན་ས་དང་པོར་གང་ཟག་གི་བདག་མེད་ཀྱི་རྟོགས་པ་མཐར་ཕྱིན་པ་ཐོབ་བམ་མ་ཐོབ། དང་པོ་ལྟར་ན་ཉོན་སྒྲིབ་མ་ལུས་པ་མ་སྤངས་པར་འགལ་ལ། གཉིས་པ་ལྟར་ན་རྟོགས་པ་རྫོགས་པར་འགལ་ལོ། ། གལ་ཏེ་རྟོགས་པ་རྫོགས་པ་ལ་གང་ཟག་གི་བདག་མེད་ཀྱི་རྟོགས་པ་མཐར་ཐུག་མི་དགོས་སོ་ཞེ་ན། འོ་ན་སྤངས་པ་རྫོགས་པ་ལ་ཉོན་སྒྲིབ་མ་ལུས་པར་སྤངས་དགོས་པ་འགལ་ལོ། ། དེས་ན་སྤངས་རྟོགས་གཉིས་ཀ་ས་དང་པོར་རྫོགས་པར་འཐད་དེ།
སྤངས་པ་ནི་རྟོགས་པས་རབ་ཏུ་ཕྱེ་བའི་ཕྱིར་དང༌། ཉན་ཐོས་དགྲ་བཅོམ་པས་ཀྱང་འཁོར་བར་འཆིང་བྱེད་ཀྱི་ཉོན་སྒྲིབ་མ་ལུས་པར་སྤངས་པ་ཙམ་ཞིག་ཡོད་ཀྱི། བག་ལ་ཉལ་གྱི་ཉོན་སྒྲིབ་མ་ལུས་པ་སྤངས་པ་མེད་ལ། འཁོར་བར་འཆིང་བྱེད་ཀྱི་ཉོན་སྒྲིབ་མ་ལུས་པ་སྤངས་པ་ནི་ས་དང་པོ་ལ་ཡང་ཡོད་པའི་ཕྱིར་ཏེ། རྒྱུད་བླ་མ་ལས། འཕགས་པས་འཆི་དང་ན་བ་དང༌། ། རྒ་བའི་སྡུག་བསྔལ་རྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཅེས་གསུངས་པ་ལྟར་རོ། །
འདིས་ནི་ས་དང་པོ་ཡན་ཆད་ན་ཀུན་འབྱུང་ཡོད་པར་འདོད་པ་ཡང་བཀག་པ་ཡིན་ནོ། ། འཕགས་པ་རྣམ་གྲོལ་སྡེའི་དགོངས་པ་ཡང་འདི་ཡིན་ཏེ། མདོ་ལས། ཉན་ཐོས་དང་རང་སངས་རྒྱས་ཀྱི་ཤེས་པ་དང་སྤང་བ་གང་ཡིན་པ་དེ་ནི་བྱང་ཆུབ་སེམས་དཔའི་མི་སྐྱེ་བའི་ཆོས་ལ་བཟོད་པར་འདུས་སོ་ཞེས་པའི་འགྲེལ་པར། བཟོད་པ་གང་ཡིན་ཞེ་ན། སྡུག་བསྔལ་ལ་ཆོས་ཤེས་པའི་བཟོད་པའོ་ཞེས་གསུངས་པས་སོ། ། འདི་ནི་རྟོགས་པ་འདུས་པའི་ཁུངས་ཡིན་གྱི། སྤངས་པ་རྫོགས་པའི་ཁུངས་ནི་མ་ཡིན་ནོ་ཞེ་ན། ཤེས་པ་དང་སྤོང་བ་ཞེས་གཉིས་སྨྲོས་པའི་དོན་འདི་ལ་རྟོག་ཅིག ཐེག་པ་གསུམ་ཆར་འཐོབ་པའི་རྒྱུ། །
ཞེས་པས་ཀྱང་འདི་ཉིད་གསལ་བར་བྱས་སོ། ། སྨོན་ལམ་རྫོགས་པ་ནི་སྨོན་ལམ་བཏབ་པའི་བྱང་ཆུབ་རང་གི་རྒྱུད་ལ་རྫོགས་པར་ཐོབ་པའོ། ། སྨོན་ལམ་ནི་གཞན་དོན་དུ་རྫོགས་པའི་བྱང་ཆུབ་འཐོབ་པར་འགྱུར་ཅིག་ཅེས་པའོ། ། དེས་ན་སྨོན་ལམ་གྱི་མཆོག་རྫོགས་པ་ལ་སྨོན་ལམ་རྫོགས་པ་ཞེས་བཤད་དེ། སྨོན་ལམ་གྱི་མཆོག་ཡོངས་སུ་རྫོགས་པས་དབུ་སྐྲ་དྲི་ཞིམ་པ་ཉིད་ཅེས་གསུངས་པ་ལྟར་རོ། ། སེམས་ཅན་སྨིན་པར་བྱས་པ་ནི། སྐུ་དངོས་ཀྱི་གདུལ་བྱ་ཚོགས་ལམ་དུ་སྡུད། སྦྱོར་ལམ་དུ་སྨིན་པར་བྱེད་པ་སྟེ་སྤང་བྱ་མངོན་གྱུར་སྤངས་པ་དང་གཉེན་པོ་དང་ལྡན་པའོ། ། འདིར་སྨིན་པ་ཡིན་ལ་གྲོལ་བ་མིན་པ་ནི་སྦྱོར་ལམ་པའོ། ། གྲོལ་བ་ཡིན་ལ་སྨིན་པ་མ་ཡིན་པ་ནི་སངས་རྒྱས་སོ། །
སྨིན་གྲོལ་གཉིས་ཀ་ཡིན་པ་ནི་སློབ་པ་འཕགས་པ་རྣམས་སོ། ། གཉིས་ཀ་མ་ཡིན་པ་ནི་ཚོགས་ལམ་པ་ལྟ་བུའོ། ། ཅིའི་ཕྱིར་སངས་རྒྱས་སྨིན་པར་མི་བརྗོད་ཅེ་ན། སྨིན་པའི་དོན་ནི་གྲོལ་བ་མཐར་ཐུག་པའི་ལམ་ཉམས་སུ་ལེན་པའི་སྣོད་དུ་གྱུར་པ་ལ་བརྗོད་པས་སོ། ། ཞིང་ཡོངས་སུ་སྦྱངས་པ་ནི། རང་ཉིད་མངོན་པར་རྫོགས་པ་སངས་རྒྱས་པའི་ཞིང་ཕ་རོལ་ཏུ་ཕྱིན་པ་དྲུག་ཉམས་སུ་བླངས་པའི་མཐུས་རང་སྣང་ལ་སྣོད་བཅུད་ཀྱི་ཉེས་པ་དང་བྲལ་བར་སྣང་བའོ། ། གདུལ་བྱ་གཞན་ལ་དེ་ལྟར་མི་སྣང་བ་ནི་གཞན་གྱིས་ཞིང་ཡོངས་སུ་མ་སྦྱངས་པས་ན་མི་སྣང་བ་ཡིན་ནོ། ། འགའ་ཞིག་ཏུ་སངས་རྒྱས་དང་གདུལ་བྱ་གཉིས་ཀ་ལ་ཞིང་ཡོངས་སུ་དག་པར་སྣང་སྟེ། འོད་དཔག་མེད་ཀྱི་ཞིང་ཁམས་བཞིན་ནོ། ། ཚུལ་དེ་ལྟ་བུའི་བྱེ་བྲག་དམིགས་པའི་དོན་ཅི་ཞེ་ན།
འཁོར་ཡོངས་སུ་དག་མ་དག་གི་བྱེ་བྲག་གིས་ཡིན་ནོ། ། ཡང་དག་པའི་མཐའ་ཞེས་སོགས་ཀྱི་དོན་ལ། ཡང་དག་པའི་མཐའ་ངོས་གཟུང་བ་དང༌། མངོན་དུ་མི་བྱ་བའི་ཁྱད་པར། མངོན་དུ་མི་བྱ་བའི་དུས་བསྟན་པ་དང་གསུམ་གྱིས་བསྟན་ཏོ། ། དང་པོ་ནི་གསུམ་དུ་བཤད་དོ། ། དེ་བཞིན་ཉིད་དང༌། དམན་པའི་མྱང་འདས་དང༌། དྲི་བྲལ་གྱི་དེ་བཞིན་ཉིད་དོ། ། འགྲེལ་ཆེན་ལས།
སྦྱོར་བའི་སྐབས་སུ་ཡང་དག་པའི་མཐའ་ནི་ཆོས་དབྱིངས་ཡིན་ལ་ཞེས་པ་དང༌། སྐྱོན་གྱི་སྐབས་སུ་ཡང་དག་པའི་མཐའ་མངོན་དུ་མི་བྱེད་ཅེས་པ་ནི་ཉན་ཐོས་ཀྱི་མྱང་འདས་འཐོབ་པར་བྱེད་པའོ་ཞེས་པ་དང༌། འདིར་ཡང་དག་པའི་མཐའ་རྟོགས་པ་དང་ཞེས་འབྱུང་བས་སོ། ། མངོན་དུ་མི་བྱ་བའི་ཁྱད་པར་ནི། ཉན་ཐོས་ཀྱི་མྱང་འདས་ནི་འདིར་མི་བཟུང་སྟེ། འདི་ནི་སྨོན་ལམ་སོགས་ཡོངས་སུ་རྫོགས་པར་བྱས་ཀྱང་མངོན་དུ་བྱ་བ་མ་ཡིན་པའི་ཕྱིར་རོ། ། དྲི་བྲལ་གྱི་དེ་བཞིན་ཉིད་ཀྱང་མ་ཡིན་ཏེ། དེ་ནི་སློབ་པའི་གནས་སྐབས་སུ་གཏན་མངོན་དུ་བྱེད་མི་ནུས་པས་མངོན་དུ་མི་བྱའོ་ཞེས་གདམས་པ་དོན་མེད་པར་ཐལ་བའི་ཕྱིར་རོ། ། དེས་ན་དེ་བཞིན་ཉིད་དྲི་མས་དག་མ་དག་གི་ཁྱད་པར་དུ་མ་བྱས་པའི་སྤྱི་ལྡོག་ཉེ་བར་བཟུང་ངོ༌། ། ཅིའི་ཕྱིར་དེ་ལ་ཡང་དག་པའི་མཐའ་ཞེས་བྱ་ཞེ་ན།
ཡང་དག་པ་ནི་འདིར་མཐར་ཐུག་པ་ཡིན་གྱི། འདི་ལས་ཕ་རོལ་ཏུ་གཞན་བཙལ་དུ་མེད་པའི་ཕྱིར་དེ་སྐད་ཅེས་བརྗོད་དོ། ། སློབ་དཔོན་ཟླ་བས། མཐའ་ནི་མུར་ཐུག་པའི་མཚན་ཉིད་ཅེས་གསུངས་པ་ལྟར་རོ། ། གསུམ་པ་མངོན་དུ་མི་བྱ་བའི་དུས་ནི། སློབ་དཔོན་གྱིས་གནས་སྐབས་དེ་བྱང་སེམས་ཀྱིས་དེ་བཞིན་ཉིད་ལ་འདྲིས་པར་བྱེད་པའི་དུས་ཡིན་གྱི། མངོན་དུ་བྱ་བའི་དུས་མ་ཡིན་པར་བཤད་པ་དང༌། རྣམ་ཐར་སྒོ་གསུམ་གྱི་ཐབས་ལ་མཁས་པའི་སྦྱོར་བའི་སྐབས་སུ། སློབ་ལམ་དུ་ཆོས་ཐམས་ཅད་མཉམ་པ་ཉིད་དུ་རྣམ་པར་བསྒོམ་པས་མི་གནས་པར་གནས་པ་ལ་མངོན་དུ་བྱ་བའི་དུས་དང་དུས་མིན་པར་ཤེས་པ་ཞེས་གསུངས་པ་དང༌། སྒོམ་ལམ་པ་ཕྱིར་མི་ལྡོག་གི་བརྟགས་བཤད་པའི་སྐབས་སུ།
དེ་བཞིན་ཉིད་ལ་གོམས་པར་བྱས་ཀྱང་དེ་མངོན་དུ་མི་བྱེད་ཅེས་གསུངས་པ་ལྟར་རོ། ། འདི་དག་གི་དོན་ནི། བྱང་ཆུབ་སེམས་དཔའི་ལམ་གྱི་གནས་སྐབས་སུ་ཡེ་ཤེས་ཀྱི་ཚོགས་རྫོགས་པ་དང་སྒྲིབ་པ་སྤོང་བའི་སྐབས་སུ་ཆོས་ཉིད་ལ་མཉམ་པར་འཇོག་ཀྱང་དེ་འབའ་ཞིག་ལྷུར་ལེན་པའི་ཚུལ་གྱིས་མ་ཡིན་ཏེ། གལ་ཏེ་ལྷུར་ལེན་པར་བྱེད་ན་ཆོས་ཀྱི་སྐུ་ལས་མ་གཡོས་བཞིན་དུ་གཟུགས་སྐུ་གཉིས་ལས་གཞན་དོན་ཕྲིན་ལས་འབྱུང་བའི་ནུས་པ་མ་ཐོབ་པས་གཞན་དོན་རྒྱུན་ཆད་པར་འགྱུར་བའི་ཕྱིར་རོ། ། གལ་ཏེ་སློབ་ལམ་ན་ཡང་དག་པའི་མཐའ་མངོན་སུམ་དུ་བྱེད་པའི་ནུས་པ་མེད་པས་གདམས་པ་དོན་མེད་པར་ཐལ་བ་མཚུངས་སོ་ཞེ་ན། ས་བདུན་པར་འགོག་པའི་སྙོམས་འཇུག་ལ་སྐད་ཅིག་རེ་རེ་ལ་ལྡང་འཇུག་བྱེད་ནུས་པར་དབུ་མ་འཇུག་པ་ལས་བཤད་ཅིང༌། ས་བརྒྱད་པར་སངས་རྒྱས་རྣམས་ཀྱིས་འགོག་པ་ལས་བསློང་དགོས་པར་མདོ་སྡེ་ས་བཅུ་པ་ལས་བཤད་ཅིང༌། རྒྱུད་བླ་མ་ལས། ཞི་བའི་བསམ་གཏན་སྙོམས་འཇུག་ལ། ། རྟག་ཏུ་སྙོམས་པར་འཇུག་པ་ཡིན། །
ཞེས་གསུངས་པ་བཞིན་སློབ་ལམ་ན་ཡང་དག་པའི་མཐའ་མངོན་དུ་བྱེད་པའི་ནུས་པ་ཡོད་པར་མངོན་ནོ། ། ནུས་པ་ཡོད་ཀྱང་མངོན་དུ་མི་བྱེད་པ་མི་འགལ་ཏེ། སྦྱིན་པ་བཏང་བའི་ནུས་པ་ཡོད་ཀྱང་མི་གཏོང་བ་དང༌། གཞུང་ལུགས་ལ་སློབ་པའི་ནུས་པ་ཡོད་ཀྱང་མི་སློབ་པ་བཞིན་ནོ། ། འགའ་ཞིག་མངོན་དུ་བྱེད་པའི་ནུས་པ་ཡོད་པ་དང་མངོན་དུ་མི་བྱེད་ཅེས་པའི་དོན་འདི་མ་རྟོགས་པར་དགག་པ་བྱེད་པ་ནི་བླུན་པོའི་རྣམ་ཐར་རོ། ། མངོན་དུ་བྱ་བའི་དུས་ནི་སངས་རྒྱས་པའི་གནས་སྐབས་ཏེ་ཆོས་ཀྱི་སྐུ་ལས་མ་གཡོས་བཞིན་དུ་གཞན་དོན་ཕྲིན་ལས་འབྱུང་བའི་ཕྱིར་རོ། ། གལ་ཏེ་སངས་རྒྱས་རྗེས་སུ་དྲན་པའི་མདོ་ལས། ཡང་དག་པའི་མཐའ་ལ་མི་གནས་ཞེས་བཤད་པ་མིན་ནམ་ཞེ་ན། དེ་ནི་གཞན་དོན་མི་བྱེད་པར་རང་དོན་ལ་ཆོས་ཉིད་དུ་མཉམ་པར་བཞག་པ་འབའ་ཞིག་གིས་གནས་པ་ནི་མ་ཡིན་ནོ་ཞེས་པའི་དོན་ནོ། ། ཚིག་གི་དོན་ནི་རྣམ་བཤད་ལས་འབྱུང་བ་བཞིན་ནོ། །
རབ་འབྱོར་རྣམ་པ་གང་དག་དང་རྟགས་གང་དག་དང་ཞེས་སོགས་ལ། རྣམ་མཁྱེན་གྱིས་སྤྱིར་ཤེས་བྱ་མ་ལུས་པ་མཁྱེན་པའི་ཚུལ་དང༌། བྱེ་བྲག་ཏུ་དུས་གསུམ་མཁྱེན་པའི་ཚུལ་གཉིས་ལས། དང་པོ་ནི་གྲུབ་མཐའ་སྨྲ་བ་དག་གིས་སྒྲོ་བཏགས་པས་དབེན་པའི་རྟེན་ཅིང་འབྲེལ་པར་འབྱུང་བ་སྣང་ཙམ་ནི་སྣང་བའི་ཚུལ་གྱིས་མཁྱེན་ཏེ། བདེན་གཉིས་ལས། བཏགས་པའི་དོན་གྱིས་དབེན་གྱུར་པའི། ། བརྟེན་ནས་སྐྱེས་པ་ཐམས་ཅད་ནི། ། ཐམས་ཅད་མཁྱེན་པས་མངོན་སུམ་གཟིགས། ། ཞེས་པ་ལྟར་རོ། ། ཆོས་ཉིད་ནི་སྣང་བ་མེད་པའི་ཚུལ་གྱིས་མཁྱེན་ནོ། །
གཞན་གྱིས་སྒྲོ་བཏགས་པའི་ཆ་ཡང་ལྟ་བ་པོ་རང་གི་བློ་ལ་སྣང་བ་ལྟར་མཁྱེན་ཏེ། དཔེར་ན་གཞན་སེམས་ཤེས་པའི་མངོན་ཤེས་ཀྱིས་གཞན་ལ་གཉིད་ཀྱི་རྐྱེན་གྱིས་རང་རང་གི་རྨི་ལམ་གྱི་དོན་ཡུལ་སྣང་ཚུལ་མཁྱེན་པ་བཞིན་ནོ། ། གལ་ཏེ་གཞལ་བྱ་ལྐོག་གྱུར་མཁྱེན་ནམ་མི་མཁྱེན། དང་པོ་ལྟར་ན་སངས་རྒྱས་ཀྱི་ཡེ་ཤེས་ཀྱི་དོན་ལྐོག་ཏུ་གྱུར་པའི་དོན་ཡོད་པར་ཐལ་བར་འགྱུར་བས། ཤེས་བྱ་ཐམས་ཅད་ལ་མངོན་སུམ་མིན་པར་འགྱུར་རོ། ། གཉིས་པ་ལྟར་ན་ཐམས་ཅད་མཁྱེན་པ་མིན་པར་འགྱུར་ཏེ་གཞལ་བྱ་ལྐོག་གྱུར་མི་མཁྱེན་པའི་ཕྱིར་ཞེ་ན། སངས་རྒྱས་ཀྱི་ཡེ་ཤེས་ཀྱི་དོན་ལྐོག་གྱུར་མེད་ཀྱང་སོ་སོ་སྐྱེ་བོའི་དོན་ལྐོག་ཏུ་གྱུར་པའི་དོན་ཡེ་ཤེས་ཀྱིས་མངོན་སུམ་མཁྱེན་པས་སྐྱོན་གཉིས་ཀ་མེད་དོ། ། གཉིས་པ་ནི། འདས་པ་ལ་འདས་པ་དང༌། མ་འོངས་པ་ལ་མ་འོངས་པ་དང༌།
ད་ལྟ་བ་ལ་ད་ལྟར་བར་མཁྱེན་ཏེ། མདོ་ལས། འདོད་ཆགས་དང་བཅས་པའི་སེམས་ལ་འདོད་ཆགས་དང་བཅས་པའི་སེམས་ཞེས་ཡང་དག་པར་ཇི་ལྟ་བ་བཞིན་དུ་རབ་ཏུ་མཁྱེན་ཏོ་ཞེས་གསུངས་པ་ལྟར་རོ། ། མཉམ་བཞག་གིས་ཇི་སྙེད་པ་མཁྱེན་ནམ་མི་མཁྱེན། དང་པོ་ལྟར་ན་ཆོས་རྣམས་ཀྱི་གནས་ཚུལ་ལ་མཉམ་པར་འཇོག་པའི་བློ་མིན་པར་ཐལ། ཆོས་ཅན་ཀུན་རྫོབ་པ་འཛིན་པའི་ཕྱིར། གཉིས་པ་ལྟར་ན་ཐམས་ཅད་མཁྱེན་པ་མ་ཡིན་པར་ཐལ་བ་དང༌། སངས་རྒྱས་ཀྱི་ཡེ་ཤེས་ཀྱིས་ཇི་སྙེད་པ་མཁྱེན་པའི་གོ་སྐབས་མེད་པར་ཐལ་བར་འགྱུར་ཏེ། མཉམ་བཞག་གིས་མི་མཁྱེན་ཅིང་མཉམ་བཞག་ལས་ལྡང་བ་ཡང་མི་སྲིད་པའི་ཕྱིར་ཏེ། གནས་པ་བརྟན་ཕྱིར་མི་བཞེངས་སོ། །
ཞེས་གསུངས་པ་ལྟར་རོ་ཞེ་ན། གཟུགས་སོགས་རང་བཞིན་མེད་པར་མཁྱེན་པའི་ཚེ་ན་གཟུགས་སོགས་དང་རང་བཞིན་མེད་པ་གཉིས་ཀ་གཅིག་ཆར་དུ་མཁྱེན་པའི་ཕྱིར་གཟུགས་སོགས་ཤེས་པའི་ཆ་ནས་ཇི་སྙེད་པ་དང༌། རང་བཞིན་མེད་པའི་ཆ་ནས་ཇི་ལྟ་བ་མཁྱེན་པའི་ཕྱིར་བློ་གཅིག་གིས་བདེན་གཉིས་གཅིག་ཆར་འཛིན་པས་ཉེས་པ་མེད་དོ། ། མངོན་པ་ཀུན་ལས་བཏུས་ལས་དུས་ལྡན་མིན་འདུ་བྱེད་དུ་བཤད་ཅིང༌། དེ་ཡང་གནས་སྐབས་ལ་བཏགས་པའི་བཏགས་ཡོད་ཡིན་པས་དུས་ཀྱང་གནས་སྐབས་བཏགས་པའི་བཏགས་ཡོད་དོ། ། ཇི་ལྟར་ཞེ་ན། ད་ལྟར་བའི་གཟུགས་སོགས་ནི་གནས་སྐབས་ཅན་ཡིན་ལ། དེ་སྐྱེས་ལ་མ་འགག་པ་ནི་དེའི་གནས་སྐབས་ཡིན་པས་དེ་ལ་གཅིག་ཏུ་ད་ལྟར་བའི་དུས་ཞེས་བརྗོད་དོ། ། སྔོན་རོལ་གྱི་གཟུགས་སོགས་དེ་ད་ལྟ་བའི་གཟུགས་སོགས་ལ་ལྟོས་ཏེ་དེ་སྐྱེས་ལ་འགགས་པའི་གནས་སྐབས་སུ་བཞག་པས་གནས་སྐབས་དེ་ལ་འདས་པའི་དུས་ཞེས་བརྗོད་དོ། ། ཕྱི་མའི་གཟུགས་སོགས་བྱུང་ལ་མ་བྱུང་བའི་གནས་སྐབས་ཀྱི་ལྡོག་པ་ལ་ནི་མ་འོངས་པའི་དུས་ཞེས་བརྗོད་དོ། །
དེས་ན་ད་ལྟར་གྱི་གཟུགས་སོགས་སྐྱེས་ལ་མ་འགག་པའི་གནས་སྐབས་འདི་ཉིད་འདས་པའི་གཟུགས་སོགས་ལ་ལྟོས་ཏེ་དེ་སྐྱེས་ལ་མ་འགག་པའི་གནས་སྐབས་ཀྱི་ཆ་དང༌། སྔོན་རོལ་གྱི་གཟུགས་སོགས་སྐྱེས་ལ་འགགས་ཟིན་པའི་གནས་སྐབས་ད་ལྟར་བའི་གཟུགས་སོགས་ལ་ལྟོས་ཏེ་སྐྱེས་ལ་འགགས་པའི་ཆ་དང༌། མ་འོངས་པའི་གཟུགས་སོགས་འབྱུང་ལ་མ་བྱུང་བའི་གནས་སྐབས་ཀྱི་ལྡོག་བྱའི་གནས་སྐབས་སུ་བཞག་པ་ལ་དུས་གསུམ་ཞེས་བརྗོད་དོ། ། སྐྱེ་བོ་བློ་གྲོས་དམན་པ་དག་ཅེས་སོགས་ཀྱི་དོན་བརྗོད་པ་ནི། དགོས་འབྲེལ་གྱི་ངག་གིས་མངོན་པར་རྟོགས་པའི་རྒྱན་ལ་དགོས་སོགས་ཆོས་བཞི་ཡོད་པར་བསྟན་ཏོ། ། དེ་ནི་མངོན་པར་རྟོགས་པའི་རྒྱན་བསྟན་པ་ལ་དགོས་པ་མེད་དོ་སྙམ་པའི་དོགས་པ་བསལ་བ་དང༌། དོན་འགྱུར་གྱི་ཐེ་ཚོམ་བསྐྱེད་པའི་སྒོ་ནས་མངོན་པར་རྟོགས་པའི་རྒྱན་ལ་འཇུག་པའི་ཡན་ལག་གོ ། འདི་ནི་དམ་བཅའ་ཙམ་ཡིན་གྱི་རྒྱུ་མཚན་མ་བརྗོད་པས་ཐེ་ཚོམ་བསྐྱེད་པ་ཙམ་དུ་འཐད་པར་བསམ་ནས་དོན་ལ་ཐེ་ཚོམ་བསྐྱེད་པ་ཉིད་ཀྱིས་སྨྲོས་སོ། ། གང་ཟག་ཇི་ལྟ་བུའི་དོགས་པ་སེལ་ཞེ་ན། མདོ་ལས་དངོས་སུ་སྟོང་པ་ཉིད་ཀྱི་དོན་སྟོན་པ་དང༌།
བསྟན་བཅོས་ཀྱིས་སྦས་དོན་མངོན་པར་རྟོགས་པའི་རིམ་པ་སྟོན་པའི་ཁྱད་པར་མི་ཤེས་པའི་སྐྱེ་བོ་བློ་གྲོས་དམན་པ་དག་གིས་དོགས་པ་སེལ་ལོ། ། གཞན་རྣམ་བཤད་ལས་བཤད་པ་བཞིན་ནོ། ། ལུས་རྣམ་པར་བཞག་པ་སྟོན་པ་ལ་གསུམ་སྟེ། གྲངས་ཀྱི་སྒོ་ནས་མདོར་བསྟན། སོ་སོའི་མིང་གི་སྒོ་ནས་བཤད་པ། ཅུང་ཟད་སོ་སོར་ཕྱེ་སྟེ་བཤད་པའོ། ། དང་པོ་ནི། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་པའོ། །
དགོས་པ་ཅིའི་ཕྱིར་བརྒྱད་དུ་རྣམ་པར་གཞག་ཅེ་ན། བྱང་ཆུབ་སེམས་དཔས་རྫོགས་པའི་བྱང་ཆུབ་ཐོབ་པ་ལ་དགོས་པའི་དབང་དུ་བྱས་ནས་བརྒྱད་དུ་བཞག་གོ ། མཁྱེན་པ་གསུམ་ཐོས་བསམ་གྱིས་གཏན་ལ་ཕབས་པའི་དོན་རྣམ་ཀུན་རྩེ་སྦྱོར་གྱིས་བསྒོམ་པར་བྱས་ནས། མཐར་གྱིས་པ་དང་སྐད་ཅིག་མའི་སྦྱོར་བས་ཏིང་ངེ་འཛིན་བོགས་དབྱུང་བའི་དོན་དུ་སྤྱོད་པའི་ཆ་ལ་ཞུགས་པས་འབྲས་བུ་ཆོས་ཀྱི་སྐུ་ཐོབ་པའི་ཕྱིར་རོ། ། འདི་ནི་འཕགས་གྲོལ་གྱི་བཞེད་པའོ། ། སློབ་དཔོན་ལྟར་ན། མཁྱེན་གསུམ་གྱི་རྣམ་པ་སྦྱོར་བ་བཞི་ཆར་གྱི་བསྒོམ་བྱར་འདོད་དོ། ། མངོན་པར་རྟོགས་པའི་རྒྱན་གྱི་དགོངས་པ་ནི་སྔ་མ་འདི་ཡིན་པར་མངོན་ཏེ། རྣམ་ཀུན་རྩེ་སྦྱོར་གྱིས་མཁྱེན་གསུམ་གྱི་རྣམ་པ་བསྒོམ་པར་བྱེད་ཅིང༌། མཐར་གྱིས་པའི་བསྒོམ་བྱ་ནི་ཕ་རོལ་ཏུ་ཕྱིན་པ་དྲུག་དང་རྗེས་དྲན་དྲུག་ལ་སྤྱོད་ཅིང༌།
དེ་མི་དམིགས་པར་རྟོགས་པའི་ཤེས་རབ་ཀྱིས་རྒྱས་བཏབ་པའི་ཚུལ་གྱིས་དེའི་ཉམས་སུ་བླང་བྱ་བཅུ་གསུམ་ཁོ་ནར་བཤད་པ་ཡིན་གྱི། སྔར་གྱི་རྣམ་པ་ཉིད་བསྒོམ་བྱར་བཤད་པ་མིན་པའི་ཕྱིར་རོ། ། སྐད་ཅིག་མའི་སྦྱོར་བས་ཀྱང་རྣམ་པར་སྨིན་པ་དང་རྣམ་པར་སྨིན་པ་མིན་པའི་ཆོས་གཉིས་མཚན་ཉིད་མེད་པ་དང་གཟུང་འཛིན་གཉིས་སུ་མེད་པའི་ཚུལ་གྱིས་རྟོགས་པར་བཤད་ཀྱི། སྔར་གྱི་རྣམ་པ་ཉིད་བསྒོམ་བྱར་མ་བཤད་དོ། ། དེས་ན་རྣམ་ཀུན་རྩེ་སྦྱོར་གྱིས་ནི་ལྟ་བའི་ཆ་ལ་འཇུག་པ་ཡིན་ལ། མཐར་གྱིས་པ་ནི་སྤྱོད་པའི་ཆ་ལ་འཇུག་པ་ཡིན་ནོ། ། སྐད་ཅིག་མའི་སྦྱོར་བ་ནི་འཁོར་འདས་ཀྱི་ཆོས་ཐམས་ཅད་མཚན་ཉིད་མེད་པ་དང་གཉིས་སུ་མེད་པའི་ཚུལ་གྱིས་བསྒོམ་སྟེ། མངོན་པར་རྟོགས་པའི་རྒྱན་གྱི་སྒྲ་ཇི་ལྟ་བ་བཞིན་ནོ། ། གཞན་དག་གིས་ནི་འདི་ལ་ཐེ་ཚོམ་ཙམ་ཡང་མ་ཞུགས་པར་སྣང་ངོ༌། ། ཤེར་ཕྱིན་ཞེས་པའི་སྒྲ་འཇུག་པའི་དོན་ནི་བཞི་སྟེ།
གཞུང་དང༌། ལམ་དང༌། འབྲས་བུ་དང༌། སྙིང་པོའི་དོན་ནོ། ། དང་པོ་ནི་སྟོང་ཕྲག་བརྒྱ་པ་ལ་སོགས་པ་གཞུང་གི་ཚོགས་ཏེ། ཤེར་ཕྱིན་སྟོན་པས་ན་ཤེར་ཕྱིན་ཞེས་བྱ་སྟེ། བརྗོད་བྱ་ལ་བཏགས་སོ། ། གཉིས་པ་ནི་ཕ་རོལ་ཏུ་ཕྱིན་པར་བྱེད་པས་ན་ཕ་རོལ་ཏུ་ཕྱིན་པ་སྟེ། ལམ་སྔ་མ་རྣམས་སོ། ། གསུམ་པ་ནི་སངས་རྒྱས་བཅོམ་ལྡན་འདས་ཀྱི་ཡེ་ཤེས་ཏེ།
སྲིད་ཞིའི་ཕ་རོལ་ཏུ་ཕྱིན་པའི་ཕྱིར་རོ། ། བཞི་པ་ནི་ཆོས་ཉིད་དེ་ཤེར་ཕྱིན་གྱི་ཡུལ་ཡིན་པས་ཤེར་ཕྱིན་ཞེས་བཤད་དོ། ། སློབ་དཔོན་ཆོས་ཀྱི་བཤེས་གཉེན་གྱིས་ཤེར་ཕྱིན་གྱི་རབ་ཏུ་དབྱེ་བ་བསྟན་པ་ནི། གཞན་སྒྲ་ཤེས་དང་སོ་སོར་ནི། ། རང་རིག་རབ་ཏུ་ཤེས་ཕྱིར་དང༌། ། རབ་ཞི་ཐོབ་ཤེས་ཕུལ་དུ་བྱུང༌། ། ཡོན་ཏན་ཐོབ་ཤེས་ཕྱིར་ཤེས་རབ། ། ཅེས་བཤད་དོ། ། འདི་ལ་ཚོགས་སྦྱོར་གཉིས་ཀྱི་ཤེར་ཕྱིན་ནི་བདག་མེད་གཞན་གྱི་སྒྲ་ལས་ཤེས་པའི་ཤེས་རབ་བོ། ། མཐོང་ལམ་གྱི་ཤེས་རབ་ནི་སོ་སོ་རང་གི་རིག་པས་མངོན་སུམ་གྱིས་ཤེས་པའི་ཤེས་རབ་བོ། །
སྒོམ་ལམ་གྱི་ཤེས་རབ་ནི་རབ་ཏུ་ཞི་བ་ཐོབ་པའི་ཤེས་རབ་བོ། ། ཁྱད་པར་གྱི་ལམ་གྱི་ཤེས་རབ་ནི་ཉན་རང་ལས་ཕུལ་དུ་བྱུང་བའི་ཤེས་རབ་བོ། ། སངས་རྒྱས་ཀྱི་ཤེས་རབ་ནི་ཡོན་ཏན་ཐམས་ཅད་རྫོགས་པར་ཐོབ་པའི་ཤེས་རབ་བོ། ། དེས་ན་སྔ་མ་རྣམས་ནི་སྲིད་ཞིའི་ཕ་རོལ་ཏུ་ཕྱིན་པར་བྱེད་པ་ཡིན་ལ། ཕྱི་མ་ནི་སྲིད་ཞིའི་ཕ་རོལ་ཏུ་ཕྱིན་པའོ། ། འདིར་སློབ་དཔོན་གྱིས་སྔ་མ་བཏགས་པ་བ་དང༌། ཕྱི་མ་མཚན་ཉིད་པར་བཞེད་མོད། རྒྱན་གྱི་དགོངས་པ་ནི་གཉིས་ཀ་མཚན་ཉིད་པར་མངོན་ནོ། ། འོ་ན་ལམ་སྔ་མ་རྣམས་སྲིད་ཞིའི་ཕ་རོལ་ཏུ་ཕྱིན་པ་མིན་ན་ཇི་ལྟར་ཕ་རོལ་ཏུ་ཕྱིན་པ་ཞེས་བྱ་ཞེ་ན། དམ་པར་གྱུར་པའི་ཕྱིར་ཕ་རོལ་ཏུ་ཕྱིན་པ་སྟེ།
མདོ་ལས། དམ་པ་ཡིན་ཕྱིར་ཕ་རོལ་ཏུ་ཕྱིན་པ་ཞེས་གསུངས་པ་ལྟར་རོ། ། ཡང་ཕ་རོལ་ཏུ་ཕྱིན་པས་ན་ཕ་རོལ་ཏུ་ཕྱིན་པ་ཡང་ཡིན། བདག་མེད་རྟོགས་པའི་ཤེས་རབ་ནི་བློ་ཙམ་གྱི་ཕ་རོལ་ཏུ་ཕྱིན་པ་དང༌། འཁོར་གསུམ་རྣམ་པར་དག་པ་ནི་འཁོར་གསུམ་དུ་རྟོག་པ་ལས་འདས་པའི་ཕྱིར་དང༌། སངས་རྒྱས་ཀྱི་ཡེ་ཤེས་ནི་སྲིད་ཞི་ལས་འདས་པའི་ཕྱིར་དེ་སྐད་བརྗོད་དོ། ། གལ་ཏེ་སློབ་ལམ་ན་ཤེར་ཕྱིན་མེད་ན་སྦྱིན་སོགས་རེ་རེ་ལ་ཕ་རོལ་ཏུ་ཕྱིན་པ་དྲུག་དྲུག་ཚང་བར་སྤྱོད་པའི་གོ་སྒྲུབ་མེད་པར་ཐལ་བར་འགྱུར་རོ། ། གཞན་ཡང་སེམས་བསྐྱེད་པར་བྱེད་པའི་འདུན་པ་དང་བསམ་པ་ལ་སེམས་བསྐྱེད་དུ་འདོད་དགོས་པ་ལྟར་ཕ་རོལ་ཏུ་ཕྱིན་པར་བྱེད་པ་ལ་ཡང་ཕ་རོལ་ཏུ་ཕྱིན་པར་འདོད་དགོས་ཏེ། མཚོན་པར་བྱེད་པ་ལ་མཚན་ཉིད་དུ་འདོད་དགོས་པ་བཞིན་ནོ། ། གཉིས་པ་ནི།
རྣམ་ཀུན་མཁྱེན་ཉིད་ཅེས་པ་ནི་སངས་རྒྱས་ཀྱི་ཡེ་ཤེས་ཏེ། ཇི་ལྟ་ཇི་སྙེད་མཁྱེན་པའི་ཕྱིར་རོ། ། ལམ་ཤེས་པ་ཉིད་ནི་ལམ་གསུམ་རང་བཞིན་མེད་པར་མངོན་སུམ་མཁྱེན་པའོ། ། མོས་བསྔོ་ཡི་རང་ལམ་ཤེས་ཡིན་ནམ་མིན་ཞེ་ན། དང་པོ་ལྟར་ན་ལམ་གསུམ་སྐྱེ་བ་མེད་པར་རྟོགས་པའི་རྣམ་པ་ཅན་དུ་ཐལ་བར་འགྱུར་ཏེ། ལམ་ཤེས་སྟོན་པའི་སྐབས་སུ་སྐྱེ་བ་མེད་པའི་རྣམ་པ་ཅན་དུ་བཤད་པའི་ཕྱིར་ཏེ། མཆོད་བརྗོད་ཀྱི་ཡུམ་ངོས་གཟུང་བའི་སྐབས་སུ་གཞི་དང་ལམ་དང་རྣམ་པ་སྐྱེ་བ་མེད་པར་ཡོངས་སུ་ཤེས་པ་ཞེས་པ་དང༌། ཡང་ལམ་ཐམས་ཅད་སྐྱེ་བ་མེད་པར་རྟོགས་པའི་ངོ་བོ་ཉིད་ཀྱིས་ཞེས་པ་དང༌། ལམ་ཤེས་ཉིད་ཀྱི་ཚུལ་ལ་ནི། ། འཕགས་པའི་བདེན་པ་བཞི་དག་གི །
རྣམ་པ་མི་དམིགས་སྒོ་ནས་ནི། ། ཉན་ཐོས་ལམ་འདི་ཤེས་པར་བྱ། ། ཞེས་འབྱུང་བས་སོ། ། གལ་ཏེ་ཕྱི་མ་ལྟར་ན། བྱང་ཆུབ་སེམས་དཔའ་རྣམས་ཀྱིས་ནི་ལམ་གྱི་རྣམ་པ་ཤེས་པ་ཉིད་ཅེས་བྱའོ་ཞེས་པ་དང་འགལ་ལོ་ཞེ་ན། མོས་བསྔོ་ཡི་རང་གསུམ་ལ། ཡིད་ལ་བྱེད་པ་བླ་མེད་དག ། ཅེས་པ་དང༌། བསྔོ་བའི་སྐབས་སུ། དེ་ནི་དམིགས་མེད་རྣམ་པ་ཅན། །
ཞེས་པ་དང༌། རྗེས་སུ་ཡི་རང་གི་སྐབས་སུ། ཐབས་དང་མི་དམིགས་པ་དག་གིས། ། ཞེས་གསུངས་པས་ན་མི་དམིགས་པའི་རྣམ་པ་ཅན་དུ་བཤད་པ་དང༌། མི་དམིགས་པའི་རྣམ་པ་ཅན་ཡིན་པས། ཡིད་ལ་བྱེད་པ་བླ་མེད་དག ། ཅེས་པས་གཞན་དུ་ན་ཡིད་ལ་བྱེད་པ་བླ་མེད་དུ་ཇི་ལྟར་འགྱུར། མོས་བསྔོ་ཡི་རང་གསུམ་ལམ་ཡིན་ལ། དེ་བདེན་པར་མི་དམིགས་པའི་ཤེས་རབ་ཀྱིས་རྟོགས་པས་ན་ལམ་ཤེས་སུ་འཐད་དོ། ། མི་དམིགས་པའི་རྣམ་པ་དང་ལྡན་པས་ཡིད་ལ་བྱེད་པ་བླ་མེད་དུ་སྟོན་པའི་མོས་བསྔོ་ཡི་རང་གསུམ་བླ་མེད་དུ་འཐད་ཀྱི་མོས་བསྔོ་ཡི་རང་ཙམ་ནི་མིན་ནོ། །
དེ་ནས་ཐམས་ཅད་ཤེས་པ་ཉིད། ། ཅེས་པས་ནི་དངོས་སུ་གཉེན་པོ་གཞི་ཤེས་སྟོན་པ་ཡིན་ལ། ཉན་རང་གི་ནི་ལྡོག་པའི་སྒོ་ནས་བསྟན་པར་རྒྱས་བཤད་ནས་གསུངས་སོ། ། དངོས་བསྟན་གྱི་ཚིག་འདི་མི་མཐུན་ཕྱོགས་ཀྱི་གཞི་ཤེས་ལ་སྦྱོར་བ་ལ། དུས་རྣམས་མཉམ་པ་ཉིད་ཤེས་ཕྱིར། ། ཞེས་སོགས་ཀྱི་ཡན་ལག་རྒྱས་བཤད་དང་མི་འགྲིག་གོ ། གང་དག་གཉེན་པོ་གཞི་ཤེས་གཞི་ཤེས་མིན་པ་སྨྲ་བ་ལྟར་ན་མངོན་པར་རྟོགས་པ་བརྒྱད་ཀྱི་ཡ་གྱལ་དུ་བགྲང་བའི་གཞི་ཤེས་གཞི་ཤེས་མིན་པར་འདོད་དགོས་པས་ཧ་ཅང་ཐལ་བར་འགྱུར་རོ། ། གང་དག གང་གིས་དངོས་གཅིག་དེ་བཞིན་ཉིད་མཐོང་བ། ། དེ་ཡིས་དངོས་ཀུན་དེ་བཞིན་ཉིད་དུ་མཐོང༌། །
ཞེས་འབྱུང་བ་སྒྲ་ཇི་བཞིན་དུ་ཁས་ལེན་པར་ལྟར་ན་ཉན་ཐོས་ཀྱིས་དུས་གསུམ་མཉམ་པ་ཉིད་དུ་ཤེས་པར་འདོད་དགོས་པས་གཉེན་པོ་གཞི་ཤེས་ཡོད་པར་འགྱུར་རོ། ། རྣམ་ཀུན་མངོན་རྫོགས་རྟོགས་པ་ཞེས་པ་ནི་སངས་རྒྱས་ཀྱི་ཡེ་ཤེས་ཡིན་ལ། དེའི་མིང་གིས་བཏགས་ནས་རྒྱུ་སྦྱོར་བ་ལ་ཡང་རྣམ་ཀུན་མངོན་རྫོགས་རྟོགས་པ་ཐོབ་པ་ཞེས་བཤད་དོ། ། འདི་ནི་ཚོགས་ལམ་ཐོས་བསམ་འབའ་ཞིག་གིས་བསྡུས་པ་དང་སྒོམ་བྱུང་གིས་བསྡུས་པ་དང་གཉིས་ཡོད་པ་ལས། སྒོམ་བྱུང་གི་བསྡུས་པ་ནས་བརྩམས་ཏེ་ཡོད་དོ། ། རྩེ་མོར་ཕྱིན་པ་ནི་མི་མཐུན་ཕྱོགས་སེལ་བར་བྱེད་པའི་སྦྱོར་བ་སྟེ། བསོད་ནམས་དང་ཡེ་ཤེས་ཀྱི་ཚོགས་གཉིས་ལས་ཡེ་ཤེས་ཀྱི་ཚོགས་ཏེ་མཉམ་གཞག་ཁོ་ན་ཡིན་པའི་ཕྱིར་རོ། ། རྩེ་སྦྱོར་གྱི་རྟགས་རྩེ་སྦྱོར་མ་ཡིན་ནམ་ཞེ་ན། རྩེ་སྦྱོར་ཤེས་པར་བྱེད་པའི་རྟགས་ཡིན་གྱི། རྩེ་སྦྱོར་གྱི་ངོ་བོ་ནི་མིན་ནོ། །
རྣམ་འཕེལ་ཡང་སྦྱོར་བའི་ངོ་བོར་གྱུར་པ་རྣམས་ནི་རྩེ་སྦྱོར་དུ་གཏོགས་ལ། གཞན་གྱི་བསོད་ནམས་འཕེལ་བའི་རིམ་པ་ཙམ་ཡིན་གྱི་རྩེ་སྦྱོར་གྱི་ངོ་བོ་ནི་མིན་ནོ། ། མཐར་གྱིས་པ་ནི་རྒྱུན་མཐའ་ན་མེད་དེ། དེ་ནི་བརྟན་པ་ཐོབ་པར་བྱ་བའི་ཕྱིར་དུ་བསྒོམ་པ་ཡིན་ལ། དེའི་ཚེ་བརྟན་པ་ཐོབ་ཟིན་པའི་ཕྱིར་རོ་ཞེས་པ་ནི་སློབ་དཔོན་གྱི་བཞེད་པའོ། ། སྐད་ཅིག་མ་གཅིག་པའི་མངོན་པར་རྟོགས་པ་དང༌། ཆོས་ཀྱི་སྐུ་ནི་ཡན་ལག་རྒྱས་བཤད་དུ་འཆད་པར་འགྱུར་རོ། ། སྐད་ཅིག་མ་གཅིག་པར་བྱང་ཆུབ་པའི་སྦྱོར་བ་ནི་སྐད་ཅིག་མ་གཅིག་ཁོ་ནར་ཟད་དོ་ཞེས་པ་ནི་མ་ཡིན་ཏེ། དམ་ཆོས་པད་དཀར་ལས། སངས་རྒྱས་ཀྱིས་མངོན་པར་ཤེས་པའི་ཡེ་ཤེས་ཆེན་པོས་བར་ཀྱི་བསྐལ་པ་ལྔ་བཅུར་འདི་བསྒོམས་ནས་སངས་རྒྱས་སོ་ཞེས་འབྱུང་བས་སོ། །
འོ་ན་ཇི་ལྟར་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པར་འཆད་ཅེ་ན། འདི་ཐོབ་ནས་སྐད་ཅིག་མ་གཅིག་ལ་མངོན་པར་བྱང་ཆུབ་པའི་ནུས་པ་ཡོད་པར་བསྟན་ཏོ། ། འདི་ཡུན་རིང་པོར་བསྒོམ་ན་སྦྱོར་བའི་ལམ་གྱིས་བསྡུས་པའི་རྡོ་རྗེ་ལྟ་བུའི་ཏིང་ངེ་འཛིན་དང་དོན་གཅིག་ལ། དུས་ཐུང་ངུར་བསྒོམས་ན་བར་ཆད་མེད་ལམ་གྱིས་བསྡུས་པའི་རྡོ་རྗེ་ལྟ་བུ་དང་དོན་གཅིག་གོ ། ཆོས་ཀྱི་སྐུ་གནས་སྐབས་གང་དུ་ཐོབ་ཅེ་ན། མདོ་སྡེ་རྒྱན་ལས། སྐུ་མེད་པ་དང་བཅས་པ་དང་སྐུ་ཐོབ་པ་དང༌། སྐུ་ཡོངས་རྫོགས་དང་ཞེས་གསུངས་ཏེ། ཚོགས་ལམ་གྱི་གནས་སྐབས་ཐོས་བསམ་འབའ་ཞིག་གིས་བསྡུས་པ་ལ་ནི་སྐུ་མེད་དེ། སྤངས་པ་ཅུང་ཟད་ཀྱང་མེད་པའི་ཕྱིར་ངེས་པར་འབྱེད་པའི་ཆ་དང་མཐུན་པའི་གནས་སྐབས་ལ་ནི་སྤངས་པ་ཅུང་ཟད་ཡོད་པའི་སྐུ་དང་བཅས་པ་ཞེས་བསྟན་ཏོ། །
ས་དང་པོ་ནས་བདུན་པའི་བར་དུ་ནི་སྐུ་ཐོབ་པ་ཞེས་བྱ་སྟེ། སྒྲིབ་པའི་ས་བོན་སྤངས་པའི་བྲལ་བ་དང་ལྡན་པའི་ཕྱིར། སྐུ་ཡོངས་སུ་རྫོགས་པ་ནི་གཉིས་ཏེ། བག་ལ་ཉལ་གྱི་ཉོན་སྒྲིབ་རགས་པ་སྤངས་པ་རྫོགས་པ་ནི་ས་བརྒྱད་པ་ནས་ཡོད་ལ། སྒྲིབ་གཉིས་མ་ལུས་པ་དག་པ་མཐར་ཕྱིན་པ་ནི་སངས་རྒྱས་ཀྱི་ས་ཁོ་ནའོ། ། བཅོམ་ལྡན་འདས་ཀྱིས་ལེའུར་དུ་མར་མངོན་པར་རྟོགས་པའི་རིམ་པ་མང་དུ་བྱས་པ་ནི་གདུལ་བྱ་སྔ་ཕྱིར་འདུ་བའི་བྱེ་བྲག་ལས་ཡིན་ཏེ། སྔ་ཕྱིའི་གདུལ་བྱ་དེ་དག་ལ་ལམ་གྱི་རིམ་པ་ཚང་བར་བསྟན་དགོས་པས་སོ། ། དེ་དག་ལ་བཤད་ཚུལ་གཞན་དང་གཞན་གྱི་སྒོ་ནས་རྣམ་པར་ཕྱེ་བའི་དབང་དུ་མཛད་པ་དེ་ནི་སྤོབས་པ་ཡོངས་སུ་གཏུགས་པའི་བརྙས་པ་སྤང་བའི་དོན་ནོ། ། གསུམ་པ་ནི། དང་པོར་རྣམ་མཁྱེན་སྟོན་པ་ལ་ཆོས་བཅུ་སྟེ།
སེམས་བསྐྱེད་པ་དང་ཞེས་སོགས་སོ། ། བཅུ་པོ་ཡང་བཞིར་འདུས་ཏེ། བསྒྲུབ་བྱ་སེམས་བསྐྱེད། སྒྲུབ་བྱེད་གདམས་ངག སྒྲུབ་ཚུལ་ངེས་འབྱེད་ཆ་མཐུན། སྒྲུབ་པའི་ཡན་ལག་གི་ཆོས་སོ། ། དང་པོ་ནི། སེམས་བསྐྱེད་པ་དང་ཞེས་པ་དང༌། གཉིས་པ་ནི། གདམས་ངག་དང་ཞེས་པ་དང༌།
གསུམ་པ་ནི། ངེས་འབྱེད་ཡན་ལག་རྣམ་བཞི་དང༌། ། ཅེས་པས་བསྟན་ཏོ། ། བཞི་པ་ལ་བཞི་སྟེ། སྒྲུབ་པའི་རྟེན་དང༌། སྒྲུབ་པའི་དམིགས་པ་དང༌། སྒྲུབ་པའི་ཆེད་དུ་བྱ་བ་དང༌། སྒྲུབ་པའི་དབྱེ་བའོ། ། དང་པོ་ནི། སྒྲུབ་པ་ཡི་ནི་རྟེན་གྱུར་པ། །
ཆོས་ཀྱི་དབྱིངས་ཀྱི་རང་བཞིན་དང༌། ། ཞེས་པ་སྟེ། བྱང་ཆུབ་སེམས་དཔའ་དོན་དམ་པར་ཆོས་ཀྱི་དབྱིངས་རང་བཞིན་དུ་གནས་པ་རྟེན་དུ་བསྟན་ཏོ། ། གཉིས་པ་ནི། དམིགས་པ་དག་དང་ཞེས་པ་སྟེ། ། སྒྲུབ་པ་པོས་སོ་སོར་གཅད་པར་བྱ་བའི་ཡུལ་ལོ། ། གསུམ་པ་ནི། ཆེད་དུ་བྱ་དང་ཞེས་པ་སྟེ། ། ཆེན་པོ་གསུམ་མོ། ། ཅིའི་ཕྱིར་ཆེད་དུ་བྱ་བ་ཞེས་བྱ་ཞེ་ན།
གསུམ་པོ་འདིའི་ཆེད་དུ་སྒྲུབ་པ་ལ་འཇུག་པའི་ཕྱིར་རོ། ། བཞི་པ་ནི། གོ་ཆ་ཞེས་སོགས་བཞིས་བསྟན་ཏེ། སྒྲུབ་པ་ལ་འཇུག་ཚུལ་བསམ་སྦྱོར་རྣམ་པ་གཉིས་ནི། གོ་ཆ་འཇུག་པའི་བྱ་བ་དང༌། ། ཞེས་སོགས་ཀྱིས་རིམ་པ་བཞིན་དུ་བསྟན་ཏོ། ། འབྲས་བུ་འབྱིན་ཚུལ་ལ་གཉིས་ཏེ། གནས་སྐབས་ཀྱི་འབྲས་བུ་འབྱིན་པ་དང༌། མཐར་ཐུག་གི་འབྲས་བུ་འབྱིན་ཚུལ་ལོ། ། གཉིས་པོ་ནི་ཚོགས་དང་ངེས་པར་འབྱུང་བ་དང་གཉིས་ཀྱིས་རིམ་པ་བཞིན་དུ་བསྟན་ཏོ། །
རྣམ་ཀུན་མཁྱེན་པ་ཉིད། ཅེས་པས་ནི་རྣམ་མཁྱེན་ཐོབ་པའི་ལམ་གྱི་རིམ་པ་ཀུན་བསྟན་ཏོ། ། མཁྱེན་པ་སྟེ་ཡུལ་གྱི་སྒོ་ནས་ཡུལ་ཅན་བསྟན་པའོ། ། རྟེན་གྱི་གང་ཟག་ནི། ཐུབ་པ་ཞེས་པས་བསྟན་ཏོ། ། ལམ་ཤེས་ནི་ཆོས་བཅུ་གཅིག་གིས་སྟོན་ཏེ། མོག་མོག་པོར་བྱེད་ཅེས་སོགས་ཏེ། རྟེན་གྱི་གང་ཟག་གི་ཁྱད་པར་བྱེད་ཆོས་ལྔ། ཤེས་བྱ་ལམ་གསུམ་གྱི་དང་པོ་ནི། མགོ་མོག་པོར་བྱེད་ལ་སོགས་དང༌། །
ཞེས་པས་བསྟན་ཏོ། ། གཉིས་པ་ལ་གསུམ་སྟེ། ཉན་ཐོས་ཀྱི་ལམ་དང༌། རང་སངས་རྒྱས་ཀྱི་ལམ་དང༌། བྱང་སེམས་ཀྱི་ལམ་མོ། ། དང་པོ་ནི། སློབ་མའི་ལམ་གང་ཞེས་པ་དང༌། གཉིས་པ་ནི། བསེ་རུ་ལྟ་བུའི་ལམ་གང་ཞེས་པས་བསྟན་ཏོ། ། འདི་གཉིས་ནི་ཉན་ཐོས་ཀྱི་རིགས་ཅན་དང༌།
རང་སངས་རྒྱས་ཀྱི་རིགས་ཅན་རྗེས་སུ་གཟུང་བའི་ཆེད་དུ་ཤེས་པར་བྱའོ། ། བྱང་སེམས་ཀྱི་ལམ་ནི་གཉིས་ཏེ། མཐོང་ལམ་དང༌། སྒོམ་ལམ་མོ། ། དང་པོ་ནི། སྔར་ཆོས་ཉིད་ཀྱི་དོན་གོམས་པར་བྱས་པ་ལས་བདག་མེད་པའི་དོན་མངོན་སུམ་གསར་དུ་མཐོང་བ་སྟེ། འདི་དང་གཞན་པའི་ཡོན་ཏན་གྱི། ། ཕན་ཡོན་ཆེན་པོ་དང་ལྡན་པའོ། ། སྒོམ་ལམ་ཡང་རྣམ་པ་གཉིས་ཏེ། བྱེད་པ་དང༌།
བྱེད་པ་ཅན་གྱི་སྒོམ་ལམ་མོ། ། དང་པོ་ནི། བྱེད་པ་དང་ནི་ཞེས་པས་བསྟན་ཏེ། གོང་དུ་མཐོང་ལམ་གྱི་ཕན་ཡོན་བསྟན་པ་ལྟར། འདིས་ཀྱང་སྒོམ་ལམ་གྱི་ཕན་ཡོན་བསྟན་ཏོ། ། གཉིས་པ་བྱེད་པ་ཅན་གྱི་སྒོམ་ལམ་ཡང་གཉིས་ཏེ། རྗེས་ཐོབ་བསོད་ནམས་ཀྱི་ཚོགས་དང༌། མཉམ་བཞག་ཡེ་ཤེས་ཀྱི་ཚོགས་སོ། ། དང་པོ་ལ་གསུམ་སྟེ། བསོད་ནམས་ཀྱི་ཚོགས་ཡོངས་སུ་རྫོགས་པ་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་མོ། །
མོས་པས་བསགས་པའི་དགེ་བ་བྱང་ཆུབ་ཀྱི་རྒྱུར་སྒྱུར་བར་བྱེད་པ་བསྔོ་བ་བླ་ན་མེད་པའི་སྒོམ་ལམ་མོ། ། དགེ་བའི་རྩ་བ་སྤེལ་བའི་ཡན་ལག་རྗེས་སུ་ཡི་རང་བ་ཡིད་ལ་བྱེད་པ་བླ་ན་མེད་པའི་སྒོམ་ལམ་མོ། ། དང་པོ་ལ་དངོས་དང༌། ཕན་ཡོན་གཉིས་ལས། དང་པོ་ནི། མོས་པ་དང་ཞེས་པས་བསྟན་ཏོ། ། གཉིས་པ་ནི། བསྟོད་པ་ཆུང་ངུ་འབྲིང་ཆེན་པོ་གསུམ་གྱི་བྱེ་བྲག་གིས་བསྟོད་པ་དང་བཀུར་བ་དང་བསྔགས་པ་གསུམ་གྱིས་བསྟན་ཏོ། ། གཉིས་པ་མཉམ་བཞག་ཡེ་ཤེས་ཀྱི་ཚོགས་ཀྱིས་བསྡུས་པ་ལ་གཉིས་ཏེ། མི་མཐུན་ཕྱོགས་དངོས་སུ་སེལ་བའི་སྒྲུབ་པ་དང༌།
མི་མཐུན་ཕྱོགས་ཀྱི་དྲི་མས་རྣམ་པར་དག་པའི་སྒོམ་ལམ་མོ། ། རྟེན་གྱི་གང་ཟག་ནི། བྱང་ཆུབ་སེམས་དཔའ་མཁས་རྣམས་ཀྱིས། ། ཞེས་པས་བསྟན་ཏོ། ། གཞི་ཤེས་ནི་ཆོས་དགུས་བསྟན་ཏེ། ཤེས་པས་ཞེས་སོགས་སོ། ། འདི་ལ་དོན་གསུམ་སྟེ། གང་ལ་འཇུག་པའི་ཡུལ། འཇུག་པ་སྦྱོར་བའི་ངོ་བོ། ཞུགས་འབྲས་མཐོང་ལམ་མོ། །
དང་པོ་ལ་གསུམ་སྟེ། གཞི་ཤེས་ཀྱི་ངོ་བོ། ཉེ་རིང་གི་འཐད་པ། མི་མཐུན་ཕྱོགས་དང་གཉེན་པོའི་ཁྱད་པར་རོ། ། དང་པོ་ནི། ཤེས་པས་སྲིད་ལ་མི་གནས་ཤིང༌། ། ཞེས་སོགས་ཀྱི་ཚིག་རྐང་པ་གཉིས་ཀྱིས་གསུངས་སོ། ། གཉིས་པ་ནི། ཐབས་མ་ཡིན་པས་རིང་བ་དང༌། ། ཞེས་སོགས་ཚིག་རྐང་གཉིས་སོ། །
གསུམ་པ་ནི། མི་མཐུན་གཉེན་པོའི་ཕྱོགས་དག་དང༌། ། ཞེས་པས་བསྟན་ཏོ། ། འཇུག་པ་སྦྱོར་བ་ལ་གཉིས་ཏེ། སྦྱོར་བ་དང་སྦྱོར་བའི་རྣམ་པའོ། ། དང་པོ་ནི། སྦྱོར་བ་དང་ཞེས་པ་དང༌། གཉིས་པ་ནི། དེ་ཡི་མཉམ་པ་ཉིད་ཅེས་པས་བསྟན་ཏོ། ། གསུམ་པ་ནི།
མཐོང་བའི་ལམ་ཞེས་པས་བསྟན་ཏོ། ། ཉན་ཐོས་ལ་སོགས་ཞེས་པས་ནི་རྟེན་གི་གང་ཟག་བསྟན་ཏོ། ། རྣམ་རྫོགས་སྦྱོར་བའི་ཆོས་བཅུ་གཅིག་དོན་ལྔར་འདུས་ཏེ། སྦྱོར་བའི་བསྒོམ་བྱ། སྒོམ་པ་པོ་རྟེན་གྱི་གང་ཟག སྦྱོར་བ་རང་གི་ངོ་བོ། སྦྱོར་བས་བླང་དོར་བྱ་བའི་ཡུལ། སྦྱོར་བ་སྒོམ་ཚུལ་གྱི་རིམ་པའོ། ། དང་པོ་གསུམ་ནི། རྣམ་པ་སྦྱོར་བར་བཅས་རྣམས་དང༌། །
ཞེས་པས་བསྟན་ཏོ། ། བཞི་པ་ནི། ཡོན་ཏན་སྐྱོན་ནི་ཞེས་པས་བསྟན་ཏོ། ། ལྔ་པ་ནི། ཐོག་མར་ཐོས་བསམ་གྱིས་རྟོགས་པར་བྱ་བ་མཚན་ཉིད་དང༌། སྒོམ་ཚུལ་གྱི་རིམ་པ། ཐར་དང་ཞེས་སོགས་ཏེ། ཉེར་རྒྱུ་ཐར་པ་ཆ་མཐུན། སྦྱོར་བ་ངེས་འབྱེད་ཆ་མཐུན། རྟེན་ཕྱིར་མི་ལྡོག་གི་དགེ་འདུན།
དོན་གཉིས་ཕུན་སུམ་ཚོགས་པའི་རྒྱུའོ། ། བཞི་པ་ལ་གསུམ་སྟེ། ཆོས་སྐུའི་རྒྱུ་སྲིད་ཞི་མཉམ་ཉིད་ཀྱི་སྦྱོར་བ། གཟུགས་སྐུའི་རྒྱུ་ཞིང་དག་པའི་སྦྱོར་བ། ཕྲིན་ལས་ཀྱི་རྒྱུ་ཐབས་མཁས་ཀྱི་སྦྱོར་བའོ། ། རྩེ་སྦྱོར་གྱི་ཆོས་བརྒྱད་དེ། རྩེ་སྦྱོར་མཚོན་བྱེད་རྟགས་དང༌། བསོད་ནམས་རྣམ་པར་འཕེལ་བའི་རིམ་པ། དོན་གཉིས་ལ་བརྟན་པ་ཐོབ་ཚུལ། སེམས་ཀུན་ཏུ་གནས་པའི་ཏིང་ངེ་འཛིན་དང་བཞིས་སྦྱོར་ལམ་རྩེ་སྦྱོར་བསྟན་ཏོ། །
དེ་ནས་མཐོང་སྤང་སྤོང་བའི་མཐོང་ལམ་དང༌། སྒོམ་སྤང་སྤོང་བའི་སྒོམ་ལམ་སྟེ། ལམ་གཉིས་སོ་སོ་ལ་རྣམ་པར་རྟོག་པ་བཞིའི་གཉེན་པོ་སྦྱོར་འཇུག་རྣམ་པ་བཞིའོ། ། དེ་ནས་གནས་ངན་ལེན་སྤོང་བ་བར་ཆད་མེད་པའི་ཏིང་ངེ་འཛིན་ནོ། ། རྩེ་སྦྱོར་གྱི་གནས་སྐབས་སུ་ཐམས་ཅད་བསལ་བར་བྱ་བ་ལོག་སྒྲུབ་བོ། ། མཐར་གྱིས་པ་ནི་ལམ་གྱི་རིམ་པ་བཅུ་གསུམ་གྱིས་བསྟན་ཏོ། ། སྐད་ཅིག་གིས་མངོན་པར་རྫོགས་པར་བྱང་ཆུབ་པའི་སྦྱོར་བ་ནི། བྱེད་པའི་མཚན་ཉིད་ཀྱིས་རྣམ་པ་བཞི་སྟེ། རྟོགས་བྱ་རྣམ་པར་སྨིན་པ་དང་རྣམ་པར་སྨིན་པ་མ་ཡིན་པ་གཉིས། རྟོགས་ཚུལ་མཚན་ཉིད་མེད་པ་དང་གཉིས་སུ་མེད་པར་རྟོགས་པའི་དབྱེ་བས་རྣམ་པ་བཞིའོ། །
འདིར་ཆོས་སྐུ་ནི་རྣམ་པ་གསུམ་སྟེ། ངོ་བོ་ཉིད་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུའོ། ། དང་པོ་ནི། འདུས་མ་བྱས་པ་གཉིས་སུ་བཅད་དུ་མེད་པ་ཕྱིན་ཅི་མ་ལོག་པ་སྒྲིབ་པ་དག་པ་རང་བཞིན་གྱིས་འོད་གསལ་བ་སྟེ་མཚན་ཉིད་ལྔ་ལྡན་ནོ། ། ལོངས་སྤྱོད་རྫོགས་པའི་སྐུ་ནི། གསུང་བརྗོད་པ་དང་སྐུ་སྣང་བ་དང་མཛད་པ་རྒྱུན་མི་ཆད་པ་དང་ལྷུན་གྱིས་གྲུབ་པར་འཇུག་པ་དང་སྐུ་གསུང་ཐུགས་ཀྱི་མཛད་པ་དུ་མར་སྟེན་ཀྱང་དེའི་བདག་ཉིད་དམ་དེའི་རང་བཞིན་དང་བྲལ་བ་སྟེ་མཚན་ཉིད་ལྔ་ལྡན་ནོ། ། སྤྲུལ་པའི་སྐུ་ནི། ཞི་བའི་ལམ་སྟོན་པ་དང་གདུལ་བྱ་སྨིན་པར་བྱེད་པ་དང་ལུང་སྟོན་པར་བྱེད་པ་དང་གཞན་གྱི་རྣམ་རིག་ལ་སྣང་བ་དང་མཚན་ཉིད་བཞི་ལྡན་ཏེ།
དོན་དེ་དག་ཐམས་ཅད་རྒྱུད་བླ་མ་ལས་བཤད་དོ། ། ཕྲིན་ལས་ནི་གདུལ་བྱ་མངོན་མཐོ་དང་ངེས་ལེགས་ལ་འགོད་པའི་བྱ་བའོ། ། འདིར་གནས་སྐབས་དུ་མར་མངོན་པར་རྟོགས་པའི་རིམ་པ་ལན་མང་དུ་བསྟན་པ་ལ་ཟློས་པའི་སྐྱོན་ཡོད་དོ་སྙམ་ན། སྐྱོན་མེད་དེ། གདུལ་བྱ་ཐ་དད་པའི་དབང་དུ་བྱས་པའི་ཕྱིར་རོ། ། ཇི་ལྟ་བཞིན། ཡུམ་ཉན་པའི་གདུལ་བྱ་འགའ་ཞིག་ནི་དང་པོ་ནས་ཐ་མའི་བར་དུ་འཁོད་པ་ཡང་ཡོད་དེ། འཕགས་པ་རབ་འབྱོར་ལ་སོགས་པ་བཞིན་ནོ། ། འགའ་ཞིག་སྐབས་དེ་དང་དེ་ཐོས་ནས་འཁོར་གྱི་དཀྱིལ་འཁོར་གྱི་གནས་གཞན་དུ་སོང་བ་ཡང་ཡོད་དེ། ཐོག་མར་འདོད་གཟུགས་ཀྱི་ལྷའི་བུ་རྣམས་བཅོམ་ལྡན་འདས་ལ་བསྐོར་བ་བྱས་ཏེ།
འཁོར་གྱི་དཀྱིལ་འཁོར་དུ་འཁོད་ནས་དེ་ནས་ཧ་ཅང་མི་རིང་བ་ན་རང་གི་གནས་སུ་སོང་བར་བསམ་གྱིས་མི་ཁྱབ་པའི་ལེའུ་ནས་བཤད་པ་ལྟ་བུའོ། ། འགའ་ཞིག་ནི་ཆོས་སྔ་མ་རྣམས་རྫོགས་ནས་གསར་དུ་ལྷགས་པའང་ཡོད་དེ། རྣམ་མཁྱེན་རྫོགས་ནས་ལམ་ཤེས་འཆད་པའི་སྐབས་སུ་གསར་དུ་ལྷག་པའི་ལྷ་རྒྱལ་ཆེན་རིགས་བཞི་ནས་གནས་གཙང་མའི་བར་དུ་འདུས་པ་ལྟ་བུ་དང༌། གཞི་ཤེས་ཀྱི་མཐོང་ལམ་འཆད་པ་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་རྒྱལ་ཆེན་རིགས་བཞི་པ་ནས་མི་མཇེད་ཀྱི་བདག་པོ་ཚངས་ཆེན་གྱི་བར་དུ་འདུས་པ་དང༌། ཡང་ངོ་བོ་ཉིད་ཀྱི་མཚན་ཉིད་སྟོན་པའི་སྐབས་སུ་འདོད་པ་དང་གཟུགས་ན་སྤྱོད་པའི་ལྷའི་བུ་རྣམས་ཀྱང་འདུས་པ་དང༌། མེ་ཏོག་བཀྲམ་པའི་ལེའུ་ལས་རྩེ་མོའི་མཐོང་ལམ་གྱི་རྒྱུ་འཆད་པ་ན་དགེ་སློང་བརྒྱ་ཕྲག་དྲུག་ཅུ་དེའི་ཚེ་འདུས་པ་བཞིན་ནོ། ། དོན་འདི་ལ་སློབ་དཔོན་ཀཱ་མ་ལ་ཤཱི་ལས་ནི། ཡུམ་གསུང་དུས་ཀྱི་འཁོར་དབང་པོ་རབ་འབྲིང་ཐ་མ་གསུམ་ལས། དབང་པོ་རབ་ལ་སེམས་བསྐྱེད་ཉི་ཤུ་རྩ་གཉིས་ཀྱི་བར་དུ་བཤད་དོ། ། འབྲིང་དང་ཐ་མ་ལ་གདམས་ངག་ནས་ངེས་འབྱུང་སྒྲུབ་པའི་བར་དུ་བཤད་དོ། །
དབང་པོ་འབྲིང་དང་གཟུགས་ཀྱི་ལྷའི་བུ་རྣམས་ལ་ལམ་ཤེས་དང་གཞི་ཤེས་སོ། ། དབང་པོ་ཐ་མ་དང་སངས་རྒྱས་ཀྱི་ཞིང་གཞན་ནས་འདུས་པའི་ལྷའི་བུ་རྣམས་ལ་རྣམ་ཀུན་ནས་ཆོས་སྐུའི་བར་དུ་གསུངས་སོ་ཞེས་འདོད་དོ། ། སློབ་དཔོན་དཔའ་བོས་བསྟོད་པ་མཛད་པ་ལས། སྨྲ་བའི་དམ་པའི་ཆོས་ཀྱི་བཀའ། ། རྣམ་གྲངས་དུ་མ་ཉིད་མཆི་ཞིང༌། ། ཟློས་པ་ཡང་ནི་མ་མཆིས་ན། ། སྦྱོར་བའི་ལུགས་ཀྱང་རིགས་པ་ལ། ། ཞེས་གསུངས་སོ། ། སེམས་བསྐྱེད་ལ་སེམས་བསྐྱེད་པ་ནི་གཞན་དོན་ཕྱིར། ། ཞེས་སོགས་ཀྱིས་སེམས་བསྐྱེད་ཀྱི་དོན་བསྟན་པ་ལ།
རྒྱུ་དང༌། འབྲས་བུ་དང༌། ངོ་བོ་གསུམ་ལས། དང་པོ་རྒྱུ་ལ་ཡང་གསུམ་སྟེ། སངས་རྒྱས་ལ་དམིགས་པའི་དད་པ། སེམས་ཅན་ལ་དམིགས་པའི་སྙིང་རྗེ། བྱང་ཆུབ་ཀྱི་སེམས་ཀྱི་ཕན་ཡོན་ཐོས་པའོ། ། ངོ་བོ་ནི་གཞན་དོན་དུ་རྫོགས་པའི་བྱང་ཆུབ་ཐོབ་འདོད་ཀྱི་བློའོ། ། འཕགས་སེང་གཉིས་ཀྱིས་ནི་སེམས་བསྐྱེད་པའི་སྒྲ་དོན་ལ་བསམ་ནས་གཙོ་སེམས་ལ་འདོད་དོ། ། རྩ་བའི་དགོངས་པ་ནི་སེམས་བྱུང་སྟེ།
མདོར་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཞེས་གསུངས་པ་དང༌། བསྟན་བཅོས་དང༌། བྱང་ཆུབ་འདོད་ཅེས་པ་དང༌། མདོ་སྡེ་རྒྱན་ལས། བརྟན་པ་རྣམས་ཀྱི་སྨོན་ལམ་ནི། ། སེམས་པ་འདུན་དང་བཅས་པ་སྟེ། ། ཞེས་གསུངས་པས་སོ། ། ཐོགས་མེད་ཀྱིས་ཀྱང་བྱང་ཆུབ་སེམས་དཔའི་ས་ལས། བྱང་ཆུབ་སེམས་དཔའི་སྨོན་ལམ་གྱི་མཆོག་ནི་སེམས་བསྐྱེད་པ་ཞེས་པ་དང༌། དབྱིག་གཉེན་གྱིས་མདོ་སྡེ་རྒྱན་གྱི་འགྲེལ་པར།
དོན་གཉིས་ལ་དམིགས་པའི་སེམས་པ་ནི་སེམས་བསྐྱེད་པ་སྟེ་ཞེས་སོ། ། འདིས་ནི་སེམས་བསྐྱེད་པར་བྱེད་པ་ན་སེམས་བསྐྱེད་ཅེས་བྱེད་པའི་སྒོ་ནས་སྒྲ་བཤད་དོ། ། དབྱེ་ན་སྨོན་པ་སེམས་བསྐྱེད་དང༌། འཇུག་པ་སེམས་བསྐྱེད་གཉིས་སོ། ། འདི་གཞན་དོན་དུ་རྫོགས་པའི་བྱང་ཆུབ་ཐོབ་འདོད་ཀྱི་མཚན་ཉིད་ཅན་དུ་འདྲ་ཡང་བསླབ་པའི་གྲོགས་ཀྱིས་ཟིན་མ་ཟིན་ལས་རྣམ་པར་འབྱེད་དེ། ཞི་བ་ལྷ། ཞི་བ་འཚོ། ཀཱ་མ་ལ་ཤཱི་ལ། ཆོས་ཀྱི་བཤེས་གཉེན་རྣམས་ཀྱི་དགོངས་པའོ། ། སྨོན་པ་སེམས་བསྐྱེད་ནི་ཆོ་གས་མི་ལེན་ཏེ།
གཞན་དོན་དུ་བྱང་ཆུབ་ཐོབ་འདོད་ཡོད་ན་དེ་ཉིད་ཀྱིས་གྲུབ་ཟིན་ལ། མེད་ན་ཆོ་གས་བླངས་ཀྱང་མི་སྐྱེ་བའི་ཕྱིར་རོ། ། ཡང་འཇུག་པ་སེམས་བསྐྱེད་དང་བྱང་ཆུབ་སེམས་དཔའི་སྡོམ་པའི་ཆོ་ག་ཐ་དད་དུ་འདོད་པ་ཡང་མི་འཐད་དེ། འཇུག་པའི་ཆོ་ག་ཐོབ་པས་བྱང་སེམས་ཀྱི་སྡོམ་པ་ཡང་ཐོབ་པའི་ཕྱིར་རོ། ། དཔེར་ན་དགེ་བསྙེན་དང་དགེ་ཚུལ་དང་དགེ་སློང་ཉིད་དུ་ཆོ་ག་ལས་ཁས་བླངས་པ་ཉིད་ཀྱིས་སྡོམ་པ་སྐྱེས་པ་བཞིན་ནོ། ། འཇུག་པ་སེམས་བསྐྱེད་ཀྱི་ཆོ་ག་བླངས་ནས་བྱང་ཆུབ་སེམས་དཔའི་སྡོམ་པ་མ་ཐོབ་པའི་གང་ཟག་ཇི་ལྟ་བུ་ཞིག་མཆིས་སྨྲ་དགོས་སོ། ། གལ་ཏེ་སོ་སོ་ཐར་པའི་སྡོམ་པ་དང་མཚུངས་པ་བསྒྲེ་བར་བྱའོ། ། གཞན་དག་ལྟ་བ་ཐ་དད་པའི་ཁྱད་པར་གྱིས་སེམས་བསྐྱེད་ལེན་པའི་སྣོད་དང་ཆོ་ག་ཐ་དད་པར་མི་འཐད་པས་དབུ་སེམས་གཉིས་ཀྱི་སེམས་བསྐྱེད་ཀྱི་ཚུལ་མི་འདྲ་བ་གཉིས་སུ་རྣམ་པར་གཞག་པ་མི་འཐད་དོ་ཞེས་སྨྲ་བ་ནི་བབ་ཅོལ་འབའ་ཞིག་སྟེ། ལྟ་བ་མཐོ་དམན་གྱི་བྱེ་བྲག་ལས་ཆོ་ག་བྱ་བའི་ཡུལ་གྱི་སྣོད་རྒྱ་ཆེ་ཆུང་གི་ཁྱད་པར་གདོན་མི་ཟ་བར་ཁས་ལེན་དགོས་ཏེ། ཐེག་པ་ཆེན་པོའི་སེམས་བསྐྱེད་དང་ཉན་ཐོས་ཀྱི་སོ་ཐར་གྱི་སྡོམ་པའི་སྣོད་ཀྱི་ཁྱད་པར་ཡང་རྒྱ་ཆེ་ཆུང་དམིགས་པ་བཞིན་ནོ། །
གལ་ཏེ་དེ་ལྟར་མ་ཡིན་ན་དབུ་མ་པའི་སེམས་བསྐྱེད་ལེན་པའི་སྣོད་ལྷ་དང་ཀླུ་ལ་སོགས་པ་ལ་ཡང་བྱེད་པ་བཞིན་དུ་སོ་ཐར་ལ་ཡང་ཅིའི་ཕྱིར་མི་མཚུངས། དང་པོ་ལེན་པའི་ཆོ་གའི་ཚུལ་དང༌། བསླབ་པར་བྱ་བའི་གྲངས་དང༌། སོ་ཐར་གྱི་སྡོམ་པའི་རྟེན་དུ་དགོས་མི་དགོས་ཁྱད་པར་སོགས་འབྱུང་བ་ཅི་ཡིན། དེས་ན་ལེགས་པར་མ་སྦྱངས་པ་དག་གིས་ཕྲག་དོག་གིས་མཁས་པ་སྔ་མའི་ལེགས་བཤད་ལ་ཟུར་ཟ་བ་ལ་སྙིང་པོ་ཅི་ཡོད། འགའ་ཞིག་སེམས་བསྐྱེད་ཚུལ་གྱི་གཞུང་ཐ་དད་པ་འབྱུང་བ་ནི་བཀའ་ཐ་དད་ནས་བཏུས་པ་ཡིན་གྱི། དབུ་སེམས་ཀྱི་འདོད་ཚུལ་གཉིས་ཡོད་པ་ནི་མིན་ནོ་ཞེ་ན། བཀའ་ནས་མི་མཐུན་པ་གཉིས་འབྱུང་བ་ཅི་ཡིན་ཞེས་དྲི་བར་བྱའོ། ། དེས་ན་འདིས་ཀྱང་རྩོད་པ་མི་སྤོང་ངོ༌། ། མདོ་ཐ་དད་ནས་སེམས་བསྐྱེད་ཀྱི་ཁྱད་པར་གཉིས་འབྱུང་བ་ཡང་ལྟ་བ་ཟབ་མི་ཟབ་ཀྱི་ཁྱད་པར་ལས་རྣམ་པར་གཞག་པ་མངོན་ནོ། །
དེས་ན་ལྟ་བ་ཟབ་མི་ཟབ་ཀྱི་རྒྱུ་མཚན་གྱིས་གཉིས་སུ་རྣམ་པར་གཞག་གོ་ཞེས་སྨྲ་ཡི། ལྟ་བ་ཐ་དད་ན་སྤྱོད་པའི་ཚུལ་གང་ལ་ཡང་ཁྱད་པར་ཡོད་པས་ཁྱབ་པར་སྨྲ་བ་ནི་མ་ཡིན་ནོ། ། དེས་ན་ཕྱོགས་སྔའི་ནམ་མ་ལངས་བར་དགག་པའི་ཉི་མ་ཤར་བ་དག་ནི་རེ་ཞིག་མི་སྨྲ་བའི་བརྟུལ་ཞུགས་ཟུངས་ཤིག ལྟ་བ་ཐ་དད་ན་སྤྱོད་པ་ལ་ཡང་མི་འདྲ་བའི་ཁྱད་པར་ཡོད་པར་འདོད་དགོས་ལ། སྤྱོད་པའི་ནང་ཚན་ཐམས་ཅད་ལ་ཁྱད་པར་ཡོད་དགོས་ཞེས་སྨྲ་བ་ནི་མིན་ཏེ། སྨོན་པ་སེམས་བསྐྱེད་ལ་ཆོ་ག་མི་དགོས་པ་ལ་དགོངས་ནས། སྤྱོད་འཇུག་ལས་སྨོན་པ་སེམས་བསྐྱེད་ལས་བསོད་ནམས་རྒྱུན་ཆགས་མི་འབྱུང་བ་དང༌། འཇུག་པ་ནས་བརྩམས་ཏེ་བསོད་ནམས་རྒྱུན་ཆགས་འབྱུང་བར་བཤད་པའི་གནད་ཀྱང་འདི་ཉིད་དོ། ། ལྟ་བ་གཅིག་པ་ལ་ཡང་སྤྱོད་པའི་ཁྱད་པར་མི་འདྲ་བ་འབྱུང་ན་མི་གཅིག་པ་ལ་ཅིའི་ཕྱིར་སྤྱོད་པའི་ཁྱད་པར་མི་འདྲ་བ་གཉིས་མི་འབྱུང༌། བྱམས་པ་དང་འཇམ་དབྱངས་སྐུ་གསུམ་དུ་འདོད་པ་དང་སྐུ་བཞིར་འདོད་པའི་རྣམ་པར་བཞག་པ་ཡང་མཐོང་ངམ།
གལ་ཏེ་སེམས་ཙམ་པ་དང་དབུ་མ་པ་གཉིས་ལྟ་བ་ཐ་དད་ཀྱང་ཕ་རོལ་ཏུ་ཕྱིན་པ་དྲུག་གི་སྤྱོད་པ་ལ་མཐུན་ནོ་ཞེ་ན། སྤྱོད་པ་འགའ་ཞིག་མཐུན་པ་ཙམ་གྱིས་སྤྱིར་སྤྱོད་པ་ལ་ཁྱད་པར་མེད་པར་མི་འགྲུབ་ཅིང༌། ཕ་རོལ་ཏུ་ཕྱིན་པ་དྲུག་གི་སྤྱོད་ཚུལ་ཡང་མི་མཐུན་ཏེ། འཁོར་གསུམ་མི་དམིགས་པའི་ཚུལ་ལ་མི་མཐུན་པའི་ཕྱིར་དང༌། ཕ་རོལ་ཏུ་ཕྱིན་པ་དྲུག་གི་ངོ་བོ་ལའང་མི་མཐུན་པའི་ཕྱིར་ཏེ། སེམས་སུ་བདེན་པར་འདོད་མི་འདོད་ཀྱི་ཁྱད་པར་ཡོད་པའི་ཕྱིར་དང༌། འཁོར་གསུམ་མི་དམིགས་པའི་དོན་ལ་ཡང་ལྟ་བའི་ཁྱད་པར་གྱིས་མི་མཐུན་པའི་ཕྱིར་རོ། ། དེ་ཉིད་ཀྱིས་ན་ཕར་ཕྱིན་དྲུག་ཉམས་སུ་ལེན་པའི་ཚུལ་ལ་ཡང་མི་མཐུན་ནོ། ། སོ་སོར་ཐར་པའི་སྡོམ་པ་ཉམས་སུ་ལེན་ཚུལ་ལ་ཡང་མི་མཐུན་ཏེ་སེམས་ཙམ་པས་སེམས་སུ་བདེན་པར་གཏན་ལ་བབ་ནས་ཉམས་སུ་ལེན་པའི་ཚུལ་དང༌། དབུ་མ་པས་སྣང་ལ་རང་བཞིན་མེད་པའི་ཚུལ་དུ་ཉམས་སུ་ལེན་པའི་ཕྱིར་དང༌།

གྲུབ་མཐའི་ཁྱད་པར་གྱིས་ཉན་ཐོས་སྡེ་གཉིས་ཀྱིས་ལུས་ངག་གི་བྱ་བ་གཟུགས་སུ་འདོད་པའི་ཕྱིར་དང༌། དབུ་སེམས་དག་གིས་དེ་ལྟར་མི་འདོད་པའི་ཕྱིར་རོ། ། ལམ་ཉམས་སུ་ལེན་པའི་ཚུལ་ལ་ཡང་མི་འདྲ་སྟེ། ལྟ་བ་མི་འདྲ་ཞིང་བསྒོམ་ཚུལ་ཡང་མི་འདྲ་བ་འབྱུང་བའི་ཕྱིར་རོ། ། གལ་ཏེ་དབུ་སེམས་གཉིས་ཀྱི་སེམས་བསྐྱེད་ཀྱི་ཆོ་ག་མི་འདྲ་ན། སེམས་ཙམ་པའི་སེམས་བསྐྱེད་ཀྱིས་སངས་རྒྱས་འདི་ལྟ་བུ་ཐོབ་ལ། དབུ་མ་པའི་སེམས་བསྐྱེད་ཀྱིས་སངས་རྒྱས་འདི་ལྟ་བུ་ཐོབ་བོ་ཞེས་བསྟན་དགོས་སོ་ཞེ་ན། འོ་ན་བྱ་རྒྱུད་སོགས་རྒྱུད་སྡེ་བཞིའི་ཆོ་ག་མི་འདྲ་བས་ཐོབ་བྱའི་སངས་རྒྱས་མི་འདྲ་བ་སོ་སོར་བསྟན་དགོས་པར་མཚུངས་པ་དང༌། བྱང་སེམས་ཀྱི་སྡོམ་པ་དང་ཉན་ཐོས་སོ་ཐར་གྱི་སྡོམ་པའི་ཆོ་ག་ཡང་མི་འདྲ་བས་དེ་གཉིས་ཀྱི་ཐོབ་བྱའི་སངས་རྒྱས་ཀྱང་མི་འདྲ་བ་སོ་སོར་སྟོན་ཅིག བོད་འདིར་མཁས་པའི་ལེགས་བཤད་དོར་ནས་ཟང་ཟིང་གི་རྗེས་སུ་འབྲངས་ཏེ་གྲུབ་མཐའ་ངན་པ་ཡོངས་སུ་འཛིན་པ་ནི་ལྟ་བའི་སྙིགས་མར་གྱུར་པའི་དབང་གིས་ཡིན་ནོ། ། རྒྱས་པར་ནི་རྣམ་བཤད་དུ་བལྟ་བར་བྱའོ། །
མདོ་དང་བསྟན་བཅོས་ལས་སེམས་བསྐྱེད་བསླབ་བྱ་བཤད་པ་རྣམས་ཀྱང་འཇུག་པ་སེམས་བསྐྱེད་ལ་སྦྱར་བར་བྱ་ཡི། སྨོན་པ་སེམས་བསྐྱེད་ནི་ཚོགས་མ་ཟིན་པས་བསླབ་བྱའི་རྣམ་པར་བཞག་ཏུ་མེད་དོ། ། འདི་ནི་རྣམ་བཤད་དང་ཅུང་ཟད་མི་འདྲ་བར་བྱས་སོ། ། སེམས་བསྐྱེད་པ་ནི་འདོད་ཅེས་སྦྱར་རོ། ། གང་ན་ཡང་དག་པར་རྫོགས་པའི་བྱང་ཆུབ་བོ། ། རང་དོན་དུ་འདོད་དམ་ཞེ་ན། མིན་ཏེ། གཞན་གྱི་དོན་གྱི་ཕྱིར་རོ། ། འདི་གཉིས་ནི་རིམ་པ་བཞིན་དུ་ཆེད་དུ་བྱ་བའི་དམིགས་པ་དང་དངོས་ཀྱི་དམིགས་པ་གཉིས་བསྟན་ཏོ། ། འདི་ཇི་ལྟར་འབྱུང་ཞེ་ན།
ཐོག་མར་གཞན་སྡུག་བསྔལ་དང་བྲལ་འདོད་ཀྱི་སྙིང་རྗེ་ཆེན་པོ་སྐྱེས་པ་ལ་བརྟེན་ནས་གཞན་གྱི་སྡུག་བསྔལ་བསལ་འདོད་ཀྱི་བློ་སྐྱེ་སྟེ། འདི་ནི་གཞན་དོན་དོན་གཉེར་གྱི་འདོད་པའོ། ། དེས་ན་གཞན་གྱི་སྡུག་བསྔལ་སེལ་བའི་ཐབས་ལ་རྟོགས་པར་མཛད་ཅིང༌། ཐབས་དེ་ཡང་གཞན་དོན་དུ་ཆོས་ཀྱི་འཁོར་ལོ་བསྐོར་བ་ལས་འབྱུང་ཞིང༌། ཆོས་ཀྱི་འཁོར་ལོ་བསྐོར་བ་ལ་གདུལ་བྱའི་བསམ་པ་དང་བག་ལ་ཉལ་མ་ལུས་པ་མཁྱེན་ནས་བསྐོར་དགོས་པས་གཞན་གྱི་དོན་གྱི་ཕྱིར་དུ་བླ་ན་མེད་པའི་བྱང་ཆུབ་ཐོབ་པར་བྱའོ་ཞེས་སེམས་བསྐྱེད་པར་བྱ་བ་ཡིན་ནོ། ། གལ་ཏེ། གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་བཤད་ན། གང་གི་དོན་དུ་སེམས་བསྐྱེད་པ་གཞན་གྱི་དོན་དང༌།
མངོན་པར་འདོད་པའི་བྱང་ཆུབ་དེ་གང་ཡིན་ཞེ་ན། དེ་དང་དེ་ནི་མདོ་བཞིན་དུ། ། བསྡུས་དང་རྒྱས་པའི་སྒོ་ནས་བརྗོད། ། ཅེས་སྦྱར་རོ། ། ཡང་དག་པར་རྫོགས་པའི་བྱང་ཆུབ་དང་གཞན་གྱི་དོན་བསྟན་ཞེས་བཤད་པའི་གཞིའོ། ། གང་ན་ཡང་དག་པར་རྫོགས་པའི་བྱང་ཆུབ་དང་གཞན་གྱི་དོན་ནོ། ། གང་གི་སྒོ་ནས་ན། སེམས་བསྐྱེད་པ་ནི་ཞེས་སོགས་ཀྱིས་བསྡུས་པ་དང༌། དེ་ཡང་ས་གསེར་ཟླ་བ་མེ། ། ཞེས་སོགས་ཀྱིས་རྒྱས་པར་བསྟན་པའི་སྒོ་ནས་སོ། །
གང་གིས་ན་མདོའི་དོན་སྟོན་པ་ལྷུར་ལེན་པའི་མངོན་པར་རྟོགས་པའི་རྒྱན་གྱི་ངག་གིས་སོ། ། ཚུལ་ཇི་ལྟར་ན་ཤེར་ཕྱིན་གྱི་མདོའི་དོན་དང་མི་འགལ་བར་རོ། ། འདི་ནི་མདོ་བཞིན་དུ་ཞེས་པའི་དོན་ནོ། ། དེས་ན་མདོ་བཞིན་དུ་བརྗོད་ཅེས་པའི་ཚིག་འདི་ནི་འོག་མ་རྣམས་ལ་ཡང་སྦྱར་ཞེས་ཆོས་ཀྱི་བཤེས་གཉེན་གྱིས་གསུང་པ་ལྟར་བཟུང་ངོ༌། ། མདོ་གང་གི་དོན་དང་མི་འགལ་བར་སྟོན་ཅེ་ན། མདོ་ལས་སྨྲས་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་དང་ཞེས་པ་བྱང་ཆུབ་མདོར་བསྟན་པ་དང༌། སྦྱིན་པ་ལ་སོགས་པ་ཐམས་ཅད་ལ་ཞེས་པ་ནས་བསྒྲུབ་པར་བྱའོ་ཞེས་པའི་བར་བྱང་ཆུབ་རྒྱས་པ་དང༌། སེམས་ཅན་ཐམས་ཅད་ཅེས་སོགས་གཞན་དོན་མདོར་བསྟན་དང་རྒྱས་བཤད་ཀྱི་མདོའོ། ། འདིར་བར་མའི་ལུང་ཁོ་ན་དྲངས་པ་ལ་གཞན་གཉིས་ལས་མ་བསྟན་ནམ་སྙམ་ན།
རྒྱལ་བའི་ཡུམ་གསུམ་ཆར་ལས་ཀྱང་ཞེས་སྨྲོས་སོ། ། བརྒྱད་སྟོང་པ་ལས་མ་བསྟན་ནོ་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤོབས་པ་སྐྱེད་ཅིག་ཅེས་པའི་ཚིག་འདིས་བསྟན་ཏོ། ། འདིར་སེམས་བསྐྱེད་ཀྱི་སྐབས་སུ་མདོ་དང་སྦྱར་བར་མཛད་པ་ན་ཉི་ཁྲི་སྣང་བ་ལྟར། འོག་མ་རྣམས་ལ་ཡང་ཅིའི་ཕྱིར་མངོན་པར་རྟོགས་པའི་རྒྱན་གྱི་ཚིག་རེ་རེ་དང་སྦྱོར་བར་མི་མཛད། འདིར་ཡུམ་གསུམ་ཆར་ཁུངས་སུ་སྨྲོས་པ་ལྟར་འོག་མ་རྣམས་ཅིའི་ཕྱིར་གསུམ་ཆར་དང་སྦྱོར་བར་མི་མཛད་ཅེ་ན། ལན་ནི། གཙུག་ལག་གི་ཞེས་སྨྲོས་སོ། ། འདིར་མ་བྲིས་སོ་ཞེས་འབྱུང་ཡང་འགྱུར་རྙིང་ལས་མི་བྲིའོ་ཞེས་གསུངས་པ་ལྟར་ལེགས་སོ། ། སེམས་བསྐྱེད་འདི་དག་ས་གང་དང་གང་དུ་ལྡན་ཞེ་ན།
སློབ་དཔོན་གྱི་བཞེད་པ་ནི། དེ་ལྟར་དང་པོ་གསུམ་ནི་ཞེས་སོགས་འགྲེལ་ཆུང་ནས་འབྱུང་བ་བཞིན་ནོ། ། དོན་ལ་གནས་པའི་ཕྱོགས་ནི་སངས་རྒྱས་ཀྱི་ས་ན་དོན་དམ་སེམས་བསྐྱེད་ཡོད་དེ། རྣམ་པར་མི་རྟོག་པའི་ཡེ་ཤེས་ཡོད་པའི་ཕྱིར་རོ། ། ཀུན་རྫོབ་བྱང་ཆུབ་ཀྱི་སེམས་ནི་མེད་དེ། སྨོན་པ་སེམས་བསྐྱེད་དང་འཇུག་པ་སེམས་བསྐྱེད་མེད་པའི་ཕྱིར། བྱང་ཆུབ་ཐོབ་འདོད་མེད་པའི་ཕྱིར། བསླབ་བྱ་ལ་སློབ་པ་མེད་པའི་ཕྱིར་རོ། ། མདོ་སྡེ་རྒྱན་ལས། སེམས་བསྐྱེད་དེ་ནི་ས་རྣམས་ལ། །
མོས་དང་ལྷག་བསམ་དག་པ་དང༌། ། རྣམ་པར་སྨིན་པ་གཞན་དུ་འདོད། ། དེ་བཞིན་སྒྲིབ་པ་སྤངས་པ་འོ། ། ཞེས་གསུངས་པ་ལྟར་བཟུང་ངོ༌། ། དབྱེ་བ་ལ། བདུན་པ་དང་བསམ་པ་དང་ལྷག་པའི་བསམ་པ་གསུམ་ནི་གོ་ཆས་བསྡུས་པའི་སེམས་བསྐྱེད་དོ། ། སྦྱོར་བ་ནས། ཡེ་ཤེས་ཀྱི་ཕ་རོལ་ཏུ་ཕྱིན་པའི་བར་ནི་འཇུག་པས་བསྡུས་པའི་སེམས་བསྐྱེད་དོ། ། མངོན་པར་ཤེས་པ་ནས་ཆོས་ཀྱི་སྐུ་དང་ལྡན་པའི་བར་ནི་རྗེས་ཀྱིས་བསྡུས་པ་ཡིན་ནོ། ། འདུན་པ་དང་ལྡན་པ་ནས།
ཆོས་ཀྱི་སྐུ་དང་ལྡན་པ་ཞེས་ལྡན་པའི་སྒྲ་ཐམས་ཅད་ལ་སྦྱར་རོ། ། ལྡན་པ་ཞེས་པའི་དོན་ཅི་ཞེ་ན། གཞན་དོན་དུ་རྫོགས་པའི་བྱང་ཆུབ་ཐོབ་འདོད་ཀྱི་བློ་གྲོགས་འདུན་པ་ཁྱད་པར་ཅན་གྱི་གྲོགས་སུ་ལྡན་པའི་ཚེ་ན་འདུན་པ་དང་ལྡན་པ་ཞེས་བརྗོད་དོ། ། གྲོགས་བསམ་པས་ཁྱད་པར་དུ་བྱས་པའི་ཚེ་བསམ་པ་དང་ལྡན་པ་ཞེས་སོགས་དང་པོ་བཞི་ནི་སྦྱིན་སོགས་ཕར་ཕྱིན་རེ་རེ་ལ་ཡང་སྦྱར་ཏེ། ཐོག་མར་སྦྱིན་པ་ལ་འདུན་པས་གཞི་བྱས་ནས་བསམ་པ་ནི་སྦྱིན་པ་གཏོང་བའི་བློ་ནམ་ཡང་མི་འདོར་བ་གསེར་བཟང་པོ་ལྟ་བུའོ། ། ལྷག་པའི་བསམ་པ་ནི་ཟླ་བ་གོང་ནས་གོང་དུ་འཕེལ་བའོ། ། སྦྱོར་བ་ནི་སྦྱིན་པ་གཏོང་བ་ལ་དངོས་སུ་སྦྱོར་བས་སེར་སྣ་བུད་ཤིང་དང་འདྲ་བ་སྲེག་པས་མེའི་དཔེས་བསྟན་ཏོ། ། ལྷག་མ་ཚུལ་ཁྲིམས་དང་བཟོད་པ་སོགས་ལ་ཡང་དེ་བཞིན་དུ་སྦྱར་རོ། ། དེ་ལྟར་བྱང་ཆུབ་ཀྱི་སེམས་ཞེས་སོགས་ལ། སེམས་དང་པོ་བསྐྱེད་པ་ཞེས་སོགས་ཀྱིས་ནི་གདམས་ངག་ཉན་པའི་སྣོད་བསྟན་ཏོ། །
དུས་ཇི་ལྟ་བ་བཞིན་དུ་དོན་དུ་གཉེར་བར་བྱེད་པ་ཞེས་པས་ནི་དུས་བསྟན་ཏོ། ། བྱང་ཆུབ་ཀྱི་སེམས་བསྐྱེད་པ་དང་དེས་འཕངས་པའི་ཆོས་འགྲུབ་པར་བྱ་བའི་ཕྱིར་ཞེས་པས་ནི་གདམས་ངག་བསྟན་ཏོ། ། འདོམས་པ་ཞེས་པས་ནི་གདམས་ངག་གི་ངོ་བོ་བསྟན་ཏེ། གདམས་ངག་གི་ཡུལ་བཅུ་བརྗོད་བྱར་བྱེད་པའི་སྒྲའོ། ། འཇུག་པར་བྱའོ་ཞེས་ལུང་འབོག་པ་དཀོན་མཆོག་གསུམ་ལ་འདོམས་པ་དང་ཞེས་འབྱུང་བས་སྒྲའི་ངོ་བོར་བཞེད་པ་མངོན་ནོ། ། འཇུག་པའི་འགྲེལ་བཤད་ལས་ཀྱང༌། ཁོང་དུ་ཆུད་པའི་ཆེད་དུ་ཆོས་སྟོན་པ་ནི་གདམས་ངག་གོ་ཞེས་གསུངས་སོ། ། འགའ་ཞིག་འདིར་བསྟན་གྱི་གདམས་ངག་ཉན་པ་ལ་ཆོས་རྒྱུན་གྱི་ཏིང་ངེ་འཛིན་ཐོབ་དགོས་སོ་ཞེས་འདོད་པ་ནི་མིན་ཏེ། འདིར་བྱང་ཆུབ་ཀྱི་སེམས་དང་པོ་ལ་སོགས་པ་བསྐྱེད་པ་ཞེས་འབྱུང་ལ། དེ་ནི་ཚོགས་ལམ་ཆུང་ངུ་ནས་ཀྱང་ཡོད་པའི་ཕྱིར་རོ། །
དགེ་བའི་བཤེས་གཉེན་ཙམ་ལས་ཉན་པ་དང༌། བྱང་ཆུབ་སེམས་དཔའ་གོང་མ་རྣམས་ལས་ལམ་དུ་མ་ཞུགས་པས་ཀྱང་ཉན་པར་ནུས་པའི་ཕྱིར་རོ། ། གལ་ཏེ་མཆོག་གི་སྤྲུལ་པའི་སྐུ་ལ་ཉན་པ་ལ་ཆོས་རྒྱུན་གྱི་ཏིང་ངེ་འཛིན་ཐོབ་དགོས་སོ་ཞེ་ན། མིན་ཏེ། ཐ་མལ་པས་ཀྱང་མཆོག་གི་སྤྲུལ་པའི་སྐུ་ལ་ཡང་དངོས་སུ་ཉན་ནུས་པ་ཡོད་པའི་ཕྱིར་རོ། ། འོ་ན་མདོ་སྡེ་རྒྱན་ལས། དེ་ཚེ་ཆོས་ཀྱི་རྒྱུན་ལས་ནི། ། སངས་རྒྱས་རྣམས་ལས་ཞི་གནས་དང༌། ། ཡེ་ཤེས་སྤངས་པ་ཐོབ་བྱའི་ཕྱིར། ། གདམས་ངག་རྒྱ་ཆེན་རྙེད་པར་འགྱུར། །
ཞེས་འབྱུང་བ་མིན་ནམ་ཞེ་ན། དེ་ནི་སྤྲུལ་པའི་སྐུ་མྱ་ངན་ལས་འདས་པའི་ཚུལ་བསྟན་པའི་འོག་རོལ་དུ་ཞིང་ཁམས་གཞན་དུ་རྫུ་འཕྲུལ་གྱི་སྟོབས་ཀྱིས་བགྲོད་ནས་མཆོག་གི་སྤྲུལ་པའི་སྐུ་ལ་ཆོས་ཉན་པའི་དབང་དུ་བྱས་སོ། ། གཞན་རྒྱས་པར་ནི་རྣམ་བཤད་ཀྱི་སྤྱི་དོན་ལས་རིག་པར་བྱའོ། ། སྒྲུབ་པ་ལ་འདོམས་པ་ཞེས་པ་ལ། སྒྲུབ་པའི་ཁྱད་པར་ནི་གཉིས་ཏེ། ཤེས་རབ་དང་ཐབས་ཀྱི་ཁྱད་པར་རོ། ། དང་པོ་ནི། ཇི་སྐད་བཤད་པའི་བྱང་ཆུབ་ཀྱི་སེམས་ཀྱི་རབ་ཏུ་དབྱེ་བ་སྒྲུབ་པ་ལ་ཀུན་རྫོབ་དང་དོན་དམ་པའི་བདེན་པ་ལས་མི་འདའ་བས་མི་དམིགས་པའི་ཚུལ་གྱིས་འཇུག་པར་བྱའོ་ཞེས་བསྟན་ཏོ། ། ཉན་ཐོས་ལ་སོགས་པ་དང་ཐུན་མོང་མ་ཡིན་པའི་ཞེས་པས་བསྟན་ཏོ། ། དང་པོ་ལ་འཇུག་པར་བྱའོ་ཞེས་བཤད་པའི་གཞིའོ། །
གང་ལ་ན་ཇི་སྐད་བཤད་པའི་བྱང་ཆུབ་ཀྱི་སེམས་ཀྱི་རབ་ཏུ་དབྱེ་བ་མཐར་ཕྱིན་པར་སྒྲུབ་པ་ལའོ། ། ཚུལ་ཇི་ལྟར་ན་ཀུན་རྫོབ་ཀྱི་བདེན་པ་ལས་མི་འདའ་བས་སྒྲུབ་པ་ལ་འཇུག་ཅིང༌། དོན་དམ་པའི་བདེན་པ་ལས་མི་འདའ་བས་མི་དམིགས་པའི་ཚུལ་གྱིས་སོ། ། ཀུན་རྫོབ་ནི་ཐ་སྙད་པའི་བློ་ལ་སྣང་བ་ཐམས་ཅད་དོ། ། དབྱེ་བ་ནི་གཉིས་ཏེ། ཡང་དག་ཀུན་རྫོབ་དང༌། ལོག་པའི་ཀུན་རྫོབ་གཉིས་སོ། ། སྒྲ་དོན་ཡང་གཉིས་ཏེ། རྣམ་པར་དཔྱད་པའི་དཔུང་མི་བཟོད་པས་ཀུན་རྫོབ་དང༌། དོན་དམ་མཐོང་བ་ལ་སྒྲིབ་པར་བྱེད་པས་ན་ཀུན་རྫོབ་བོ། །
དོན་དམ་བདེན་པ་ནི་རིགས་ཤེས་ཀྱི་རྙེད་པའི་རྙེད་དོན་ནོ། ། དབྱེ་བ་ལ་གཉིས་ཏེ། རྣམ་གྲངས་པ་དང༌། རྣམ་གྲངས་པ་མ་ཡིན་པའི་དོན་དམ་མོ། ། སྒྲ་དོན་ཡང་གཉིས་ཏེ། གཞི་ཐ་དད་ཀྱི་བཤད་པ་དང༌། གཞི་མཐུན་གྱིས་བཤད་པའོ། ། དང་པོ་ནི་དོན་དམ་ནི་རིགས་པ་སྟེ། བདེན་གཉིས་ལས། སླུ་བ་མེད་པའི་རིགས་པ་དེ། །
དོན་དམ་ཡིན་པ་ཁོ་བོ་འདོད། ། ཅེས་པ་ལྟར་རོ། ། བདེན་པའི་སྒྲ་དོན་ནི་གཉིས་ཏེ། དངོས་པོ་སྨྲ་བས་གནས་ཚུལ་ལ་ཡོད་པར་སྒྲོ་འདོགས་པ་ལ་བདེན་པའི་སྒྲས་བརྗོད་པ་དང༌། མི་བསླུ་བ་ལ་བདེན་པའི་སྒྲས་བརྗོད་པ་སྟེ། མདོ་ལས། བདེན་པ་དམ་པ་ནི་གཅིག་ཁོ་ན་སྟེ། འདི་ལྟ་སྟེ། མི་བསླུ་བའི་ཆོས་ཅན་གྱི་མྱ་ངན་ལས་འདས་པའོ་ཞེས་གསུངས་པ་ལྟར་རོ། ། འདིར་གང་བཟུང་ཞེ་ན།
མི་བསླུ་བ་ལ་བདེན་པར་སྒྲས་བརྗོད་པ་ཡིན་ནོ། ། གཉིས་པ་གཞི་མཐུན་གྱི་བཤད་པ་ནི། དོན་ཡང་དེ་ཡིན་ལ་དམ་པ་ཡང་ཡིན་པས་དོན་དམ་པའི་བདེན་པའོ། ། དེ་ནི་ཚིག་གསལ་ལས་བཤད་དོ། ། བདེན་གཉིས་ལས། རིགས་པས་བརྟགས་ན་འགའ་མི་རྙེད། ། མ་རྙེད་པ་དེ་དོན་དམ་སྟེ། ། ཡེ་ནས་གནས་པའི་ཆོས་ཉིད་དོ། ། ཞེས་པ་ལྟར་རོ། ། མཚན་གཞིའི་ངོ་བོ་ནི།
བདེན་གཉིས་ལས། ཇི་ལྟར་སྣང་བ་འདི་ཁོ་ན། ། ཀུན་རྫོབ་གཞན་ནི་ཅིག་ཤོས་ཡིན། ། ཞེས་གསུངས་པ་ལྟར་རོ། ། འདི་གཉིས་ཆུ་ཟླའི་དཔེའི་སྒོ་ནས་སྟོན་པ་ལ་ཆུ་ཟླ་ལ་ཆོས་བཞི་སྟེ། སྣང་ཙམ་མ་འགགས་པར་ཡོད་པ་དང༌། སྣང་དུས་ནས་གནས་ཚུལ་ལ་མེད་པ་དང༌། སྣང་སྟོང་ཐ་དད་དུ་མེད་པ་དང༌། ཟླ་བའི་མཚན་ཉིད་ཤེས་ནས་ཟླ་བ་རང་སར་གྲོལ་བའོ། ། དཔེ་དེ་བཞིན་དུ་གཟུགས་སོགས་སྣང་ཙམ་མ་འགག་པར་ཡོད་པ་དང༌།
སྣང་བའི་དུས་ན་གནས་ཚུལ་ལ་མེད་པ་དང༌། སྣང་སྟོང་རང་བཞིན་ཐ་དད་མེད་པ་དང༌། གཟུགས་སོགས་གནས་ཚུལ་ཤེས་ནས་གནས་ཚུལ་མ་གྲུབ་པར་རྟོགས་པའོ། ། འདི་ནི་མདོ་ལས། གཟུགས་སྟོང་པའོ། ། སྟོང་པ་ཉིད་གཟུགས་སོ། ། གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། ། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ་ཞེས་པས་བསྟན་ཏོ། ། བདེན་པ་བཞི་ལ་འདོམས་པའི་གདམས་ངག་བསྟན་པ་ལ། བདེན་པ་བཞི་ནི།
སྡུག་བསྔལ་དང༌། ཀུན་འབྱུང་དང༌། འགོག་པ་དང༌། ལམ་གྱི་བདེན་པའོ། ། གྲངས་ངེས་ནི་མཁས་པ་འཇུག་པའི་སྒོ་ལས་གཉིས་གསུངས་ཏེ། དགོས་པའི་གྲངས་ངེས་དང༌། དངོས་པོའི་མཐའ་གཅོད་པའི་གྲངས་ངེས་སོ། ། འདི་ནི་དགོས་པའི་གྲངས་ངེས་ཏེ། ཐར་པ་དོན་གཉེར་གྱི་བླང་དོར་ལ་བཞིར་ངེས་པའི་ཕྱིར་རོ། ། ཅིའི་ཕྱིར་ཞེ་ན།
དོར་བྱ་ལ་རྒྱུ་འབྲས་གཉིས་དང་བླང་བྱ་རྒྱུ་འབྲས་གཉིས་སུ་ངེས་པའི་ཕྱིར་རོ། ། དངོས་པོའི་མཐའ་གཅོད་པའི་གྲངས་ངེས་ནི་མིན་ཏེ། འདིར་མ་འདུས་པའི་ཆོས་དུ་མ་ཡོད་པའི་ཕྱིར་ཏེ། ཡོངས་སུ་དག་པའི་འཇིག་རྟེན་གྱི་ཁམས་དང༌། སོ་སོར་བརྟགས་མིན་གྱི་འགོག་པ་དང༌། ཤེས་བྱའི་སྒྲིབ་པ་དང་ནམ་མཁའ་སོགས་འདིར་མ་འདུས་པའི་ཕྱིར་རོ། ། ངོ་བོ་ནི་ཀུན་ལས་བཏུས་ལས། སྡུག་བསྔལ་གྱི་བདེན་པ་གང་ཞེ་ན། སེམས་ཅན་སྐྱེ་བ་དང་སྐྱེ་བའི་གནས་ཀྱིས་ཀྱང་རིག་པར་བྱའོ་ཞེས་གསུངས་པ་ལྟར་རོ། ། ཀུན་འབྱུང་གི་བདེན་པ་ནི།
ཉོན་མོངས་པ་དང་དེས་བྱས་པའི་ལས་སོ། ། འགའ་ཞིག་ཀུན་འབྱུང་ས་བཅུ་རྒྱུན་མཐའི་སྔ་ལོགས་དང༌། སྡུག་བསྔལ་རྒྱུན་མཐའི་བར་དུ་ཡོད་ཅེས་སྨྲ་བ་ནི་ལོག་པར་རྟོག་པ་ཁོ་ན་སྟེ། ཐེག་ཆེན་གྱི་མཐོང་ལམ་ཐོབ་ནས་ཀུན་འབྱུང་མེད་པའི་ཕྱིར་དང༌། འཇིག་རྟེན་ཆོས་མཆོག་གི་རྟེན་ལ་མཐོང་ལམ་སྐྱེ་ཞིང༌། རྟེན་དེ་བོར་བའི་འོག་ཏུ་སྡུག་བསྔལ་གྱི་བདེན་པ་ཡང་མེད་པའི་ཕྱིར་རོ། ། རྒྱུད་བླ་མ་ལས། འཕགས་པས་འཆི་དང་ན་བ་དང༌། ། རྒ་བའི་སྡུག་བསྔལ་རྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། །
དེ་ལ་དེ་མེད་ཕྱིར་དེ་མེད། ། ཅེས་གསུངས་པས་སོ། ། གལ་ཏེ་ས་དང་པོ་ཐོབ་ནས་ཀྱང་སྤོང་བར་བྱ་བའི་ཉོན་མོངས་པ་ཡོད་པ་མིན་ནམ་ཞེ་ན། ཉོན་མོངས་པ་ནི་མེད་དེ། སེམས་རྒྱུད་རབ་ཏུ་མ་ཞི་བར་བྱེད་པ་མེད་པའི་ཕྱིར། འཁོར་བར་སྐྱེ་བར་བྱེད་པའི་ཉོན་མོངས་པའི་ནུས་པ་བཅོམ་ཟིན་པའི་ཕྱིར་རོ། ། བག་ལ་ཉལ་གྱི་ཉོན་སྒྲིབ་ཡོད་ཀྱང་ཉོན་མོངས་མ་ཡིན་གྱི་ཤེས་བྱའི་སྒྲིབ་པ་ཡིན་ཏེ། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པའོ་ཞེས་འབྱུང་བའི་ཕྱིར་རོ་ཞེས་གསུངས་པ་ལྟར་རོ། ། འཇུག་འགྲེལ་ལས་ཀྱང་བག་ལ་ཉལ་གྱི་ཉོན་སྒྲིབ་ཤེས་བྱ་ཡོངས་སུ་གཅོད་པའི་གེགས་སུ་བཤད་ཅིང༌། རྒྱུད་བླ་མ་ལས།
ཉོན་མོངས་ཤེས་བྱའི་སྤྲིན་གྱི་དྲྭ་བ་སངས་རྒྱས་ཐུགས་རྗེའི་རླུང་གིས་རྣམ་པར་གཏོར། ། ཞེས་གསུངས་པའི་རྒྱས་བཤད་དུ་སྒྲིབ་པ་གཉིས་ཀྱི་ངོས་འཛིན་ལ། དེ་སྒྲིབ་མཐའ་ཡས་ཉོན་མོངས་དང༌། ། ཉེ་བའི་ཉོན་མོངས་བག་ཆགས་སོ། ། ཞེས་གསུངས་སོ། ། དེས་ན་ཤེས་བྱའི་སྒྲིབ་པ་ནི་གཉིས་ཏེ། བག་ལ་ཉལ་གྱི་སྒྲིབ་པ་དང༌། བདེན་འཛིན་གྱི་རྣམ་པར་རྟོག་པའོ། ། དང་པོ་ནི་ཉོན་མོངས་པས་བཞག་པའི་གནས་ངན་ལེན་དང་རྗེས་སུ་འབྲེལ་བས་ཉོན་མོངས་པའི་སྒྲིབ་པ་ཞེས་ལོགས་སུ་རྣམ་པར་གཞག་པ་ཡིན་གྱི་དངོས་སུ་ཤེས་སྒྲིབ་ཁོ་ནའོ། ། གལ་ཏེ་བྱང་སེམས་འཕགས་པས་གཞན་དོན་དུ་སྲིད་པར་སྐྱེ་བ་ལེན་པའི་ལུས་སྡུག་བསྔལ་གྱི་བདེན་པ་མིན་ནམ་ཞེ་ན།
ཀུན་ལས་བཏུས་ལས། སྡུག་བསྔལ་མིན་པ་ལ་སྡུག་བསྔལ་དུ་སྣང་བ་སྟེ། བསམས་བཞིན་དུ་སྲིད་པར་སྐྱེ་བ་ལེན་པའི་ཕྱིར་རོ་ཞེས་བཤད་པ་ལྟར་ངེས་པར་བྱའོ། ། སོ་སོ་སྐྱེ་བོ་དང་ཉན་རང་སློབ་པ་རྣམས་ནི་ལས་དང་ཉོན་མོངས་པའི་དབང་གིས་སྐྱེ་བ་ལེན་པར་བྱེད་ཅིང༌། འཆིང་བྱེད་ཀྱི་ཉོན་མོངས་པས་སྲིད་པར་ཉིང་མཚམས་སྦྱོར་བ་ཡིན་ལ། ཉན་རང་དགྲ་བཅོམ་དང་བྱང་སེམས་འཕགས་པ་ནི་མ་རིག་བག་ཆགས་ཀྱི་སས་ཉིང་མཚམས་སྦྱོར་བར་བྱེད་ཅིང༌། འཆི་འཕོ་བའི་ཚེ་ཡང་བསམ་གྱིས་མི་ཁྱབ་པའི་འཆི་འཕོ་ཞེས་བཤད་པས། ཉན་རང་མི་སློབ་པ་དང་བྱང་སེམས་འཕགས་པ་རྣམས་ལ་ཉོན་མོངས་པ་མེད་པར་ངེས་སོ། ། ཉན་རང་མི་སློབ་པ་འགའ་ཞིག་ལ་ལས་ཀྱི་ཀུན་འབྱུང་ཡོད་པ་སྲིད་ཅེས་བཤད་ཟིན་ཏོ། ། འོ་ན་དེ་དག་གིས་སྲིད་པར་ཉིང་མཚམས་སྦྱོར་བར་འགྱུར་ཏེ།
ལས་ཀྱི་ཀུན་འབྱུང་ཡོད་པའི་ཕྱིར་ཞེ་ན། མི་འགྱུར་ཏེ། རྐྱེན་ཉོན་མོངས་པ་མེད་པའི་ཕྱིར་རོ། ། གང་སྤེལ་ལས། ལས་ཀྱི་འཁོར་ལོ་གཅིག་བུ་འཁོར་མ་ཡིན་ཞེས་གསུངས་པ་ལྟར་རོ། ། འོ་ན་མངོན་པ་ཀུན་ལས་བཏུས་ལས། གཅིག་ཆར་ཉོན་མོངས་པ་དང་ཤེས་བྱའི་སྒྲིབ་པ་སྤོང་ངོ༌། ། གཅིག་ཆར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ་ཞེས་གསུངས་པ་དང་འགལ་ལོ་ཞེ་ན། དེ་ནི་བག་ལ་ཉལ་གྱི་ཉོན་སྒྲིབ་ཀྱི་དབང་དུ་བྱས་པས་ཉེས་པ་མེད་དོ། ། འགོག་བདེན་ནི་སོ་སོར་རྟོག་པའི་ཤེས་རབ་ཀྱིས་ཉོན་མོངས་པའི་ས་བོན་བཅོམ་པའི་བྲལ་བའོ། །
འདི་ནི་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་དང་བྲལ་བའི་བྱེ་བྲག་གིས་གཉིས་སུ་བསྟན་ཏོ། ། རྒྱས་པར་རྣམ་བཤད་ལས་རྟོགས་པར་བྱའོ། ། ལམ་བདེན་ནི་གཉིས་ཏེ། མཐོང་ལམ་དང༌། སྒོམ་ལམ་མོ། ། ཚོགས་སྦྱོར་གཉིས་ནི་ལམ་བདེན་མིན་ཏེ། ལམ་བདེན་གྱི་མཚན་ཉིད་དུ་བརྗོད་པའི་དག་པ་དང་གསལ་བ་དང་གཉེན་པོའི་དོན་གསུམ་མེད་པའི་ཕྱིར་ཏེ། སྒྲིབ་པ་མངོན་འགྱུར་དང་ལྡན་པའི་ཕྱིར་དང༌། བདག་མེད་མངོན་སུམ་དུ་མ་རྟོགས་པའི་ཕྱིར་དང༌། སྒྲིབ་པའི་ས་བོན་དངོས་སུ་སྤོང་བའི་ནུས་པ་མེད་པའི་ཕྱིར།
མི་སློབ་ལམ་ཡང་ལམ་བདེན་མིན་ཏེ། སྒྲིབ་པའི་གཉེན་པོ་མ་ཡིན་པའི་ཕྱིར་དང༌། འབྲས་བུ་བྱང་ཆུབ་ཏུ་བགྲོད་པར་བྱེད་པ་མ་ཡིན་པའི་ཕྱིར་རོ། ། འོ་ན་ལམ་ལྔའི་དབྱེ་བ་བསྟན་པ་ཅི་ཞེ་ན། རྒྱུའི་མིང་འབྲས་བུ་ལ་ཉེ་བར་བཏགས་པའི་ཕྱིར་ཉེས་པ་མེད་དེ། བྱང་ཆུབ་ཏུ་ཕྱིན་ཟིན་པ་ཡང་ལམ་དུ་འདོད་ན་འཇིག་རྟེན་གྱི་ཐ་སྙད་དང་ཡང་འགལ་ཏེ། ལམ་བགྲོད་ཟིན་པའི་གནས་སུ་ཕྱིན་ནས་ནི་ལམ་ལ་གནས་པར་མི་འདོད་པ་བཞིན་ནོ། ། འོ་ན་མོས་བསྔོ་ཡི་རང་ལམ་བདེན་མིན་པར་འགྱུར་རོ་ཞེ་ན། མོས་བསྔོ་ཡི་རང་ཡིད་ལ་བྱེད་པ་བླ་ན་མེད་པའི་སྒོམ་ལམ་ནི་བདེན་པར་མི་དམིགས་པའི་རྣམ་པ་ཅན་ཡིན་པས་དམིགས་ཡུལ་གྱི་དགེ་བ་ལ་བདེན་འཛིན་གཅོད་པའི་གཉེན་པོར་འདོད་དོ། ། སྒྲུབ་པའི་རྟེན་དཀོན་མཆོག་གསུམ་ལ་འདོམས་པ་ལ་གཉིས་ཏེ།
དཀོན་མཆོག་གསུམ་པོའི་ངོ་བོ། སྐྱབས་སུ་འཇོག་པའི་ཚུལ་ལོ། ། དང་པོ་ལ་སངས་རྒྱས་དཀོན་མཆོག་ནི་ཡོན་ཏན་དྲུག་དང་ལྡན་པ་སྟེ། འདུས་མ་བྱས་པའི་ཡོན་ཏན་ནི་ཆོས་དབྱིངས་རང་བཞིན་རྣམ་དག་སྟེ། སྐྱེ་འཇིག་གནས་གསུམ་དང་བྲལ་བའོ། ། ལྷུན་གྱིས་གྲུབ་པའི་ཡོན་ཏན་ནི་དྲི་མ་ཐམས་ཅད་དང་བྲལ་བའོ། ། གཞན་གྱི་རྐྱེན་གྱིས་རྟོགས་པ་མིན་པའི་ཡོན་ཏན་ནི་མཉམ་པར་འཇོག་པའི་རྣལ་འབྱོར་པའི་སོ་སོ་རང་གིས་རིག་པར་བྱ་བའོ། ། གསུམ་པོ་འདི་ནི་རང་དོན་གྱི་ཡོན་ཏན་ནོ། ། ཁྱད་པར་གསུམ་པོ་དེ་ཉིད་རང་བྱུང་གིས་ཐུགས་སུ་ཆུད་པ་ནི་མཁྱེན་པའི་ཡོན་ཏན་ཡིན་ལ། རང་གིས་ཐུགས་སུ་ཆུད་པ་ལྟར་གཞན་གྱིས་རྟོགས་པར་བྱ་བའི་ཕྱིར་སྟོན་པ་ནི་བརྩེ་བའི་ཡོན་ཏན་ནོ། །
མཁྱེན་བརྩེ་གཉིས་ཀྱིས་གཞན་གྱི་སྡུག་བསྔལ་རྒྱུ་དང་བཅས་པ་འཇོམས་པ་ནི་ནུས་པའི་ཡོན་ཏན་ཏེ་གཞན་དོན་གྱི་ཡོན་ཏན་གསུམ་མོ། ། ཆོས་དཀོན་མཆོག་ནི་རྣམ་བྱང་གི་བདེན་པ་གཉིས་ཀྱི་མཚན་ཉིད་ཅན་གྱི་ཡོན་ཏན་དྲུག་ལྡན་ནོ། ། འགོག་བདེན་ནི་ཡོན་ཏན་གསུམ་དང་ལྡན་པ་སྟེ། རྟོག་གེའི་བློས་མུ་བཞིར་བརྟགས་པར་མི་ནུས་པའི་ཕྱིར། བསམ་དུ་མེད་པའི་ཡོན་ཏན་དང་ལྡན་ནོ། ། ལས་དང་ཉོན་མོངས་པ་གཉིས་མེད་པའི་ཕྱིར་གཉིས་སུ་མེད་པའི་ཡོན་ཏན་དང་ལྡན་ནོ། ། རྒྱུ་ཚུལ་བཞིན་མིན་པའི་རྣམ་པར་རྟོག་པ་ཞི་བའི་ཕྱིར་ཞི་བའི་ཡོན་ཏན་དང་ལྡན་ནོ། ། ལམ་བདེན་ལ་ཡང་ཡོན་ཏན་གསུམ་སྟེ། ཉེ་བའི་ཉོན་མོངས་ཀྱི་དྲི་མས་དག་པ་དང༌། ཇི་ལྟ་ཇི་སྙེད་ཀྱི་ཤེས་བྱ་གསལ་བར་བྱེད་པ་དང༌།
དེ་ཁོ་ན་ཉིད་མཐོང་བ་ལ་སྒྲིབ་བྱེད་ཀྱི་མུན་པའི་གཉེན་པོ་བྱེད་པའོ། ། དགེ་འདུན་དཀོན་མཆོག་ལ་ཡང་ཡོན་ཏན་དྲུག་སྟེ། རིག་པ་གསུམ་དང༌། གྲོལ་བ་གསུམ་མོ། ། དང་པོ་ལ་སེམས་རང་བཞིན་གྱིས་འོད་གསལ་བ་རྟོགས་པ་ཇི་ལྟ་བ་རིག་པ་དང༌། འགྲོ་བ་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་མཐོང་བ་ཇི་སྙེད་པ་རིག་པ་དང༌། ཡེ་ཤེས་གཉིས་པོ་སོ་སོ་རང་གིས་རིག་པའི་བློའོ། ། གྲོལ་བ་ལ་གསུམ་སྟེ། མཉམ་བཞག་གི་ཡེ་ཤེས་ཀྱིས་ཆགས་པའི་སྒྲིབ་པ་ལས་གྲོལ་བ་དང༌། རྗེས་ཐོབ་ཀྱི་ཡེ་ཤེས་ཀྱིས་ཐོགས་པའི་སྒྲིབ་པ་ལས་གྲོལ་བ་དང༌།
སངས་རྒྱས་ཀྱི་ཡེ་ཤེས་དང་ཉེ་བས་དམན་པའི་སྒྲིབ་པ་ལས་གྲོལ་བའོ། ། གཉིས་པ་སྐྱབས་སུ་འཇོག་པའི་ཚུལ་ལ་གཉིས་ཏེ། གནས་སྐབས་སྐྱབས་གསུམ་དུ་གཞག་པ་དང༌། མཐར་ཐུག་གི་སྐྱབས་གཅིག་ཏུ་བསྒྲུབ་པའོ། ། དང་པོ་ནི། གང་ཟག་དྲུག་གི་དབང་དུ་བྱས་ནས་སྐྱབས་གསུམ་དུ་རྣམ་པར་ཕྱེ་བ་སྟེ། སངས་རྒྱས་ཀྱི་ཐེག་པའི་དབང་དུ་བྱས་ནས་སངས་རྒྱས་དཀོན་མཆོག་སྐྱབས་སུ་རྣམ་པར་རྟོག་སྟེ། བྱང་ཆུབ་སེམས་དཔའ་རྣམས་ནི་སངས་རྒྱས་ཀྱི་དངོས་པོ་དོན་དུ་གཉེར་བའི་ཕྱིར་རོ། ། རང་སངས་རྒྱས་ཀྱི་ཐེག་པའི་དབང་དུ་བྱས་ནས་ཆོས་དཀོན་མཆོག་སྐྱབས་སུ་བཞག་སྟེ། འདི་དག་ནི་རྟེན་འབྲེལ་ཟབ་མོའི་ཆོས་རྟོགས་པ་དོན་དུ་གཉེར་བའི་ཕྱིར་རོ། །
ཉན་ཐོས་ཀྱི་ཐེག་པ་རྣམས་ཀྱི་དབང་དུ་བྱས་ནས་དགེ་འདུན་དཀོན་མཆོག་སྐྱབས་སུ་བཞག་སྟེ། དེ་དག་ནི་དགེ་འདུན་གྱི་དངོས་པོ་ཐོབ་པ་དོན་དུ་གཉེར་བའི་ཕྱིར་རོ། ། འདི་ནི་ངེས་ལེགས་དོན་དུ་གཉེར་བའི་གང་ཟག་གསུམ་གྱི་དབང་དུ་བྱས་ནས་རང་རང་གི་ཐོབ་བྱ་སྐྱབས་སུ་རྣམ་པར་བཞག་སྟེ། ཐེག་པ་གསུམ་ལ་གནས་པས་རང་རང་གི་ཐོབ་བྱའི་འབྲས་བུ་ཐོབ་པས་ན། འཁོར་བའི་འཆིང་བ་ལས་རྣམ་པར་གྲོལ་བར་འགྱུར་བའི་ཕྱིར། དོན་དེ་ཉེ་བར་བཟུང་ནས་གསུམ་པོ་སྐྱབས་སུ་རྣམ་པར་བཞག་པ་ཡིན་ནོ། ། འདི་ལ་འབྲས་བུའི་སྐྱབས་གནས་ཞེས་བཤད་དོ། ། མངོན་མཐོ་དོན་དུ་གཉེར་བའི་གང་ཟག་གི་དབང་དུ་བྱས་པ་ནི་སངས་རྒྱས་ལ་བྱ་བ་བྱེད་པར་མོས་པ་ལ་སངས་རྒྱས་དང༌། ཆོས་ལ་བྱ་བ་བྱེད་པར་མོས་པ་ལ་ཆོས་དང༌། དགེ་འདུན་ལ་བྱ་བ་བྱེད་པར་མོས་པ་ལ་དགེ་འདུན་སྐྱབས་སུ་བཞག་གོ །
གལ་ཏེ་གང་ཟག་རེ་རེ་ཡང་དཀོན་མཆོག་གསུམ་ཀ་ལ་སྐྱབས་སུ་འགྲོ་བ་མིན་ནམ་ཞེ་ན། དེ་ནི་གང་ཟག་གཞན་རྒྱུད་ཀྱི་དཀོན་མཆོག་གསུམ་ལ་སྐྱབས་སུ་སོང་ནས་དེ་ལ་སྐྱབས་སུ་འགྲོ་བ་སྟེ། འདི་ལ་ནི་རྒྱུའི་སྐྱབས་འགྲོ་ཞེས་བརྗོད་དོ། ། འདིར་རྟེན་འབྲེལ་ཟབ་མོའི་རྟོགས་པ་ལ་ཆོས་དང༌། གང་ཟག་ཟུང་བཞི་ལ་དགེ་འདུན་དུ་བྱས་ནས་སྐྱབས་སུ་བཞག་པ་ནི་གནས་སྐབས་ཀྱི་སྐྱབས་ཀྱི་དབང་དུ་བྱས་པ་ཡིན་ནོ། ། གཉིས་པ་ནི། དེ་ལས་མཐར་ཐུག་གི་སྐྱབས་གནས་ནི་སངས་རྒྱས་ཁོ་ན་སྟེ། ཇི་ལྟར་ཞེ་ན། ཆོས་ལ་ལུང་དང་རྟོགས་པ་གཉིས་ལས། ལུང་ནི་རྟོགས་པ་མཐར་ཐུག་པ་ན་ཕ་རོལ་ཏུ་ཕྱིན་ཟིན་པའི་གཟིངས་ལྟར་དགོས་པ་མེད་པའི་ཕྱིར་རོ། །
འདི་ནི་ཞར་ལས་བྱུང་བ་ཙམ་མོ། ། གནས་སྐབས་གསུམ་དུ་བཞག་པ་ལ། རྟོགས་པའི་ཆོས་ལ་ལམ་བདེན་ནི་གཏན་དུ་བའམ་བརྟན་པའི་སྐྱབས་མིན་ཏེ་བསླུ་བའི་ཆོས་ཅན་ཡིན་ཏེ། འདུས་བྱས་ཡིན་པའི་ཕྱིར་རོ། ། རྩ་བ་ཤེས་རབ་ལས། འདུ་བྱེད་ཐམས་ཅད་བསླུ་བའི་ཆོས། ། དེས་ན་དེ་དག་རྫུན་པ་ཡིན། ། ཞེས་གསུངས་པ་ལྟར་རོ། ། འོ་ན་རྣམ་མཁྱེན་ཡང་བསླུ་བའི་ཆོས་ཅན་དུ་ཐལ་བར་འགྱུར་བས་གཏན་དུ་བའམ་བརྟན་པའི་སྐྱབས་མིན་པར་འགྱུར་རོ་ཞེ་ན། འདུས་བྱས་ཐམས་ཅད་ནི་རེས་འགའ་བའི་དངོས་པོ་ཡིན་པས་གཏན་དུ་བའམ་བརྟན་པའི་སྐྱབས་སུ་ཇི་ལྟར་འགྱུར།
གནས་སྐབས་སྐྱབས་གསུམ་དུ་བཞག་པ་དེ་དག་ལས་འགོག་པའི་བདེན་པ་ནི་སྡུག་བསྔལ་མེད་པ་ཙམ་གྱིས་རབ་ཏུ་ཕྱེ་བ་ཡིན་གྱི་མཐར་ཐུག་གི་ཡོན་ཏན་དང་མི་ལྡན་པའི་ཕྱིར་རོ། ། འདིར་གནས་སྐབས་སྐྱབས་གསུམ་དུ་བཞག་པ་ལས་ཕྱེ་བའི་ཆོས་ལ་འགོག་ལམ་གཉིས་ལས་འགོག་པ་རང་རྒྱལ་གྱི་ལྷག་མ་མེད་པའི་མྱང་འདས་བཟུང་སྟེ། གནས་སྐབས་སྐྱབས་གསུམ་དུ་བཞག་པའི་ཆོས་དང༌། དགེ་འདུན་མཐར་ཐུག་གི་སྐྱབས་མ་ཡིན་པར་འཆད་པའི་སྐབས་ཡིན་པའི་ཕྱིར་རོ། ། ཉན་ཐོས་ཀྱི་ངོར་ཉན་ཐོས་ཀྱི་ལྷག་མེད་ཀྱི་མྱང་འདས་དཔེར་བཟུང་ནས་དེ་མཐར་ཐུག་གི་སྐྱབས་མིན་པར་བསྟན་པ་ཡིན་ཏེ། གནས་སྐབས་སྐྱབས་གསུམ་དུ་བཞག་པའི་དགེ་འདུན་ཡང་མཐར་ཐུག་གི་སྐྱབས་མིན་ཏེ། སྒྲིབ་གཉིས་ཀྱི་འཇིགས་པ་དང་བཅས་པའི་ཕྱིར་རོ། ། འདིར། ། གཏན་གྱི་སྐྱབས་མཆོག་མ་ཡིན་ཏེ། ། ཞེས་འབྱུང་བ་ལ་གཏན་དུ་ཞེས་པའི་སྒྲས་དོན་གཉིས་བསྟན་ཏེ།
བརྟན་པ་དང༌། མཐར་ཐུག་པའོ། ། ལམ་ཤེས་གཏན་གྱི་སྐྱབས་མིན་པར་བསྒྲུབས་ལ། གཞན་རྣམས་ནི་མཐར་ཐུག་གི་སྐྱབས་མིན་པ་ལ་སྦྱར་རོ། ། གཞན་གྱིས་འབད་ཀྱང་རྟོགས་པར་དཀའ་བའི་དོན། ། བློ་གྲོས་ཉིན་མོར་བྱེད་པའི་འོད་སྟོང་ཅན། ། ལུང་རིགས་བྱེ་བའི་འོད་ཟེར་འབར་བ་ཡིས། ། ལེགས་བཤད་གེ་སར་སྙིང་པོ་གསལ་བར་བྱས། ། འདིར་དགེ་འདུན་དཀོན་མཆོག་གི་སྐབས་སུ་ཉན་ཐོས་ཀྱི་དགེ་འདུན་ལ་བར་མ་དོར་མྱ་ངན་ལས་འདའ་བར་བཤད་པ་ནི། འགའ་ཞིག་མཛོད་འགྲེལ་ལས་འདི་ལྷག་མེད་མྱང་འདས་སུ་བཤད་པ་ནི་ལྷག་མེད་ལ་ཉེ་བ་ལ་དགོངས་ཀྱི་དང་པོར་ལྷག་བཅས་མ་ཐོབ་པར་ལྷག་མེད་དུ་མྱ་ངན་ལས་འདའ་བ་མི་སྲིད་དོ་ཞེས་ཟེར་རོ། །
ཡང་བར་དོ་ནི་སྲིད་པ་ཚོལ་བའི་ངང་ཚུལ་ཅན་ཡིན་པས་མྱང་འདས་ཐོབ་པ་དང་སྲིད་པ་ཚོལ་བའི་ངང་ཚུལ་ཅན་འཇིགས་པ་སྲང་མདའི་མཐོ་དམན་གྱི་ཚུལ་དུ་འབྱུང་བས་ལྷག་མེད་དུ་མྱ་ངན་ལས་འདའ་འོ་སྙམ་པ་ཡང་ཡོད་མོད་ཀྱི། དོན་ནི་འདི་ཡིན་ཏེ། མཛོད་ལས། བགྲོད་པའི་གནས་སུ་མ་ཕྱིན་ཕྱིར། ། སྲིད་པ་བར་མ་འབྱུང་བ་མིན། ། ཞེས་གསུངས་པ་ལྟར་སྲིད་པ་བར་མ་དོ་ནི་སྔོན་གྱི་ལས་ཀྱི་རྣམ་སྨིན་གྱི་ཕུང་པོ་བླངས་མ་ཟིན་པས་སྐྱེ་བའི་རྣམ་སྨིན་གྱི་ཕུང་པོ་མ་བླངས་པ་མྱ་ངན་ལས་འདའ་བ་ཐོབ་པས་སྐྱེ་བའི་རྣམ་སྨིན་གྱི་ཕུང་པོའི་ལྷག་མ་མེད་པར་མྱ་ངན་ལས་འདའ་བར་བསྟན་ཏོ། ། གཞན་ནི་རྣམ་བཤད་ལས་ཇི་ལྟར་འབྱུང་བ་བཞིན་བཤད་པར་བྱའོ། ། འགའ་ཞིག་འདིར་རྒྱུན་ཞུགས་དང་ཕྱིར་འོང་དང་ཕྱིར་མི་འོང་དུ་བཤད་པ་རྣམས་སྒྲ་ཇི་བཞིན་པའོ་ཞེ་ན། འདིར་རྒྱུན་ཞུགས་ཀྱི་ཐ་སྙད་ཀྱིས་གསུངས་པའི་བྱང་སེམས་འཕགས་པ་ཆོས་ཅན། རྒྱུན་ཞུགས་སོགས་ཀྱི་འབྲས་བུ་མངོན་དུ་བྱེད་པར་ཐལ།
རྒྱུན་ཞུགས་དངོས་ཡིན་པའི་ཕྱིར། འདོད་ན། མདོ་ལས། ལམ་དེ་དག་ལ་འདྲིས་པར་བྱེད་ཀྱང་ཞུགས་པ་ནས་རང་སངས་རྒྱས་ཀྱི་འབྲས་བུ་མངོན་དུ་མི་བྱེད་ཅེས་གསུངས་པ་དང་འགལ་ལོ། ། ཡང་འདིར་ཕྱིར་འོང་དུ་གསུངས་པའི་བྱང་སེམས་འཕགས་པ་ཡང་ཆོས་ཅན། ད་ལྟའི་རྟེན་བོར་བའི་འོག་རོལ་དེ་ཉིད་ནས་བརྩམས་ཏེ་བར་མ་ཆད་དུ་འདོད་པར་སྐྱེ་བ་རིགས་མཐུན་དུ་ལེན་མི་སྲིད་པར་ཐལ། ལན་གཅིག་ཕྱིར་འོང་དངོས་ཡིན་པའི་ཕྱིར། ཕྱིར་མི་འོང་དུ་གསུངས་པ་ཡང་ཆོས་ཅན། ད་ལྟར་གྱི་རྟེན་དེ་བོར་བའི་འོག་རོལ་དེ་ཉིད་དུ་འདོད་པར་སྐྱེ་བ་ལེན་མི་སྲིད་པར་ཐལ། ཕྱིར་མི་འོང་དངོས་ཡིན་པའི་ཕྱིར།
གཉིས་ཀ་འདོད་པ་མིན་ཏེ། འདོད་པར་གཞན་དོན་དུ་སྐྱེ་བ་ཚད་མེད་པ་འཛིན་པའི་ཕྱིར་ཏེ། མདོ་ཀུན་ལས་བཏུས་ལས་བཤད་པ་བཞིན་ནོ། ། འདིར་རང་སངས་རྒྱས་གསུངས་པ་ཡང་རང་སངས་རྒྱས་དངོས་ཡིན་ན་ཐེག་པ་འབྲིང་པོའི་གང་ཟག་ཏུ་ཐལ་བར་འགྱུར་རོ། ། འདོད་ན། རང་གིས་བྱང་སེམས་འཕགས་པར་འདོད་པ་དང་འགལ་ལོ། ། འདིར་སྲིད་རྩེའི་མཐར་ཐུག་འགྲོར་བཤད་པ་ཡང་གཟུགས་མེད་དུ་སྐྱེ་བ་ལེན་པར་འགྱུར་རོ། ། འདོད་ན། ལས་དང་ཉོན་མོངས་པའི་དབང་གིས་སམ་གཞན་དོན་དུ་ཡིན་གྲང༌། དང་པོ་ལྟར་ན་བྱང་སེམས་འཕགས་པ་མ་ཡིན་པར་ཐལ།
ལས་དང་ཉོན་མོངས་པའི་དབང་གིས་སྐྱེ་བ་ལེན་པའི་ཕྱིར། གཞན་ཡང༌། བྱང་སེམས་འཕགས་པ་ནི་ལས་དང་ཉོན་མོངས་པའི་དབང་གིས་སྐྱེ་བ་མེད་དེ། རྒྱུད་བླ་མ་ལས། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཅེས་གསུངས་པ་ལྟར་རོ། ། ཕྱི་མ་ནི་མི་འཐད་དེ། བྱང་ཆུབ་ཡོན་ཏན་ཕ་རོལ་ཕྱིན་ཉམས་འགྱུར་འོང་ཞེས། ། གཟུགས་མེད་ཁམས་སུ་སྐྱེ་བ་དོན་དུ་གཉེར་མི་བྱེད། །
ཅེས་གསུངས་པ་ལྟར་རོ། ། གང་པོས་ཞུས་པ་ལས། དེ་གཟུགས་དང་གཟུགས་མེད་པའི་ནང་དུ་སྐྱེས་ནས་སྐྱེ་བོ་སྟོང་ཕྲག་མང་པོ་དག་མགུ་བར་མི་འགྱུར་ཞིང༌། སངས་རྒྱས་མཐོང་བ་ལས་ཕྱི་རོལ་དུ་འགྱུར་དུ་དོགས་པ་དང་གླེན་པའི་གནས་སུ་སྐྱེས་ཏེ། གླེན་པའི་གནས་སུ་སྐྱེ་བ་ཡོངས་སུ་འཛིན་པར་འགྱུར་དུ་འོང་སྙམ་ནས་དེས་ཐབས་ལ་མཁས་པས་སྤོང་བར་བྱེད་དོ་ཞེས་གསུངས་པ་ཡིན་ནོ། ། དམིགས་པ་དང་ནི་རྣམ་པ་དང༌། ། ཞེས་སོགས་ལ། ངེས་འབྱེད་ཆ་མཐུན་རྟེན་གྱི་གང་ཟག་གང་ལ་བརྟེན་པ། ཏིང་ངེ་འཛིན་གང་ལ་བརྟེན་པ། རྣམ་བཞག་བསྟན་པའོ། །
དང་པོ་ལ་གཉིས་ཏེ། རང་གི་འབད་པས་སྐྱེ་བའི་རྟེན་དང༌། གཞན་གྱི་བྱིན་རླབས་ཀྱི་མཐུས་བསྐྱེད་པའི་རྟེན་ནོ། ། དང་པོ་ནི་གླིང་གསུམ་གྱི་མི་དང་འདོད་པའི་ལྷའོ། ། སྒྲ་མི་སྙན་དང་ངན་སོང་པ་རྣམས་འདིའི་རྟེན་མིན་ཏེ། བདེན་པ་མཐོང་བ་ལ་རྣམ་སྨིན་གྱི་སྒྲིབ་པ་ཤས་ཆེན་པོ་དང་ལྡན་པའི་ཕྱིར་དང༌། གཟུགས་དང་གཟུགས་མེད་པར་སྐྱེས་པའི་སོ་སྐྱེ་རྣམས་ནི་སྙོམས་འཇུག་གི་བདེ་བ་ལ་ཆགས་པས་འཁོར་བ་ལ་ཡིད་འབྱུང་ཆེན་པོ་མེད་པའི་ཕྱིར། གླིང་གསུམ་པོ་ཡང་མཚམས་མེད་པའི་ལས་བྱས་པ་ལ་མི་སྐྱེ་སྟེ། ལས་ཀྱི་སྒྲིབ་པ་ཆེན་པོ་དང་ལྡན་པའི་ཕྱིར། ཟ་མ་དང་མ་ནིང་རྣམས་ལ་ཡང་མི་སྐྱེ་སྟེ།
བདེན་པ་མཐོང་བ་ལ་སྒྲིབ་པའི་ཉོན་མོངས་ཤས་ཆེན་པོ་དང་ལྡན་པའི་ཕྱིར་རོ། ། མཛོད་ལས། མཚམས་མེད་པ་ཡི་ལས་རྣམས་དང༌། ། ཉོན་མོངས་ཤས་ཆེ་ངན་འགྲོ་དང༌། ། སྒྲ་མི་སྙན་པའི་སྒྲིབ་གསུམ་འདོད། ། ཅེས་པ་ལྟར་རོ། ། གཉིས་པ་གཞན་གྱི་བྱིན་རླབས་ཀྱི་མཐུས་བསྐྱེད་པའི་རྟེན་ནི། འདོད་པའི་ལྷ་མི་ལས་གཞན་པའི་འགྲོ་བ་པ་རྣམས་ལ་སྐྱེ་སྟེ། ཟ་མ་ཏོག་བཀོད་པའི་མདོར་འཕགས་པ་འཇིག་རྟེན་དབང་ཕྱུག་གིས་ཡུལ་ཝཱ་རཱ་ཎ་སཱིར་ཡི་དྭགས་མང་པོ་བདེན་པ་མཐོང་བ་ལ་བཀོད་པར་གསུངས་པའི་ཕྱིར་དང༌། ལྷའི་བུ་རབ་གནས་ཀྱིས་ཞུས་པ་ལས་འདོད་གཟུགས་ཀྱི་ལྷ་མང་པོ་ལ་མཐོང་ལམ་སྐྱེས་པ་བཤད་པའི་ཕྱིར་རོ། །
གཉིས་པ་ཏིང་ངེ་འཛིན་གང་ལ་བརྟེན་པ་ནི། བསམ་གཏན་དང་པོའི་ཉེར་བསྡོགས་དང་དངོས་གཞི་ཙམ་པོ་དང་ཁྱད་པར་ཅན་དང༌། བསམ་གཏན་གཉིས་པ་དང་གསུམ་པ་དང་བཞི་པའི་དངོས་གཞི་དང༌། བསམ་གཏན་ས་དྲུག་པ་གང་ཡང་རུང་བ་ལ་བརྟེན་ནོ། ། བསམ་གཏན་ཕྱི་མ་གསུམ་གྱི་ཉེར་བསྡོགས་ལ་མིན་ཏེ། འོག་མའི་དངོས་གཞི་མ་ཐོབ་བར་གོང་མའི་ཉེར་བསྡོགས་མི་ཐོབ་ལ། འོག་མའི་དངོས་གཞི་ཐོབ་ནས་ཉེར་བསྡོགས་ལ་བརྟེན་པ་མིན་ཏེ། ལམ་སྒྲུབ་སླ་བ་དངོས་གཞི་ཐོབ་ན་སྒྲུབ་དཀའ་བ་ཉེར་བསྡོགས་ལ་བརྟེན་པ་ལ་དགོས་པ་མེད་པའི་ཕྱིར་རོ། ། དངོས་གཞི་ནི་ལམ་སླ་བ་ཡིན་ཏེ། ཞི་གནས་དང་ལྷག་མཐོང་མཉམ་པར་ཟུང་དུ་འཇུག་པའི་ཕྱིར་རོ། །
ཉེར་བསྡོགས་ནི་ལམ་སྒྲུབ་དཀའ་བ་ཡིན་ཏེ། ལྷག་མཐོང་ཤས་ཆེ་ཞིང་ཞི་གནས་ཤས་ཆུང་བའི་ཕྱིར་རོ། ། འོ་ན་བསམ་གཏན་དང་པོའི་ཉེར་བསྡོགས་ལ་བརྟེན་ནས་ལམ་སྒྲུབ་པ་མི་འཐད་པར་ཐལ། ལྷག་མཐོང་ཤས་ཆེ་ཞིང་ཞི་གནས་ཤས་ཆུང་བའི་ཕྱིར་རོ་ཞེ་ན། བསམ་གཏན་གྱི་དངོས་གཞི་མ་ཐོབ་ན་དངོས་གཞིའི་ཉེར་བསྡོགས་ལ་བརྟེན་དགོས་ཏེ། ཞི་གནས་ཕུན་སུམ་ཚོགས་པ་ལ་བརྟེན་ནས་ལམ་སྒྲུབ་དགོས་པ་གང་ཞིག རྟེན་གཞན་མེད་པའི་ཕྱིར་རོ། ། ལག་པ་གཡས་པ་མེད་ན་གཡོན་པ་ལ་བརྟེན་དགོས་པ་བཞིན་ནོ། ། གཟུགས་མེད་ལ་ཡང་མིན་ཏེ། འདི་བདེན་པ་མཐོང་བའི་སྦྱོར་བས་ལྷག་མཐོང་ཤས་ཆེན་པོ་ཐོབ་དགོས་པ་ལ་གཟུགས་མེད་ལ་ལྷག་མཐོང་ཤས་ཆུང་བའི་ཕྱིར་རོ། །
མཛོད་ལས། བསམ་གཏན་དག་གི་ས་རྣམས་སླ། ། ས་གཞན་དག་གི་དཀའ་བ་ཡིན། ། ཞེས་གསུངས་པ་ལྟར་རོ། ། འོག་ཏུ་འཆད་པའི་མཐོང་ལམ་ལ་ཡང་ལུས་གང་ལ་བརྟེན་པ་དང༌། ཏིང་ངེ་འཛིན་གང་ལ་བརྟེན་པ་སོགས་འདིས་རིགས་པར་བྱའོ། ། གསུམ་པ་ངེས་འབྱེད་ཡན་ལག་རྣམ་གཞག་ལ་བཞི་སྟེ། མཚན་ཉིད། དབྱེ་བ། སོ་སོའི་དོན།
བློ་རིགས་དཔྱད་པའོ། ། དང་པོ་ནི། ཐར་པ་ཆ་མཐུན་རྫོགས་རྗེས་ཀྱི་འཇིག་རྟེན་པའི་སྒོམ་བྱུང་གཙོ་བོར་གྱུར་པའོ། ། ཐོས་བསམ་གྱིས་བསྡུས་པ་མེད་པ་ཡང་མིན་ཏེ། ས་ཐོབ་ཀྱང་ཐོས་བསམ་ལྷུར་ལེན་དགོས་པའི་ཕྱིར་ཏེ། སྒོམ་ལམ་གྱི་སྐབས་སུ་ཐོས་པ་དང་བསམ་པ་དང་སྒོམ་པ་ལས་བྱུང་བའི་ཤེས་རབ་དག་གིས་ཡང་དང་ཡང་དུ་སེམས་པ་དང་འཇལ་བ་དང༌། ངེས་པར་རྟོག་པ་དག་ནི་སྒོམ་པའི་ལམ་ཡིན་ནོ་ཞེས་གསུངས་པའི་ཕྱིར་རོ། ། སྒོམ་བྱུང་ཡང་གཉིས་ཏེ། ཀུན་རྫོབ་བདེན་པས་བསྡུས་པའི་ཡུལ་ཅན་དང༌། དོན་དམ་བདེན་པས་བསྡུས་པའི་ཡུལ་ཅན་ནོ། །
དང་པོ་ནི། ཚད་མེད་པ་བཞི་བསྒོམ་པ་དང༌། ཟད་པར་གྱི་ཏིང་ངེ་འཛིན་བསྒོམ་པ་དང༌། མི་སྡུག་པའི་ཏིང་ངེ་འཛིན་བསྒོམ་པ་སོགས་སོ། ། གཉིས་པ་ནི། གཟུང་འཛིན་རང་བཞིན་མེད་པའི་རྣམ་པ་ཅན་གྱི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། གཉིས་པ་དབྱེ་བ་ནི། དྲོད་དང༌། རྩེ་མོ་དང༌། བཟོད་པ་དང༌།
ཆོས་མཆོག་དང་བཞིའོ། ། གསུམ་པ་སོ་སོའི་དོན་ནི། དྲོད་ནི། ཚོགས་ལམ་དུ་གཟུང་འཛིན་རང་བཞིན་མེད་པ་ཚད་མས་གཏན་ལ་ཕབ་པའི་དོན་སྒོམ་པའི་མཐུས་ཤེས་པ་ལས་རྫས་ཐ་དད་པའི་གཟུང་བ་རང་བཞིན་མེད་པ་ལ་ཡེ་ཤེས་ཀྱི་སྣང་བ་ཅུང་ཟད་ཐོབ་པའི་ཏིང་ངེ་འཛིན་དང་ཤེས་རབ་མཚུངས་ལྡན་ནོ། ། རྩེ་མོ་ནི། ཆོས་ཀྱི་སྣང་བ་འཕེལ་བའི་ཆེད་དུ་བརྩོན་པས་སྣང་བ་མཆེད་པའི་ཏིང་ངེ་འཛིན་ཤེས་རབ་མཚུངས་ལྡན་ནོ། ། བཟོད་པ་ནི། གཟུགས་མེད་རྟོགས་པའི་ཡེ་ཤེས་ཀྱི་སྣང་བ་བརྟན་ཅིང༌། གང་ཟག་རྫས་ཡོད་འཛིན་པ་རང་བཞིན་མེད་པ་ལ་གསལ་སྣང་སྐྱེས་པའི་ཏིང་ངེ་འཛིན་དང་ཤེས་རབ་མཚུངས་ལྡན་ནོ། ། ཆོས་མཆོག་ནི།
བཏགས་པའི་ཆོས་ཀྱི་འཛིན་པ་རང་བཞིན་མེད་པ་ལ་གསལ་སྣང་སྐྱེས་པའི་ཏིང་ངེ་འཛིན་དང་ཤེས་རབ་མཚུངས་ལྡན་ནོ། ། ཡང་ན་དྲོད་ནི། ཀུན་ནས་ཉོན་མོངས་ཀྱི་གཟུང་བ་རང་བཞིན་མེད་པ་ལ་གསལ་སྣང་སྐྱེས་པའོ། ། རྩེ་མོ་ནི། དེ་ཉིད་ལ་རྟོགས་པ་བརྟན་ཅིང་རྣམ་བྱང་གི་གཟུང་བ་རང་བཞིན་མེད་པ་ལ་གསལ་སྣང་སྐྱེས་པ་དང༌། བཟོད་པ་ནི། དེ་ཉིད་ལ་ཡང་རྟོགས་པ་བརྟན་ཅིང་འཛིན་པར་གྲགས་པའི་གང་ཟག་རྫས་ཡོད་རང་བཞིན་མེད་པ་ལ་གསལ་སྣང་དང༌། ཆོས་མཆོག་ནི། དེ་ཉིད་ལ་རྟོགས་པ་བརྟན་ཅིང་བཏགས་པ་འཛིན་པ་རང་བཞིན་མེད་པ་ལ་གསལ་སྣང་སྐྱེས་པའི་ཏིང་ངེ་འཛིན་དང་ཤེས་རབ་མཚུངས་ལྡན་ནོ། ། བཞི་པ་བློ་རིགས་དཔྱད་པ་ནི།
ཚད་མ་དང་ཚད་མིན་གང་དུ་བཟུང་བར་བྱ་ཞེ་ན། རྟོག་གེ་པ་ལྟར་ན་རྟོགས་ཟིན་གྱི་དོན་ལ་འཇུག་པའི་དྲན་པ་ཡིན་ཞིང་ཚད་མ་མིན་ནོ་ཞེས་བཞད་ལ། དབུ་མ་པས་ནི་ཚད་མ་སྟེ། ཆོས་ཉིད་ཀྱི་དོན་ལ་མི་བསླུ་བའི་ཕྱིར་རོ། ། མི་བསླུ་བ་ཙམ་གྱིས་ཚད་མར་གྲུབ་གྱི། ཡུལ་སྔར་མེད་གསར་དུ་རྟོགས་པ་ནི་མི་དགོས་སོ། ། པྲ་མ་ན་ཞེས་པ་ལ་མ་ན་ནི་འཇལ་བ་སྟེ་བྱིངས་སོ། ། པྲ་ནི་ཉེར་བསྒྱུར་རོ། ། དེ་ཡང་པྲ་ཀ་ར་ཞེས་པ་དང༌། པྲ་ཛྙཱ་ཞེས་པ་རབ་ལ་འཇུག་པ་དང༌།
པྲ་ཏཱིཙྪ་ཞེས་པ་སོ་སོ་ལ་འཇུག་པ་དང༌། དང་པོ་ལ་འཇུག་པ་རྣམས་ལས། རྟོག་གེ་པས་འདི་དང་པོ་ལ་འཇུག་པར་བཞེད་ལ། དབུ་མ་པས་རབ་ལ་འཇུག་པར་འདོད་པས་རབ་ཏུ་འཇལ་བས་ན་ཚད་མ་ཞེས་བྱའོ། ། རྩོད་ཟློག་ལས། མངོན་སུམ་ཚད་མ། རྗེས་དཔག་ཚད་མ། དཔེ་ཉེར་འཇལ་གྱི་ཚད་མ། ལུང་ཚད་མ་དང་བཞིར་བཤད་དོ། ། འདིར་ཚད་མ་བཞི་ལས་གང་བཟུང་ཞེ་ན།
རྗེས་དཔག་སྟེ། རྟགས་ལ་བརྟེན་ནས་རང་བཞིན་མེད་པར་རྟོགས་པའི་དོན་སྤྱིའི་ཚུལ་གྱིས་འཛིན་པའི་བློ་ཡིན་པའི་ཕྱིར་རོ། ། རྗེས་དཔག་ལ་རྒྱུ་མཚན་མེད་པར་འདོད་པ་ནི་རྟོག་གེ་པའི་འདོད་པའོ། ། གལ་ཏེ་སྦྱོར་ལམ་མཉམ་གཞག་སྒྲ་དོན་འཛིན་པའི་རྟོག་པ་ཡིན་པར་འགྱུར་ཏེ། ཆོས་ཉིད་དོན་སྤྱི་འཛིན་པའི་བློ་ཡིན་པའི་ཕྱིར། འདོད་ན། ཆོས་ཉིད་ཀྱི་དོན་ལ་གསལ་སྣང་ཐོབ་པར་ཐལ་ལོ་ཞེ་ན། སྒྲ་དོན་འདྲེས་རུང་འཛིན་པའི་རྟོག་པ་ལ་ཡང་གསལ་སྣང་ཡོད་དེ། བསྐྱེད་རིམ་གོམས་པས་གསལ་སྣང་མཐོང་བའི་ཕྱིར་དང༌། གོམས་པ་ཆེ་ཆུང་གི་བྱེ་བྲག་གིས་ཡུལ་གསལ་བར་དྲན་མི་དྲན་གྱི་བྱེ་བྲག་ཀྱང་ཡོད་པའི་ཕྱིར་དང༌།
རྣམ་འགྲེལ་ལས། གོམས་ལས་འདོད་ཆགས་སོགས་གསལ་བར། ། མཐོང་ཕྱིར་ཞེས་གསུངས་པའོ། ། གལ་ཏེ། རྣམ་རྟོག་རྗེས་སུ་འབྲེལ་བ་ལས། ། དོན་གསལ་སྣང་བ་ཡོད་མ་ཡིན། ། ཞེས་འབྱུང་བ་མིན་ནམ་ཞེ་ན། དོན་རང་མཚན་མི་སྣང་བ་ལ་དགོངས་ཀྱི། རྟོག་པ་ལ་གསལ་སྣང་བཀག་པ་མིན་ནོ། ། ཆོས་ཅན་བརྗོད་པ་ཆད་པའི་དོན་བརྗོད་པ་ནི།
དམིགས་པ་མི་རྟག་ལ་སོགས་པ། ། བདེན་པའི་རྟེན་ཅན་ཞེས་པས་དམིགས་པ་དང་པོ་བདེན་པའི་རྟེན་ཅན་དུ་བསྟན་པ་ལྟར། དམིགས་རྣམ་ཕྱི་མ་རྣམས་སྟོན་པའི་གཞུང་གིས་ཀྱང་ཆོས་ཅན་བདེན་བཞིའི་རྟེན་ཅན་དུ་སྟོན་རིགས་པ་ལས། བདེན་བཞིའི་རྟེན་ཅན་དུ་མ་བསྟན་པར་དམིགས་རྣམ་གྱི་ཆོས་འབའ་ཞིག་བརྗོད་པས་དམིགས་རྣམ་ཕྱི་མ་སྟོན་པའི་གཞུང་ལ་ཐོས་བསམ་བྱས་ཀྱང་བདེན་བཞིའི་དོན་མི་རྟོགས་ཤིང༌། དམིགས་རྣམ་བསྒོམ་ཡང་བདེན་བཞིའི་དོན་ལ་སྒྲོ་འདོགས་མི་ཆོད་པར་འགྱུར་རོ་ཞེ་ན། དམིགས་པ་མི་རྟག་ལ་སོགས་པ། ། བདེན་པའི་རྟེན་ཅན་ཞེས་བྱ་བ་མ་གཏོགས་པར་དམིགས་པ་ལྷག་མ་དང༌། རྣམ་པ་ལྷག་མ་རྣམས་ཁྱད་པར་ཅན་གྱི་ཆོས་ཅན་བདེན་བཞི་དང༌། ཆོས་དམིགས་པ་དང་རྣམ་པ་རྣམས་རྟེན་དང་རྟེན་ཅན་གྱི་ཚུལ་དུ་བརྗོད་པས་བརྗོད་པར་བྱ་བ་ཡིན་ཡང་ཁྱད་པར་ཅན་བདེན་པ་བཞི་པོ་རྣམས་ཀྱི་ཆོས་དམིགས་པ་དང་རྣམ་པ་འབའ་ཞིག་བརྗོད་པས་ཐམས་ཅད་དུ་ཆོས་ཅན་བདེན་བཞི་མི་རྟོགས་པའི་སྐྱོན་མེད་དེ། ཆོས་བརྗོད་པས་ཆོས་ཅན་རྟོགས་པར་འགྱུར་བའི་ཕྱིར་ཏེ།
ཆོས་དང་ཆོས་ཅན་བརྗོད་པའི་སྒྲ་འདི་དག་ལ་ཁྱད་པར་གཞན་སྤང་བའི་ཚུལ་གྱིས་བརྗོད་པ་དང༌། མི་སྤོང་བའི་ཚུལ་གྱིས་བརྗོད་པ་མ་གཏོགས་པར་བརྗོད་བྱའི་དོན་ལ་ཁྱད་པར་འགའ་ཡང་མེད་དོ་ཞེས་ལུགས་ལས་འབྱུང་བའི་ཕྱིར་རོ། ། ལན་གྱི་རྣམ་པ་གཅིག་ཏུ་ན་ཞེས་སོགས་ཀྱི་དོན་ནི། དམིགས་པ་དང་པོ་བདེན་བཞིའི་རྟེན་ཅན་དུ་བསྟན་པ་ལྟར་ཕྱི་མ་རྣམས་ཀྱང་བདེན་བཞིའི་རྟེན་ཅན་དུ་བསྟན་རིགས་པ་ལས་མ་བསྟན་པའི་ཕྱིར་བདེན་བཞིའི་ཆོས་མིན་ནོ་སྙམ་ན། དམིགས་པ་དང་པོའི་བརྗོད་ཚུལ་ལས་ཐ་དད་པར་བདེན་བཞིའི་རྟེན་ཅན་དུ་མ་བསྟན་པར་དམིགས་རྣམ་གྱི་ཆོས་འབའ་ཞིག་བརྗོད་ཀྱང༌། དམིགས་རྣམ་ལྷག་མ་རྣམས་སྡུག་བསྔལ་ལ་སོགས་པའི་བདེན་པར་རྟོགས་པ་ཁོ་ནར་གཞག་པར་བྱ་བ་ཡིན་ཏེ། རྣམ་པ་མངོན་ཞེན་ལ་སོགས་འགོག ། ཅེས་གསུངས་པའི་དོན། མངོན་པར་ཞེན་པ་བཀག་པ་དང་ལྡན་པའི་བདེན་བཞི་དག གཟུགས་སོགས་འདུ་འགོད་བྲལ་ཞེས་པའི་དོན་དེ་ཁོ་ནར་སྒྲུབ་པ་དང་དགག་པར་འགྱུར་བའི་བདེན་བཞི་དག་ཡིན་པའི་ཕྱིར།
འོ་ན་དམིགས་རྣམ་ཕྱི་མ་རྣམས་ཀྱང་བདེན་བཞིའི་རྟེན་ཅན་དུ་ཅིའི་ཕྱིར་དངོས་སུ་མ་བརྗོད་ཅེ་ན། ཚིག་ལེའུར་བྱས་པའི་བསྡེབས་པའི་ངོར་མཛད་ནས་མ་བརྗོད་དོ། ། འོག་མ་དག་ལ་ཡང་དམིགས་རྣམ་བདེན་བཞིར་གཏོགས་པ་དེ་བཞིན་དུ་ཤེས་པར་བྱའོ། ། ལྡན་པ་རྣམ་རྟོག་བཤད་པ་ལ། ། གཞུང་ལུགས་རྣམས་སུ་ཡང་སྤང་བྱའི་རྟོག་པ་ཇི་སྙེད་གསུངས་པ་ཡང་དག་པ་མ་ཡིན་པའི་ཀུན་ཏུ་རྟོག་པས་བསྡུས་ཏེ། བག་ཆགས་ཡོངས་སུ་སད་པའི་མཐུ་ལས་གཟུང་འཛིན་ཐ་དད་པའི་རྣམ་པ་ཅན་དུ་སྐྱེ་བའི་ཕྱིར། བྱང་སེམས་ལམ་གྱི་སྤང་བྱའི་གཙོ་བོ་ནི་སྒྲ་དོན་འདྲེས་རུང་དུ་འཛིན་པའི་རྟོག་པ་སྟེ། མངོན་པར་ཞེན་པའི་རྣམ་པ་ཅན་དུ་གསུངས་པའི་ཕྱིར་ཏེ། གཟུང་རྟོག་ལ་བླང་བ་དང་དོར་བའི་སྒོ་ནས་གཟུང་བའོ་ཞེས་གཟུང་བ་རྣམ་པར་རྟོག་པ་ཞེས་གསུངས་པ་དང༌། རྫས་འཛིན་རྟོག་པ་ལ་དོན་དམ་པའི་དངོས་པོར་མངོན་པར་ཞེན་པ་ཉིད་ཀྱིས་ཞེས་གསུངས་པ་དང༌།
བཏགས་འཛིན་རྟོག་པ་ལ་བཏགས་པའི་དངོས་པོར་མངོན་པར་ཞེན་པ་ཉིད་ཀྱིས་ཞེས་གསུངས་པས་སོ། ། ཉེས་པ་ཐམས་ཅད་ཀྱི་རྩ་བ་གང་ཟག་གི་བདག་ཏུ་འཛིན་པ་དང་ཆོས་ཀྱི་བདག་ཏུ་འཛིན་པ་ཡིན་པས་ལུང་དང་རིགས་པས་འདི་གཉིས་ཀྱི་ཡུལ་བདག་འདི་འགོག་པའི་གནད་འདི་ཡིན་ནོ། ། འདིར་ནི་བྱང་ཆུབ་སེམས་དཔའི་སྤང་བྱ་ཐུན་མོང་མ་ཡིན་པ་ཤེས་སྒྲིབ་ཉིད་དུ་སྟོན་པ་ཡིན་པས་ཉོན་སྒྲིབ་ཏུ་འཆད་པ་ནི་སྐབས་སུ་མ་བབས་སོ། ། འགའ་ཞིག་འདིར་བསྟན་གྱི་རྟོག་པ་དགག་པའི་རྣམ་པ་ཅན་ཡིན་གྱི་སྒྲུབ་རྟོག་ནི་མིན་ཏེ། གཟུང་འཛིན་གཉིས་སུ་མངོན་པར་ཞེན་པ་ནི་སྦྱོར་ལམ་གྱི་ཁྱད་ཆོས་སུ་མི་འཐད་ལ། འདི་ནི་ཁྱད་པར་བྱེད་ཆོས་སུ་བཤད་པའི་ཕྱིར་རོ་ཞེས་ཟེར་རོ། ། འོ་ན་རྣམ་པ་ཡང་མངོན་ཞེན་མེད་པའི་རྣམ་པར་ཞུགས་པས་ཁྱད་པར་འཕགས་ཆོས་སུ་བཤད་པས་རྣམ་པའི་ཁྱད་པར་བྱེད་ཆོས་ཟློས་པ་ཉིད་དུ་འགྱུར་ཞིང༌། རྟོག་པ་རང་བཞིན་མེད་པའི་རྣམ་པ་ཅན་ཡིན་ན་གཉེན་པོ་མཐོང་སྒོམ་ལམ་གྱི་སྤང་བྱའི་གཙོ་བོ་མིན་པར་འགྱུར་ཏེ། དེ་དང་འཛིན་སྟངས་མཐུན་པའི་ཕྱིར། དེ་ཁོ་ན་ཉིད་ཀྱི་ཡུལ་ཅན་སྦྱོར་ལམ་མཉམ་གཞག་དང་འཛིན་སྟངས་མི་མཐུན་པར་ཞུགས་པའི་སྒོ་ནས་དངོས་སུ་གནོད་བྱེད་མིན་པར་ཐལ་བར་འགྱུར་ཏེ།
མངོན་རྟོགས་རྒྱན་ལས་ཀྱང་སྒྲུབ་རྟོག་ཏུ་གསུངས་ཤིང༌། ཉི་ཁྲི་སྣང་བ་དང་འགྲེལ་ཆུང་གཉིས་ཀར་ཡང་སྒྲུབ་རྟོག་ཏུ་དངོས་སུ་གསུངས་པ་ཡིན་ནོ། ། འགའ་ཞིག་རྟོག་པ་གསུམ་པ་གང་ཟག་རྫས་སུ་ཡོད་པའི་རྟེན་ཅན་བདག་རང་དབང་ཅན་ལ་འཛིན་པར་རྟོག་པ་སོགས་ནི་དགག་རྟོག་ཏུ་བཤད་དགོས་ཀྱི་སྒྲུབ་རྟོག་ཏུ་མི་རུང་སྟེ། གང་ཟག་གི་བདག་འཛིན་དུ་ཐལ་བས་ཉོན་མོངས་པར་འགྱུར་རོ་ཞེས་གསུངས་སོ། ། བདག་འཛིན་ནི་ཕུང་པོ་ལ་དམིགས་ནས་བདག་གི་རྣམ་པ་ཅན་དུ་སྐྱེ་ལ། འདི་ནི་བདག་ལ་དམིགས་ནས་འཛིན་པ་པོར་ཞེན་པས་འདྲ་བ་མིན་ནོ། ། དེས་ན་འདི་ཡང་སྒྲུབ་རྟོག་ཁོ་ནའོ། ། ཁྱད་པར་བྱེད་ཆོས་སུ་འགྱུར་བ་ནི་ལྡན་ཚུལ་གྱི་སྒོ་ནས་གཞག་པར་བྱའོ། ། ལྡན་ཚུལ་ནི་སྤང་བྱར་ལྡན་པ་སྟེ། སྦྱོར་ལམ་ནི་རྟོགས་པ་བཞི་པོ་ཡོངས་སུ་གཅོད་པར་བྱེད་པ་ཡིན་པས།
རྟོག་པའི་ས་བོན་ཡོངས་སུ་སྤོང་བྱེད་མཐོང་སྒོམ་གྱི་སྦྱོར་བ་ཡིན་པའི་ཕྱིར། ཡོངས་འཛིན་ཡང་ཡོངས་སུ་འཛིན་ཚུལ་དང༌། བདེན་བཞི་ཡང་དམིགས་ཚུལ་གྱི་སྒོ་ནས་ཁྱད་པར་འཕགས་ཆོས་སུ་གཞག་པར་བྱའོ། ། རྩ་བར་ལྡན་ཞེས་སྨྲོས་པའི་དོན་འགྲེལ་པས་འབྲེལ་པ་ཞེས་སོགས་སྨྲོས་པ་ནི་སྤང་གཉེན་དུ་འབྲེལ་ཏེ། སྒོམ་པའི་ལམ་དང་འབྲེལ་པ་ཡི། ། མི་མཐུན་ཕྱོགས་གཞན་རྣམ་པ་དགུ། ། ཞེས་པ་ལྟར་རོ། ། དབྱེ་བ་ཡུལ་གཟུང་འཛིན་གྱི་དབྱེ་བས་གཟུང་རྟོག་དང༌། འཛིན་རྟོག་གཉིས་སོ། ། གཟུང་འཛིན་གྱི་རྣམ་རྟོག་ནི་གསུམ་དུ་བཤད་དེ།
སྐྱེ་མཆེད་ཀྱི་གཟུང་འཛིན། ཡུལ་ཡུལ་ཅན་གྱི་གཟུང་འཛིན། བདག་དང་བདག་གི་བའི་གཟུང་འཛིན་ནོ། ། དང་པོ་ནི་ཡུལ་གཟུགས་སོགས་གཟུང་བ་དང༌། མིག་སོགས་དབང་པོ་ལྔ་འཛིན་པའོ། ། གཉིས་པ་ནི་ཡུལ་གཟུང་བ་ཡིན་ལ། ཡུལ་ཅན་གྱི་བློ་ནི་འཛིན་པའོ། ། གསུམ་པ་ནི་ལོངས་སྤྱོད་ཡུལ་ཅན་གྱི་གཟུང་བ་ཡིན་ལ། ལོངས་སྤྱོད་ཀྱི་བདག་ནི་འཛིན་པའོ། ། འདིར་འཛིན་རྟོག་གི་སྐབས་སུ་བཤད་པའི་འཛིན་པ་ནི་གང་ཟག་ཏུ་གཟུང་བར་བྱའོ་ཞེས་བཤད་ཀྱང༌།
འཛིན་པ་ལ་རྣམ་པ་གཉིས་ཏེ། གང་ཟག་ལ་བརྗོད་པ་དང༌། ཆོས་ལ་བརྗོད་པའོ། ། གང་ཟག་ལ་ཡང་རྣམ་པ་གཉིས་ཏེ། སོ་སོ་སྐྱེ་བོས་ཕུང་པོ་ལ་རིལ་པོའི་བདག་ཏུ་གཟུང་བ་དང༌། འཕགས་པས་བཏགས་པ་ཙམ་དུ་འཛིན་པའོ། ། ཆོས་ཀྱི་འཛིན་པ་ནི་གཉིས་ཏེ། སེམས་དང་སེམས་ལས་བྱུང་བའོ། ། བཤད་མ་ཐག་པའི་གཟུང་འཛིན་གཉིས་ཀྱི་དབྱེ་བས་གཉིས་སུ་བསྟན་པ་ལས། གཟུང་བ་ལས་ཀུན་ནས་ཉོན་མོངས་པའི་རྟེན་ཅན་དང་གཉེན་པོའི་རྟེན་ཅན་གཉིས་སུ་བསྟན་ཏེ།
གཉེན་པོ་རྣམ་བྱང་ལ་ཡང་བྱང་ཆུབ་སེམས་དཔའ་དང་ཉན་ཐོས་ཀྱི་རྣམ་བྱང་གཉིས་ཡོད་པས་འཇུག་པ་གཟུང་རྟོག་དང་ལྡོག་པ་གཟུང་རྟོག་གཉིས་སོ། ། འཛིན་པ་ལ་ཡང་རྫས་སུ་འཛིན་པ་དང་བཏགས་པར་འཛིན་པ་གཉིས་སུ་ཕྱེ་བས་རྫས་འཛིན་རྟོག་པ་དང་བཏགས་འཛིན་རྟོག་པ་གཉིས་སོ། ། བཏགས་འཛིན་རྟོག་པ་ལ་ཡང་སེམས་ཅན་དུ་གདགས་པ་དང༌། གདགས་པའི་རྒྱུ་མཚན་ལ་བརྟེན་པ་གཉིས་སོ། ། སེམས་ཅན་བཏགས་དང་དེ་རྒྱུ་ཡི། ། ཡུལ་ཅན་ཞེས་གསུངས་པ་ལྟར་རོ། ། འགའ་ཞིག་འཕགས་པས་ངེས་འབྱེད་ཆ་མཐུན་བཞི་རྟོག་པ་བཞིའི་ངོ་བོར་འདོད་དོ་ཞེས་པ་ནི་དགོངས་པ་མ་རྟོགས་པ་སྟེ། འཕགས་པས་ཀྱང་རྩ་བ་ལྟར་རྟོག་པ་དང་ལྡན་པའི་དོན་དུ་འཆད་པར་མངོན་ཏེ། གལ་ཏེ་ངེས་འབྱེད་ཆ་མཐུན་བཞི་པོ་སྒྲ་དོན་འདྲེས་རུང་དུ་འཛིན་པའི་རྟོག་པར་འདོད་ན། འཛིན་སྟངས་འགལ་བའི་གཉེན་པོར་གང་གིས་སྤོང་བར་བྱེད་ཅེ་ན།
སྤང་བྱ་ནི་གཉིས་ཏེ། འཛིན་སྟངས་འགལ་བའི་སྒོ་ནས་སྤང་བར་བྱ་བ་དང༌། གོམས་པའི་མཐུས་ཞར་ལ་སྤང་བར་བྱའོ། ། ངེས་འབྱེད་ཆ་མཐུན་གྱི་ཞེན་པའི་ཆ་ནི་ཞར་ལ་སྤང་བར་བྱ་སྟེ། གསལ་སྣང་གོང་ནས་གོང་དུ་ཁྱད་པར་དུ་གྱུར་པས་ཞེན་པ་འགྲིབ་པ་རིགས་པའི་ཚུལ་ཡིན་ནོ། ། རྒྱས་པར་རྣམ་བཤད་ལས་ཤེས་པར་བྱའོ། ། རྣམ་པར་དག་པ་བསྐྱེད་པ་ལ་གཟུང་བ་རྣམ་པར་རྟོག་པ་ཞེས་བྱ་བ་འདི་ལ། ལོ་ཙཱ་བས་རྣམ་པར་དག་པ་བསྐྱེད་པ་ནི་སྡུག་བསྔལ་བ་སྟེ། སྡུག་བསྔལ་མེད་ན་ངེས་འབྱུང་མེད། ། ཅེས་གསུངས་པ་ལྟར་རོ། །
ཨར་གྱིས་རྣམ་པར་དག་པ་འགོག་བདེན་བསྐྱེད་པ་ལམ་བདེན་ལ་འཆད་པ་སོགས་དུ་མ་ཡོད་ཀྱང་མི་འཐད་དེ། འགོག་བདེན་ལམ་བདེན་གྱི་བསྐྱེད་འབྲས་སུ་འགྱུར་བ་དང༌། སྡུག་བསྔལ་རྣམ་བྱང་སྐྱེད་བྱེད་དུ་འགྱུར་བ་ལས། དེར་མི་འཐད་པས་སོ། ། རྣམ་པར་དག་པ་བསྐྱེད་པ་སོགས་སྒྲ་ཇི་བཞིན་དུ་བཟུང་ནས་ཀུན་ནས་ཉོན་མོངས་གཟུང་རྟོག་གི་དམིགས་ཡུལ་དུ་མི་འཐད་དོ་ཞེ་ན། འཕགས་པས་རྟོག་པ་དང་པོ་འདིའི་ཡུལ་ལ་ཀུན་ནས་ཉོན་མོངས་དང་རྣམ་བྱང་སྣ་ཚོགས་སུ་ཡོད་པས་གཞི་ཙམ་གྱིས་རྟོག་པ་ཞེས་བཤད་ལ། སློབ་དཔོན་གྱིས་ཀུན་ནས་ཉོན་མོངས་པའི་རྟེན་ཅན་གྱི་རྟོག་པ་ཞེས་བཤད་པ་ལྟར་ན། འཇིག་རྟེན་པའི་སེམས་རྣམ་པར་དག་པ་བསམ་གཏན་དང་གཟུགས་མེད་བསྐྱེད་པ་དང་ཞེས་པ་ལ་སྦྱར་རོ། ། འདི་གཉིས་ནི་འཁོར་བའི་ཆོས་ཀྱིས་བསྡུས་པས་འདི་ལ་རྟོག་པ་ཀུན་ནས་ཉོན་མོངས་གཟུང་རྟོག་ཏུ་འཐད་དོ། ། ཡོངས་འཛིན་ལ།
སེམས་མི་འགོང་པ་ཉིད་ལ་སོགས། ། རྣམ་པ་ཀུན་ཏུ་ཡོངས་འཛིན་ཡིན། ། ཞེས་དང༌། དེ་ཡི་མི་མཐུན་ཕྱོགས་བོར་བ། ། རྣམ་པ་ཀུན་ཏུ་ཡོངས་འཛིན་ཡིན། ། ཞེས་པ་དང༌། ངོ་བོ་ཉིད་མེད་སོགས་སྟོན་བྱེད། ། རྣམ་པ་ཀུན་ཏུ་ཡོངས་འཛིན་ཡིན། ། ཞེས་སྦྱར་རོ། ། སེམས་མི་འགོང་ཞིང་མི་སྐྲག་པ་ལ་སོགས་པ་ཞེས་གསུངས་ན།
འགོང་པ་དང་སྐྲག་པའི་རྒྱུ་གང་ཡིན་ཞེ་ན། ཨརྻ་དེ་བའི་བཞི་བརྒྱ་པ་ལས། བློན་པོ་ཤིན་ཏུ་ཟབ་ཆོས་ལ། ། སྐྲག་པ་སྐྱེ་བ་ཇི་ལྟ་བར། ། དེ་བཞིན་གཞན་པ་ཤིན་ཏུ་ནི། ། རྨད་བྱུང་ཆོས་ལ་སྐྲག་པ་སྐྱེ། ། ཞེས་གསུངས་པ་ལྟར་རོ། ། དངོས་པོ་མཐའ་དག་བདག་མེད་པ་ལ་སོགས་པར་སྟོན་པར་བྱེད་པ་ཞེས་པ་ལ་སྟོན་པའི་དོན་ནི། རྒྱ་ཆེ་ཐེ་ཚོམ་སྤོང་བ་དང༌། ། གཟུང་འོས་དེ་ཉིད་གཉིས་སྟོན་ལ། །
འདི་ནི་བྱང་ཆུབ་སེམས་དཔའ་ཡི། ། སྟོན་པ་ཕུན་སུམ་ཚོགས་པ་ཡིན། ། ཞེས་གསུངས་པ་ལྟར་རོ། ། དེའི་འོག་ཏུ་དེ་དག་སྐྱེས་པའི་སྟོབས་ཀྱིས་ཞེས་སོགས་ལ། རྐུན་པོ་སྒོར་ཕྱུང་བའི་བྱ་བ་བྱེད་པ་ལྟར་གཉེན་པོ་བར་ཆད་མེད་ལམ་སྐྱེ་བའི་སྒྲུབ་པ་འབྱུང་ངོ༌། ། དེའི་འོག་ཏུ་ཞེས་པ་འདིར་ཡང་སྦྱར་རོ། ། སྒོ་འཕར་བཅད་པ་ལྟར་མི་མཐུན་ཕྱོགས་འགག་པ་རྣམ་གྲོལ་ལམ་གྱི་སྒྲུབ་པ་དག་འབྱུང་ངོ༌། ། འདི་དུས་མཉམ་དུ་ཞེས་པའི་སྒྲ་འབྱུང་བ་ལ་བརྟེན་ནས་འདིར་བསྟན་གྱི་གཉེན་པོ་ཞེས་པ་དང༌། མི་མཐུན་ཕྱོགས་འགགས་པ་ཞེས་པ་དུས་མཉམ་དུ་འཆད་པ་ལྟར་ན། སྒྲུབ་པའི་ཆོས་ཀྱི་གནས་སྐབས་ཐ་དད་པ་བཅུ་གཉིས་ལས་མེད་པས་བྱང་ཆུབ་སེམས་དཔའ་རྣམ་པ་བཅུ་གཉིས་སུ་འགྱུར་བས་སྒྲུབ་པའི་ཆོས་ཀྱི་གནས་སྐབས་ཐ་དད་པའི་བྱེ་བྲག་གིས་བྱང་ཆུབ་སེམས་དཔའ་རྣམ་པ་བཅུ་གསུམ་པོ་ཞེས་འབྱུང་བ་དང་འགལ་བ་ཡིན་ནོ། །
དཔེའི་སྐབས་སུ་རྐུན་པོ་ཕྱུང་བ་བར་ཆད་མེད་ལམ་དང༌། སྒོ་འཕར་བཅད་པ་རྣམ་གྲོལ་ལམ་གྱི་དཔེར་སྦྱོར་བ་མཛོད་འགྲེལ་ལས་བཤད་པ་ལྟར་བཀོད་པ་ཡིན་ནོ། ། འོ་ན་འདིར་དུས་མཉམ་དུ་ཞེས་པའི་གཞུང་འབྱུང་བ་ཇི་ལྟར་འཆད་ཅེ་ན། གཉེན་པོ་སྐྱེ་བ་དང་མི་མཐུན་ཕྱོགས་འགགས་པ་དག་ཅེས་པའི་ཞར་ལ་འབྱུང་བ་སྟེ། ཚིག་ཟིན་ཙམ་ལ་བརྟེན་ནས་སྤང་གཉེན་སྐྱེ་འགག་བྱེད་པའི་ཚུལ་ཇི་ལྟ་བུ་ཞེ་ན་ཞེས་པའི་དྲི་བ་བཀོད་ན། དེའི་ལན་དུ་དུས་མཉམ་དུ་ཞེས་སྦྱར་རོ། ། ཚུལ་འདི་རྣམ་དཔྱོད་མིག་ལྡན་པས། ། རྟོགས་པར་འགྱུར་གྱི་གཞན་གྱིས་མིན། ། རྣམ་བཀྲའི་གཟུགས་ཀྱི་དབྱེ་བ་དག ། མིག་མེད་དག་ལ་ཡོད་དམ་ཅི། །
དེའི་འོག་ཏུ་གཞན་གྱི་དོན་གྱི་གོ་རིམ་གྱི་སྒྲུབ་པ་བསྟན་ཏོ། ། དེ་ཇི་ལྟ་བུ་ཞེ་ན། བསམ་པ་ཇི་ལྟ་བ་བཞིན་དུ་གཞུག་པ་ལ་སོགས་པ་ལ་ལྡེམ་པོར་དགོངས་པའི་སྒོ་ནས་ཐེག་པ་གསུམ་གྱི་ལམ་ལ་འགོད་པའི་མཚན་ཉིད་ཅན་ནོ། ། གཞུག་པ་ལ་ལྡེམ་པོར་དགོངས་པ་ནི། ཉན་ཐོས་བསྟན་པ་ལ་ཞུགས་པའི་དོན་དུ་གཟུགས་སོགས་ཕྱི་རོལ་གྱི་དོན་ཡོད་པར་སྟོན་པ་ལྟ་བུའོ། ། མཚན་ཉིད་ལ་ལྡེམ་པོར་དགོངས་པ་ནི། ངོ་བོ་ཉིད་གསུམ་ལ་དགོངས་ནས་ཆོས་ཐམས་ཅད་བདག་མེད་པར་སྟོན་པ་དང༌། ཆོས་ཐམས་ཅད་སྒྱུ་མ་དང༌། ཆོས་ཐམས་ཅད་མྱ་ངན་ལས་འདས་པ་ཞེས་པ་ལྟ་བུའོ་ཞེས་བཤད་ཀྱང་དབུ་མ་པའི་སྐབས་སུ་འདི་མི་བཟུང་ངོ༌། ། འོ་ན་གང་ཞེ་ན།
འཇུག་པ་ལས། འཇིག་ཚོགས་ལྟ་དང་བྲལ་ཡང་སངས་རྒྱས་ཀྱིས། ། ཇི་ལྟར་ང་དང་ང་ཡི་ཞེས་གསུངས་ལྟར། ། དེ་བཞིན་ཆོས་རྣམས་རང་བཞིན་མེད་མོད་ཀྱི། ། ཡོད་ཅེས་དྲང་དོན་ཉིད་དུ་བསྟན་པ་ཡིན། ། ཞེས་གསུངས་པ་ལྟར། ཆོས་རྣམས་རང་གི་མཚན་ཉིད་ཀྱིས་གྲུབ་པར་གསུངས་པ་ལྟ་བུའོ། ། གཉེན་པོ་ལ་ལྡེམ་པོར་དགོངས་པ་ནི། འཁོར་འགའ་ཞིག་སངས་རྒྱས་ལ་བརྙས་པའི་གཉེན་པོར་མཉམ་པ་ཉིད་གསུམ་ལ་དགོངས་ནས། ང་ནི་འདས་པའི་སངས་རྒྱས་རྣམ་གཟིགས་སོ་ཞེས་གསུངས་པ་ལྟ་བུའོ། །
(Dམཉམ་པ་ཉིད་གསུམ་)ནི། (Eརྒྱུ་ཚོགས་གཉིས་རྫོགས་པར་མཉམ་པ་དང༌། འབྲས་བུ་སྐུ་གཉིས་ཐོབ་པ་དང༌། གཞན་དོན་ཕྲིན་ལས་མཉམ་པ)འོ། ། བསྒྱུར་བ་ལ་ལྡེམ་པོར་དགོངས་པ་ནི། ལམ་མིན་པ་ལམ་དུ་སྒྱུར་བའི་ལྡེམ་དགོངས་དང༌། ངན་པ་མཆོག་ཏུ་བསྒྱུར་བའི་ལྡེམ་དགོངས་གཉིས་པོ་ལྟ་བུ་སྟེ། ཇི་སྐད་དུ། ཕ་དང་མ་ནི་བསད་བྱ་ཞིང༌། ། རྒྱལ་པོ་གཙང་སྦྲ་ཅན་གཉིས་དང༌། །
ཡུལ་འཁོར་འཁོར་དང་བཅས་བཅོམ་ན། ། མི་དེ་དག་པ་ཉིད་དུ་འགྱུར། ། ཞེས་གསུངས་པ་དང༌། ཡིད་མི་ཆེས་དང་བྱས་མི་གཟོ། ། མི་གང་ཁྱིམ་འཇིག་བྱེད་པ་དང༌། ། གོ་སྐབས་བཅོམ་དང་སྐྱུགས་པ་ཟ། ། དེ་ནི་སྐྱེས་བུ་མཆོག་ཡིན་ནོ། ། ཞེས་གསུངས་པ་ལྟ་བུའོ། ། དང་པོ་ནི། ལས་དང་སྲེད་པ་སྤང་བྱ་ཞིང༌། །
སྦྱོར་བའི་རྣམ་ཤེས་མཆོག་འཛིན་གཉིས། ། སྐྱེ་མཆེད་སྤྱོད་ཡུལ་བཅས་བཅོམ་ན། ། མི་དེ་དག་པ་ཉིད་དུ་འགྱུར། ། ཞེས་བསྒྱུར་ནས་བཤད་དགོས་སོ། ། གཉིས་པ་ནི། རང་གི་ཁོང་དུ་ཆུད་པས་གཞན་གྱིས་བསྟན་པ་ཙམ་ལ་ཡིད་མི་ཆེས་ཤིང་བྱས་པ་མི་གཟོ་བ་སྟེ་འདུས་མ་བྱས་ཀྱི་དབྱིངས་ཁོང་དུ་ཆུད་པ་དང༌། ཁྱིམ་དང་འདྲ་བའི་ཕུང་པོ་ལྔ་སྤངས་པ་དང༌། ཡང་སྲིད་ལེན་པའི་གོ་སྐབས་བཅོམ་པ་དང༌། སྐྱུགས་པ་ཟ་བ་ལྟར་འདོད་པའི་ཡུལ་ལ་མངོན་པར་ཞེན་པ་མེད་པར་སྤྱོད་ཅེས་བསྒྱུར་ནས་བཤད་པར་བྱ་བ་ལྟ་བུའོ། ། དགོངས་པ་ཅན་བཞི་ནི་གཉེན་པོ་ལ་ལྡེམ་དགོངས་ཀྱི་ཁོངས་སུ་འདུས་པས་ལྡེམ་དགོངས་སྤྱི་དང་དགོངས་པ་ཅན་བྱེ་བྲག་ཏུ་གཟུང་ངོ༌། །
འོ་ན་ཅིའི་ཕྱིར་དགོངས་ལྡེམ་དགོངས་ཞེས་གཉིས་སུ་ཐ་སྙད་རྣམ་པར་བཞག་ཅེ་ན། དགོངས་གཞིའི་ལྡོག་པ་ཉེ་བར་བཟུང་ནས་དགོངས་པ་ཅན་དང་གདུལ་བྱ་དེ་ཁོ་ན་ཉིད་ལ་དྲང་བའི་དགོངས་པའི་ལྡོག་པ་ཉེ་བར་བཟུང་ནས་ལྡེམ་དགོངས་སུ་གཞག་གོ ། རྒྱས་པར་རྣམ་བཤད་ལས་འབྱུང་བ་བཞིན་ནོ། ། སྒྲུབ་པའི་ཆོས་ཀྱི་གནས་སྐབས་ཐ་དད་པའི་བྱེ་བྲག་གིས་ཞེས་སོགས་ཀྱི་དོན་ནི། ངེས་འབྱེད་ཆ་མཐུན་སོགས་སྒྲུབ་པའི་གནས་སྐབས་ཐ་དད་པ་བཅུ་གསུམ་ཡོད་པའི་བྱེ་བྲག་གིས་བྱང་ཆུབ་སེམས་དཔའ་རྣམ་པ་བཅུ་གསུམ་པོ་ཐ་དད་དུ་སྒྲུབ་པའི་རྟེན་དུ་བཞག་སྟེ། འོག་ཏུ་ཇི་སྐད་བཤད་པའི་སྒྲུབ་པའི་རྟེན་གྱི་དམིགས་པ་གང་ཡིན་ཞེ་ན་ཞེས་གསུངས་པ་ལྟར་རོ། ། བྱང་ཆུབ་སེམས་དཔའ་དོན་དམ་པར་ཆོས་ཀྱི་དབྱིངས་ཀྱི་ངོ་བོ་ཉིད་ཀྱི་གནས་སྐབས་ལ་རིགས་ཞེས་ཐ་སྙད་འདོགས་དགོས་སོ་ཞེས་བསྟན་ཏོ། ། ཇི་ལྟར་རིགས་སུ་འཇོག་ཅེ་ན། བྱང་ཆུབ་སེམས་དཔའི་རིགས་སྐྱེ་མཆེད་དྲུག་གི་ཆོས་དབྱིངས་ལ་དམིགས་ཏེ་སྒོམ་པ་ལས་སེམས་ལ་རིམ་གྱིས་བདག་འཛིན་གྱི་དྲི་མ་དག་ནས་བྱང་ཆུབ་སེམས་དཔའི་རྒྱུད་ལ་འཕགས་པའི་ཡོན་ཏན་རིམ་གྱིས་སྐྱེ་བས་དེའི་སེམས་ཀྱི་ཆོས་དབྱིངས་དམིགས་པའི་སྒོ་ནས་རིགས་སུ་འཇོག་ལ། བྱང་ཆུབ་སེམས་དཔའ་ནི་སྒྲུབ་པའི་རྟེན་དུ་བསྟན་ཏོ། །
ཡང་ན་ཇི་སྐད་བཤད་པའི་ཆོས་དབྱིངས་ཀྱི་གཞིར་གྱུར་པ་ནི་བྱང་ཆུབ་སེམས་དཔའ་ཡིན་ལ། དེའི་ཆོས་དབྱིངས་ལ་དམིགས་པའི་སྒོ་ནས་རིགས་ཞེས་བསྟན་ཏོ་ཞེས་བཤད་ན་ཡང་འབྱོར་བས་རྣམ་གྲངས་གཉིས་པོ་གང་ཡང་རུང་བར་བྱའོ། ། གཞན་ནི་རྣམ་བཤད་ལས་འབྱུང་བ་བཞིན་ནོ། ། དམིགས་པའི་བརྒལ་ལན་ནི། སེམས་ཙམ་པ་དག་དགེ་བ་དང་མི་དགེ་བ་དང་ལུང་མ་བསྟན་ལ་སོགས་པའི་ཆོས་ཐམས་ཅད་སྒྲུབ་པའི་དམིགས་པར་འཇོག་པ་མི་འཐད་དེ། ཤིན་ཏུ་རྣམ་པར་དག་པར་ཆོས་དབྱིངས་ཡོངས་གྲུབ་ནམ་མཁའ་ལྟ་བུ་ཁོ་ན་དམིགས་པ་ཡིན་ནོ་ཞེས་ཟེར་རོ། ། ཆོས་ཀྱི་དབྱིངས་ནི་ནམ་མཁའ་ལྟར་རོ་གཅིག་པས་སྒྲོ་འདོགས་རིགས་མི་འདྲ་བ་དུ་མ་བཅད་དུ་མེད་པའི་ཕྱིར། སྒྲོ་འདོགས་གཅིག་ཆར་བཅད་པས་དམིགས་པ་གཅིག་ཆར་དག་པར་ཐལ་བར་འགྱུར་རོ། ། དེ་ལྟར་ན་དམིགས་པ་དག་པ་གོང་ནས་གོང་དུ་ཁྱད་པར་དུ་འགྲོར་མེད་པའི་སྐྱོན་གནས་སོ། ། ཡང་ན་དྲི་མ་བདེན་པར་ཡོད་པས་བདེན་འཛིན་གྱི་བློ་སྤང་དུ་མི་རུང་བའི་ཕྱིར།
དྲི་མ་དག་ཏུ་ཆུག་ཀྱང་ཡུལ་ཅན་བདེན་འཛིན་གྱི་དྲི་མ་སྤང་དུ་མི་རུང་བས་ཤིན་ཏུ་རྣམ་པར་དག་པ་ཐོབ་པར་འདོད་པའི་གནས་སྐབས་ན་ཡང་དག་པ་ཕྱོགས་གཅིག་པ་ཉིད་དུ་ཐལ་བར་འགྱུར་རོ། ། འོ་ན། འདི་ཡི་དམིགས་པ་དངོས་མེད་དེ། ། ཞེས་འབྱུང་བས་དངོས་མེད་ནམ་མཁའ་ལྟར་རོ་གཅིག་པས་ཁྱད་ལ་ཡང་སྒྲིབ་པ་གཅིག་ཆར་དུ་དག་པར་ཐལ་བའི་སྐྱོན་མཚུངས་སོ་ཞེ་ན། རིགས་པས་བརྟགས་ན་བདེན་པའི་དངོས་པོ་མེད་པ་ལ་འདོད་དགོས་ཀྱི། མེད་དགག་ལ་འདོད་པ་མིན་པས་སྐྱོན་མཚུངས་པའི་གོ་སྐབས་ཡོད་པ་མིན་ནོ། ། བློ་གྲོས་ཞན་པའི་སྐྱེ་བོ་ཡིས། ། རིང་དུ་བརྟགས་ཀྱང་མ་རྟོགས་པ། ། རྣམ་དཔྱོད་ཉི་མའི་འོད་ཟེར་གྱིས། ། ལེགས་བཤད་འདབ་བརྒྱ་གསལ་བར་བྱས། །
གོ་སྒྲུབ་ཀྱི་མཚམས་སྦྱར་བ་ནི། སྒྲུབ་པ་བཞིའི་ནང་ནས་དང་པོ་གོ་ཆའི་སྒྲུབ་པ་གསུངས་པ་ནི་ཞེས་སྦྱར་རོ། ། སྒྲུབ་པ་བཞི་པོ་གནས་སྐབས་གང་ན་ཡོད་པར་འདོད་ཅེ་ན། སྤྱིའི་སྒྲུབ་པ་བསྟན་པ་དེ་ལྟར་བྱེ་བྲག་གི་སྒྲུབ་པ་གནས་སྐབས་གང་ན་ཡོད་པ་ཇི་ལྟ་བ་བཞིན་དུ་སྟོན་པ་ནི་ཞེས་སྦྱར་རོ། ། རིམ་པ་ཇི་ལྟ་བ་དང་ཇི་ལྟར་རིགས་པའི་རིམ་པ་ཞེས་འཆད་པ་ནི་མི་འཐད་དེ། རིགས་པས་མི་འཐད་ཅིང་རིམ་པའི་སྒྲ་མེད་པའི་ཕྱིར། སྦྱིན་པར་བྱེད་པས་ནི་ཞེས་སྡུད་པར་བྱེད་པ་དང་ཆོས་ཀྱི་སྦྱིན་པ་ལ་སོགས་པ་དང་ཞེས་པ་ནི་དང་པོའོ། ། ཉན་ཐོས་ཀྱི་ཡིད་ལ་བྱེད་པ་ལ་སོགས་པ་སྤོང་བ་དང་ཞེས་པ་ནི་གཉིས་པའོ། ། སྐྱེ་བོ་ཐམས་ཅད་ཀྱིས་མི་སྙན་པར་སྨྲ་བ་ཉིད་ལ་བཟོད་པ་དང་ཞེས་པ་ནི་གསུམ་པའོ། ། འདུན་པ་བསྐྱེད་པ་དང་ཞེས་པ་ནི་བཞི་པའོ། །
ཐེག་པ་གཞན་དང་མ་འདྲེས་པའི་སེམས་རྩེ་གཅིག་པ་ནི་ལྔ་པའོ། ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོ་བ་ནི་དྲུག་པ་སྟེ་ཤེས་རབ་ཀྱི་ཕ་རོལ་ཏུ་ཕྱིན་པའོ། ། འདི་ཇི་ལྟར་ཤེས་རབ་ཀྱི་ཕར་ཕྱིན་དུ་བཞག་ཅེ་ན། ཕ་རོལ་ཏུ་ཕྱིན་པ་བཞི་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ནང་དུ་འདུས་པའི་ཕྱིར་ཞེས་འབྱུང་བས། སྨོན་ལམ་ཤེར་ཕྱིན་གྱི་ནང་དུ་འདུས་པར་ངེས་སོ། ། གོ་རིམ་བཞིན་དུ་སྦྱིན་པར་བྱ་བ་ལ་སོགས་པ་མི་དམིགས་པའི་གོ་ཆ་ཉིད་ཀྱི་བྱེད་པ་དང༌། ཞེས་པ་ནི་གོ་ཆ་སྟོན་པའི་གཞུང་ངོ༌། ། དེ་ལྟར་ན་ཕ་རོལ་ཏུ་ཕྱིན་པ་དྲུག་དང་གོ་ཆའི་གཞུང་སོ་སོར་འབྱུང་བས་ལེགས་སོ། ། གཞུང་ཚིག་ཕྱི་མ་འདི་ཤེས་རབ་ཀྱི་གོ་ཆའི་གཞུང་དུ་མ་སྦྱར་ན་ཤེས་རབ་ཀྱི་གོ་ཆ་སྟོན་པའི་གཞུང་མེད་པས་མི་འཐད་དོ། ། རྒྱས་པར་ནི་རྣམ་བཤད་ལས་འབྱུང་བ་བཞིན་ནོ། །
གཉིས་པ་འཇུག་པའི་སྒྲུབ་པ་སྟོན་པ་ནི། བསམ་གཏན་གཟུགས་མེད་ཅེས་སོགས་ཀྱི་དོན་ལ་བཞི་སྟེ། རྟེན་གྱི་གང་ཟག ཐོབ་བྱེད་ཀྱི་རྒྱུ། ཐོབ་བྱའི་ངོ་བོ། ཐོབ་པའི་རྟགས་སོ། ། དང་པོ་ནི། སྒྲ་མི་སྙན་པ་དང་ངན་སོང་གསུམ་པོ་རྣམས་འདིའི་རྟེན་དུ་མི་རུང་སྟེ། དེ་དག་སྐྱེ་བའི་གེགས་རྣམ་སྨིན་གྱི་སྒྲིབ་པ་ཤས་ཆེན་པོ་དང་ལྡན་པའི་ཕྱིར་རོ། ། འདུ་ཤེས་མེད་པ་ཡང་འདིའི་རྟེན་མིན་ཏེ།
ཡིད་ཀྱི་རྣམ་པར་ཤེས་པ་མེད་པའི་ཕྱིར་རོ། ། སྲིད་རྩེ་སྐྱེས་པའི་ལྷ་ཡང་ཞི་རགས་ཀྱི་རྣམ་པ་ཅན་གྱི་སྙོམས་འཇུག་དང་པོར་སྐྱེ་བའི་རྟེན་དུ་མི་རུང་སྟེ། གོང་འོག་ཏུ་ཞི་རགས་སུ་བལྟ་བ་བྱར་མེད་པའི་ཕྱིར་ཏེ། སྲིད་རྩེ་ལ་གོང་ས་མེད་པའི་ཕྱིར་རོ། ། ཟ་མ་དང་མ་ནིང་སོགས་ཀྱང་ངན་སོང་གསུམ་པོ་དང་མཚུངས་སོ། ། ལྷག་མ་འགྲོ་བ་གཞན་རྣམས་ནི་འདིའི་རྟེན་དུ་རུང་བར་བལྟའོ། ། འདི་དག་ལ་ཡང་རང་ས་དང་འོག་སའི་རྟེན་ཅན་གཉིས་སུ་བཤད་དེ། སྐྱེ་བའི་བསམ་གཏན་རང་སའི་རྟེན་ཅན་དང༌། སྙོམས་འཇུག་གི་བསམ་གཏན་དང་པོར་སྐྱེ་བ་ནི་འོག་སའི་རྟེན་ཅན་ཡིན་པའི་ཕྱིར་ཏེ། འོག་སའི་རྟེན་ལ་སྙོམས་འཇུག་བསྒྲུབས་ནས་གོང་སར་སྐྱེ་བའི་ཕྱིར།
སྤྱིར་བཏང་ལ་འོག་མའི་སྙོམས་འཇུག་གོང་མའི་སྙོམས་འཇུག་གི་རྟེན་ཅན་མིན་ཞེས་བཤད་དེ། གོང་མའི་རྟེན་ལ་འོག་མའི་སྙོམས་འཇུག་མངོན་དུ་བྱེད་པ་ལ་དགོས་པ་མེད་པའི་ཕྱིར་ཏེ། འོག་མ་ལས་མཆོག་ཏུ་གྱུར་པའི་གོང་མའི་སྙོམས་འཇུག་ཡོད་པའི་ཕྱིར། སྲིད་རྩེར་སྐྱེས་པའི་ཉན་ཐོས་འཕགས་པས་རང་ས་ལ་སྲིད་རྩེའི་སྒྲིབ་པའི་གཉེན་པོ་མེད་པས་ཅི་ཡང་མེད་ཀྱི་ཟག་མེད་མངོན་དུ་བྱས་ཏེ་སྲིད་རྩེ་ལ་འདོད་ཆགས་དང་བྲལ་བར་བྱེད་པའི་ཕྱིར་རོ། ། འདི་ནི་དམིགས་བསལ་དུ་མཛད་དེ། མཛོད་ལས། སྲིད་རྩེར་འཕགས་པས་ཅི་ཡང་མེད། ། མངོན་སུམ་བྱས་ནས་ཟག་པ་ཟད། ། ཅེས་སོ། ། ཅིའི་ཕྱིར་སྲིད་རྩེ་ལ་རང་སའི་གཉེན་པོ་མེད་ཅེ་ན།
སྲིད་རྩེ་ནི་ཟག་བཅས་སུ་ངེས་པའི་ཕྱིར་དང༌། ཟག་བཅས་ཀྱིས་ནི་སྒྲིབ་པའི་ས་བོན་སྤང་མི་ནུས་པའི་ཕྱིར་རོ། ། གཉིས་པ་ཐོབ་བྱེད་ཀྱི་རྒྱུ་ལ་ལྔ་སྟེ། རྒྱུའི་སྟོབས་དང༌། ལས་ཀྱི་སྟོབས་དང༌། ཆོས་ཉིད་ཀྱི་སྟོབས་དང༌། ཐོས་པའི་སྟོབས་དང༌། མན་ངག་གི་སྟོབས་ཀྱིས་སྐྱེས་པའོ། ། དང་པོ་ནི། སྔོན་ཏིང་ངེ་འཛིན་མང་དུ་གོམས་པར་བྱས་པའི་རྒྱུས་རེ་ཞིག་ཉམས་ན་ཡང་སྔར་སྐྱེ་བ་ལྟ་བུའོ། །
གཉིས་པ་ནི། ཁམས་གོང་མར་སྐྱེ་བའི་ལས་ཀྱི་རྣམ་སྨིན་ཉེ་བར་གནས་པ་ལས་རྐྱེན་ཅུང་ཟད་ཅིག་གིས་སྔར་གྱི་ཏིང་ངེ་འཛིན་གྱི་བག་ཆགས་སད་པར་བྱས་པ་ལས་སྐྱེ་བ་སྟེ། སྤྱོད་འཇུག་ལས། སེམས་གསལ་གཅིག་བསྐྱེད་འབྲས་བུ་གང༌། ། ཚངས་ལ་སོགས་པ་ཡིན་པ་ལྟར། ། ཞེས་གསུངས་པ་བཞིན་ནོ། ། འདིར་བྱམས་པ་ལ་སོགས་པས་གོང་མར་སྐྱེ་བའི་ལས་ཀྱི་ས་བོན་གསོས་པ་ཡིན་གྱི་དེ་ཁོ་ནར་སྐྱེ་བ་མིན་ཏེ། གོང་མར་སྐྱེ་བའི་མི་གཡོ་བའི་ལས་མེད་པར་ནི་དེར་སྐྱེ་བའི་གོ་སྐབས་མེད་པའི་ཕྱིར། གསུམ་པ་ནི། བསྐལ་པ་འཇིག་པའི་ཚེ་ལྟ་བུ་སྟེ།
དེའི་ཚེ་བསམ་གཏན་སྐྱེ་བ་དང་རྗེས་སུ་མཐུན་པའི་རང་བཞིན་ལ་གནས་པས་ལུང་ངམ་སློབ་དཔོན་ལ་ལྟོས་པ་མེད་པར་སྐྱེ་བའོ། ། མདོ་སྡེ་པ་རྣམས་ནི། ཆོས་འཇུག་པ་ཤས་ཆེན་པོ་འདི་དག་ཉིད་སྔོན་གྱི་བསམ་གཏན་གྱི་བག་ཆགས་ཀྱི་དབང་གིས་དེ་བསྐྱེད་པའི་ལུང་མེད་པར་བསམ་གཏན་སྐྱེ་བ་དང་མཐུན་པ་ནི་ཆོས་ཉིད་དེ་ཞེས་གསུངས་སོ། ། བྱེ་བྲག་སྨྲ་བ་འགའ་ཞིག་ནི་གཞན་ལས་ལུང་མ་མནོས་པར་ཚེ་རབས་སྔ་མའི་སྐལ་བ་མཉམ་པའི་རྒྱུ་ལས་འབྲས་བུ་བསམ་གཏན་སྐྱེ་བ་ནི་ཆོས་ཉིད་དོ་ཞེས་འདོད་དོ། ། གཟུགས་མེད་ཀྱི་སྙོམས་འཇོག་ནི་རྒྱུ་ལྔ་བཤད་པ་ལས་བཞི་པོ་གང་ཡང་རུང་བ་ལས་སྐྱེའི། ཆོས་ཉིད་ཀྱི་སྟོབས་ཀྱིས་སྐྱེ་བ་ནི་མིན་ཏེ། བསྐལ་པ་འཇིག་པའི་དབང་གིས་གཟུགས་མེད་དུ་སྐྱེ་བ་མེད་པའི་ཕྱིར། བཞི་པ་ནི། སྙོམས་འཇུག་བསྐྱེད་པའི་ཐབས་སྟོན་པའི་ཆོས་མང་པོ་ཐོས་པའི་མཐུས་གཞན་གྱི་མན་ངག་ལ་མ་ལྟོས་པར་རང་ཉིད་ཀྱིས་སྙོམས་འཇུག་གི་ཐབས་ཤེས་ནས་བསྒོམ་པས་རྒྱུད་ལ་སྐྱེ་བའོ། ། ལྔ་པ་ནི།
སློབ་དཔོན་གཞན་གྱིས་མན་ངག་བསྟན་པའི་མཐུ་ལས་སྐྱེ་བའོ། ། གསུམ་པ་འཐོབ་བྱའི་ངོ་བོ་ལ་གཉིས་ཏེ། སྙོམས་འཇུག་གི་རང་བཞིན་དང༌། འབྲས་བུ་སྐྱེས་པས་ཐོབ་པའོ། ། དང་པོ་ལ་གཉིས་ཏེ། ཉེར་བསྡོགས་དང༌། དངོས་གཞིའོ། ། དང་པོ་ལ་ཡང་སྤྱིའི་ངོ་བོ་དང༌། དབྱེ་བ་དང༌། རྣམ་གཞག་གོ །
དང་པོ་ནི། སྙོམས་འཇུག་གི་དངོས་གཞིའི་དོན་དུ་སྙོམས་འཇུག་སྐྱེ་བའི་དམིགས་རྣམ་ཡོངས་སུ་འཛིན་པའི་ཐོས་བསམ་སྒོམ་གསུམ་གྱིས་བསྡུས་པའི་ཤེས་རབ་མཚུངས་ལྡན་དང་བཅས་པའོ། ། གཉིས་པ་ནི། ཡིད་ལ་བྱེད་པ་བདུན་དུ་བཤད་པ་ལས་བསམ་གཏན་དང་པོའི་ཉེར་བསྡོགས་ཀྱི་དབང་དུ་བྱས་པ་ལས། མཚན་ཉིད་རབ་ཏུ་རིག་པའི་ཡིད་ལ་བྱེད་པ་ནི། རྒྱལ་སྲས་མ་ལས། མཉམ་པར་བཞག་པའི་ཡིད་ལ་བྱེད་པ་གང་གིས་འདོད་པ་རྣམས་ལ་ཉེས་དམིགས་སུ་ལྟ་བས་རགས་པའི་མཚན་ཉིད་དུ་རིགས་པར་བྱེད་ལ། དེ་མེད་པའི་ཕྱིར་བསམ་གཏན་དང་པོ་ལ་ཞི་བའི་མཚན་ཉིད་དུ་ཡིད་ལ་བྱེད་པ་ཞེས་བྱ་སྟེ། དེ་ནི་ཐོས་པ་དང་བསམ་པ་འདྲེས་པར་རིགས་པར་བྱའོ་ཞེས་གསུངས་སོ། ། ཡིད་ལ་བྱེད་པ་བདུན་པོ་རེ་རེ་ལ་ཡང་རྒྱུ་བཞི།
རྐྱེན་བཞི། སྐྱེད་པའི་སྟོབས་བཞི་སྟེ་བཅུ་གཉིས་སོ། ། དེ་ལ་ཡིད་ལ་བྱེད་པ་དང་པོའི་རྒྱུ་བཞི་ནི། ཐོག་མར་ཕྱི་དང་ནང་གི་ཆོས་རྣམས་ཀྱི་ཆོས་ཉིད་ཐོས་བསམ་གྱིས་གཏན་ལ་ཕབ་པ་ནི་མངོན་དུ་བྱེད་པའི་རྒྱུའོ། ། དེ་ཉིད་ཡང་དང་ཡང་དུ་གོམས་པར་བྱེད་པ་ནི་བརྟན་པའི་རྒྱུའོ། ། ཐོས་བསམ་གྱི་སྒོ་ནས་ཡང་དང་ཡང་དུ་འཇལ་བར་བྱེད་པ་ནི་ཤེས་པའི་རྒྱུའོ། ། ངེས་པའི་ཤེས་པ་སྐྱེས་ནས་དོན་ཁོང་དུ་ཆུད་པ་ནི་དངོས་ཀྱི་རྒྱུའོ། ། རྐྱེན་བཞི་ནི། རྐྱེན་བཞི་ལ་ཡུལ་སྣང་བ་ནི་གསལ་བའི་རྐྱེན་ནོ། ། དམིགས་པ་ཤེས་རབ་ཀྱིས་འཛིན་པ་ནི་གཉེན་པོའི་རྐྱེན་ནོ། །
སྒྲོ་འདོགས་ཆོད་པ་ནི་ཐེ་ཚོམ་སེལ་བའི་རྐྱེན་ནོ། ། ཡང་དང་ཡང་དུ་གོམས་པར་བྱེད་པ་ནི་ཏིང་ངེ་འཛིན་སྒྲུབ་པའི་རྐྱེན་ནོ། ། སྐྱེད་པའི་སྟོབས་བཞི་ནི། དམིགས་པ་ལེགས་པར་སྦྱངས་པ་རྒྱུ་མཐུན་པའི་སྟོབས་སོ། ། དགེ་བའི་རྩ་བ་མང་དུ་བསགས་པ་ནི་འགྲུབ་པའི་སྟོབས་སོ། ། གདམས་ངག་གི་དམིགས་རྣམ་མ་བརྗེད་པ་ནི་ཕྱིན་ཅི་མ་ལོག་པའི་སྟོབས་སོ། ། ཡོངས་སུ་རྟོགས་པའི་དོན་མ་ཉམས་ཤིང་འཕེལ་བ་ནི་ཁྱད་པར་ཅན་གྱི་སྟོབས་སོ། ། མོས་པ་ལས་བྱུང་བའི་ཡིད་ལ་བྱེད་པ་ནི། ཐོས་བསམ་ལས་འདས་ཏེ་རྩེ་གཅིག་ཏུ་སྒོམ་པའི་རྣམ་པས་ཞི་རགས་ཀྱི་མཚན་མ་ལ་དམིགས་པའི་ཞི་གནས་དང་ལྷག་མཐོང་བསྒོམ་པའོ། ། དེ་ལ་ཡང་དང་པོ་རྒྱུ་བཞི་ནི།
ཐོས་བསམ་གྱིས་གཏན་ལ་ཕབ་པའི་དོན་ལ་གོམས་པ་རྟོགས་པ་སྤོང་བའི་ནུས་པ་ཐོབ་པ་ནི་རང་གི་ངང་གིས་གནས་པའི་རྒྱུ། དམིགས་པ་དང་མ་བྲལ་བས་དེ་ལ་འཇུག་པ་ནི་སེམས་གནས་པའི་རྒྱུ། སྒོམ་པའི་དུས་སུ་རྟོག་པ་བྱུང་བ་རིག་པ་ནི་བློ་རྟོགས་པའི་རྒྱུ། མི་མཐུན་ཕྱོགས་བསལ་བ་གཉེན་པོ་བསྐྱེད་པའི་རྒྱུ། གཉེན་པོ་འཕེལ་བའི་རྒྱུ། གདམས་ངག་གི་དམིགས་རྣམ་མ་བརྗེད་པ་ཕྱིན་ཅི་མ་ལོག་པའི་རྒྱུའོ། ། རྐྱེན་བཞི་ལ། རྒྱུན་མི་ཆད་པར་བསྒོམ་པ་གོམས་པའི་ཡན་ལག དམིགས་རྣམ་གསལ་བ་གདམས་པ་གསལ་བའི་ཡན་ལག རབ་ཏུ་སྤྲོ་བ་བློ་འཇུག་པའི་ཡན་ལག
དུས་དང་གནས་སྐབས་ཀྱི་ཡན་ལག་གཉིས་ནི། ཏིང་ངེ་འཛིན་གྱི་ཐུན་དང་པོར་ཆུང་བ་དང༌། དམིགས་པ་གསལ་བ་དང༌། ལན་གྲངས་མང་བ་དང༌། གཉེན་པོ་སྒྲིམ་པ་དང༌། ཤེས་པ་གློད་པ་དང༌། ཐུན་མཚམས་ཤེས་པ་དང༌། འཇུག་ཡུལ་བརྟག་པ་དང༌། རྣམ་པ་བསྒྱུར་བ་དང༌། ཚད་གཟུང་བ་དང༌།
སྐྱོན་སེལ་བ་དང༌། རྟགས་དང་སྦྱར་བ་སྟེ་བཅུ་གཅིག་གོ ། དང་པོ་ནི་ཏིང་ངེ་འཛིན་གྱི་ཐུན་ཡུན་ཐུང་བར་བསྒོམ་པ་སྟེ། བྱིང་རྒོད་ཀྱི་སྐྱོན་མི་འབྱུང་བའི་དོན་ནོ། ། གསལ་བ་ནི་གདམས་ངག་གི་དམིགས་རྣམ་གསལ་གདབ་པའོ། ། གྲངས་མང་བ་ནི་བརྩོན་འགྲུས་ཀྱི་སྟོབས་ཀྱིས་ལན་མང་དུ་གོམས་པས་བསྐྱེད་པའོ། ། གཉེན་པོ་སྒྲིམ་པ་ནི་སེམས་ཕྱིར་འཕྲོ་ན་སླར་ཡང་དམིགས་པའི་སྟེང་དུ་བསླན་ནས་འཇོག་ཅིང༌། ཡང་ཕྱིར་འཕྲོས་ཀྱིས་དོགས་ན་མི་མཐུན་ཕྱོགས་མི་འབྱུང་བའི་དོན་དུ་ཤེས་པ་སྒྲིམ་ནས་ཡང་དང་ཡང་དུ་བློ་ཕྱི་མ་དམིགས་པ་ལ་འཇོག་གོ ། ཤེས་པ་གློད་པ་ནི་གཉེན་པོ་དེ་ཉིད་བསྒྲིམས་དྲག་ན་རྟོག་པ་འཕྲོས་ནས་འགྲོ་བས་ཤེས་པ་ཅུང་ཞིག་གློད་དེ་ཆུ་བསྐྱིལ་བ་བཞིན་དུ་བཞག་གོ ། ཐུན་མཚམས་ཤེས་པ་ནི་དུས་ཀྱི་ཐུན་མཚམས།
མཉམ་པར་གཞག་པའི་ཐུན་མཚམས། སྐྱོན་གྱི་ཐུན་མཚམས། བརྟན་པར་བྱེད་པའི་ཐུན་མཚམས་སོ། ། དང་པོ་ནི་རྟོག་པ་འཕྲོ་ན་གང་བསྒོམ་པའི་དམིགས་པ་བསྒྱུར་ནས་སྒོམ་པའོ། ། གཉིས་པ་ནི་དམིགས་པ་གསལ་བའི་འཕྲོ་བཅད་ལ་རྗེས་ཐོབ་ཏུ་གནས་པར་བྱ། གསུམ་པ་ནི་རྒོད་ན་གསལ་བར་བསྒྱུར། བྱིང་ན་མི་རྟོག་པར་བསྒྱུར། བཞི་པ་ནི་མཉམ་གཞག་གི་དམིགས་རྣམ་མི་བརྗེད་པར་དྲན་པའོ། ། འཇུག་ཡུལ་བརྟགས་པ་ནི། བསྒོམ་སྙིང་འདོད་ན་འབད་ལ་བསྒོམ།
མི་འདོད་ན་འདོད་པ་རྒྱུན་ཆགས་སུ་གནས་པར་བྱ། རྣམ་པ་བསྒྱུར་བ་ནི། བྱིང་རྒོད་བྱུང་བའི་དུས་ཀྱི་དབང་དུ་བྱས་ཏེ། རྒོད་ན་རྣམ་པ་སེམས་ཀྱི་སྟེང་དུ་བསྒྱུར་ལ་བལྟ། བྱིང་ན་ཡུལ་གྱི་སྟེང་དུ་རྣམ་པར་བསྒྱུར། ཚད་གཟུང་བ་ནི་བཞི་སྟེ། ལམ་གྱི་ཚད་གཟུང་བ་སྐྱོན་དང་ཡོན་ཏན་ལ་བལྟ། དམིགས་པའི་ཚད་གཟུང་བ་དྲན་པ་ཤིན་ཏུ་གསལ་བ་ལ་བལྟ། ཏིང་ངེ་འཛིན་གྱི་ཚད་གཟུང་བ་ཐུན་མཚམས་ཀྱི་དཔེ་ལ་བལྟ། ཁམས་ཀྱི་ནུས་པའི་ཚད་བདག་ཉིད་ཀྱི་རིགས་ལ་བལྟ།
སྐྱོན་སེལ་བ་ནི། སྐྱོན་འཛིན་པའི་དུས་སུ་རྟོག་པ་སྤང་བྱ། སེམས་གནས་པའི་དུས་སུ་རྟེན་འབྲེལ་གྱི་འགལ་རྐྱེན་སྤང་བྱ། སེམས་བྱིང་བའི་དུས་སུ་དངོས་པོར་སྣང་བ་སྤང་བྱ། ལམ་གྱི་དངོས་གཞི་ལ་ཉོན་མོངས་པ་སྤང་བྱ། ལས་དང་པོ་པ་ལ་བྱིང་རྒོད་སྤང་བྱ། རྟགས་དང་སྦྱར་བ་ནི་འདིར་གསུམ་དུ་བསྡུས་ཏེ། སེམས་ཟིན་པའི་རྟགས། སེམས་གནས་པའི་རྟགས། སེམས་འབྱོངས་པའི་རྟགས་སོ། །
སྟོབས་བཞི་ལ། དོན་དུ་གཉེར་བ་འདུན་པའི་སྟོབས་རབ་ཏུ་སྤྲོ་བ་ནི་བརྩོན་འགྲུས་ཀྱི་སྟོབས། བྱིང་རྒོད་སེལ་བ་སེམས་པའི་སྟོབས། ངོ་བོ་མི་གཡོ་བ་བརྟན་པའི་སྟོབས་བཞི་པོ་འདི་དག་གིས་སེམས་ལ་དབང་ཐོབ་བོ། ། འདི་ལ་ཉོན་མོངས་པ་མ་སྤངས་ན་ཡོན་ཏན་མི་སྐྱེ་བས་ཉོན་མོངས་པ་སྤོང་བའི་ལམ་གསུམ་སྟེ། དབེན་པ་ཡིད་བྱེད། དགའ་བ་སྡུད་པ་ཡིད་བྱེད། སྦྱོར་བའི་མཐའ་ཡིད་བྱེད་དོ། ། དེ་ལ་བཅུ་གཉིས་ལས་རྒྱུ་བཞི་ནི། ཉོན་མོངས་པ་མངོན་གྱུར་གཅོད་པ་ནུས་པའི་རྒྱུ།
མི་མཐུན་ཕྱོགས་དང་འགལ་བར་སྐྱེ་བ་སུན་འབྱིན་པའི་རྒྱུ། ཏིང་ངེ་འཛིན་གྱིས་ཉོན་མོངས་གྱི་རྒྱུ་ལ་གནོད་པ་ལྷན་ཅིག་མི་གནས་པའི་རྒྱུ། དམིགས་པ་ལ་རང་གི་ངང་གིས་འཇུག་པ་སྤང་བྱ་སྤོང་བའི་རྒྱུའོ། ། རྐྱེན་ཡང་བཞི་སྟེ། སྦྱོར་བའི་དུས་སུ་བླང་བྱ་དང་དོར་བྱ་ངོས་ཟིན་པ་བླང་དོར་གྱི་ཡན་ལག ཏིང་ངེ་འཛིན་ལ་མཉམ་པར་བཞག་པ་དངོས་ཀྱི་ཡན་ལག མི་མཐུན་ཕྱོགས་སེལ་བའི་གཉེན་པོ་ཕྱི་མ་ལ་ནན་ཏན་དུ་བྱེད་པ་ཤེས་བཞིན་གྱི་ཡན་ལག སྤང་གཉེན་གྱི་དུས་དང་གནས་སྐབས་ཀྱི་རིགས་པ་དུས་དང་གནས་སྐབས་ཀྱི་ཡན་ལག་གོ ། དེ་དག་གང་ཞེ་ན། སྤང་བྱའི་ཐོད་རྒལ།
གཉེན་པོ་འཕེལ་འགྲིབ། བར་དུ་གཅོད་པའི་འགལ་རྐྱེན། ཏིང་ངེ་འཛིན་གྱི་མཚམས་སྦྱོར། བར་དུ་གཅོད་པའི་འགལ་རྐྱེན་ལ་ཉམས་པ་ཕྱིན་ཅི་ལོག་ཏུ་གྱུར་པ་ལམ་རྟགས་དང་བྲལ་བ། ཏིང་ངེ་འཛིན་གྱི་མཐུན་པའི་རྒྱུ་མ་ཐོབ་པ་ནི་བསམ་གཏན་རྒྱུན་དུ་བསྒོམ་ཀྱང་ལུས་སེམས་གཉིས་ཀ་ལ་ཕན་པའི་ལག་རྗེས་མེད་པའོ། ། ཤེས་བཞིན་གྱི་བྱ་ར་དང་མི་ལྡན་པས་མི་མཐུན་ཕྱོགས་སྐྱེས་ཀྱང་ངོ་མ་ཤེས་པ་ཏིང་ངེ་འཛིན་ལ་རྨོངས་པ་མཚན་མར་འཛིན་པས་ཟིན་པའོ། ། སྤང་བྱ་ཐོད་རྒལ་དུ་འབྱུང་བ་ལ་གསུམ་སྟེ། ཉོན་མོངས་པ་སྟོབས་ལྡན་དུ་སྐྱེས་པས་དེའི་དབང་དུ་སོང་བ་དང༌། དངོས་གཞིའི་དུས་སུ་ཉོན་མོངས་པ་དེའི་རྗེས་སུ་འབྲངས་པའི་བྱིང་རྒོད་ཀྱི་དབང་དུ་སོང་བ་དང༌། རྗེས་ཀྱི་དུས་སུ་ཡུལ་གྱི་རྐྱེན་གྱིས་སྐྱེས་པའི་ཉོན་མོངས་པའི་དབང་དུ་སོང་བའོ། །
འདི་དག་ནི་བྱུང་བའི་མཚམས་ངོ་ཤེས་པར་བྱས་ནས་གདམས་ངག་གི་གནད་ཀྱིས་སེལ་ལོ། ། གཉེན་པོའི་འཕེལ་འགྲིབ་ཀྱང་གསུམ་སྟེ། སྦྱོར་བའི་དུས་སུ་ཡུལ་ཅན་གྱི་རྣམ་པ་གཏན་ལ་མི་འབེབས་པ་ནི་ཐོས་བསམ་གྱི་ཤེས་རབ་ཀྱིས་སྒྲོ་འདོགས་བཅད་པས་སེལ་ལོ། ། དངོས་གཞིའི་དུས་སུ་འབྱུང་བའི་ཉོན་མོངས་པའི་རྗེས་སུ་འབྲང་བའི་བྱིང་རྒོད་ནི་བརྩོན་འགྲུས་མཚུངས་ལྡན་གྱི་ཏིང་ངེ་འཛིན་ལ་འབད་རྩོལ་བྱས་པས་སེལ་ལོ། ། རྗེས་སུ་ཡུལ་གྱི་རྐྱེན་གྱིས་བྱུང་བའི་ཉོན་མོངས་པ་ནི་དྲན་པ་རྒྱུན་ཆགས་དང་སྔར་གྱི་འཕེན་པ་ལ་འབད་པས་སེལ་ལོ། ། བར་དུ་གཅོད་པའི་འགལ་རྐྱེན་ནི་གཉིས་ཏེ། ལམ་གྱི་བར་དུ་གཅོད་པའི་འགལ་རྐྱེན་དང༌། སེམས་གནས་པ་ལ་བར་དུ་གཅོད་པའི་འགལ་རྐྱེན་ནོ། ། དང་པོ་ནི་འདོད་པའི་ཁམས་ཀྱི་ཉོན་མོངས་པ་རྣམས་ཡིན་ཏེ། འཇིག་རྟེན་པའི་ལམ་སྐྱེར་མི་སྟེར་བའི་ཕྱིར་རོ། །
གཉིས་པ་ནི་བྱིང་བ་དང་རྒོད་པ་གཉིས་ཏེ། དམིགས་པ་ལ་སེམས་གནས་སུ་མི་སྟེར་བའི་ཕྱིར་རོ། ། གཉིས་པོ་ཐུན་མོང་དུ་ཞི་བར་བྱེད་པ་ནི་ཏིང་ངེ་འཛིན་གྱི་དམིགས་རྣམ་གསལ་བ་ལ་སྦྱོར་བས་སེལ་ལོ། ། ཏིང་ངེ་འཛིན་གྱི་མཚམས་སྦྱོར་ནི། སྦྱོར་བའི་དུས་སུ་ཏིང་ངེ་འཛིན་གྱི་དམིགས་རྣམ་གཏན་ལ་ཕབ་པས་མཉམ་གཞག་ལ་མཚམས་སྦྱོར། གཞན་དུ་རྣམ་རྟོག་རྒྱུན་ཆགས་སུ་འགྱུར་བས་ཉེས་པར་འགྱུར་རོ། ། ཏིང་ངེ་འཛིན་གསལ་བ་ལ་གནས་པས་རྗེས་ཀྱི་ཤེས་པ་ལ་མཚམས་སྦྱར་རོ། ། དེ་ལས་འདས་ནས་སྤང་བྱའི་ཐོད་རྒལ་འབྱུང་བར་འགྱུར་རོ། ། ལམ་རྟགས་དང་བྲལ་བ་ནི། མཉམ་གཞག་ལ་སེམས་གནས་པ་ཐོབ་ཀྱང་རྗེས་ཐོབ་ཏུ་རྟགས་མི་འབྱུང་བའོ། །
མཉམ་གཞག་ཏུ་ངེས་པ་བརྟན་པོ་ཐོབ་ནས་རྗེས་ལ་རང་དང་མཐུན་པའི་རྟགས་སྐྱེའོ། ། ལམ་གྱི་རྐྱེན་གྱི་རྟེན་འབྲེལ་ལ་རྨོངས་པ་ནི། ལམ་སྐྱེ་བའི་ཐབས་མ་ཤེས་པ་སྟེ། གདམས་ངག་གི་དོན་གཏན་ལ་མ་ཕེབས་པའོ། ། ལམ་མཚན་མར་འཛིན་པས་ཟིན་ན་ནི་ཏིང་ངེ་འཛིན་ལ་མངོན་པར་ཞེན་པ་དང་བཅས་པའོ། ། ཡང་ན་ཏིང་ངེ་འཛིན་གྱི་མཐུན་རྐྱེན་སྣ་ཚོགས་ཡོད་ཀྱང་དེ་ཡན་ལག་ཏུ་བརྟེན་མ་ཤེས་པ་ནི་རྟེན་འབྲེལ་ལ་རྨོངས་པའོ། ། འདིས་ནི་དབེན་པ་ཡིད་ལ་བྱེད་པ་སྒོམ་ཚུལ་མི་མཐུན་ཕྱོགས་དང་བཅས་པ་བསྟན་ཟིན། དགའ་བ་སྡུད་པ་ཡིད་ལ་བྱེད་པ་སྒོམ་ཚུལ་ལ་ཡང་རྒྱུ་བཞི། རྐྱེན་བཞི། སྟོབས་བཞི་སྔ་མ་བཞིན་དུ་སྦྱར་རོ། །
འདིས་འདོད་པའི་སྒོམ་སྤང་ཉོན་མོངས་པ་འབྲིང་པོ་གསུམ་སྤང་བའོ། ། དཔྱོད་པ་ཡིད་ལ་བྱེད་པས་ནི་འདོད་པའི་ཉོན་མོངས་པ་ཕལ་ཆེར་ཟད་པས་ན་ཉོན་མོངས་པ་ལུས་སམ་མ་ལུས་སྙམ་དུ་དཔྱད་པར་བྱེད་པའོ། ། འདི་ལ་ནི་སྒོམ་པའི་ཡན་ལག་མེད་དོ། ། སྦྱོར་བའི་མཐའ་ཡིད་ལ་བྱེད་པས་ནི་འདོད་པའི་སྒོམ་སྤང་གི་ལྷག་མ་ཡོད་པར་ཤེས་ནས་སླར་ཡང་ཏིང་ངེ་འཛིན་བསྒོམ་པ་སྟེ་ཡན་ལག་བཅུ་གཉིས་ནི་སྔར་བཞིན་ནོ། ། འདིས་ནི་འདོད་པའི་ཉོན་མོངས་ཆུང་ངུ་གསུམ་སྤང་ངོ༌། ། སྦྱོར་བའི་མཐའི་འབྲས་བུ་ཡིད་ལ་བྱེད་པ་ནི་དངོས་གཞིའོ། །

ཡིད་ལ་བྱེད་པ་བདུན་པོ་ཡིད་ལ་བྱེད་པ་བཞིར་བསྡུ་བ་དང༌། ལམ་བཞིར་བསྡུ་བ་དང༌། ཁྱད་པར་གྱི་ཆོས་དཔྱད་པའོ། ། དང་པོ་ནི། རྗེས་སུ་མཐུན་པའི་ཡིད་བྱེད། གཉེན་པོའི་ཡིད་བྱེད། དྭང་བར་འགྱུར་བའི་ཡིད་བྱེད། སོ་སོར་རྟོག་པའི་ཡིད་བྱེད་དོ། ། ཉན་ཐོས་ཀྱི་ས་ལས། མཚན་ཉིད་སོ་སོར་རིག་པ་ཡིད་ལ་བྱེད་པ་གང་ཡིན་པ་དང༌། མོས་པ་ལས་བྱུང་བའི་ཡིད་ལ་བྱེད་པ་གང་ཡིན་པ་དེ་ནི།
སུན་འབྱིན་པའི་གཉེན་པོ་ནི་སྟོབས་དང་ལྡན་པ་སྟེ་རྗེས་སུ་མཐུན་པའི་ཡིད་ལ་བྱེད་པ་ཡིན་ནོ། ། རབ་ཏུ་དབེན་པའི་ཡིད་ལ་བྱེད་པ་གང་ཡིན་པ་དང་སྦྱོར་བ་མཐར་ཐུག་པའི་ཡིད་ལ་བྱེད་པ་གང་ཡིན་པ་དེ་ནི་སྤོང་བའི་གཉེན་པོ་དང་ལྡན་པ་སྟེ་གཉེན་པོ་ཡིད་ལ་བྱེད་པ་ཡིན་ནོ། ། དགའ་བ་སྡུད་པའི་ཡིད་ལ་བྱེད་པ་གང་ཡིན་པ་དེ་ནི་དྭང་བར་གྱུར་པ་ཡིད་ལ་བྱེད་པ་ཡིན་ནོ། ། དཔྱོད་པའི་ཡིད་ལ་བྱེད་པ་གང་ཡིན་པ་དེ་ནི་སོ་སོར་རྟོག་པའི་ཡིད་ལ་བྱེད་པ་ཞེས་བྱ་སྟེ་ཞེས་སོ། ། ཐ་མ་ནི་དངོས་གཞིར་གཏོགས་པས་མ་སྨྲོས་སོ། ། གཉིས་པ་ལམ་བཞིར་བསྡུ་བ་ནི། བསྡུ་བ་ལས། མཚན་ཉིད་སོ་སོར་རིག་པ་དང་མོས་པ་ཡིད་ལ་བྱེད་པ་ནི་སྦྱོར་བའི་ལམ་གྱིས་བསྡུས་པ་ཡིན་ནོ། ། རབ་ཏུ་དབེན་པ་དང་སྦྱོར་བའི་མཐར་ཐུག་པ་གཉིས་ནི་བར་ཆད་མེད་པའི་ལམ་གྱིས་བསྡུས་པ་ཡིན་ནོ། ། དགའ་བ་སྡུད་པ་ནི་ལམ་རྣམ་པ་བཞི་ཆར་གྱིས་བསྡུས་པ་ཡིན་ནོ། །
དཔྱོད་པ་ཡིད་ལ་བྱེད་པ་ནི་ཁྱད་པར་གྱི་ལམ་གྱིས་བསྡུས་པ་ཡིན་ནོ་ཞེས་གསུངས་པ་ལྟར་རོ། ། ལམ་བཞི་པོ་འདི་དག་གི་གནས་སྐབས་སུ་དམིགས་པ་གང་ལ་རྣམ་པ་གང་གིས་འཇུག་ཅེ་ན། སྦྱོར་བ་དང་བར་ཆད་མེད་པ་དང་རྣམ་པར་གྲོལ་བའི་ལམ་གྱི་གནས་སྐབས་སུ་ས་འོག་མ་ལ་སྐྱོན་དང་གོང་མ་རྣམས་ལ་ཞི་བའི་རྣམ་པས་འཇུག་ཅིང༌། ཁྱད་པར་གྱི་ལམ་ཁྱབ་པ་ལ་དམིགས་པ་ཡང་ཡིན་ལ། ཟག་མེད་ལ་ཡང་དམིགས་པར་ཉན་ཐོས་ཀྱི་ས་ལས་བཤད་དོ། ། གསུམ་པ་ནི། བསམ་གཏན་དང་པོའི་ཉེར་བསྡོགས་ལ་ནི་བསམ་གཏན་དག་པ་བ་དང་ཟག་མེད་གཉིས་ཡོད་ལ། བསམ་གཏན་གཉིས་པ་ནས་བཟུང་སྟེ་སྲིད་རྩེའི་བར་གྱི་ཉེར་བསྡོགས་རྣམས་ལ་ནི་བསམ་གཏན་དག་པ་བ་འབའ་ཞིག་ཏུ་ཟད་ཀྱི་ཟག་མེད་དང་ཉོན་མོངས་ཅན་གཉིས་ཀ་མེད་དོ། ། ཉོན་མོངས་པ་ཅན་མེད་དེ། ཉེར་བསྡོགས་རྣམས་ནི་འདོད་ཆགས་དང་བྲལ་བར་བྱེད་པའི་ལམ་ཡིན་ལ་ཉོན་མོངས་པ་ཅན་གྱིས་འདོད་ཆགས་དང་བྲལ་བར་བྱེད་མི་ནུས་པའི་ཕྱིར་རོ། །
ཟག་མེད་ཀྱང་མེད་དེ། འོག་མའི་དངོས་གཞི་ཟག་མེད་མ་ཐོབ་པར་ནི་གོང་མའི་ཉེར་བསྡོགས་ཟག་མེད་མི་ཐོབ་ལ། འོག་མའི་དངོས་གཞི་ཟག་མེད་ཐོབ་ན་ནི་ཉེར་བསྡོགས་ལ་མི་བརྟེན་ཏོ། ། དེ་ཅིའི་ཕྱིར་ཞེ་ན། ལམ་སླ་བ་དངོས་གཞི་ལ་དབང་བཞིན་དུ་ལམ་དཀའ་བ་ཉེར་བསྡོགས་ལ་བརྟེན་པ་ལ་དགོས་པ་མེད་པའི་ཕྱིར། མཛོད་ལས། བསམ་གཏན་དག་གི་ལམ་རྣམས་སླ། ། ས་གཞན་དག་གི་དཀའ་བ་ཡིན། ། ཞེས་གསུངས་པ་ལྟར་རོ། ། འོ་ན་བསམ་གཏན་དང་པོའི་ཉེར་བསྡོགས་ལ་ཡང་ཟག་མེད་མི་བརྟེན་པར་ཐལ་ལོ་ཞེ་ན།
རྒྱུན་ཞུགས་དང་ལན་གཅིག་ཕྱིར་འོང་ལ་སོགས་པའི་ལམ་ནི་བསམ་གཏན་དང་པོའི་ཉེར་བསྡོགས་ལ་བརྟེན་དགོས་ཏེ། འཇིག་རྟེན་ལས་འདས་པའི་ལམ་ནི་ཞི་གནས་དང་ལྷག་མཐོང་ཟུང་དུ་འཇུག་པ་ཡིན་པས་མཉམ་པར་གཞག་པའི་སེམས་ལ་བརྟེན་ནས་སྒྲུབ་དགོས་པའི་ཕྱིར། དངོས་གཞིའི་བསམ་གཏན་མ་ཐོབ་པའི་ཕྱིར། དཔེར་ན་ལག་པ་གཡས་པ་མེད་ན་གཡོན་པ་ལ་བརྟེན་དགོས་པ་བཞིན་ནོ། ། དེས་ན་བསམ་གཏན་དང་པོའི་ཉེར་བསྡོགས་ཀྱིས་ཁམས་གསུམ་ཀ་ལ་འདོད་ཆགས་དང་བྲལ་བར་བྱེད་ནུས་པའི་ཕྱིར་མི་ལྕོགས་པ་མེད་པ་ཞེས་བྱའོ། ། འོག་ས་ལ་འདོད་ཆགས་དང་བྲལ་བར་བྱེད་པ་ལ་ཡང་ཉེར་བསྡོགས་ཀྱིས་བྱེད་ཀྱི་དངོས་གཞིས་ནི་མི་བྱེད་དེ། ཉེར་བསྡོགས་ཀྱིས་འདོད་ཆགས་དང་བྲལ་ཟིན་པས་མི་དགོས་པའི་ཕྱིར། དངོས་གཞིའི་ཟག་བཅས་རྣམས་ཀྱིས་ནི་རང་ས་དང་གོང་ས་གཉིས་ཀའི་ཉོན་མོངས་ཀྱི་གཉེན་པོ་མི་བྱེད་དེ། རང་སའི་སྲེད་པས་བཅིངས་པའི་ཕྱིར་དང༌། གོང་ས་ལས་དམན་པའི་ཕྱིར།
དེའི་ཕྱིར་དངོས་གཞིའི་ཟག་བཅས་རྣམས་ནི་མཐོང་ཆོས་ལ་བདེ་བར་གནས་པ་དང༌། ཡོན་ཏན་མངོན་པར་སྒྲུབ་པའི་ལམ་ཡིན་ལ། འདོད་ཆགས་དང་བྲལ་བར་བྱེད་པའི་ལམ་ནི་མ་ཡིན་ནོ། ། དངོས་གཞིའི་ཟག་མེད་ཀྱིས་ནི་རང་ས་དང་གོང་སས་བསྡུས་པའི་ཉོན་མོངས་ཀྱི་གཉེན་པོ་བྱེད་པའི་ཕྱིར་འདོད་ཆགས་དང་བྲལ་བར་བྱེད་པའི་ལམ་ཡང་ཡིན་ལ། མཐོང་ཆོས་ལ་བདེ་བར་གནས་པ་དང༌། ཡོན་ཏན་མངོན་པར་བསྒྲུབ་པའི་ལམ་ཡང་ཡིན་ནོ། ། ཉེར་བསྡོགས་རྣམས་ནི་འདོད་ཆགས་དང་བྲལ་བའི་ལམ་ཁོ་ན་ཡིན་གྱི། ཡོན་ཏན་མངོན་པར་བསྒྲུབ་པ་དང་མཐོང་ཆོས་ལ་བདེ་བར་གནས་པའི་ལམ་མ་ཡིན་ཏེ། ཡན་ལག་གིས་མ་ཟིན་པའི་ཕྱིར་དང༌། མི་མཐུན་ཕྱོགས་སྤོང་བའི་རྩོལ་བ་དང་བཅས་པའི་ཕྱིར།
ཇི་སྐད་བཤད་པའི་ཡིད་ལ་བྱེད་པ་བདུན་གྱི་སྒོམ་ཚུལ་གྱིས་སྲིད་རྩེའི་བར་གྱི་ཉེར་བསྡོགས་རྣམས་ཀྱི་སྒོམ་ཚུལ་ཡང་རིག་པར་བྱའོ། ། ཁྱད་པར་ནི་འདི་ཡིན་ཏེ། ཡིད་ལ་བྱེད་པ་དང་པོ་མཚན་ཉིད་རབ་ཏུ་རིག་པ་ཡིད་ལ་བྱེད་པ་ཐོས་བསམ་འདྲེས་མར་བཤད་པ་ནི་འདོད་པའི་རྟེན་ལ་བསྒོམ་པའི་དབང་དུ་བྱས་ལ། གོང་མའི་རྟེན་ལ་ནི་ཐོས་བསམ་འདྲེས་མ་མེད་དོ། ། གཟུགས་ན་སེམས་ཡང་མེད་པར་ཏིང་ངེ་འཛིན་ལ་འགྲོ་བས་བསམ་བྱུང་མེད་ལ། གཟུགས་མེད་ན་སྒྲ་མཉན་པ་མེད་པས་ཐོས་བྱུང་མེད་པའི་ཕྱིར་ཞེས་གསུངས་ཀྱང༌། བསམ་བྱུང་རྒྱུན་ཐུང་བ་ལ་དགོངས་ཀྱི་གཏན་མེད་པ་ནི་མ་ཡིན་ཏེ། གཟུགས་ཀྱི་རྟེན་ཅན་གྱི་བྱང་ཆུབ་སེམས་དཔའ་ངེས་འབྱེད་ཆ་མཐུན་ལ་སོགས་པའི་ལམ་གསུམ་ལ་ཐོས་པའི་ཤེས་རབ་ཀྱིས་སེམས་པ་དང༌། བསམ་བྱུང་གི་ཤེས་རབ་ཀྱིས་འཇལ་བ་དང༌། སྒོམ་བྱུང་གི་ཤེས་རབ་ཀྱིས་ངེས་པར་རྟོག་པ་ཡོད་པའི་ཕྱིར།
གཟུགས་མེད་ཀྱི་རྟེན་ལ་ནི་ཡིད་བྱེད་དང་པོ་སྒོམ་བྱུང་དུ་འདོད་པར་བྱའོ། ། གཉིས་པ་དངོས་གཞི་ལ་ངོ་བོ་དང༌། མི་མཐུན་ཕྱོགས་དང༌། འཐོབ་པའི་ཚུལ་དང༌། དམིགས་རྣམ་དཔྱད་པའོ། ། དང་པོ་ལ་གཉིས་ཏེ། བསམ་གཏན་གྱི་སྙོམས་འཇུག་དང༌། གཟུགས་མེད་ཀྱི་སྙོམས་འཇུག་གོ ། དང་པོ་ལ་གཉིས་ཏེ། སའི་སྒོ་ནས་དབྱེ་བ་དང༌།
ངོ་བོའི་སྒོ་ནས་དབྱེ་བའོ། ། དང་པོ་ལ་གཉིས་ཏེ། སོ་སོར་ངོ་བོ་དང༌། ཡན་ལག་གི་རྣམ་གཞག་གོ ། དང་པོ་ལ། བསམ་གཏན་དང་པོའི་དངོས་གཞིའི་སྙོམས་འཇུག་ནི་ཚོར་བ་ཡིད་མི་བདེ་ལས་ངེས་པར་འབྱུང་བས་ཁྱད་པར་དུ་བྱས་པའི་སྙོམས་འཇུག་གང་ཞིག རྟོག་དཔྱོད་གང་རུང་གིས་འོག་ས་ལ་འདོད་ཆགས་དང་བྲལ་ཞིང་དགའ་བདེ་ཕན་ཡོན་གྱི་ཡན་ལག་ཏུ་ལྡན་པའོ། ། ཡང་ན་གཉེན་པོའི་ཡན་ལག་རྟོག་དཔྱོད་གང་རུང་དང་ལྡན་པའི་ཏིང་ངེ་འཛིན་མཚུངས་ལྡན་དང་བཅས་པ་གང་ཞིག དབེན་པ་ལས་སྐྱེས་པའི་དགའ་བདེ་ཕན་ཡོན་གྱི་ཡན་ལག་དང་ལྡན་པ། འདི་ལ་དངོས་གཞི་ཙམ་པོ་དང༌།
ཁྱད་པར་ཅན་གཉིས་ལས། དངོས་གཞི་ཙམ་པོ་ནི་རྟོག་དཔྱོད་གཉིས་ཀ་དང་ལྡན་པ་ཡིན་ནོ། ། དངོས་གཞི་ཁྱད་པར་ཅན་ནི་རྟོག་པའི་ས་ལས་འདས་ནས་དཔྱོད་པ་ཙམ་དང་ལྡན་པའོ། ། འདིར་ཡན་ལག་ལྔའི་ནང་ནས་རྟོག་པ་ནི་ཆེས་རགས་པའི་ཕྱིར་བསམ་གཏན་དང་པོ་ལ་འདོད་ཆགས་དང་མ་བྲལ་བས་ཀྱང་སྤངས་ནུས་པས་ཡན་ལག་རགས་པ་ལ་འདོད་ཆགས་དང་བྲལ་མ་བྲལ་གྱི་བྱེ་བྲག་གི་དངོས་གཞི་ཙམ་པོ་དང་ཁྱད་པར་ཅན་གཉིས་སུ་ཕྱེ་ལ། བསམ་གཏན་གཉིས་པ་ཡན་ཆད་ཀྱི་ཡན་ལག་རྣམས་ནི་རང་གི་ས་ལ་འདོད་ཆགས་དང་མ་བྲལ་བར་ཡན་ལག་གང་ཡང་སྤོང་མི་ནུས་པའི་ཕྱིར་ཡན་ལག་གི་ཆ་ཤས་རྣམས་འགའ་ཞིག་ལས་འདོད་ཆགས་དང་བྲལ་བ་དང་མ་བྲལ་བའི་རྣམ་དབྱེར་མི་རུང་བའི་ཕྱིར་ཙམ་པོ་དང་ཁྱད་པར་ཅན་གཉིས་སུ་མེད་དོ། ། བསམ་གཏན་གཉིས་པའི་དངོས་གཞིའི་སྙོམས་འཇུག་ནི་གཉེན་པོའི་ཡན་ལག་ནང་རབ་ཏུ་དང་བས་ཁྱད་པར་དུ་བྱས་པའི་ཏིང་ངེ་འཛིན་མཚུངས་ལྡན་དང་བཅས་པ་གང་ཞིག ཏིང་ངེ་འཛིན་ལས་སྐྱེས་པའི་དགའ་བདེ་ཕན་ཡོན་གྱི་ཡན་ལག་དང་ལྡན་པའོ། ། བསམ་གཏན་གསུམ་པའི་དངོས་གཞིའི་སྙོམས་འཇུག་ནི་གཉེན་པོའི་ཡན་ལག་དྲན་ཤེས་བཞིན་བཏང་སྙོམས་ཀྱིས་ཁྱད་པར་དུ་བྱས་པའི་ཏིང་ངེ་འཛིན་མཚུངས་ལྡན་དང་བཅས་པ་གང་ཞིག དགའ་བས་དབེན་པའི་སེམས་བདེ་ཕན་ཡོན་གྱི་ཡན་ལག་ཏུ་ལྡན་པའོ། ། བསམ་གཏན་བཞི་པའི་དངོས་གཞིའི་སྙོམས་འཇུག་ནི་གཉེན་པོའི་ཡན་ལག་དྲན་པ་དང༌།
བཏང་སྙོམས་ཡང་དག་གིས་ཁྱད་པར་དུ་བྱས་པའི་ཏིང་ངེ་འཛིན་མཚུངས་ལྡན་དང་བཅས་པ་གང་ཞིག ཚོར་བ་བཏང་སྙོམས་ཕན་ཡོན་གྱི་ཡན་ལག་ཏུ་ལྡན་པའོ། ། གཉིས་པ་ཡན་ལག་གི་རྣམ་གཞག་ལ་གཉིས་ཏེ། དབྱེ་བ་དང༌། སོ་སོའི་དོན་ནོ། ། དང་པོ་ནི། བསམ་གཏན་དང་པོ་ལ་ཡན་ལག་ལྔ་སྟེ། རྟོག་པ་དང༌། དཔྱོད་པ་དང༌། དགའ་བ་དང༌།
བདེ་བ་དང༌། སེམས་རྩེ་གཅིག་པའོ། ། གཉིས་པ་ལ་ཡན་ལག་བཞི་སྟེ། ནང་རབ་ཏུ་དྭང་བ་དང༌། དགའ་བ་དང༌། བདེ་བ་དང༌། སེམས་རྩེ་གཅིག་པའོ། ། གསུམ་པ་ལ་ཡན་ལག་ལྔ་སྟེ། དྲན་པ་དང༌། ཤེས་བཞིན་དང༌།
བཏང་སྙོམས་དང༌། བདེ་བ་དང༌། སེམས་རྩེ་གཅིག་པའོ། ། བཞི་པ་ལ་ཡན་ལག་ལ་བཞི་སྟེ། དྲན་པ་དང༌། བཏང་སྙོམས་ཡོངས་སུ་དག་པ་དང༌། ཚོར་བ་བཏང་སྙོམས་དང༌། སེམས་རྩེ་གཅིག་པའོ། ། གཉིས་པ་ལ། བསམ་གཏན་དང་པོའི་ཡན་ལག་ལྔ་ལས།
རྟོག་པ་ནི་འདོད་པ་ལ་རགས་པ་དང་བསམ་གཏན་དང་པོ་ལ་ཞི་བའོ་ཞེས་ཐོག་མར་ཞི་གནས་ཀུན་ཏུ་ཚོལ་བའི་རྣམ་པ་ཅན་ནོ། ། དཔྱོད་པ་ནི་དེའི་འོག་ཏུ་ཉོན་མོངས་པ་མང་ཉུང་དང་ཚེ་རིང་ཐུང་སོགས་ཀྱི་སྒོ་ནས་ཞིབ་མོར་དཔྱོད་པའི་རྣམ་པ་ཅན་ནོ། ། འདི་གཉིས་ནི་གཉེན་པོའི་ཡན་ལག་ཡིན་ཏེ། བསམ་གཏན་དང་པོའི་མི་མཐུན་ཕྱོགས་འདོད་པའི་འདོད་ཆགས་དང་ཡིད་མི་བདེ་བ་ལ་སོགས་སྤོང་བར་བྱེད་པའི་ཕྱིར་རོ། ། ཡན་ལག་གཉིས་པོ་དེ་ཐོབ་པ་ན་བསམ་གཏན་དང་པོའི་དངོས་གཞི་ཐོབ་པས་འདོད་པ་ལ་འདོད་ཆགས་དང་བྲལ་ཟིན་པས་འདོད་པའི་གཉེན་པོ་བྱེད་པར་མི་འཐད་དོ་ཞེ་ན། ཐག་བསྲིང་བའི་གཉེན་པོ་ཙམ་ལ་དགོངས་ཏེ། ཕྱི་མ་རྣམས་ལ་ཡང་འདིས་རིག་པར་བྱའོ། ། དགའ་བདེ་གཉིས་ཕན་ཡོན་གྱི་ཡན་ལག་ཡིན་ཏེ། བསམ་གཏན་ལ་གནས་པ་རྣམས་ཀྱི་ལུས་དང་སེམས་ལ་ཕན་འདོགས་པའོ། ། ཏིང་ངེ་འཛིན་ནི་གནས་ཀྱི་ཡན་ལག་ཡིན་ཏེ།
གཉེན་པོ་དང་ཕན་ཡོན་གྱི་ཡན་ལག་གཉིས་ཀྱང་འདི་ལ་བརྟེན་ནས་འཇུག་པའོ། ། བསམ་གཏན་གཉིས་པའི་ཡན་ལག་བཞི་ལས་ནང་རབ་ཏུ་དྭང་བ་ནི་བྱེ་བྲག་ཏུ་སྨྲ་བས་བསམ་གཏན་གྱི་ས་ལ་ངེས་པར་འབྱུང་བ་ཡིད་ཆེས་པའི་དད་པ་ལ་འདོད་ལ། རྣལ་འབྱོར་སྤྱོད་པ་བས་ནི་དྲན་ཤེས་བཞིན་བཏང་སྙོམས་གསུམ་ལ་འདོད་དོ། ། འདི་དང་བསམ་གཏན་དང་པོའི་དགའ་བ་ནི་ཡིད་ཤེས་ཀྱི་འཁོར་དུ་བྱུང་བའི་ཚོར་བ་སིམ་པར་མྱོང་བའོ། ། བདེ་བ་ནི་བྱེ་བྲག་སྨྲ་བས་ཤིན་ཏུ་སྦྱངས་པའི་བདེ་བ་ལ་འདོད། མདོ་སྡེ་པས་དབང་ཤེས་ཀྱི་འཁོར་གྱི་ཚོར་བ་སིམ་པར་ཉམས་སུ་མྱོང་བ་ལ་འདོད། མདོ་ལས། བདེ་བ་ལུས་ཀྱིས་ཉམས་སུ་མྱོང་བ་ཞེས་འབྱུང་བའི་ཕྱིར་ཤིན་ཏུ་སྦྱངས་པའི་བདེ་བ་ནི་མ་ཡིན་ཏེ། བསམ་གཏན་བཞི་པ་ནི་ཤིན་ཏུ་སྦྱངས་པ་ཆེས་ཁྱད་པར་དུ་འཕགས་པ་ཡོད་ཀྱང་ཡན་ལག་ཏུ་མ་སྨྲོས་པའི་ཕྱིར་རོ་ཞེས་འདོད་དོ། ། གཏན་ལ་དབབ་པ་བསྡུ་བ་ལས།
ཡིད་ཤེས་ཀྱི་འཁོར་གྱི་ཚོར་བ་སིམ་པར་མྱོང་བ་གཅིག་ཉིད་ཡིད་ཤེས་འཁོར་དང་བཅས་ལ་ཕན་འདོགས་པའི་ཕྱིར་དགའ་བ་ཞེས་བྱ་ལ། དབང་པོ་དང་བཅས་པའི་ལུས་ལ་ཕན་འདོགས་པའི་ཕྱིར་བདེ་བ་ཞེས་བརྗོད་དོ། ། འོ་ན་འདོད་པའི་ཡིད་ཤེས་འཁོར་གྱི་ཚོར་བ་སིམ་པར་མྱོང་བ་ལ་ཅིའི་ཕྱིར་བདེ་བ་ཞེས་མ་བརྗོད་ཅེ་ན། ཏིང་ངེ་འཛིན་གྱིས་མ་ཟིན་པས་ཕྱི་རོལ་དུ་རྣམ་པར་གཡེང་བའི་ཕྱིར་དབང་པོ་དང་བཅས་པའི་ལུས་ལ་ཕན་འདོགས་མི་ནུས་པས་དངོས་གཞིའི་བདེ་བ་དང་མཚུངས་པ་མ་ཡིན་ནོ། ། འདི་དག་ལས་ནང་རབ་ཏུ་དྭང་བ་ནི་གཉེན་པོའི་ཡན་ལག་སྟེ། བསམ་གཏན་གཉིས་པའི་མི་མཐུན་ཕྱོགས་རྟོག་དཔྱོད་ལས་འདའ་བར་བྱེད་པའི་ཕྱིར། དགའ་བདེ་གཉིས་ནི་ཕན་ཡོན་གྱི་ཡན་ལག་གོ ། བསམ་གཏན་དང་པོའི་དགའ་བདེ་དང་འདི་གཉིས་ཀྱི་དགའ་བདེ་ལ་ཁྱད་པར་ཅི་ཡོད་ཅེ་ན། སྔ་མ་ནི་མི་དགེ་བས་དབེན་པ་ལ་སྐྱེས་པའི་དགའ་བདེ་ཡིན་ལ། གཉིས་པ་ནི་ཏིང་ངེ་འཛིན་ལས་སྐྱེས་པའི་དགའ་བདེ་ཡིན་ནོ། །
ཏིང་ངེ་འཛིན་ནི་གནས་ཀྱི་ཡན་ལག་གོ ། བསམ་གཏན་གསུམ་པའི་ཡན་ལག་ལྔ་ལས་དྲན་པ་ནི། དགའ་བའི་འདུ་ཤེས་མི་འབྱུང་བར་བྱ་བའི་དོན་དུ་དམིགས་རྣམ་མི་བརྗེད་པར་དྲན་པའོ། ། ཤེས་བཞིན་དགའ་བའི་འདུ་ཤེས་བྱུང་མ་བྱུང་ཤེས་རབ་ཀྱིས་སོ་སོར་རྟོག་པར་བྱེད་པའོ། ། བཏང་སྙོམས་ནི་སེམས་མཉམ་པ་ཉིད་དུ་འཇོག་པའི་འདུ་བྱེད་བཏང་སྙོམས་སོ། ། བདེ་བ་ནི་སེམས་བདེ་བ་སྟེ་ཡིད་ཤེས་འཁོར་གྱི་ཚོར་བ་སིམ་པར་མྱོང་བའོ། ། སྔ་མ་དང་ཁྱད་པར་ཅི་ཡོད་ཅེ་ན། བསམ་གཏན་དང་པོ་གཉིས་ཀྱི་སྐབས་སུ་ནི། དགའ་བ་ཉོན་མོངས་པ་ཅན་དང་མ་བྲལ་བས་མ་ཞི་བ་ཡིན་ལ། བསམ་གཏན་གསུམ་པ་ལ་ནི་དེ་དང་བྲལ་བས་ཞི་བ་ཡིན་ནོ། །
རྣམ་པར་བསྒྱུར་བའི་མདོ་ལས་ཀྱང༌། བསམ་གཏན་གསུམ་པ་བཀའ་སྩལ་པ་ན། འདིར་ཡིད་བདེ་བའི་དབང་པོ་མ་ལུས་པར་འགག་པར་འགྱུར་རོ་ཞེས་གསུངས་པས་བསམ་གཏན་དང་པོའི་དགའ་བ་དང་འདིའི་སེམས་བདེ་གཉིས་ལ་ཁྱད་པར་ཡོད་པར་མངོན་ཏེ། དྲན་པ་དང་ཤེས་བཞིན་དང་བཏང་སྙོམས་གསུམ་ནི་གཉེན་པོའི་ཡན་ལག་ཡིན་ཏེ། བསམ་གཏན་གསུམ་པའི་མི་མཐུན་ཕྱོགས་དགའ་བ་ལས་འདོད་ཆགས་དང་བྲལ་བར་བྱེད་པའི་ཕྱིར། བདེ་བ་ནི་ཕན་ཡོན་གྱི་ཡན་ལག་གོ ། ཏིང་ངེ་འཛིན་ནི་གནས་ཀྱི་ཡན་ལག་གོ ། བསམ་གཏན་བཞི་པའི་ཡན་ལག་ལ། དྲན་པ་དང་བཏང་སྙོམས་ཡོངས་སུ་དག་པ་གཉིས་ནི་གཉེན་པོའི་ཡན་ལག་ཡིན་ཏེ། བསམ་གཏན་བཞི་པའི་མི་མཐུན་ཕྱོགས་བདེ་བ་ལ་སོགས་པ་སྤོང་བར་བྱེད་པའི་ཕྱིར་རོ། །
གལ་ཏེ་ཡན་ལག་འདི་གཉིས་ལ་བསམ་གཏན་གསུམ་པའི་དུས་སུ་ཡོངས་སུ་དག་པ་ཞེས་མ་སྨྲོས་ལ་འདིར་སྨྲོས་པ་ཅི་ཞེ་ན། བསམ་གཏན་གྱི་སྐྱོན་བརྒྱད་དང་བྲལ་བའི་ཕྱིར་རོ། ། སྐྱོན་བརྒྱད་ནི། བཏང་སྙོམས་མ་གཏོགས་པའི་ཚོར་བ་སོགས་བཞི་དང༌། རྟོག་དཔྱོད་གཉིས་དང༌། དབུགས་འབྱུང་རྔུབ་གཉིས་སོ། ། ཅིའི་ཕྱིར་བསམ་གཏན་བཞི་པ་ལ་ཤེས་བཞིན་ཡན་ལག་ཏུ་མ་སྨྲོས་ཤེ་ན། བསམ་གཏན་གྱི་སྐྱོན་བརྒྱད་ལས་གྲོལ་བས་མི་མཐུན་ཕྱོགས་བྱུང་མ་བྱུང་ཤེས་རབ་ཀྱིས་སོ་སོར་རྟོག་པར་བྱེད་མི་དགོས་པའི་ཕྱིར་རོ། ། ཚོར་བ་བཏང་སྙོམས་ནི་ཕན་ཡོན་གྱི་ཡན་ལག་གོ ། ཏིང་ངེ་འཛིན་ནི་གནས་ཀྱི་ཡན་ལག་གོ །
བསམ་གཏན་དང་པོ་ན་ཡང་དྲན་པ་དང་ཤེས་བཞིན་སོགས་ཡོད་པ་མིན་ནམ་ཞེ་ན། རྟོག་དཔྱོད་ཀྱིས་མངོན་པར་དཀྲུགས་པས་རང་གི་ངོ་བོའི་ལས་མི་བྱེད་པའི་ཕྱིར་ཡན་ལག་ཏུ་མ་སྨྲོས་ལ། བསམ་གཏན་གཉིས་པ་ལ་ནི་ཏིང་ངེ་འཛིན་གྱི་ངོ་བོའི་ལས་བྱེད་ཀྱང་དགའ་བ་ཉོན་མོངས་པ་ཅན་གྱི་ཟིལ་གྱིས་མནན་པའི་ཕྱིར་རང་མིང་གིས་མ་སྨྲོས་པར་ནང་རབ་ཏུ་དྭང་བ་ཞེས་པའི་མིང་གིས་བསྟན་ཏོ། ། བསམ་གཏན་གསུམ་པ་ལ་ནི་དགའ་བ་ཉོན་མོངས་པ་ཅན་དང་བྲལ་བས་རང་མིང་གིས་དངོས་སུ་སྨྲོས་ལ། བསམ་གཏན་བཞི་པ་ལ་ནི་བསམ་གཏན་གྱི་སྐྱོན་ཐམས་ཅད་དང་བྲལ་བས་ཡོངས་སུ་དག་པའི་མིང་གིས་སྨྲོས་སོ། ། བསམ་གཏན་དང་པོ་དང་གཉིས་པ་ལ་བྱེ་བྲག་ཅི་ཡོད་ཅེ་ན། རྟོག་དཔྱོད་ལ་འདོད་ཆགས་དང་བྲལ་མ་བྲལ་གྱི་བྱེ་བྲག་གིས་ཏིང་ངེ་འཛིན་ཡོངས་སུ་རྫོགས་མ་རྫོགས་ཀྱི་ཁྱད་པར་ཡོད་དོ། ། བསམ་གཏན་གཉིས་པ་དང་གསུམ་པ་ལ་ཁྱད་པར་ཅི་ཡོད་ཅེ་ན། དགའ་བ་ཉོན་མོངས་པ་ཅན་ལ་འདོད་ཆགས་དང་བྲལ་མ་བྲལ་གྱི་བྱེ་བྲག་གིས་ཕན་འདོགས་པའི་ཡན་ལག་རྫོགས་མ་རྫོགས་ཀྱི་ཁྱད་པར་ཡོད་དོ། ། བསམ་གཏན་གསུམ་པ་དང་བཞི་པ་ལ་ཁྱད་པར་ཅི་ཡོད་ཅེ་ན།
བསམ་གཏན་གྱི་སྐྱོན་བརྒྱད་ལས་གྲོལ་མ་གྲོལ་གྱི་བྱེ་བྲག་གིས་ཡོངས་སུ་དག་མ་དག་གི་ཁྱད་པར་ཡོད་དོ། ། གཉིས་པ་ངོ་བོའི་སྒོ་ནས་དབྱེ་ན། ཉོན་མོངས་པ་ཅན་གྱི་བསམ་གཏན་དང༌། དག་པ་བའི་བསམ་གཏན་དང༌། ཟག་མེད་ཀྱི་བསམ་གཏན་ནོ། ། ཉོན་མོངས་པ་ཅན་གྱི་བསམ་གཏན་ནི། རང་སའི་ཉོན་མོངས་པས་ཀུན་ནས་བཅིངས་པའི་མ་དག་པའི་སྙོམས་འཇུག་གོ ། དབྱེ་ན་བཞི་སྟེ། སྲེད་པ་ཤས་ཆེ་བའི་བསམ་གཏན་དང༌། ལྟ་བ་ཤས་ཆེ་བའི་སྙོམས་འཇུག་དང༌།
ང་རྒྱལ་ཤས་ཆེ་བའི་བསམ་གཏན་དང༌། ཐེ་ཚོམ་ཤས་ཆེ་བའི་བསམ་གཏན་ནོ། ། དང་པོ་ནི་ཤིན་ཏུ་སྦྱངས་པའི་བདེ་བའི་རོ་མྱོང་བའི་སྲེད་པས་བཅིངས་བའི་སྙོམས་འཇུག་གོ ། གཉིས་པ་ནི་སྔོན་གྱི་མཐའ་ལ་རྟོག་པ་ལ་སོགས་པ་གང་ཡང་རུང་བས་དྲི་མ་ཅན་དུ་བྱས་པའི་སྙོམས་འཇུག་གོ ། གསུམ་པ་ནི་ཡོན་ཏན་མ་ཐོབ་པ་ཐོབ་བོ་སྙམ་པའི་ང་རྒྱལ་གྱིས་དྲི་མ་ཅན་དུ་བྱས་པའི་སྙོམས་འཇུག་གོ ། བཞི་པ་ནི་མ་རིག་པའི་དབང་གིས་ཐར་པ་ལ་ཐེ་ཚོམ་ཟ་བའི་ཡིད་གཉིས་ཀྱིས་མ་དག་པར་བྱས་པའི་སྙོམས་འཇུག་གོ ། དག་པ་བའི་བསམ་གཏན་ནི་ཚོར་བའི་སྒོ་ནས་འོག་ས་ལས་ངེས་པར་འབྱུང་བའི་ཞི་རགས་ཀྱི་རྣམ་པ་ཅན་གྱི་སྙོམས་འཇུག་གོ ། དབྱེ་ན་བཞི་སྟེ། ཉམས་པ་ཆ་མཐུན། གནས་པ་ཆ་མཐུན།
ཁྱད་པར་ཆ་མཐུན། ངེས་འབྱེད་ཆ་མཐུན་ནོ། ། དང་པོ་ནི། དག་པ་པ་གང་ཞིག་མཇུག་ཐོག་ཏུ་ཉོན་མོངས་སྐྱེ་བ་དང་རྗེས་སུ་མཐུན་པ། གཉིས་པ་ནི་མཇུག་ཐོག་ཏུ་རང་སའི་དག་པ་བ་སྐྱེ་བ་དང་རྗེས་སུ་མཐུན་པ། གསུམ་པ་ནི་མཇུག་ཐོག་ཏུ་གོང་ས་སྐྱེ་བ་དང་རྗེས་སུ་མཐུན་པ། བཞི་པ་ནི་མཇུག་ཐོག་ཏུ་ཟག་མེད་སྐྱེ་བ་དང་རྗེས་སུ་མཐུན་པའོ། ། ཟག་མེད་ཀྱི་བསམ་གཏན་ནི། ཡན་ལག་གི་སྒོ་ནས་འོག་ས་ལས་འདས་པའི་སྙོམས་འཇུག་གང་ཞིག་བདེན་པའི་རྣམ་པ་ཅན་གྱི་ཟག་མེད་ཀྱི་ཤེས་རབ་དང་མཚུངས་ལྡན་དུ་འབྱུང་བའོ། ། བསམ་གཏན་གྱི་སྙོམས་འཇུག་བསྟན་ཟིན་ཏོ། །
གཉིས་པ་གཟུགས་མེད་ཀྱི་སྙོམས་འཇུག་ལ། ངོ་བོ་ནི་དམིགས་པའི་སྒོ་ནས་འོག་ས་ལས་འདའ་བའི་སེམས་རྩེ་གཅིག་པ་མཚུངས་ལྡན་དང་བཅས་པའོ། ། དབྱེ་བ་ལ་གཉིས་ཏེ། སའི་སྒོ་ནས་དབྱེ་བ་དང༌། ངོ་བོའི་སྒོ་ནས་དབྱེ་བའོ། ། དང་པོ་ལ་བཞི་སྟེ། ནམ་མཁའ་མཐའ་ཡས་སྐྱེ་མཆེད་དང༌། རྣམ་ཤེས་མཐའ་ཡས་སྐྱེ་མཆེད་དང༌། ཅི་ཡང་མེད་པའི་སྐྱེ་མཆེད་དང༌། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དོ། །
དང་པོ་ནི། སྦྱོར་བའི་དུས་སུ་ནམ་མཁའི་འདུ་ཤེས་ཡིད་ལ་བྱེད་པས་གཟུགས་དང་ཐོགས་པའི་འདུ་ཤེས་རྣམ་པར་བཤིག་སྟེ། དངོས་གཞིའི་དུས་སུ་ནམ་མཁའ་ལ་དམིགས་པའི་ཏིང་ངེ་འཛིན་ལ་གསལ་སྣང་ཐོབ་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། དེ་ལ་གཟུགས་ཀྱི་འདུ་ཤེས་ནི་ཁ་དོག་དང་དབྱིབས་ཀྱི་འདུ་ཤེས་སོ། ། ཐོགས་པའི་འདུ་ཤེས་ནི་རྩིག་པ་དང་རྭ་བ་ལ་སོགས་པ་སྒྲིབ་པའི་འདུ་ཤེས་སོ། ། རྣམ་ཤེས་མཐའ་ཡས་སྐྱེ་མཆེད་ཀྱི་སྙོམས་འཇུག་ནི། སྦྱོར་བའི་དུས་སུ་ནམ་མཁའི་ཡུལ་ཅན་གྱི་རྣམ་ཤེས་ལ་དམིགས་ནས་དེ་ཉིད་མཐའ་ཡས་སོ་སྙམ་དུ་ཡིད་ལ་བྱེད་ཅིང༌། དངོས་གཞིའི་དུས་སུ་དེ་ཉིད་ལ་གསལ་སྣང་ཐོབ་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། ཅི་ཡང་མེད་པའི་སྐྱེ་མཆེད་ཀྱི་སྙོམས་འཇུག་ནི། སྦྱོར་བའི་དུས་སུ་ཐོགས་བཅས་སམ་ཐོགས་མེད་ཀྱི་དམིགས་པ་ཅི་ཡང་མེད་དོ་སྙམ་དུ་ཡིད་ལ་བྱེད་ཅིང༌།
དངོས་གཞིའི་དུས་སུ་དེ་ཉིད་ལ་གསལ་སྣང་ཐོབ་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ཀྱི་སྙོམས་འཇུག་ནི། སྦྱོར་བའི་དུས་སུ་འདུ་ཤེས་རགས་པ་ནི་ནད་དང་འབྲས་དང་ཟུག་རྔུའོ། ། འདུ་ཤེས་མེད་པ་ནི་ཀུན་ཏུ་རྨོངས་པའོ། ། འདུ་ཤེས་རགས་པ་ཡོད་པ་ཡང་མ་ཡིན་ཕྲ་བ་མེད་པའང་མིན་པ་ནི་ཞི་བའོ་སྙམ་དུ་ཡིད་ལ་བྱེད་ཅིང༌། དངོས་གཞིའི་དུས་སུ་དེ་ཉིད་ལ་གསལ་སྣང་ཐོབ་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། ངོ་བོའི་སྒོ་ནས་དབྱེ་བ་ནི་སྔ་མ་ལྟར་ཡིན་ལ། ཁྱད་པར་ནི་སྲིད་རྩེ་ལ་ཟག་མེད་མེད་དེ། སེམས་ཀྱི་རྒྱུ་བ་མི་གསལ་བའི་ཕྱིར་རོ། ། ཁྱད་པར་ཆ་མཐུན་ཡང་མེད་དེ།
གོང་ས་མེད་པའི་ཕྱིར་རོ། ། ཅིའི་ཕྱིར་བསམ་གཏན་རྣམས་ཡན་ལག་གིས་འདའ་ཞིང་གཟུགས་མེད་རྣམས་དམིགས་པས་འདའ་ཞེ་ན། བསམ་གཏན་གྱི་སྙོམས་འཇུག་རྣམས་ནི་ཡན་ལག་མི་འདྲ་བའི་ཁྱད་པར་ཡོད་པས་ཡན་ལག་སྔ་མ་སྔ་མ་རྣམས་སྤངས་ནས་ཕྱི་མ་ཕྱི་མ་ལ་གནས་པའི་ཕྱིར། ཡན་ལག་གིས་འདའ་བ་ཞེས་བྱའོ། ། དམིགས་པས་འདའ་བ་ནི་མ་ཡིན་ཏེ། ས་གོང་འོག་ཀུན་ཏུ་ལྟ་བའི་ཕྱིར། གཟུགས་མེད་པ་རྣམས་ནི་ཞི་གནས་སུ་རོ་གཅིག་པས་ཡན་ལག་མི་འདྲ་བ་མེད་པས་ཡན་ལག་གི་སྒོ་ནས་འདའ་བ་མ་ཡིན་ལ། དམིགས་པ་སྔ་མ་སྔ་མ་རྣམས་བོར་ནས་ཕྱི་མ་ཕྱི་མ་ལ་གནས་པའི་ཕྱིར་དམིགས་པས་འདའ་བ་ཞེས་བྱའོ། ། གཉིས་པ་སྙོམས་འཇུག་གི་མི་མཐུན་ཕྱོགས་ངོས་གཟུང་བ་ལ། བསམ་གཏན་གྱི་མི་མཐུན་ཕྱོགས་ནི་ཆེན་པོ་དང་འབྲིང་དང་ཆུང་ངུ་རྣམ་པ་གསུམ་སྟེ།
དེ་ལ་ཆེན་པོ་ནི་འདོད་པ་ལ་འདུན་པ་དང་རྣམ་འཚེ་སྟེ། དེས་བསམ་གཏན་ཐོབ་པ་ལ་གེགས་བྱེད་པས་སོ། ། འབྲིང་ནི་རྟོག་དཔྱོད་དེ། ཐོབ་ཟིན་ཁྱད་པར་དུ་གྱུར་པ་ལ་གེགས་བྱེད་པས་སོ། ། ཆུང་ངུ་ནི་དགའ་བ་དང་བདེ་བ་སྟེ། སེམས་ལས་སུ་རུང་བའི་མཆོག་ཐོབ་པ་ལ་གེགས་བྱེད་དོ། ། དེ་ལ་མི་མཐུན་ཕྱོགས་ཆེན་པོ་དང་བྲལ་བ་ནི་བསམ་གཏན་དང་པོའོ། ། མི་མཐུན་ཕྱོགས་འབྲིང་དང་བྲལ་བ་ནི་བསམ་གཏན་གཉིས་པ་དང་གསུམ་པའོ། ། མི་མཐུན་ཕྱོགས་ཆུང་ངུ་དང་བྲལ་བ་ནི་བསམ་གཏན་བཞི་པ་ཡིན་པས་བསམ་གཏན་བཞི་པ་ནི་སེམས་ལས་སུ་རུང་བའི་མཆོག་གོ ། གཟུགས་མེད་ཀྱི་མི་མཐུན་ཕྱོགས་ལ་ཡང་ཐོགས་བཅས་ཀྱི་འདུ་ཤེས་དང་ཐོགས་མེད་ཀྱི་འདུ་ཤེས་གཉིས་སོ། །
དེ་ལ་ཐོགས་བཅས་ཀྱི་འདུ་ཤེས་དང་བྲལ་བ་ལས་ནི་ནམ་མཁའ་མཐའ་ཡས་སྐྱེ་མཆེད་ཐོབ་བོ། ། ཐོགས་མེད་ཀྱི་འདུ་ཤེས་ལ་ཡང་ནམ་མཁའི་འདུ་ཤེས་དང༌། ཡུལ་ཅན་རྣམ་ཤེས་ཀྱི་འདུ་ཤེས་གཉིས་ལས། ནམ་མཁའི་འདུ་ཤེས་དང་བྲལ་བ་ལས་ནི་རྣམ་ཤེས་མཐའ་ཡས་སྐྱེ་མཆེད་ཐོབ་བོ། ། ཡུལ་ཅན་རྣམ་ཤེས་ཀྱི་འདུ་ཤེས་ལ་ཡང་རགས་པ་དང་ཕྲ་བ་གཉིས་ལས། རགས་པ་དང་བྲལ་བ་ལས་ནི་ཅི་ཡང་མེད་པའི་སྐྱེ་མཆེད་ཐོབ་བོ། ། ཕྲ་བའི་འདུ་ཤེས་ལ་ཡང་གཉིས་ཏེ། ཅུང་ཟད་ཕྲ་བ་དང༌། ཤིན་ཏུ་ཕྲ་བའོ། ། ཅུང་ཟད་ཕྲ་བའི་འདུ་ཤེས་དང་བྲལ་བ་ལས་ནི་སྲིད་རྩེ་ཐོབ་བོ། །
ཐ་མ་ནི་སྐྱོན་མ་ཡིན་པས་མི་སྤོང་ངོ༌། ། གསུམ་པ་ཇི་ལྟར་ཐོབ་པའི་ཚུལ་ལ། དང་པོ་རྣལ་འབྱོར་པས་འདོད་པ་ལ་འདུན་པ་དང་གནོད་སེམས་གཉིས་སྡུག་བསྔལ་གྱི་རྩ་བར་མཐོང་ནས་འདོད་པའི་ཉེས་དམིགས་ལ་རྟོག་པ་དང་དཔྱོད་པ་གཉིས་པོས་དེ་སྤོང་བ་ལ་ཞུགས་པས་དབེན་པ་ལས་སྐྱེས་པའི་དགའ་བདེ་ཅན་གྱི་བསམ་གཏན་དང་པོ་ཐོབ་བོ། ། དེའི་འོག་ཏུ་རྟོག་དཔྱོད་གཉིས་རྒྱུད་འཁྲུག་བྱེད་དུ་མཐོང་ནས་ནང་རབ་ཏུ་དྭང་བས་དེ་སྤང་བར་ཞུགས་པས་ཏིང་ངེ་འཛིན་ལས་སྐྱེས་པའི་དགའ་བདེ་ཅན་གྱི་བསམ་གཏན་གཉིས་པ་ཐོབ་བོ། ། དེའི་འོག་ཏུ་དགའ་བ་ཡང་ཡིད་གཡོ་བར་བྱེད་པའི་ཏིང་ངེ་འཛིན་གྱི་སྐྱོན་དུ་མཐོང་ནས་དྲན་ཤེས་བཞིན་བཏང་སྙོམས་ཀྱིས་དེ་སྤོང་བ་ལ་ཞུགས་པས་དགའ་བ་མེད་པའི་བདེ་བ་ཅན་གྱི་བསམ་གཏན་གསུམ་པ་ཐོབ་བོ། ། དེའི་འོག་ཏུ་བདེ་བ་ཡང་སེམས་ལ་འགྱུར་བ་སྐྱེད་བྱེད་ཀྱི་ཏིང་ངེ་འཛིན་གྱི་མི་མཐུན་ཕྱོགས་སུ་མཐོང་ནས་དྲན་པ་དང་བཏང་སྙོམས་ཡང་དག་གཉིས་ཀྱིས་དེ་སྤོང་བ་ལ་ཞུགས་པས་ཚོར་བ་བཏང་སྙོམས་ཅན་གྱི་བསམ་གཏན་བཞི་པ་ཐོབ་བོ། ། དེ་ནས་ཡུལ་ལ་མཚན་མར་འཛིན་པ་ཡང་རྒྱུད་འཁྲུག་བྱེད་དུ་རྟོགས་ནས་འདུ་ཤེས་ལས་ངེས་པར་འབྱུང་བའི་དོན་དུ་གཟུགས་མེད་པའི་སྙོམས་འཇུག་སྒོམ་པར་བྱེད་དོ། ། དེ་ལ་ཡང་དང་པོར་གཟུགས་དང་ཐོགས་པའི་འདུ་ཤེས་རགས་པར་མཐོང་ནས་གཉེན་པོ་ནམ་མཁའི་འདུ་ཤེས་ཀྱིས་དེ་སྤོང་བ་ལ་ཞུགས་པས་ནམ་མཁའ་མཐའ་ཡས་སྐྱེ་མཆེད་ཐོབ་བོ། ། དེའི་འོག་ཏུ་ནམ་མཁའི་འདུ་ཤེས་སྤོང་བའི་དོན་དུ་རྣམ་ཤེས་མཐའ་ཡས་བསྒོམ་པས་དེ་སྤངས་པ་ན་རྣམ་ཤེས་མཐའ་ཡས་སྐྱེ་མཆེད་ཐོབ་བོ། ། དེའི་འོག་ཏུ་རྣམ་ཤེས་ཀྱི་འདུ་ཤེས་ཀྱང་སྐྱོན་དུ་མཐོང་ནས་ཅི་ཡང་མེད་པའི་འདུ་ཤེས་ཀྱི་དེ་སྤོང་བ་ལ་ཞུགས་པས་ཅི་ཡང་མེད་པའི་སྐྱེ་མཆེད་ཐོབ་བོ། །
དེའི་འོག་ཏུ་ཅི་ཡང་མེད་པ་ལ་ཉེས་དམིགས་སུ་བལྟས་ནས་ཡོད་མིན་མེད་མིན་གྱི་འདུ་ཤེས་ཀྱིས་དེ་སྤོང་བ་ལ་ཞུགས་པས་སྲིད་རྩེ་ཐོབ་བོ། ། འདི་ལ་ངེས་པར་འབྱུང་བའི་འདུ་ཤེས་ནི་བདག་མེད་རྟོགས་པ་ལས་གཞན་མེད་པའི་ཕྱིར་དེའི་གོང་ན་འཇིག་རྟེན་པའི་གནས་གཞན་མེད་དོ། ། བཞི་པ་དམིགས་རྣམ་དཔྱད་པ་ཉོན་མོངས་པ་ཅན་དང༌། དག་པ་པ་དང༌། ཟག་མེད་གསུམ་ལས། དང་པོ་ནི་རང་སའི་ཟག་བཅས་ཀྱིས་དངོས་གཞི་ལ་དམིགས་འོག་མ་ལ་མི་དམིགས་ཏེ། འདོད་ཆགས་དང་བྲལ་བའི་ཕྱིར། གོང་ས་ལ་མི་དམིགས་ཏེ། ས་རྣམས་ནི་སྲེད་པས་སོ་སོར་བཅད་པས་སོ། ། ཟག་མེད་ལ་མི་དམིགས་ཏེ།
དགེ་བ་ཉིད་འབའ་ཞིག་ཏུ་ཐལ་བར་འགྱུར་བའི་ཕྱིར་ཞེས་པ་ནི་མཛོད་ཀྱི་དོན་ནོ། ། འདི་ནི་རགས་པའི་རྣམ་གཞག་ཡིན་གྱི་ཞིབ་མོར་དཔྱད་ན་གོང་འོག་གང་ལ་ཡང་དམིགས་པར་གསལ་ཏེ། འོག་མའི་སེམས་ཅན་ལ་གཙང་བདེ་རྟག་སོགས་སུ་འཛིན་པ་དང་དེ་ལས་ཁྱད་པར་དུ་འཕགས་པར་ལྟ་བའི་ཕྱིར་དང༌། གོང་ས་ལ་ཡང་ཐོབ་འདོད་ཀྱི་འདུན་པ་དང་མཚུངས་ལྡན་གྱི་འདོད་ཆགས་དང༌། གོང་མ་མ་ཐོབ་ཀྱང་ཐོབ་སྙམ་པའི་ང་རྒྱལ་དང༌། དེའི་རྟེན་གྱི་བདག་ལ་ཡང་དམིགས་པའི་ཕྱིར། བསྡུ་བ་ལས། གོང་མར་སྐྱེས་པ་རྣམས་ནི་འོག་མའི་སེམས་ཅན་རྣམས་ལས་འདིར་བདག་ཉིད་རྟག་པ་བརྟན་པ་དང་གཙང་བ་དང་ཡོན་ཏན་ཁྱད་པར་དུ་འཕགས་པ་ཡིན་ནོ་སྙམ་དུ་རློམ་པའི་ཕྱིར་ཞེས་གསུངས་ཤིང༌། མངོན་པ་གོང་མ་ལས་མ་རིག་པ་དང་ལྟ་བ་དང་ཐེ་ཚོམ་གྱིས་འོག་མ་ལ་ཡང་དམིགས་པ་གསུངས་པའི་ཕྱིར། ཟག་མེད་ལ་ཡང་དངོས་སུ་མི་དམིགས་ཀྱང་བག་ཆགས་ཀྱི་སྒོ་ནས་དམིགས་པར་བཤད་དོ། །
བསམ་གཏན་དག་པ་བ་དང་གཟུགས་མེད་ཀྱི་དམིགས་པ་ནི་འདུས་བྱས་དང་འདུས་མ་བྱས་གཉིས་གང་ཅི་ཡོད་པ་ཐམས་ཅད་དང་རང་གཞན་གྱི་རྒྱུད་ཐམས་ཅད་ཡིན་ལ། གཟུགས་མེད་ཀྱི་སེམས་དགེ་བ་རྣམས་ཀྱི་དམིགས་པ་ནི་ས་འོག་མའི་ཟག་བཅས་ཀྱི་དངོས་པོ་མ་ཡིན་ཏེ། ས་འོག་མའི་ཟག་བཅས་རྣམས་ནི་རབ་ཏུ་མ་ཞི་བའི་ཕྱིར་རོ། ། དེ་ཉིད་ཀྱི་ཕྱིར་ས་འོག་མ་ལས་འདས་པ་ཞེས་བཤད་དོ། ། བསམ་གཏན་གྱི་དགེ་བ་རྣམས་ནི་ས་འོག་མ་ལ་དམིགས་པ་མ་ཡིན་ཏེ། དམིགས་པ་ལས་འདའ་བ་མེད་པས་ཀུན་ཏུ་བལྟ་བ་ཡིན་པའི་ཕྱིར་རོ། ། དེས་ན་འདི་ནི་རང་ས་དང་གོང་སའི་ཟག་བཅས་དང་ཟག་མེད་དང་འོག་སའི་ཟག་མེད་ལ་ཡང་དམིགས་པར་བལྟའོ། ། མཛོད་ལས། སྲེད་བཅས་རང་གི་སྲིད་ལ་དམིགས། ། བསམ་གཏན་དགེ་ཡུལ་ཡོད་རྒུ་ཡིན། །
གཟུགས་མེད་དངོས་གཞི་དགེ་རྣམས་ཀྱི། ། སྤྱོད་ཡུལ་ཟག་བཅས་འོག་མ་མིན། ། ཞེས་སོ། ། འདི་མིན་རྣམ་བཤད་ལས་བྱུང་བ་ཇི་ལྟ་བ་བཞིན་ནོ། ། ཚད་མེད་པ་ལ་བཞི་སྟེ། རྒྱུ་དང༌། ངོ་བོ་དང༌། གྲངས་ངེས་དང༌། འབྲས་བུའོ། ། དེ་ལ་དང་པོ་རྒྱུའི་རྐྱེན་ནི་རིགས་ཡིན་ལ།
བདག་པོའི་རྐྱེན་ནི་དགེ་བའི་བཤེས་གཉེན་ནོ། ། དེ་མ་ཐག་པའི་རྐྱེན་ནི་རིག་པ་སྔ་མའོ། ། དམིགས་པའི་རྐྱེན་ནི་མཐའ་ཡས་པའི་སེམས་ཅན་ནོ། ། གཉིས་པ་ངོ་བོ་ལ་གསུམ་སྟེ། མཚན་ཉིད་དང༌། མཚོན་བྱའི་སྒྲ་དོན་དང༌། དབྱེ་བའོ། ། དེ་ལ་མཚན་ཉིད་ནི། མཐའ་ཡས་པའི་སེམས་ཅན་ལ་དམིགས་པའི་བརྩེ་བའི་རྣམ་པ་ཅན་གྱི་རིག་པའོ། ། མཚོན་བྱའི་སྒྲ་དོན་ནི་གསུམ་སྟེ།
དམིགས་པའི་སྒོ་ནས་བཞག་པ་དང༌། འབྲས་བུའི་སྒོ་ནས་བཞག་པ་དང༌། ཡུལ་གྱི་སྒོ་ནས་བཞག་པའོ། ། དང་པོ་ནི། སེམས་ཅན་ཚད་མེད་པ་ལ་དམིགས་པའི་ཕྱིར་ཚད་མེད་དོ། ། གཉིས་པ་ནི། ཚོགས་གཉིས་ཚད་མེད་པ་ཐོབ་པའི་རྒྱུར་གྱུར་པས་ཚད་མེད་དོ། ། གསུམ་པ་ནི། ཡེ་ཤེས་ཚད་མེད་པའི་སྤྱོད་ཡུལ་དུ་གྱུར་པས་ན་ཚད་མེད་དོ། ། དབྱེ་བ་ལ་གཉིས་ཏེ།
རྣམ་པའི་སྒོ་ནས་དབྱེ་བ་དང༌། དམིགས་པའི་སྒོ་ནས་དབྱེ་བའོ། ། དང་པོ་ལ་གཉིས་ཏེ། བདེ་བའི་དགོངས་པ་ཅན་དང༌། ཕན་པའི་དགོངས་པ་ཅན་ནོ། ། དང་པོ་ལ་གསུམ་ལས། བྱམས་པ་ཚད་མེད་ནི། བསམ་གཏན་ལ་བརྟེན་ནས་དམིགས་ཡུལ་སེམས་ཅན་བདེ་བ་དང་ཕྲད་པར་འདོད་པའི་རྣམ་པ་ཅན་གྱི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། སྙིང་རྗེ་ནི། དམིགས་ཡུལ་སེམས་ཅན་སྡུག་བསྔལ་དང་བྲལ་བར་འདོད་པའི་རྣམ་པ་ཅན་དང༌།
དགའ་བ་ནི། བདེ་བ་དང་མི་བྲལ་བར་འདོད་པའི་རྣམ་པ་ཅན་གྱི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པའོ། ། གཉིས་པ་ཕན་པའི་དགོངས་པ་ཅན་ནི། བཏང་སྙོམས་ཚད་མེད་ནི། ཆགས་སྡང་གི་ཉོན་མོངས་པ་དང་བྲལ་བར་འདོད་པའི་རྣམ་པ་ཅན་གྱི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པའོ། ། མདོ་སྡེ་རྒྱན་ལས། སེམས་ཅན་ཀུན་ལ་བརྩེ་བ་ཅན། ། ཕྲད་དང་བྲལ་བའི་དགོངས་པ་ཅན། ། མི་འབྲལ་བདེ་བའི་དགོངས་པ་ཅན། ། ཕན་དགོངས་ཁྱོད་ལ་ཕྱག་འཚལ་ལོ། །
ཞེས་གསུངས་པ་ལྟར་རོ། ། དེ་ལ་བྱམས་པ་དང་སྙིང་རྗེ་དང་དགའ་བ་ཚད་མེད་གསུམ་ནི་བདེ་བའི་དགོངས་པ་ཅན་ཡིན་ཏེ། མཐོང་བའི་ཆོས་ལ་བདེ་བར་བྱེད་པའི་དོན་སེམས་པའི་ཕྱིར་རོ། ། བཏང་སྙོམས་ཚད་མེད་ནི་ཕན་པའི་དགོངས་པ་ཅན་ཡིན་ཏེ། མ་འོངས་པ་ལ་ཕན་པའི་རྒྱུ་ཆགས་སྡང་དང་བྲལ་བར་འདོད་པའི་ཕྱིར་རོ། ། དེ་ལ། སེམས་ཅན་ཀུན་ལ་བརྩེ་བ་ཅན། ། ཞེས་པ་ནི་མདོར་བསྟན་ཏོ། ། དེ་ལ་གཉིས་ཏེ། བདེ་བའི་དགོངས་པ་ཅན་དང༌།
ཕན་པའི་དགོངས་པ་ཅན་ནོ། ། བདེ་བའི་དགོངས་པ་ཅན་ལ་གསུམ་སྟེ། ཕྲད་པའི་དགོངས་པ་ཅན་དང༌། བྲལ་བའི་དགོངས་པ་ཅན་དང༌། མི་འབྲལ་བའི་དགོངས་པ་ཅན་ནོ། ། ཕྲད་པའི་དགོངས་པ་ཅན་ནི་བྱམས་པའོ། ། བྲལ་བའི་དགོངས་པ་ཅན་ནི་སྙིང་རྗེའོ། ། མི་འབྲལ་བའི་དགོངས་པ་ཅན་ནི་དགའ་བ་ཚད་མེད་དོ། ། ཕན་པའི་དགོངས་པ་ཅན་ནི་བཏང་སྙོམས་ཚད་མེད་དོ། ། གཞན་དག་གིས་ཕན་པ་དང་བདེ་བའི་ཁྱད་པར་ཡང་མ་ཕྱེད་དོ། །
གཉིས་པ་དམིགས་པའི་བྱེ་བྲག་གིས་དབྱེ་བ་ལ་གསུམ་སྟེ། དབྱེ་བ་དང༌། བྱེད་ལས་དང༌། ས་མཚམས་སོ། ། དང་པོ་ལ་སེམས་ཅན་ལ་དམིགས་པའི་ཚད་མེད་དང༌། ཆོས་ལ་དམིགས་པའི་ཚད་མེད། དམིགས་པ་མེད་པ་ལ་དམིགས་པའི་ཚད་མེད་དོ། ། དང་པོ་ནི། དམིགས་ཡུལ་སེམས་ཅན་སྡུག་བསྔལ་བ་ལ་བདེ་བར་འཛིན་པའི་སེམས་ཅན་ལ་དམིགས་ནས། བདེ་བར་འཛིན་པ་དང་བྲལ་བར་འདོད་པའི་རྣམ་པ་ཅན་ནོ། །
གཉིས་པ་ནི་སྐད་ཅིག་རེ་རེས་འཇིག་པ་ལ་རྟག་པར་འཛིན་པའི་སེམས་ཅན་ལ་དམིགས་ནས། རྟག་འཛིན་དང་བྲལ་བར་འདོད་པའི་བརྩེ་བའི་རྣམ་པ་ཅན་ནོ། ། གསུམ་པ་ནི། སྒྱུ་མ་ལྟ་བུ་ལ་བདེན་པར་འཛིན་པའི་སེམས་ཅན་ལ་དམིགས་ནས། བདེན་འཛིན་དང་བྲལ་བར་འདོད་པའི་བརྩེ་བའི་རྣམ་པ་ཅན་ནོ། ། གཉིས་པ་བྱེད་ལས་ནི། སེམས་ཅན་ལ་དམིགས་པའི་ཚད་མེད་ཀྱིས་གནས་སྐབས་སུ་སྡུག་བསྔལ་ལས་སྐྱོབ་པ་དང༌། ཆོས་ལ་དམིགས་པའི་ཚད་མེད་ཀྱིས་མཐར་ཐུག་སྡུག་བསྔལ་ལས་སྐྱོབ་པ་དང༌། དམིགས་པ་མེད་པའི་ཚད་མེད་ཀྱིས་སྲིད་ཞི་མཐའ་དག་གི་རྒྱུད་པ་ལས་སྐྱོབ་པའི་བྱ་བ་བྱེད་དོ། ། གསུམ་པ་ས་མཚམས་ནི།
བྱང་ས་ལས། དང་པོ་ནི་མུ་སྟེགས་པ་དང་ཐུན་མོང་བ་དང༌། གཉིས་པ་ཉན་རང་དང་ཐུན་མོང་བ་དང༌། གསུམ་པ་ཐུན་མོང་མ་ཡིན་པར་བཤད་དོ། ། བློ་གྲོས་མི་ཟད་པའི་མདོ་ལས་ནི། སེམས་ཅན་ལ་དམིགས་པའི་ཚད་མེད་པ་མོས་སྤྱོད་ཀྱི་ས་དང༌། ཆོས་ལ་དམིགས་པའི་ཚད་མེད་པ་ས་དང་པོ་ནས་བདུན་པའི་བར་དང༌། དམིགས་པ་མེད་པ་ནི་དག་པ་ས་གསུམ་ན་ཡོད་པར་བཤད་དོ། ། གྲངས་ངེས་ནི། མི་མཐུན་ཕྱོགས་གནོད་སེམས་དང་རྣམ་འཚེ་དང་མི་དགའ་བ་དང་ཉེ་རིང་དུ་འཛིན་པ་བཞིའི་བྱེ་བྲག་གིས་གཉེན་པོ་བྱམས་སོགས་ཚད་མེད་བཞིར་ངེས་སོ། །
འབྲས་བུ་ལ་གཉིས་ཏེ། གནས་སྐབས་ཀྱི་འབྲས་བུ་དང༌། མཐར་ཐུག་གི་འབྲས་བུའོ། ། དང་པོ་ནི། ཚངས་པའི་གནས་སུ་སྐྱེ་བ་རྣམ་སྨིན་གྱི་འབྲས་བུ། ཚོགས་རྫོགས་པར་བྱེད་པ་བདག་པོའི་འབྲས་བུ། སེམས་ཅན་སྨིན་པར་བྱེད་པ་ནི་སྐྱེས་བུ་བྱེད་པའི་འབྲས་བུ། རྟག་ཏུ་དེ་དང་མི་འབྲལ་བ་རྒྱུ་མཐུན་གྱི་འབྲས་བུ། གནོད་སེམས་སོགས་དང་བྲལ་བ་བྲལ་བའི་འབྲས་བུ་སྟེ། གཉིས་པ་མཐར་ཐུག་གི་འབྲས་བུ་ནི་རྣམ་པ་ཐམས་ཅད་མཁྱེན་པ་ཉིད་དོ། །
ཞི་གནས་དང་ལྷག་མཐོང་བཤད་པ་ལ། ཞི་གནས་ཀྱི་ངོ་བོ་ནི་དམིགས་པ་ལ་སེམས་རྒྱུན་དུ་འཇོག་པར་བྱེད་པའོ། ། སྒྲ་དོན་ནི་རྣམ་གཡེང་ཞི་ནས་དམིགས་པ་གཅིག་ལ་རྒྱུན་ཆགས་སུ་གནས་པའི་ཕྱིར་རོ། ། དབྱེ་བ་ནི་མཚན་མ་དང་བཅས་པ་དང༌། མཚན་མ་མེད་པའོ། ། དང་པོ་ནི། དམིགས་པའི་མཚན་མ་གང་ཡང་རུང་བ་གཅིག་བཟུང་ནས་དེ་ལ་རྩེ་གཅིག་ཏུ་གནས་པའོ། ། གཉིས་པ་ནི། སྟོང་ཉིད་ལ་རྩེ་གཅིག་ཏུ་མཉམ་པར་འཇོག་པའི་ཞི་གནས་སོ། ། ཇི་ལྟར་སྒྲུབ་པའི་ཚུལ་ནི།
གང་ཟག་གི་རིགས་ཀྱི་དབྱེ་བས་ལྔར་རྣམ་པར་གཞག་པ་ཡིན་ཏེ། ཉོན་མོངས་པའི་ཀུན་སློང་རྟོག་པ་ཞི་བའི་དབང་དུ་མཛད་དེ་དབུགས་འབྱུང་རྔུབ་ལ་དམིགས་ཏེ་ཞི་གནས་སྒྲུབ་པའི་ཚུལ་གསུངས་ལ། ཉོན་མོངས་པ་རང་གི་ངོ་བོ་ཞི་བའི་དོན་དུ་ནི་བཞི་གསུངས་ཏེ། འདོད་ཆགས་ཞི་བའི་དོན་དུ་མི་སྡུག་པའི་ཏིང་ངེ་འཛིན་དང༌། ཞེ་སྡང་ཞི་བའི་དོན་དུ་བྱམས་སོགས་ཚད་མེད་པ་བཞི་ལ་དམིགས་པའི་ཏིང་ངེ་འཛིན་དང༌། གཏི་མུག་གི་གཉེན་པོར་རྟེན་ཅིང་འབྲེལ་བར་འབྱུང་བ་ལ་དམིགས་པ་དང༌། ང་རྒྱལ་ཞི་བའི་དོན་དུ་ཁམས་ཀྱི་རབ་ཏུ་དབྱེ་བ་ལ་དམིགས་པའི་ཏིང་ངེ་འཛིན་དང་ལྔ་གསུངས་སོ། ། འོག་ས་ལས་འདས་ནས་གོང་མའི་གོང་མ་འཐོབ་པའི་དོན་དུ་ནི་ཞི་རགས་ཀྱི་རྣམ་པ་ཅན་གྱི་ཏིང་ངེ་འཛིན་བསྒོམ་པར་གསུངས་ཏེ། འདི་ནི་གོང་དུ་བཤད་པ་ལྔ་པོ་མཐར་ཕྱིན་པར་བྱ་བའི་དོན་དུ་བསྒོམ་པར་བྱ་བ་སྟེ། ལྔ་པོ་ཐམས་ཅད་ཀྱི་ཐུན་མོང་བའོ། །
སྒྲུབ་ཚུལ་ལྔ་པོ་འདི་ནི་ཞི་གནས་ཀྱི་མི་མཐུན་ཕྱོགས་ལྔ་སེལ་བའི་དོན་དུ་གསུངས་སོ། ། དེ་བཞིན་གཤེགས་པའི་སྐུ་གཟུགས་ལ་དམིགས་པའི་ཞི་གནས་སྒྲུབ་ཚུལ་ཡང་གསུངས་སོ། ། དེ་དག་གི་རིམ་པ་དེ་མཉམ་པར་གཞག་པ་ན་བྱིང་བར་གྱུར་པ་དེའི་ཚེ་མཆོག་ཏུ་དགའ་བའི་ཡུལ་དེ་བཞིན་གཤེགས་པའི་སྐུ་གཟུགས་ཡིད་ལ་བྱེད་པས་བྱིང་བ་བསལ་བའི་ཕྱིར་སྐུ་གཟུགས་ལ་དམིགས་པའི་ཞི་གནས་བསྒོམ་པར་གསུངས་པ་ཡིན་ནོ། ། ཡུལ་ཡིད་དུ་འོང་བ་ལ་སེམས་རྒོད་པར་གྱུར་པ་དེའི་ཚེ་མི་སྡུག་པ་ལ་དམིགས་པའི་ཏིང་ངེ་འཛིན་བསྒོམ་པར་བྱའོ། ། ཐུན་མོང་གི་ཡུལ་མི་སྡུག་པ་ལ་དམིགས་པས་ཞེ་སྡང་སྐྱེས་པ་དེའི་ཚེ་བྱམས་སོགས་ལ་དམིགས་པའི་ཏིང་ངེ་འཛིན་བསྒོམ་པའོ། ། ཡུལ་བར་མའི་རང་བཞིན་ལ་རྨོངས་པའི་ཚེ་རྟེན་འབྲེལ་ལུགས་འབྱུང་ལུགས་བཟློག་གི་ཏིང་ངེ་འཛིན་བསྒོམ་པར་བྱའོ། ། ཏིང་ངེ་འཛིན་ལ་ཅུང་ཟད་དབང་འབྱོར་པ་ན་ང་རྒྱལ་སྐྱེ་བས་དེའི་ཚེ་ཁམས་ཀྱི་རབ་ཏུ་དབྱེ་བ་ལ་དམིགས་པའི་ཏིང་ངེ་འཛིན་བསྒོམ་པའོ། ། ཉོན་མོངས་པ་དེ་དག་གིས་ཀུན་སློང་རྣམ་པར་རྟོག་པ་རྟ་རྒོད་ལྟར་འདུལ་བར་དཀའ་བ་ཞི་བའི་དོན་དུ་ནི་དབུགས་འབྱུང་རྔུབ་ལ་དམིགས་པའི་ཏིང་ངེ་འཛིན་བསྒོམ་པར་བྱེད་དོ། ། ཞི་གནས་འདི་དག་གི་མི་མཐུན་ཕྱོགས་ངོས་གཟུང་བ་ནི། དབུས་མཐའ་ལས།
ལེ་ལོ་དང་ནི་གདམས་ངག་རྣམས། ། བརྗེད་དང་བྱིང་དང་རྒོད་པ་དང༌། ། འདུ་མི་བྱེད་དང་འདུ་བྱེད་དེ། ། འདི་དག་ཉེས་པ་ལྔར་འདོད་དོ། ། ཞེས་གསུངས་པ་ལྟར་རོ། ། དེ་ལ་ལེ་ལོ་དང་གདམས་ངག་བརྗེད་པ་གཉིས་ཀྱིས་ནི་སྦྱོར་བའི་གནས་སྐབས་ལ་སྒྲིབ་པར་བྱེད་དེ། ལེ་ལོས་ནི་ཏིང་ངེ་འཛིན་བསྒོམ་པ་ལ་མི་འཇུག་ཅིང༌། གདམས་ངག་བརྗེད་པས་བསྒོམ་བྱའི་དོན་ལ་ཡང་དག་པར་འཇོག་མི་ནུས་པའི་ཕྱིར་རོ། ། བྱིང་རྒོད་གཉིས་ཀྱིས་ནི་དངོས་གཞིའི་གནས་སྐབས་ལ་སྒྲིབ་པར་བྱེད་དེ། སེམས་བྱིང་བས་ཏིང་ངེ་འཛིན་གྱི་དམིགས་པ་རྣམས་གསལ་བར་འཛིན་མི་ནུས་པའི་ཕྱིར་རོ། །
སེམས་རྒོད་པས་ཏིང་ངེ་འཛིན་གྱི་ཡུལ་མ་ཡིན་པ་ལ་སེམས་རྣམ་པར་གཡེང་བའི་ཕྱིར་རོ། ། ཐ་མ་གཉིས་ཀྱིས་ནི་ཏིང་ངེ་འཛིན་ཁྱད་པར་དུ་འགྲོ་བ་ལ་གེགས་བྱེད་དེ། བྱིང་རྒོད་བྱུང་བར་མཐོང་བ་དེའི་ཚེ་གཉེན་པོ་འདུ་མི་བྱེད་པ་ནི་ཏིང་ངེ་འཛིན་གྱི་མི་མཐུན་ཕྱོགས་ཀྱི་དབང་དུ་འགྲོ་བའི་ཕྱིར་རོ། ། ཏིང་ངེ་འཛིན་གསལ་བའི་དུས་སུ་གཉེན་པོ་མངོན་པར་འདུ་བྱེད་པ་ནི་དགོས་པ་མེད་བཞིན་དུ་འབད་པའི་རྩོལ་བས་ཏིང་ངེ་འཛིན་གྱི་གནས་པ་རྒྱུན་གཅོད་པའི་ཕྱིར་རོ། ། ཏིང་ངེ་འཛིན་གྱི་སྐྱོན་གྱི་གཙོ་བོ་བྱིང་རྒོད་གཉིས་ཀྱང་ལྔ་པོ་འདི་དག་གི་ནང་དུ་འདུས་སོ། ། ཉེས་པ་འདི་དག་གི་གཉེན་པོ་ལ་སྤོང་བའི་འདུ་བྱེད་བརྒྱད་དོ། ། ལེ་ལོའི་གཉེན་པོ་དད་པ་དང་འདུན་པ་རྩོལ་བ་དང་ཤིན་ཏུ་སྦྱངས་བ་དང་བཞིའོ། ། དེ་ལ་དད་པས་ནི་ཏིང་ངེ་འཛིན་གྱི་ཡོན་ཏན་ལ་ཡིད་ཆེས་པས་ཏིང་ངེ་འཛིན་བསྒོམ་པ་ལ་འདུན་པར་བྱེད་དོ། ། འདུན་པས་ནི་གང་འཐོབ་པར་འདུན་པའི་ཡུལ་ལ་བརྩོན་འགྲུས་རྩོམ་པར་བྱེད་དོ། ། བརྩོན་འགྲུས་ཀྱིས་ནི་ཏིང་ངེ་འཛིན་སྒོམ་པ་ལ་སྦྱོར་བས་ཤིན་ཏུ་སྦྱངས་པའི་ཡོན་ཏན་འདྲེན་པར་བྱེད་དོ། །
ཤིན་ཏུ་སྦྱངས་པ་ཐོབ་པས་ནི་ཏིང་ངེ་འཛིན་གྱི་ཡོན་ཏན་ཉམས་སུ་མྱོང་བས་ཏིང་ངེ་འཛིན་བསྒོམ་པ་ལ་ཆེས་སྤྲོ་བར་འགྱུར་རོ། ། དེ་ལྟར་ན་བཞི་པོ་འདི་ནི་ལེ་ལོའི་གཉེན་པོར་གྱུར་པ་ཡིན་ནོ། ། དྲན་ཤེས་བཞིན་གཉིས་ཀྱིས་ནི་གདམས་ངག་བརྗེད་པའི་གཉེན་པོ་བྱེད་དེ། དྲན་པས་དམིགས་པ་མ་བརྗེད་པས་སེམས་རྩེ་གཅིག་པ་ལ་འཇུག་པའི་ཕྱིར་དང༌། ཤེས་བཞིན་གྱིས་ནི་མི་མཐུན་ཕྱོགས་བྱིང་རྒོད་གཉིས་ཀྱི་སྐྱོན་རིག་ནས་མི་མཐུན་ཕྱོགས་རྒྱུན་གཅོད་པའི་ཕྱིར་རོ། ། སེམས་པས་བྱིང་རྒོད་བྱུང་བ་ན་གཉེན་པོ་འདུ་བྱེད་དེ། སེམས་བྱིང་པའི་ཚེ་དམིགས་པས་སེམས་རབ་ཏུ་འཛིན་པ་མངོན་པར་འདུ་བྱེད་པ་དང༌། རྒོད་པའི་ཚེ་དམིགས་པ་ལ་སེམས་རབ་ཏུ་འཇོག་པར་བྱེད་དོ། ། བཏང་སྙོམས་ཀྱིས་ནི་གཉེན་པོ་ལྷག་པར་འདུ་བྱེད་པའི་གཉེན་པོ་བྱེད་དེ། ཞི་གནས་ཀྱི་དམིགས་པ་ལ་སེམས་ལྷུན་གྱིས་གྲུབ་པར་འཇོག་པའི་ཕྱིར་རོ། །
དབུས་མཐའ་ཡས། ཉེས་པ་ལྔ་སྤོང་འདུ་བྱེད་བརྒྱད། ། ཅེས་པ་ལྟར་རོ། ། ཞི་གནས་ཀྱི་ཡན་ལག་ཐམས་ཅད་ཀྱིས་ལྷག་མཐོང་སྒྲུབ་ཚུལ་ནི། སེམས་གནས་པའི་ཐབས་དགུ་སྟེ། ངོ་བོ་ཉིད་དུ་དམིགས་པ་ལ་སེམས་ཡུན་རིང་དུ་འཇོག་པར་བྱེད་དོ། ། དེ་ནས་ལན་གཅིག་ཙམ་མ་ཡིན་པར་སེམས་མི་འཕྲོ་བར་མངོན་པར་སྡུད་པའི་ཚུལ་གྱིས་རྒྱུན་དུ་འཇུག་པར་བྱེད་དོ། ། གལ་ཏེ་ཕྱི་རོལ་དུ་གཡེང་བར་གྱུར་ན་ཡང་སླར་ཡང་སེམས་བཀུག་ནས་དམིགས་པ་ལས་སེམས་གླན་ཏེ་འཇོག་གོ ། ཡང་སེམས་ཕྱི་རོལ་དུ་མི་འཕྲོ་བར་བྱ་བའི་ཕྱིར་དུ་ཐོག་མ་ཉིད་དུ་དྲན་པ་ཉིད་ཉེ་བར་འཇོག་གོ ། གལ་ཏེ་གཟུགས་ལ་སོགས་པ་ལ་སེམས་རྣམ་པར་གཡེང་བར་གྱུར་ན་དེའི་ཉེས་དམིགས་ཤེས་པར་བྱས་ནས་སེམས་འཕྲོ་བར་མི་སྟེར་བའི་ཚུལ་གྱིས་འདུལ་བར་བྱེད་པ་དང༌།
བྱིང་རྒོད་ཀྱི་ཉེས་དམིགས་མཐོང་ནས་འཕྲོ་བར་མི་སྟེར་བའི་སྒོ་ནས་ཞི་བར་བྱེད་པ་དང༌། རྣམ་པར་རྟོག་པ་བྱུང་བ་ན་དྭང་དུ་མི་ལེན་པའི་ཚུལ་གྱིས་ཉེ་བར་ཞི་བར་བྱེད་དེ། རྣམ་གཡེང་གིས་རྣམ་པར་གཡེང་བས་བར་དུ་གཅོད་པ་མེད་པར་དམིགས་པ་ལ་སེམས་རྒྱུན་དུ་གླན་ཏེ་འཇོག་པ་ནི་སེམས་རྩེ་གཅིག་ཏུ་བྱེད་པའོ། ། དེ་ནས་ཤིན་ཏུ་གོམས་པའི་ཕྱིར་བྱིང་རྒོད་མེད་པའི་གནས་སྐབས་ལ་སེམས་ལྷུན་གྱིས་འགྲུབ་པར་འཇོག་པ་ནི་མཉམ་པར་འཇོག་པ་ཞེས་བྱའོ། ། ཞི་གནས་བསྟན་ཟིན་ཏོ། ། ལྷག་མཐོང་མེད་ན་ཉོན་མོངས་པའི་བག་ལ་ཉལ་འཇོམས་མི་ནུས་པའི་ཕྱིར་རོ། ། ལྷག་མཐོང་ནི་ལམ་གྱི་གཙོ་བོ་སྟེ་ངོ་བོ་ཆོས་རབ་ཏུ་རྣམ་འབྱེད་ཀྱི་ཤེས་རབ་བོ། ། འདི་ལ་དབྱེ་ན། ཡུལ་གྱི་སྒོ་ནས་ཇི་སྙེད་པ་རྣམ་པར་འབྱེད་པའི་ལྷག་མཐོང་དང༌། ཇི་ལྟ་བ་རྣམ་པར་འབྱེད་པའི་ལྷག་མཐོང་གཉིས་ཏེ།
རྣམ་པར་འབྱེད་པ་བྱ་བའི་ཆོས་ལ་ཆོས་ཅན་དང་ཆོས་ཉིད་གཉིས་སུ་ངེས་པའི་ཕྱིར་རོ། ། ཇི་སྙེད་པ་རྣམ་པར་འབྱེད་པས་ནི་ཕུང་པོ་དང་ཁམས་དང་སྐྱེ་མཆེད་རྣམས་སོ་སོར་རྣམ་པར་འབྱེད་པ་སྟེ། ཐོག་མར་ཕུང་པོ་ཙམ་ཞིག་བློ་ཡུལ་དུ་བྱས་ནས་གཟུགས་ལ་སོགས་པ་ལྔར་རྣམ་པར་འབྱེད་པ་དང༌། དེ་ལས་ཀྱང་གཟུགས་ཙམ་ཞིག་དཔྱད་གཞིར་བཟུང་ནས་ཐོགས་བཅས་དང་ཐོགས་མེད་སོགས་སུ་རྣམ་པར་འབྱེད་པ་ལྟ་བུ་སྟེ། འདིས་ནི་ཕུང་པོ་ལ་རིལ་པོའི་བདག་ཏུ་འཛིན་པ་ལྡོག་པར་བྱེད་དོ། ། ཡུལ་ལ་འཇུག་ཚུལ་གྱི་སྒོ་ནས་དབྱེ་ན་གཉིས་ཏེ། ཡོངས་སུ་རྟོག་པའི་ལྷག་མཐོང་དང༌། ཡོངས་སུ་དཔྱོད་པར་བྱེད་པའི་ལྷག་མཐོང་ངོ༌། ། དེ་ལ་ཡོངས་སུ་རྟོག་པའི་ལྷག་མཐོང་གིས་ནི་ཡུལ་གྱི་གཟུགས་སོགས་རགས་པ་ཙམ་ཞིག་བློ་ཡུལ་དུ་བྱེད་པ་ཡིན་ལ། ཡོངས་སུ་དཔྱོད་པས་ནི་ཁྱད་པར་གྱི་ཆོས་ལ་ཞིབ་ཏུ་རྣམ་པར་འབྱེད་པ་སྟེ།
བློའི་འཇུག་ཚུལ་ལ་རགས་པའི་རྣམ་པ་དང་ཕྲ་བའི་རྣམ་པས་འཇུག་པ་གཉིས་སུ་ངེས་པའི་ཕྱིར་རོ། ། ཡོངས་སུ་དཔྱོད་པའི་ཚུལ་ལ་བཞི་སྟེ། བགྲང་བ་དང༌། འཇལ་བ་དང༌། རྟོག་པ་དང༌། སོ་སོར་རྟོག་པའོ། ། བགྲང་བའི་ཚུལ་གྱིས་འཇུག་པ་ནི་ཕུང་པོ་ལ་སོགས་པའི་གྲངས་སོགས་བློ་ཡུལ་དུ་འཛིན་པའི་མིང་གི་ཡུལ་ཅན་ནོ། ། འཇལ་བ་ནི་མིང་དེ་དང་ལྡན་པའི་དོན་ཇི་ལྟར་གནས་པ་བཞིན་དུ་འཛིན་པའོ། ། རྟོག་པ་ནི་རིགས་པ་ལ་བརྟེན་ནས་དོན་དེ་ཉིད་འཇལ་བར་བྱེད་པའོ། ། སོ་སོར་རྟོག་པ་ནི་བགྲང་བ་དང་འཇལ་བ་དང་རྟོག་པའི་དོན་རྣམས་ལ་ཡང་དང་ཡང་དུ་འཇལ་བར་བྱེད་པའོ། །
ངོ་བོའི་སྒོ་ནས་དབྱེ་ན་གཉིས་ཏེ། སོ་སོར་རྟོག་པའི་ལྷག་མཐོང་དང༌། རྣམ་པར་མི་གཡོ་བའི་ལྷག་མཐོང་ངོ༌། ། དེ་ལ་སོ་སོར་རྟོག་པའི་ལྷག་མཐོང་ནི་རིགས་པ་བཞི་གང་ཡང་རུང་བས་ཐོག་མར་ཡུལ་ལ་སོ་སོར་རྟོག་ཅིང་བརྟགས་ནས་ཡུལ་ཇི་ལྟར་གནས་པའི་དོན་རྙེད་པར་བྱེད་པའོ། ། (Dརིགས་པ་བཞི་)ནི་(Eལྟོས་པའི་རིགས་པ་དང༌། བྱ་བ་བྱེད་པའི་རིགས་པ་དང༌། འཐད་པ་སྒྲུབ་པའི་རིགས་པ་དང༌། ཆོས་ཉིད་ཀྱི་རིགས་པ)འོ། ། དེ་ལ་ལྟོས་པའི་རིགས་པ་ནི། འབྲས་བུ་རྒྱུ་ལས་ཇི་ལྟར་འབྱུང་བའི་ཚུལ་ལ་རྨོངས་པ་སེལ་བར་བྱེད་པའོ། །
བྱ་བ་བྱེད་པའི་རིགས་པ་ནི། རྒྱུས་འབྲས་བུ་ཇི་ལྟར་སྐྱེས་པའི་ཚུལ་ལ་རྨོངས་པ་སེལ་བར་བྱེད་པའོ། ། འཐད་པ་སྒྲུབ་པའི་རིགས་པ་ནི། ལྐོག་གྱུར་གྱི་དོན་ལ་དོགས་པ་སེལ་བར་བྱེད་པའོ། ། ཆོས་ཉིད་ཀྱི་རིགས་པ་ནི། དངོས་པོའི་གནས་ཚུལ་སྟོན་པར་བྱེད་པའི་རིགས་པས་རྨོངས་པ་སེལ་བར་བྱེད་པའོ། ། རིགས་པ་བཞི་པོ་འདི་ནི་ལང་ཀར་གཤེགས་པའི་མདོ་དང༌། མངོན་པ་ཀུན་ལས་བཏུས་ལས་གསུངས་སོ། ། རྟགས་ལ་བརྟེན་པའི་རྗེས་དཔག་ཀྱང་བསམ་བྱུང་གི་རིགས་པ་ཡིན་པས་སོ་སོར་རྟོག་པའི་ལྷག་མཐོང་ངོ༌། ། རྣམ་པར་མི་གཡོ་བའི་ལྷག་མཐོང་ནི་རིགས་པས་ཡོངས་སུ་རྙེད་པའི་དོན་ལ་ཏིང་ངེ་འཛིན་གྱི་སྟོབས་ཀྱིས་གཞན་དུ་མི་གཡོ་བར་དམིགས་པ་ཤེས་རབ་ཀྱི་ཡོངས་སུ་འཛིན་པའོ། །
ཇི་སྐད་བཤད་པའི་ལྷག་མཐོང་རྣམས་ལས། ཇི་སྙེད་པ་རྣམ་པར་འབྱེད་པའི་ལྷག་མཐོང་གིས་ནི་ཆོས་ཅན་གྱི་དོན་ལ་རྨོངས་པ་སེལ་བར་བྱེད་པ་ཡིན་ལ། ཇི་ལྟ་བ་རྣམ་པར་འབྱེད་པའི་ལྷག་མཐོང་གིས་ནི་ཆོས་ཉིད་ཀྱི་དོན་བཟུང་ནས་བདེན་འཛིན་གྱི་སྒྲོ་འདོགས་གཅོད་པར་བྱེད་པའོ། ། གང་དག་ཇི་སྙེད་པ་རྣམ་པར་འབྱེད་པའི་ལྷག་མཐོང་གི་གཏམ་ཙམ་ཡང་མ་རྙེད་པར་ལྷག་མཐོང་གི་མན་ངག་སྟོན་པར་བྱེད་པའི་བསྟན་བཅོས་བརྩམ་པར་བྱེད་པ་ནི་བླུན་པོ་མཁས་པའི་ང་རྒྱལ་ཅན་ཞེས་བྱའོ། ། ཇི་ལྟ་བ་འབྱེད་པའི་ལྷག་མཐོང་ཡང་གཉིས་ཏེ། གང་ཟག་གི་བདག་མེད་རྟོགས་པའི་ཤེས་རབ་དང༌། ཆོས་ཀྱི་བདག་མེད་རྟོགས་པའི་ཤེས་རབ་བོ། ། དེ་ལ་ཇི་སྙེད་པ་རྣམ་པར་འབྱེད་པའི་ལྷག་མཐོང་གིས་ནི་ཆོས་ཅན་སོ་སོ་ལ་རྨོངས་པའི་མ་རིག་པ་སེལ་བས་ཇི་སྙེད་པ་མཁྱེན་པའི་རྒྱུ་བྱེད་ལ། ཇི་ལྟ་བ་རྣམ་པར་འབྱེད་པའི་ལྷག་མཐོང་གིས་ནི་བདེན་འཛིན་གྱི་སྒྲོ་འདོགས་བཅད་ནས་ཇི་ལྟ་བ་མཁྱེན་པའི་ཡེ་ཤེས་ཀྱི་རྒྱུ་བྱེད་དོ། ། དེ་ལ་ཞི་གནས་ཀྱིས་ན་དམིགས་པ་ལ་སེམས་གཏོད་པར་བྱེད་པ་ཡིན་ལ།
ལྷག་མཐོང་གིས་ནི་བློ་གཏད་པའི་ཡུལ་ཕྱིན་ཅི་མ་ལོག་པར་ཁོང་དུ་ཆུད་པར་བྱེད་པས་ན་གཉིས་ཀ་ཟུང་འབྲེལ་དུ་ཉམས་སུ་བླངས་པར་བྱ་བ་ཡིན་ནོ། ། ཚིག་ལ་སོགས་པའི་གཟུངས་དང་ཞེས་སོགས་ཀྱི་དོན་ལ། གཟུངས་ཀྱི་རང་བཞིན་ངོས་གཟུང་བ། ཇི་ལྟར་སྒྲུབ་པའི་ཚུལ་ལོ། ། དང་པོ་ལ་གསུམ་སྟེ། རྒྱུ་དང༌། ངོ་བོ་དང༌། བྱེད་ལས་སོ། ། རྒྱུ་ནི་སྔོན་ཐོས་པ་དང་བསམ་པའི་དགེ་བ་མང་དུ་བསགས་པ་དང༌། ཚེ་འདིའི་ཐོས་པ་དང་ཏིང་ངེ་འཛིན་རྣམ་པར་དག་པ་བསྒོམས་པ་དང་གསུམ་ལས་དང་པོ་གཉིས་ཀྱིས་ནི་ཚིག་གི་གཟུངས་དང་དོན་གྱི་གཟུངས་གཉིས་ཀའི་རྒྱུ་བྱེད་པ་ཡིན་ལ།
ཏིང་ངེ་འཛིན་གྱིས་ནི་ཐམས་ཅད་ཀྱི་རྒྱུ་བྱེད་དོ། ། མདོ་སྡེ་རྒྱན་ལས། རྣམ་འཛིན་ཐོས་ལ་གོམས་པ་དང༌། ། ཏིང་ངེ་འཛིན་གྱི་གཟུངས་དག་ནི། ། ཞེས་སོ། ། གཉིས་པ་ངོ་བོ་ལ་བཞི་སྟེ། སྒྲ་དོན་དང༌། སོ་སོའི་མཚན་ཉིད་དང༌། གྲངས་ངེས་དང༌། ས་མཚམས་སོ། །
དང་པོ་ནི། དྷ་ར་བ་ཞེས་པ་འཛིན་པ་ལ་འཇུག་པས་འཛིན་པར་བྱེད་པས་ན་གཟུངས་ཏེ། ཡང་དག་པའི་ཆོས་ལེགས་པར་འཛིན་པའོ། ། གཉིས་པ་ལ། ཚིག་གི་གཟུངས་ཀྱི་མཚན་ཉིད་ནི། སྔར་ཡོངས་སུ་གཟུང་བའི་སངས་རྒྱས་ཀྱིས་གསུངས་པའི་ཆོས་ཀྱི་ཚིག་མི་བརྗེད་པར་འཛིན་པའི་དྲན་པ་དང་ཤེས་རབ་མཚུངས་ལྡན་དང་བཅས་པའོ། ། འདི་ནི་ཆོས་ཀྱི་སྤྱན་དང་དོན་གཅིག་གོ ། དོན་གྱི་གཟུངས་ནི། སྔར་ཡོངས་སུ་གཟུང་བའི་གསུང་རབ་ཀྱི་དོན་ཟབ་པ་དང་རྒྱ་ཆེ་བ་མི་བརྗེད་པར་འཛིན་པའི་དྲན་པ་དང་ཤེས་རབ་མཚུངས་ལྡན་དང་བཅས་པའོ། ། བཟོད་པའི་གཟུངས་ཀྱི་མཚན་ཉིད་ནི།
སྔར་རྟོགས་པའི་རང་བཞིན་སྐྱེ་མེད་ཀྱི་དོན་སྒོམ་བྱུང་གི་བློས་མི་བརྗེད་པར་འཛིན་པའི་དྲན་པ་དང་ཤེས་རབ་མཚུངས་ལྡན་དང་བཅས་པའོ། ། དབྱེ་ན་གཉིས་ཏེ། འཇིག་རྟེན་པའི་སྒོམ་བྱུང་གིས་བསྡུས་པའི་གཟུངས་དང༌། འཇིག་རྟེན་ལས་འདས་པའི་སྒོམ་བྱུང་གིས་བསྡུས་པའི་གཟུངས་སོ། ། སྔགས་ཀྱི་གཟུངས་ནི། སྔགས་ཀྱི་ཚིག་རྣམས་གཞན་ལ་ཕན་པའི་འབྲས་བུ་འགྲུབ་པར་བྱིན་གྱིས་རློབ་པའི་ནུས་པ་ཐོབ་པའི་ཡེ་ཤེས་སོ། ། སྔགས་ཀྱི་ངོ་བོ་ནི་རྣམ་པར་མི་རྟོག་པའི་ཡེ་ཤེས་ཡིན་ལ། སྔགས་ཀྱི་ཚིག་ལ་སྔགས་ཞེས་བརྗོད་པ་ནི། རྣམ་པར་མི་རྟོག་པའི་ཡེ་ཤེས་ཀྱིས་འབྲས་བུ་ཚིག་ལ་ཉེ་བར་བཏགས་པའོ། ། གསུམ་པ་གཟུངས་ཀྱི་གྲངས་ངེས་ནི།
གཟུངས་ཀྱིས་ཡོངས་སུ་གཟུང་བར་བྱ་བའི་ཆོས་ནི་གཉིས་ཏེ། གསུང་རབ་ཀྱི་ཚིག་གི་དོན་དང༌། ཡུལ་ཅན་དེ་རྟོགས་པའི་བློའོ། ། དང་པོ་ལ་ཚིག་དང་དོན་གཉིས་ཡོད་པའི་དབྱེ་བས་ཚིག་གཟུངས་དང༌། དོན་གཟུངས་གཉིས་སོ། ། གཉིས་པ་ཡུལ་ཅན་གསུང་རབ་ཀྱི་ཆོས་རྟོགས་པའི་བློ་ལ་གཉིས་ཏེ། སྐྱེ་མེད་ཀྱི་དོན་རྟོགས་པ་དང༌། སྔགས་ཀྱི་དོན་རྟོགས་པའོ། ། ཡུལ་གཉིས་པོའི་དབྱེ་བས་བཟོད་པའི་གཟུངས་དང༌། གསང་སྔགས་ཀྱི་གཟུངས་གཉིས་སོ། །
བཞི་པ་ས་མཚམས་ནི། ཚིག་གཟུངས་དང་དོན་གཟུངས་ཙམ་ནི་ལམ་མ་ཞུགས་ལ་ཡང་ཡོད་ལ། ཏིང་ངེ་འཛིན་ལ་བརྟེན་པའི་ཚིག་གཟུངས་དང་དོན་གཟུངས་ཆུང་ངུ་ཚོགས་སྦྱོར་གཉིས་དང༌། འབྲིང་པོ་མ་དག་ས་བདུན་དང༌། ཆེན་པོ་དག་པ་ས་ན་ཡོད་པར་བཤད་དོ། ། བཟོད་པའི་གཟུངས་ལ་ཡང་ཆུང་ངུ་སྦྱོར་ལམ་དང༌། འབྲིང་མ་དག་ས་བདུན་དང༌། ཆེན་པོ་དག་པ་ས་ནའོ། ། གསང་སྔགས་ཀྱི་གཟུངས་ནི་ས་དང་པོ་ནས་སོ། ། གཟུངས་ཀྱི་ངོ་བོ་བསྟན་ཟིན་ནས།
གསུམ་པ་བྱེད་ལས་ནི། རང་གིས་ཆོས་མི་བརྗེད་པར་འཛིན་པ་དང་གཞན་ལའང་ཆོས་སྟོན་པའི་ལས་མཛད་དོ། ། གཉིས་པ་ཇི་ལྟར་སྒྲུབ་པའི་ཚུལ་ནི། ཚིག་གཟུངས་དང་དོན་གཟུངས་གཉིས་ནི་ཐོས་པ་དང་བསམ་པའི་ཤེས་རབ་གོམས་པར་བྱེད་པའི་སྒོ་ནས་སྒྲུབ་ལ། བཟོད་པ་དང་གསང་སྔགས་ཀྱི་གཟུངས་ཀྱི་སྒྲུབ་ཚུལ་ནི། ཡུམ་རྒྱས་པ་ལས་ཡི་གེ་བཞི་བཅུ་ཞེ་གཉིས་གསུངས་སོ། ། ཡི་གེ་ཨ་ལ་བརྟེན་ནས་སྒྲུབ་པའི་ཚུལ་ནི། ཨས་བརྗོད་བྱའི་དོན་ཇི་ལྟ་བུ་ཞིག་སྟོན་རིགས་པས་བརྟགས་ནས་སྒྲ་ཙམ་དུ་ཟད་ཀྱི་བརྗོད་བྱའི་དོན་གྱིས་སྟོང་པར་རྟོགས་ཤིང་བསྒོམ་པས་སྐྱེ་མེད་ཀྱི་དོན་ལ་གསལ་སྣང་ཐོབ་ཅིང༌། ཆོས་གཞན་རྣམས་ཀྱང་ཨའི་ཚུལ་དང་འདྲ་བ་མིང་ཙམ་དུ་ཟད་ཀྱི་དོན་གྱི་ངོ་བོས་སྟོང་པར་བསྒོམ་པས་སྐྱེ་མེད་ཀྱི་དོན་ལ་གསལ་སྣང་ཐོབ་པ་ནི་བཟོཾད་པཾའི་རྒྱུའིཾ་གཟུངས་སྒྲུབ་པ་ཡིན་ནོ། ། གཞན་རྣམས་ནི་དེ་ལ་བརྟེན་ནས་འཐོབ་བོ། །
ཨ་ལ་དམིགས་པས་སྐྱེ་མེད་ཀྱི་དོན་རྟོགས་པ་འབྱུང་བས་ཨ་ཞེས་བྱ་བ་ནི་ཆོས་ཐམས་ཅད་ཀྱི་སྒོའོ་ཞེས་གསུངས་སོ། ། གཟུངས་བསྟན་ཟིན་ཏོ།། །། ཡེ་ཤེས་ཀྱི་ཚོགས་ནི་སྟོང་ཉིད་རྟོགས་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པའོ། ། དེ་ཡང་སྟོང་ཉིད་ཉི་ཤུ་ཡོད་པའི་བྱེ་བྲག་གིས་ཡུལ་ཅན་ཡེ་ཤེས་ཉི་ཤུར་ཕྱེའོ། ། སྟོང་ཉིད་ངོས་གཟུང་བ་ནི། གཟུགས་སོགས་རྟེན་ཅིང་འབྲེལ་བར་འབྱུང་བ་སྣང་ཙམ་ཉིད་ནས་གནས་ཚུལ་ལ་གདོད་མ་ནས་སྐྱེ་བ་མེད་པའི་སྟོང་པ་སྟེ། དཔེར་ན་ཆུ་ནང་གི་ཟླ་བའི་གཟུགས་ཤར་བའི་དུས་སུ་ཟླ་བར་སྣང་བའི་དུས་ཉིད་ན་གནས་ཚུལ་ལ་ཟླ་བར་མེད་པ་ལྟ་བུའོ། ། ཟླ་བར་སྣང་བའི་ཆ་ནས་ཆོས་ཅན་དུ་འཇོག་པ་ཡིན་ལ། ཟླ་བར་སྣང་བའི་དུས་ཉིད་ནས་ཟླ་བས་སྟོང་པ་ནི་དེའི་སྟོང་པ་ཉིད་དུ་བརྗོད་དོ། ། དེ་བཞིན་དུ་གཟུགས་སུ་སྣང་བའི་ཆ་ནས་ཆོས་ཅན་ཡིན་ལ།
དེ་གནས་ཚུལ་དང་སྣང་ཚུལ་དང་འདུག་ཚུལ་ལ་མ་གྲུབ་པ་ནི་དེའི་སྟོང་ཉིད་དོ། ། ཆོས་ཅན་སྣང་ཙམ་དང་མ་བྲལ་བའི་སྟོང་ཉིད་ཡན་གར་བ་ཞེས་པ་ནི་མི་བཞེད་དོ། ། དབུ་མ་རྩ་བ་ལས། རྟེན་ཅིང་འབྲེལ་བར་འབྱུང་བ་གང༌། ། དེ་ནི་སྟོང་པ་ཉིད་དུ་བཤད། ། ཅེས་གསུངས་སོ། ། ཟླ་བར་སྣང་བ་དང་ཟླ་བས་སྟོང་པ་ཉིད་སོ་སོར་གཅད་དུ་མེད་པའི་ཕྱིར། གཟུགས་ལས་སྟོང་པ་ཉིད་གཞན་མ་ཡིན། སྟོང་པ་ཉིད་ལས་ཀྱང་གཟུགས་གཞན་མ་ཡིན་ཞེས་གསུངས་སོ། ། དེས་ན་སྣང་ཚུལ་དང་གནས་ཚུལ་གཉིས་སུ་རྣམ་པར་ཕྱེ་བ་གལ་ཆེའོ། །
ཡེ་ཤེས་ཀྱི་དམིགས་པ་གང་ཞེ་ན། གཞན་དག་ནི་མེད་དགག་གི་ཆའི་སྟོང་ཉིད་ལ་དམིགས་པར་འདོད་དོ། ། ཁ་ཅིག་ནི་བདེན་སྟོང་སྒྱུ་མ་ལྟ་བུ་ལ་དམིགས་པར་འདོད་པ་དེ་དག་ལས། འཕགས་སེང་གི་དགོངས་པ་ནི་ཕྱི་མ་ཉིད་ཡིན་ཏེ། གང་དམིགས་པ་ལ་འཇུག་པའི་ཤེས་པ་ནི་བདེན་སྟོང་གི་སྣང་བ་ལ་དམིགས་ཏེ། རྨི་ལམ་གྱི་ཤེས་པས་ངོ་བོ་ཉིད་ཀྱིས་མེད་པའི་སྣང་ཙམ་ལ་དམིགས་པ་བཞིན་ནོ། ། ཤེས་པ་བདེན་སྟོང་ལ་དམིགས་པ་མངོན་སུམ་གྱིས་གྲུབ་ལ། མཐུན་ཕྱོགས་ལ་ཡོད་པས་འགལ་བ་མ་ཡིན་ཞིང༌། བདེན་དངོས་ཡོད་པ་ལ་གཅིག་དང་དུ་བྲལ་སོགས་ཀྱིས་གནོད་པས་གང་དམིགས་པའི་ཡུལ་བདེན་སྟོང་དུ་གྲུབ་བོ། ། ཅི་སྟེ་གང་དམིགས་པ་དེ་ནི་མེད་དེ།
ཟླ་བ་གཉིས་ལ་སོགས་པ་བཞིན། ཡེ་ཤེས་ཀྱི་དམིགས་པ་ཡང་མེད་པར་འགྱུར་ཏེ། བདེན་པས་སྟོང་པའི་ཕྱིར་རོ། ། དེས་ན་ཡེ་ཤེས་ཀྱི་དམིགས་པ་ཡོད་པས་བདེན་པས་གྲུབ་པར་འགྱུར་ཏེ། དགག་པ་བཀག་པར་སྒྲུབ་པ་མིན་པས་སོ་ཞེ་ན། བདེན་པ་མེད་ཀྱང་སྣང་ཙམ་ཡོད་པས་དམིགས་པ་མེད་པར་ཐལ་བར་མི་འགྱུར་ཞིང༌། སྣང་བ་གནས་ཚུལ་ལ་གྲུབ་པ་བཀག་པས་སྣང་བ་བདེན་དངོས་སུ་མི་འགྱུར་ཏེ། གནས་ཚུལ་ལ་སྣང་བ་མ་གྲུབ་པས་བདེན་དངོས་སུ་འགྱུར་བའི་གཞི་མེད་པའི་ཕྱིར་རོ། ། དེས་ན་ལྷ་སྦྱིན་གྱི་གནོད་བྱེད་གསད་པས་ལྷ་སྦྱིན་འབྱུང་བ་མ་ཡིན་པ་བཞིན་དུ་གསད་བྱ་སྒྲོ་འདོགས་གསོད་བྱེད་རང་བཞིན་སྟོང་པ་ཉིད་བསྒོམས་པས་གསད་བྱ་སྒྲོ་འདོགས་སླར་འབྱུང་བ་མ་ཡིན་པར་གྲུབ་ཅིང༌། དམིགས་ཡུལ་གནས་ཚུལ་ལ་མེད་པས་བདེན་དངོས་ཡོད་པར་ཡང་མི་འགྱུར་ཏེ།
བདེན་དངོས་ཡོད་པ་ལ་གཅིག་དང་དུ་བྲལ་སོགས་ཀྱི་རིགས་པས་གནོད་པའི་ཕྱིར་དང༌། བདེན་དངོས་སུ་གྲུབ་པ་ནི་དམིགས་ཡུལ་སྟོང་པ་ཉིད་དུ་གྲུབ་པ་ཉིད་ཀྱིས་རྣམ་གཅད་དུ་ཁེགས་ཟིན་པའི་ཕྱིར་རོ། ། དེས་ན་བདེན་སྟོང་གི་སྣང་བ་སྒྱུ་མ་ལྟ་བུ་ལ་དམིགས་པར་དགོངས་ནས་འཕགས་སེང་གཉིས་ཀྱིས་མཉམ་གཞག་སྣང་བཅས་སུ་བཞེད་པའི་གནད་ཀྱང་འདི་ཡིན་ནོ། ། དེས་ན་ལྟ་བས་ཀྱང་སྣང་བའི་སྟེང་དུ་བདེན་འཛིན་གྱི་སྤྲོས་པ་གཅོད་ཅིང༌། སྒོམ་པས་ཀྱང་སྣང་བ་ལ་དམིགས་ནས་རང་བཞིན་མེད་པར་བསྒོམ་པར་བྱེད་པའོ། ། གཟུགས་ལ་སོགས་པ་རྟེན་ཅིང་འབྲེལ་བར་འབྱུང་བ་ལ་རང་བཞིན་མེད་པར་རྟོགས་པར་བྱས་ཏེ་ཞེས་གསུངས་སོ། ། མདོ་ལས་སྣང་མེད་དུ་བཤད་པ་ནི་ཆོས་ཉིད་ཀྱི་ལྡོག་པ་ནས་ཡིན་པར་བཤད་དོ། ། གལ་ཏེ་སྣང་བ་དོན་དམ་དུ་ཐལ་བར་འགྱུར་ཏེ། ཐེག་ཆེན་འཕགས་པའི་མཉམ་གཞག་གི་ཡུལ་ཡིན་པའི་ཕྱིར་རོ་ཞེ་ན། སྣང་བ་དམིགས་ཡུལ་ཡིན་གྱི་འཛིན་སྟངས་ཀྱི་གཟུང་བྱ་མ་ཡིན་པས་སྣང་བ་དོན་དམ་དུ་ཐལ་བར་མི་འགྱུར་ཏེ།
གཅིག་དང་དུ་བྲལ་ཀྱི་རྟགས་ལ་བརྟེན་པའི་རྗེས་དཔག་གིས་སྣང་བ་ལ་དམིགས་ཀྱང་དེ་དོན་དམ་དུ་མི་འགྱུར་བ་བཞིན་ནོ། ། སྣང་བ་ལ་དམིགས་ནས་ཡུལ་གྱི་གནས་ཚུལ་རང་བཞིན་གྱིས་སྟོང་པའི་རྣམ་པ་ཅན་དུ་སྐྱེ་བའི་ཕྱིར་རོ། ། འཁྲུལ་པར་ཡང་མི་འགྱུར་རོ། ། སའི་རྣམ་པར་གཞག་པ་ནི་རྣམ་བཤད་ལ་རྒྱས་པར་ཡོད་པས་འདིར་མ་བྲིས་སོ། ། སའི་ཚོགས་བཤད་པ་ལ། སའི་ངོ་བོ་ནི། སྙིང་རྗེས་ཡོངས་སུ་ཟིན་པའི་སྟོང་ཉིད་རྟོགས་པའི་ཡེ་ཤེས་ཏེ་ཡོན་ཏན་གྱི་རྟེན་བྱེད་པའི་ཕྱིར་ས་ཞེས་བརྗོད་དོ། ། ཡོངས་སྦྱོང་གི་ཆོས་ནི། བསམ་དང་ཕན་པའི་དངོས་ཉིད་དང༌། ། ཞེས་རྒྱ་ཆེར་གསུངས་པ་ལ་དགོས་པ་ཐོབ་ཟིན་སྦྱོང་ངམ་མ་ཐོབ་པ་སྦྱོང་ཞེ་ན།
འགྲེལ་བཤད་གཉིས་ལས། ས་མ་ཐོབ་པ་ཐོབ་པའི་དོན་དུ་སྦྱོང་སྟེ། བྱང་ཆུབ་ཀྱི་ཤིང་ལ་སོགས་པ་བཅུ་པའི་ཡོན་ཏན་རྣམས་ས་དགུ་པར་སྦྱངས་པའི་ཕྱིར་རོ་ཞེས་བཤད་ལ། འགྲེལ་ཆེན་ལས། ཡོངས་སུ་མ་རྫོགས་པ་དེ་སྲིད་དུ་ས་དེ་ཡིན་ལ་ཡོངས་སུ་རྫོགས་ནས་ས་གཞན་ཡིན་ནོ་ཞེས་གསུངས་སོ། ། དོན་ནི་འདི་ཡིན་ཏེ། ཡོངས་སྦྱོང་གི་ཆོས་སུ་བཤད་པ་འདི་དག་སྦྱོར་བའི་གནས་སྐབས་སྦྱངས་པ་ལས་ནི་ས་མ་ཐོབ་པ་ཐོབ་པར་འགྱུར་ལ། དངོས་གཞིའི་གནས་སྐབས་སུ་ཡོངས་སུ་སྦྱོང་བའི་ཆོས་རྣམས་ནི་དངོས་གཞིར་གཏོགས་པས་ན་གཉིས་ཀ་ལ་ཉེས་པ་མེད་དོ། ། ས་བཅུ་པའི་མཚམས་སྦྱར་གྱི་དོན་ནི། ས་བཅུ་པ་ལ་ཡོངས་སྦྱོང་མ་བཤད་པ་ནི།
ས་དགུ་པར་བཤད་པ་དེ་ཉིད་ལས་ཆོས་གཞན་མེད་པའི་ཕྱིར་མ་བཤད་པ་ཡིན་ལ། འགྲེལ་བཤད་གཉིས་ཀྱིས་ཀྱང་དེ་ལྟར་དུ་བཤད་དོ། ། བོད་གཞན་གྱིས་བཤད་པ་ལ་ནི་སྙིང་པོ་མེད་དོ། ། རིགས་ཀྱི་ས་ངོས་གཟུང་བ་ལ་གྲུབ་མཐའ་སོ་སོའི་འདོད་ཚུལ་དུ་མ་སྣང་སྟེ། འདིར་རིགས་ཀྱི་སྟོབས་ཀྱིས་ངེས་པ་དང༌། རྟོགས་པའི་སྟོབས་ཀྱིས་ངེས་པ་གཉིས་ལས། ཉན་ཐོས་བྱེ་བྲག་ཏུ་སྨྲ་བས་ནི་རིགས་ཀྱི་སྟོབས་ཀྱིས་ངེས་པ་མི་འདོད་ལ། རྟོགས་པའི་སྟོབས་ཀྱིས་ངེས་པ་ལ་བྱང་ཆུབ་སེམས་དཔའ་རང་རྒྱལ་བསེ་རུ་ལྟ་བུ་རྣམས་དྲོད་ནས་རང་གི་བྱང་ཆུབ་ཏུ་ངེས་པའི་ས་ཐོབ་པར་འདོད་དེ། མཛོད་ལས། སྟོན་དང་བསེ་རུ་བྱང་ཆུབ་པར། །
བསམ་གཏན་མཐའ་རྟེན་གཅིག་ལ་ཀུན། ། ཞེས་གསུངས་སོ། ། དེའི་སྟོན་པ་སངས་རྒྱས་དང་བསེ་རུ་ལྟ་བུའི་རང་སངས་རྒྱས་གཉིས་ཀྱིས་རང་གི་བྱང་ཆུབ་ཐོབ་པའི་སྔོན་རོལ་ལམ་བགྲོད་པའི་དུས་སུ་ཐོག་མར་ཚོགས་ཀྱི་ལམ་རྫོགས་པར་བྱས་ནས་སྲིད་པ་ཐ་མ་པའི་དུས་སུ་འཇིག་རྟེན་པའི་སྒོམ་ལམ་གྱིས་བསམ་གཏན་གསུམ་པ་མན་ཆད་ཀྱི་སྒོམ་སྤང་རིམ་གྱིས་སྤངས་ནས་བསམ་གཏན་བཞི་པ་ཐོབ་པར་བྱས་ནས། བསམ་གཏན་བཞི་པ་ལ་བརྟེན་ནས་དྲོད་ནས་གཟུང་སྟེ་ཟད་པ་དང་མི་སྐྱེ་བར་ཤེས་པའི་བར་མཉམ་གཞག་ཐུན་གཅིག་ལ་བསྐྱེད་ཅེས་པའི་དོན་ནོ། ། ཉན་ཐོས་རྣམས་ཀྱི་ནི་བཟོད་ཆེན་ནས་ལམ་གཞན་དུ་མི་འགྲོ་བར་རང་རང་གི་བྱང་ཆུབ་ཐོབ་པར་ངེས་ཏེ། བཟོད་ཆེན་དང་ཆོས་མཆོག་སྐད་ཅིག་རེ་རེ་ལས་མེད་པས་དེ་མ་ཐག་ཏུ་འཕགས་ལམ་ཐོབ་པའི་ཕྱིར་དང༌། འཕགས་ལམ་ཐོབ་ནས་ངེས་པའི་སར་ཆུད་པའི་ཕྱིར་རོ། ། བཟོད་ཆེན་གྱི་སྔ་རོལ་དུ་རིགས་ངེས་པའི་ས་ཐོབ་པ་མ་ཡིན་ཏེ། ཉན་ཐོས་དྲོད་རྩེ་མོ་ཐོབ་པ་ཐེག་ཆེན་གྱི་ལམ་དུ་འཇུག་པ་ཡང་སྲིད་ཅིང༌། བཟོད་པ་འབྲིང་པོ་ཐོབ་པར་རང་རྒྱལ་དུ་གྱུར་པ་ཡང་སྲིད་པས་སོ། །
མཛོད་ལས། གཉིས་སློབ་རིགས་ལས་ལོག་ནས་ནི། ། སངས་རྒྱས་སུ་འགྱུར་གཞན་གསུམ་ཡང༌། ། ཞེས་གསུངས་སོ། ། འདི་ཡང་བསེ་རུ་ལྟ་བུའི་རང་སངས་རྒྱས་ཁོ་ན་འདོད་ཀྱི་ཚོགས་སྤྱོད་མི་འདོད་པ་ནི་ཁ་ཆེ་བྱེ་བྲག་ཏུ་སྨྲ་བའི་འདོད་པ་ཡིན་གྱི། ཚོགས་སྤྱོད་ཀྱི་རང་སངས་རྒྱས་འདོད་པ་ཉི་འོག་བྱེ་བྲག་ཏུ་སྨྲ་བ་རྣམས་ཀྱིས་ནི་ཉན་ཐོས་འཕགས་ལམ་ཐོབ་ནས་ཀྱང་རང་རྒྱལ་དུ་འགྱུར་བར་འདོད་པ་མཛོད་འགྲེལ་ལས་བཤད་དོ། ། སེམས་ཙམ་པ་རྣམས་ནི་ཉན་ཐོས་ལ་རིགས་ངེས་མ་ངེས་གཉིས་སུ་ཕྱེ་ནས་རིགས་མ་ངེས་པ་རྣམས་ནི་ལྷག་མེད་མ་ཐོབ་ཀྱི་བར་དུ་ཐེག་ཆེན་གྱི་ལམ་དུ་འཇུག་པ་སྲིད་པས་རིགས་ཀྱི་ས་བཞག་ཏུ་མེད་པ་ཡིན་ལ། ཉན་ཐོས་ངེས་པའི་རང་བཞིན་ཅན་རྣམས་ནི་རིགས་ཀྱི་སྟོབས་ཀྱིས་ཚོགས་ལམ་ནས་ངེས་ཀྱང་རྟོགས་པའི་སྟོབས་ཀྱིས་རང་གི་བྱང་ཆུབ་ཏུ་ངེས་པ་ནི་སྦྱོར་ལམ་ནས་ཐོབ་པས་སྦྱོར་ལམ་ནས་རིགས་ཀྱི་ས་ཐོབ་པར་འཇོག་གོ ། ཉན་ཐོས་ཅིག་ཅར་བ་རང་རྒྱལ་དུ་འགྱུར་བར་མདོ་ལས་བཤད་པ་ནི་མ་ངེས་པའི་རིགས་ཅན་ནོ་ཞེས་འདོད་དོ། ། འབུམ་ཊཱིཀ་དང་གནད་ཀྱི་ཟླ་འོད་དུ་སྦྱོར་ལམ་རིགས་ཀྱི་སར་བཞག་པ་ཡང་སེམས་ཙམ་པའི་འདོད་ཚུལ་བཀོད་པ་དང་དོན་གཅིག་ཅིང་སློབ་དཔོན་གྱི་དགོངས་པ་ཡང་དེ་ཉིད་ཡིན་པའི་ཕྱིར།
འགྲེལ་ཆེན་ལས། ངེས་པར་འབྱེད་པའི་ཆ་རྟོགས་པས་རང་བྱང་ཆུབ་ལས་མི་ལྡོག་གོ་ཞེས་བཤད་པའི་རིགས་པས་ཉན་ཐོས་ལ་ཡང་དོན་གྱིས་ཐོབ་པར་འདོད་པས་སོ། ། བོད་ཀྱི་མཁས་པ་དུ་མས་ཉན་ཐོས་ཀྱི་ལམ་གྱི་རྣམ་པར་གཞག་པའི་རིམ་པ་ཉན་ཐོས་སྡེ་གཉིས་འདོད་ཚུལ་ལྟར་བཤད་དགོས་སོ་སྙམ་ནས་འདིའི་རིགས་ཀྱི་ས་མཛོད་ལས་འབྱུང་བ་ལྟར་འཆད་པས་ནི་གྲུབ་མཐའ་སྨྲ་བ་བཞི་ཀ་ལ་ཐེག་པ་གསུམ་གྱི་རྣམ་གཞག་རེ་རེ་ཡོད་པའི་དོན་མ་རྟོགས་པ་ཡིན་ནོ། ། དེས་ན་འདིའི་ཉན་ཐོས་ཀྱི་ལམ་གྱི་རྣམ་གཞག་དབུ་མ་པའི་ཉན་ཐོས་ཀྱི་ལམ་གྱི་འདོད་ཚུལ་དང་མཐུན་པར་བཞག་པའི་སློབ་དཔོན་འདི་རྣལ་འབྱོར་སྤྱོད་པའི་དབུ་མ་པ་ཡིན་པས་སེམས་ཙམ་པའི་ལུགས་ཀྱི་ཉན་ཐོས་ཀྱི་ལམ་གྱི་རྣམ་པར་བཞག་པ་དང་མཐུན་པར་བཞག་པར་བྱའོ། ། འབྲས་བུ་དང་པོ་རྒྱུན་ཞུགས་ལ་ཞུགས་པའི་རྟོགས་པ་ནི་ཆོས་ཅན། བརྒྱད་པའི་ས་ཡིན་ཏེ། ཉན་ཐོས་ཞུགས་པ་དང་འབྲས་གནས་བརྒྱད་ཡོད་པའི་དང་པོའི་མངོན་རྟོགས་ཡིན་པའི་ཕྱིར། རྒྱུན་དུ་ཞུགས་པའི་རྟོགས་པ་ནི་ཆོས་ཅན། མཐོང་བའི་ས་ཡིན་ཏེ། རྒྱུན་ཞུགས་སོགས་འབྲས་བུ་བཞིའི་དང་པོའི་རྟོགས་པ་ཡིན་པའི་ཕྱིར།
ལན་གཅིག་ཕྱིར་འོང་གི་རྟོགས་པ་ནི་ཆོས་ཅན། སྲབ་པའི་ས་ཡིན་ཏེ། འདོད་པའི་སྒོམ་སྤང་ཕལ་ཆེར་སྤངས་པས་རབ་ཏུ་ཕྱེ་བའི་མངོན་རྟོགས་ཡིན་པའི་ཕྱིར། ཕྱིར་མི་འོང་གི་རྟོགས་པ་ནི་ཆོས་ཅན། འདོད་ཆགས་དང་བྲལ་བའི་ས་ཡིན་ཏེ། འདོད་པའི་འདོད་ཆགས་མ་ལུས་པ་དང་བྲལ་བས་རབ་ཏུ་ཕྱེ་བའི་འབྲས་བུ་གསུམ་པས་བསྡུས་པའི་རྟོགས་པ་ཡིན་པའི་ཕྱིར། དགྲ་བཅོམ་གྱི་རྟོགས་པ་ནི་ཆོས་ཅན། བྱས་པ་རྟོགས་པའི་ས་ཡིན་ཏེ། ཀུན་སྦྱོར་ཐམས་ཅད་ཟད་པས་བྱ་བ་བྱས་པར་ཁོང་དུ་ཆུད་པའི་རྟོགས་པ་ཡིན་པའི་ཕྱིར། ཕྱིར་འོང་ཞུགས་པ་སོགས་ཞུགས་པ་ལྷག་མ་གསུམ་གྱི་རྟོགས་པ་ཆོས་ཅན།
ཉན་ཐོས་ཀྱི་ས་ཡིན་ཏེ། རིགས་ཅན་གསུམ་ལས་དབང་པོ་རྟུལ་པོའི་རྟོགས་པ་ཡིན་པའི་ཕྱིར་རོ། ། ཡང་ཞུགས་པ་ལྷག་མ་གསུམ་གྱི་རྟོགས་པ་ཆོས་ཅན། གསུམ་ཡོད་ཀྱང་ཉན་ཐོས་ཀྱི་ས་ཞེས་གཅིག་ཏུ་བསྡུས་པ་ལ་རྒྱུ་མཚན་ཡོད་དེ། རྒྱུན་དུ་ཞུགས་པ་སོགས་རྟོག་པ་གཞན་རྣམས་ལ་བརྒྱད་པའི་ས་ཞེས་སོགས་མིང་གི་ཁྱད་པར་རེ་རེ་འབྱུང་བ་ལྟར་འདི་གསུམ་ལ་ཐ་དད་དུ་འབྱེད་པའི་མིང་གི་ཁྱད་པར་གྱི་མདོ་ཚིག་མེད་པས་སོ། ། རིགས་ཀྱི་ས་ལ་སོགས་པ་སྔ་མ་དྲུག་ཀྱང་ཉན་ཐོས་ཀྱི་ས་མ་ཡིན་ནམ། ཅིའི་ཕྱིར་འདི་གསུམ་ལ་ལོགས་སུ་ཉན་ཐོས་ཀྱི་ས་ཞེས་རྣམ་པར་གཞག་ཅེ་ན། འདིར་མདོ་ལས་བྱང་སེམས་ཀྱི་ས་དང་རང་རྒྱལ་གྱི་ས་ཞེས་དངོས་སུ་འབྱུང་བས་དེ་གཉིས་ཀྱི་ཟླར་ཉན་ཐོས་ཀྱི་ས་ཞེས་སྨྲོས་པས་ཐེག་པ་གསུམ་གྱི་རྣམ་གཞག་ཡོད་པར་གྲུབ་པར་དགོངས་པས་སོ། ། དགོས་པ་ནི་ས་བཅུ་པ་ལ་ཐེག་པ་གསུམ་གྱི་སྤངས་རྟོགས་ཡོན་ཏན་ཡར་ལྡན་དུ་འདུ་བར་རྟོགས་པའི་དོན་དུའོ། ། འདིར་རྒྱུན་ཞུགས་ཞུགས་པའི་རྟོགས་པ་སོགས་ལ་བརྒྱད་པའི་ས་ཞེས་སོགས་མིང་གི་ཁྱད་པར་མི་འདྲ་བ་རེ་རེ་ཡོད་ལ།
ཞུགས་པ་ལྷག་མ་གསུམ་གྱི་རྟོགས་པ་ལ་སའི་མིང་གི་ཁྱད་པར་སོ་སོར་མ་གསུངས་པར་ཐེག་པ་གསུམ་གྱི་རྣམ་པར་གཞག་པ་བསྟན་པའི་དོན་སྤྱི་སྒྲ་བྱེ་བྲག་ལ་བཀོད་ནས་བཤད་པ་ཡིན་ནོ། ། ངེས་པར་འབྱུང་བའི་སྒྲུབ་པ་ལས། གང་གིས་ངེས་པར་འབྱུང་བ་ནི་འཁོར་འདས་ཀྱི་ཆོས་ཐམས་ཅད་མི་དམིགས་པར་ངེས་པར་རྟོགས་པའི་རྣམ་པས་ངེས་པར་འབྱུང་ལ། གང་དུ་ངེས་པར་འབྱུང་བ་ནི་རྣམ་པ་གཉིས་ཏེ། སློབ་ལམ་མཐར་ཐུག་དང༌། མི་སློབ་ལམ་མཐར་ཐུག་གོ ། དང་པོ་ནི་ལམ་གྱི་ཡུལ་ཅན་ངེས་འབྱུང་སྟེ་ཞེས་པས་བསྟན་ལ། གཉིས་པ་ནི་རྣམ་པ་ཐམས་ཅད་མཁྱེན་ཉིད་ཅེས་པས་བསྟན་ཏོ། ། གང་གིས་ངེས་པར་འབྱུང་ཚུལ་ནི་དྲུག་སྟེ། སེམས་ཅན་དོན་དང་འབད་མེད་དང༌། །
ཞེས་སོགས་དྲུག་གིས་བསྟན་ཏོ། ། དེ་ལྟར་ན་གང་གིས་ངེས་པར་འབྱུང་ཚུལ་དྲུག་དང༌། གང་དུ་ངེས་པར་འབྱུང་བ་གཉིས་ཀྱི་དབྱེ་བས་ངེས་འབྱུང་སྒྲུབ་པ་རྣམ་པ་བརྒྱད་དུ་བསྟན་ཏོ། ། སྐབས་དང་པོའི་དཀའ་བའི་གནས་རྣམ་པར་འབྱེད་པ་བསྟན་ཟིན་ཏོ།། །། སྐབས་གཉིས་པའི་དཀའ་བའི་གནས་རྣམ་པར་བཤད་པ་ལ། དང་པོ་ལམ་ཤེས་ཀྱི་ཡན་ལག་བསྟན་པ་ནི། ལམ་ཤེས་སྐྱེ་བའི་རྟེན་ཅི་ལྟ་བུ་ཞིག་དགོས་སྙམ་ན། ང་རྒྱལ་ལ་སོགས་གེགས་དང་བྲལ་ན་ལམ་ཤེས་ཀྱི་སྣོད་དུ་རུང་བ་ལ་སྐྱེའོ་ཞེས་བསྟན་པའི་དོན་དུ་ལམ་ཤེས་ཀྱི་རྟེན་བསྟན་པའོ། ། མི་མཐུན་ཕྱོགས་གེགས་དང་བྲལ་བ་ཙམ་གྱིས་སྐྱེའམ་སྙམ་ན། མཐུན་རྐྱེན་བྱང་ཆུབ་མཆོག་ཏུ་སེམས་བསྐྱེད་པ་ཡང་དགོས་སོ་ཞེས་བསྟན་པའི་དོན་དུ།
ཡུལ་ངེས་པ་དང་ཞེས་གསུངས་སོ། ། འོ་ན་ཉན་རང་རྣམས་ལ་མི་སྐྱེ་བར་ཐལ། བྱང་ཆུབ་མཆོག་ཏུ་སེམས་བསྐྱེད་པ་ཁོ་ན་ལ་སྐྱེ་བའི་ཕྱིར་སྙམ་པའི་དོགས་པ་གཅོད་པའི་དོན་དུ་ནི། ཁྱབ་པ་དང་ཞེས་རིགས་ཀྱིས་ཁྱབ་པའི་དོན་ཡིན་ཏེ། སེམས་བསྐྱེད་ཀྱིས་ཁྱད་པར་དུ་བྱ་དགོས་པར་བསྟན་པ་ནི་གནས་སྐབས་ཀྱི་དབང་དུ་བྱས་པ་ཡིན་ལ། མཐར་ཐུག་ཐམས་ཅད་ལམ་ཤེས་སྐྱེ་རུང་གིས་ཁྱབ་ཅེས་གཏན་ལ་འབེབས་པ་ནི་ཁམས་གསུམ་ལ་འདོད་ཆགས་དང་བྲལ་བ་དང་ཅིག་ཤོས་མ་བྲལ་བའི་རྣལ་འབྱོར་པས་ཀྱང་མཐར་ཐུག་སངས་རྒྱས་འཐོབ་པར་བྱ་བའི་ཕྱིར་དུ་གནས་སྐབས་ལམ་ཤེས་སྐྱེ་བའི་རྟེན་གྱིས་ཁྱབ་པ་ཡིན་ཏེ། སྐྱེ་བོ་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་མཐར་ཐུག་པར་འགྲོ་བ་ཅན་ཡིན་པ་དེའི་ཕྱིར། ཅིག་ཤོས་ཀྱི་སྒྲས་ཀྱང་བྱང་སེམས་འཛིན་པ་ནི་མ་ཡིན་ཏེ། ཡུལ་སོ་སོར་ངེས་པ་ཞེས་པས་བྱང་སེམས་ཀྱི་རྟེན་ཅན་དུ་བསྟན་ཟིན་པས། བྱང་སེམས་ལ་སྐྱེ་མི་སྐྱེའི་དོགས་པ་བཅད་མི་དགོས་པའི་ཕྱིར་རོ། །
གལ་ཏེ་ཉན་རང་ངེས་པའི་རང་བཞིན་རྣམས་ནི་སངས་རྒྱ་བ་མ་ཡིན་ཏེ། མཐར་ཐུག་ཐེག་པ་གསུམ་དུ་སོ་སོར་ངེས་པའི་ཕྱིར་རོ་ཞེ་ན། མཐར་ཐུག་ཐེག་པ་གསུམ་དུ་རྣམ་པར་གཞག་པ་ནི་དགོངས་པ་ཅན་ཡིན་གྱི་ངེས་པའི་དོན་མ་ཡིན་ནོ་ཞེས་ལུང་ལས་འབྱུང་བའི་ཕྱིར། ཐེག་པ་གསུམ་དུ་གསུངས་པའི་དྲང་དོན་གྱི་ལུང་གིས་ཉན་རང་རྣམས་མཐར་ཐུག་སངས་རྒྱ་བ་མ་ཡིན་པར་རྣམ་པར་གཞག་པར་མི་ནུས་སོ། ། ཐེག་པ་གསུམ་དུ་གསུངས་པ་དྲང་དོན་དུ་སྟོན་པའི་ལུང་ནི། ལང་གཤེགས་ལས། ཐེག་པ་གཅིག་ཏུ་ངེས་བཤད་དེ། ། ཐེག་པའི་རྣམ་གཞག་ཡོད་མ་ཡིན། ། བྱིས་པ་རྣམས་ནི་ཡོངས་དྲང་ཕྱིར། ། ཐེག་པ་ཐ་དད་ངེས་བཤད་དོ། །
ཞེས་སོ། ། སེམས་ཙམ་པ་དག་ཐེག་པ་གཅིག་ཏུ་བཤད་པ་ནི་དགོངས་པ་ཅན་ཡིན་ཏེ། དགོངས་གཞི་ཐེག་པ་གསུམ་གྱི་ཆོས་དབྱིངས་ཐ་དད་མེད་པ་དང༌། བདག་མེད་རྟོག་པ་ཙམ་དུ་ཐ་དད་མེད་པ་དང༌། རྣམ་པར་གྲོལ་བ་ཙམ་དུ་མཚུངས་པ་ཙམ་དུ་དགོངས་ལ། དགོས་པ་ཉན་ཐོས་མ་ངེས་པ་ཐེག་ཆེན་དུ་དྲང་བ་དང༌། བྱང་སེམས་མ་ངེས་པ་ཐེག་ཆེན་དུ་བཟུང་བའི་ཕྱིར་ཡིན་ནོ། ། དངོས་ལ་གནོད་བྱེད་ནི། སངས་རྒྱས་ཐོབ་པ་ལ་གཞན་དོན་དུ་སྐྱེ་བ་རྒྱུད་མར་བླངས་པའི་སྒོ་ནས་ཚོགས་གཉིས་ཡོངས་སུ་རྫོགས་པར་བྱ་དགོས་ལ། ལྷག་མེད་དུ་མྱ་ངན་ལས་འདས་པ་རྣམས་ལ་ནི་སྐྱེ་བ་ལེན་པ་མེད་པའི་ཕྱིར་ཏེ།
རྒྱུ་ཉོན་མོངས་ཟད་པའི་ཕྱིར། དགོངས་འགྲེལ་ལས་ཀྱང༌། དོན་དམ་ཡང་དག་འཕགས་ཉན་ཐོས་ཀྱི་རིགས་ཀྱི་གང་ཟག་ཞི་བ་བགྲོད་པ་གཅིག་པུ་བ་ནི་སངས་རྒྱས་ཐམས་ཅད་བརྩོན་པ་དང་ལྡན་པར་གྱུར་ཡང་བྱང་ཆུབ་ཀྱི་སྙིང་པོ་ལ་བཞག་སྟེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་མི་ནུས་སོ་ཞེས་གསུངས་སོ། ། གལ་ཏེ་དགོངས་པ་ངེས་འགྲེལ་ལས། ཉན་ཐོས་བྱང་ཆུབ་ཏུ་ཡོངས་སུ་འགྱུར་བ་གང་ཡིན་པ་དེ་ནི། དེས་རྣམ་གྲངས་ཀྱི་བྱང་ཆུབ་སེམས་དཔར་བསྟན་ཏེ་ཞེས་གསུངས་པ་མིན་ནམ་ཞེ་ན། འདི་ནི་མ་ངེས་པའི་རིགས་ཅན་ལ་དགོངས་ཏེ། མ་ངེས་པའི་རིགས་ཅན་རྣམས་ནི་ལྷག་བཅས་ཀྱི་མྱང་འདས་ཐོབ་ནས་ཀྱང་ཐེག་ཆེན་གྱི་ལམ་དུ་འཇུག་པ་སྲིད་པའི་ཕྱིར། ལྷག་མེད་ཐོབ་ནས་ནི་འཇུག་པར་མི་འགྱུར་ཏེ།
རིག་པ་རྒྱུན་ཆད་པས་འབད་པའི་རྩོལ་བ་མེད་པའི་ཕྱིར། སའི་དངོས་གཞི་ལས། དོན་དམ་པ་རྣམ་པར་གཞག་པ་ནི་ཕུང་པོ་ལྷག་མ་མེད་པའི་དབྱིངས་ཏེ། སེམས་མེད་པའི་ཕྱིར་རོ་ཞེས་གསུངས་སོ། ། དབང་པོའི་ཚོགས་ཀྱི་མདོ་ལས་ཀྱང༌། མཐར་ཐུག་ཐེག་པ་གསུམ་དུ་ངས་སོ་སོར་ངེས་པར་བསྟན་ཏེ། སེམས་ཅན་རྣམས་ཁམས་སྣ་ཚོགས་པ་ཅན་དུ་བསྟན་པའི་ཕྱིར་དང༌། ཁམས་ཐ་དད་པས་དང་པོར་མོས་པ་ཐ་དད་པའི་ཕྱིར་དང༌། བར་དུ་སྒྲུབ་པ་ཐ་དད་པའི་ཕྱིར་དང༌། ཐ་མ་འབྲས་བུ་ཐ་དད་པའི་ཕྱིར་རོ། །
འདིའི་དོན་མདོ་སྡེ་རྒྱན་ལས། ཁམས་རྣམས་དང་ནི་མོས་པ་དང༌། ། སྒྲུབ་པ་ཐ་དད་དབྱེ་བ་དང༌། ། འབྲས་བུ་ཐ་དད་མཐོང་བའི་ཕྱིར། ། རིགས་ཡོད་ཅེས་ནི་ངེས་པ་ཡིན། ། ཞེས་སོ། ། སྐབས་ཀྱི་དོན་བསྡུ་བ་ནི། སངས་རྒྱས་ཀྱི་རིགས་ཀྱིས་མ་ཁྱབ་པའི་སེམས་ཅན་ཡོད་པ་དང༌། མཐར་ཐུག་ཐེག་པ་གསུམ་དུ་ངེས་པ་དང༌། སེམས་ཅན་ཐམས་ཅད་སངས་རྒྱ་བ་མ་ཡིན་པ་དང༌།
ཤེས་བྱ་ཐམས་ཅད་སྟོང་པ་ཉིད་དུ་རོ་གཅིག་པ་མ་ཡིན་པ་བཞི་པོ་ནི་རྣམ་རིག་པ་སོགས་དངོས་པོར་སྨྲ་བ་དག་གི་འདོད་པ་ཡིན་ནོ། ། དབུ་མ་པའི་ལུགས་རྣམ་པར་གཞག་པ་ནི། སངས་རྒྱས་ཀྱི་རིགས་མེད་པའི་སེམས་ཅན་མི་སྲིད་དེ། དྲི་མ་ལས་མ་གྲོལ་བའི་སེམས་ཀྱི་ཆོས་དབྱིངས་ལ་རིགས་སུ་འཇོག་པ་ཡིན་ལ། ཆོས་ཀྱི་དབྱིངས་མེད་པའི་སེམས་ཅན་མི་སྲིད་པའི་ཕྱིར་རོ། ། སེམས་ཅན་ཐམས་ཅད་སངས་རྒྱ་བར་ཡང་མཚུངས་ཏེ། འགལ་རྐྱེན་སྒྲིབ་པ་སྤང་དུ་རུང་བའི་ཕྱིར་དང༌། ཉེ་བར་ལེན་པའི་རྒྱུ་སངས་རྒྱས་ཀྱི་རིགས་ཀྱིས་ཁྱབ་པའི་ཕྱིར་དང༌། མཐུན་རྐྱེན་སངས་རྒྱས་ཀྱི་ཕྲིན་ལས་ཀྱང་འཇུག་པའི་ཕྱིར་དང༌། ཡེ་ཤེས་སྣང་བ་རྒྱན་གྱི་མདོ་ལས་ཀྱང༌།
ཐ་ན་ལོག་པ་ཉིད་དུ་ངེས་པའི་རྒྱུད་དུ་གྱུར་པའི་སེམས་ཅན་རྣམས་ཀྱི་ལུས་ལའང་དེ་བཞིན་གཤེགས་པའི་ཉི་མའི་དཀྱིལ་འཁོར་གྱི་འོད་ཟེར་ཕོག་པ་ན་དེ་དག་ལ་ཕན་ཐོགས་པར་འགྱུར་ཞིང༌། མ་འོངས་པའི་རྒྱུ་ཡང་དག་པར་སྐྱེས་བས་དགེ་བའི་ཆོས་རྣམས་འཕེལ་བར་འགྱུར་རོ་ཞེས་གསུངས་པའི་ཕྱིར་རོ། ། གལ་ཏེ་ཉན་རང་གི་ལྷག་མེད་ཀྱི་མྱང་འདས་གཉིས་ནི་མཐར་ཐུག་གི་མྱ་ངན་ལས་འདས་པ་ཡིན་ཏེ། ཐེག་ཆེན་གྱི་མྱང་འདས་དང་སྒྲིབ་པ་མ་ལུས་པ་དག་པར་ཁྱད་པར་མེད་པའི་ཕྱིར་ཏེ། སྒྲིབ་པའི་རྟེན་ཀུན་གཞི་ཡང་འགགས་ཟིན་པའི་ཕྱིར། ཉན་རང་གཉིས་ནི་ལམ་ཐེག་ཆེན་ལ་མ་ལྟོས་པར་མཐར་ཐུག་གི་མྱང་འདས་ཐོབ་བྱེད་དུ་འགྲུབ་པས་ན་ཉན་རང་ངེས་པའི་རིགས་ཅན་རྣམས་སངས་རྒྱ་བ་མིན་ནོ་ཞེ་ན། ཉན་རང་རྣམས་ཀྱིས་ཐེག་ཆེན་ལ་མ་ཞུགས་པར་མཐར་ཐུག་གི་མྱང་འདས་འཐོབ་པ་མ་ཡིན་ཏེ། རྣམ་མཁྱེན་མ་ཐོབ་པར་སྒྲིབ་གཉིས་སྤངས་པའི་མྱང་འདས་ཐོབ་པ་མི་སྲིད་པའི་ཕྱིར། འདི་ལ་དགོངས་ནས། སངས་རྒྱས་ཉིད་ལས་མ་གཏོགས་མྱང་འདས་མེད། །
ཅེས་དང༌། དེས་ན་སངས་རྒྱས་མ་ཐོབ་པར། ། མྱ་ངན་འདས་པ་མི་འཐོབ་སྟེ། ། འོད་དང་འོད་ཟེར་སྤངས་ནས་ནི། ། ཉི་མ་ལྟ་བར་མི་ནུས་བཞིན། ། ཞེས་སོ། ། འགའ་ཞིག་གིས་ཉན་ཐོས་ལ་མྱང་འདས་མེད་པའི་ཁུངས་སུ་འདོད་པ་ནི་མ་རྟོགས་པ་སྟེ། ཤེས་བྱ་མ་ལུས་པ་མཁྱེན་པའི་ཕུན་སུམ་ཚོགས་པ་དང་སྒྲིབ་གཉིས་མ་ལུས་པ་ཟད་པའི་མྱ་ངན་ལས་འདས་པ་ཡ་བྲལ་དུ་གནས་པ་མི་སྲིད་པས་རྣམ་མཁྱེན་མ་ཐོབ་པར་མྱང་འདས་མཐར་ཐུག་ཐོབ་པར་མི་རུང་ཞེས་པའི་དོན་ནོ། ། ཇི་སྐད་དུ། རྣམ་ཀུན་མངོན་པར་བྱང་ཆུབ་དང༌། །
དྲི་མ་བག་ཆགས་བཅས་སྤངས་པ། ། སངས་རྒྱས་མྱ་ངན་འདས་པ་ནི། ། དམ་པའི་དོན་དུ་གཉིས་མེད་ཉིད། ། ཅེས་སོ། ། འོ་ན་བློ་གྲོས་མི་ཟད་པའི་མདོ་ལས། གསུམ་པོ་འདི་དག་ནི་ངེས་པར་འབྱིན་པའི་ཐེག་པ་ཡིན་ཏེ། ཉན་ཐོས་ཀྱི་ཐེག་པ་དང༌། རང་སངས་རྒྱས་ཀྱི་ཐེག་པ་དང༌། ཐེག་པ་ཆེན་པོའོ་ཞེས་གསུངས་པས་མཐར་ཐུག་ཐེག་པ་གསུམ་དུ་འདོད་པར་བྱ་དགོས་སོ་ཞེ་ན། ལུང་འདི་ནི་དགོངས་པ་ཅན་ཡིན་ཏེ།
དགོངས་གཞི་གནས་སྐབས་ཉན་རང་དུ་རིགས་ངེས་པ་དག་ལ་དགོངས་པ་ཡིན་ལ། དགོས་པ་དེད་དཔོན་ཐབས་ལ་མཁས་པས་ལམ་ཤིན་ཏུ་རིང་པོར་ངལ་བར་གྱུར་པ་རྣམས་དབུགས་དབྱུང་བའི་དོན་དུ་བར་དུ་གྲོང་ཁྱེར་ཡིད་དུ་འོང་བ་སྤྲུལ་པ་ལྟར་ཐོག་མ་ཉིད་དུ་ཐེག་ཆེན་ལ་འཇུག་མི་ནུས་པའི་རིགས་ཅན་རྣམས་ཐོག་མ་ཉན་རང་གི་ཐེག་པ་ལ་བཀོད་ནས་རིམ་གྱིས་ཐེག་པ་ཆེན་པོ་ལ་འཇུག་པའི་དོན་དུ་བར་དུ་གྲོང་ཁྱེར་སྤྲུལ་པ་དང་འདྲ་བར་ཉན་རང་གི་ཐེག་པ་བསྟན་པ་ཡིན་ནོ། ། དངོས་ལ་གནོད་བྱེད་ཀྱི་ལུང་ནི། དམ་ཆོས་པདྨ་དཀར་པོ་ལས། ཐེག་པ་གཅིག་སྟེ་གཉིས་པ་ཡོད་མ་ཡིན། ། གསུམ་པ་ནམ་ཡང་ཡོད་མིན་འཇིག་རྟེན་ན། ། སྐྱེས་བུ་མཆོག་རྣམས་ཐབས་ཀྱི་ཐེག་པ་གང༌། ། སྣ་ཚོགས་ཉེ་བར་སྟོན་པ་མཛད་མ་གཏོགས། ། ཞེས་པ་དང༌། འཕགས་པ་བདེན་པ་གཉིས་སྟོན་པའི་ལེའུ་ལས་ཀྱང༌།
སེམས་ཅན་རྣམས་ལ་ཆོས་གང་དང་གང་སྟོན་པ་དེ་ཐམས་ཅད་བྱང་ཆུབ་ལ་གཞོལ་བ་ཐེག་པ་ཆེན་པོ་ལ་འབབ་པ་རྣམ་པ་ཐམས་ཅད་མཁྱེན་པ་ཉིད་སྒྲུབ་པར་བྱེད་པ་ཞེས་གསུངས་སོ། ། རིགས་པ་ནི་སྒྲིབ་གཉིས་མ་ལུས་པར་ཟད་པར་བྱེད་པའི་གཉེན་པོའི་ཆོས་དབྱིངས་གོམས་པར་བྱེད་པ་ཡིན་ལ། ཆོས་དབྱིངས་གོམས་པ་མཐར་ཐུག་པ་ཡང་གཅིག་ཏུ་ངེས་པའི་ཕྱིར་རོ། ། གལ་ཏེ་ཐེག་པ་ཆེན་པོས་གོམས་པར་བྱེད་པའི་ཆོས་དབྱིངས་ལས་ཐ་དད་པའི་ཉན་རང་གིས་གོམས་པར་བྱེད་པའི་ཆོས་ཀྱི་དབྱིངས་གཞན་དང་གཞན་དག་ཡོད་དོ་སྙམ་ན། མི་འཐད་དེ། ཆོས་ཀྱི་དབྱིངས་ལ་རིགས་མི་འདྲ་བའི་དབྱེ་བ་མེད་པའི་ཕྱིར་རོ། ། འདི་ལ་དགོངས་ནས་སློབ་དཔོན་ཀླུ་སྒྲུབ་ཀྱིས། ཆོས་ཀྱི་དབྱིངས་ལ་དབྱེར་མེད་ཕྱིར། ། གཙོ་བོའི་ཐེག་པ་དབྱེར་མ་མཆིས། ། ཞེས་གསུངས་སོ། །
དེས་ན་ཆོས་དབྱིངས་གོམས་པ་མཐར་ཐུག་པ་མ་ཐོབ་པར་སྒྲིབ་གཉིས་ཟད་པའི་མྱང་འདས་མི་ཐོབ་ལ། ཆོས་དབྱིངས་གོམས་པ་མཐར་ཐུག་པ་ཡང་གཅིག་ཏུ་ངེས་པའི་ཕྱིར། ཐེག་པ་ཡང་གཅིག་ཏུ་ངེས་པ་ཡིན་ཏེ། དེས་ན་རང་ཉན་ལ་མཐར་ཐུག་གི་མྱང་འདས་མེད་པས་ཐེག་ཆེན་ལ་མ་ཞུགས་པར་མཐར་ཐུག་གི་མྱང་འདས་ཐོབ་པར་མི་རུང་བས། ཉན་རང་གཉིས་ལ་མཐར་ཐུག་གི་ཐེག་པ་མེད་དོ། ། འོ་ན་ཉན་རང་ལྷག་མེད་དུ་མྱ་ངན་ལས་འདས་པ་དེ་དག་གིས་ཇི་ལྟར་རྣམ་མཁྱེན་ཐོབ་པར་བྱེད་ཅེ་ན། ལས་ཉོན་གྱི་རྣམ་སྨིན་གྱི་འབྲས་བུ་མེད་པས་ལྷག་མེད་དུ་བརྗོད་པ་ཡིན་གྱི། མ་རིག་བག་ཆགས་དང་ལྡན་པའི་རྣམ་པར་ཤེས་པའི་ཕུང་པོ་དང་ལྡན་པས་མ་རིག་པའི་བག་ཆགས་ཀྱི་རྐྱེན་ཀྱིས་ཡིད་ཀྱི་རང་བཞིན་གྱི་ལུས་བླངས་ནས་གནས་པ་དག་ལ་དེ་བཞིན་གཤེགས་པ་འོད་དཔག་མེད་ལ་སོགས་པའི་འོད་ཟེར་གྱིས་སད་པར་བྱས་ནས་བྱང་ཆུབ་ཏུ་སེམས་བསྐྱེད་ཅིང་ཐེག་ཆེན་གྱི་ལམ་ལ་ཞུགས་ནས་སངས་རྒྱས་ཐོབ་པར་འགྱུར་བ་ཡིན་ཏེ།

ལང་གཤེགས་ལས། ཏིང་ངེ་འཛིན་གྱི་ལུས་ཐོབ་ནས། ། བསྐལ་པའི་བར་དུ་མི་སད་དོ། ། དཔེར་ན་སྐྱེས་བུ་མྱོས་པ་ནི། ། མྱོས་འགྱུར་མེད་ན་སངས་བ་ལྟར། ། དེ་བཞིན་དེ་དག་ང་ཡི་སྐུ། ། སངས་རྒྱས་ཆོས་ཞེས་བྱ་བ་ཐོབ། ། ཅེས་སོ། ། འོ་ན་ཉན་རང་དེ་དག་ཐེག་ཆེན་གྱི་ལམ་ལྔ་པོ་གང་ནས་འཇུག་པར་བྱེད་ཅེ་ན། ཉན་རང་གཉིས་ལ་འཁོར་འདས་གཉིས་ཀའང་རང་བཞིན་མེད་པར་མཉམ་པ་ཉིད་དུ་རྟོགས་པའི་ཆོས་ཀྱི་བདག་མེད་རྟོགས་པའི་ལམ་མེད་པས་ཐེག་ཆེན་གྱི་ཚོགས་ལམ་ནས་འཇུག་པར་རིགས་ཏེ། འཁོར་འདས་གཉིས་ཀ་རང་བཞིན་མེད་པའི་ཆོས་ཀྱི་བདག་མེད་ཐོས་བསམ་གྱིས་གཏན་ལ་བབ་ནས་དེ་གོམས་པར་བྱེད་པའི་ལམ་ལྔ་ལ་རིམ་གྱིས་འཇུག་དགོས་པའི་ཕྱིར་རོ། །
གལ་ཏེ་ཉན་རང་གཉིས་ཀ་ལ་ཡང་འཁོར་འདས་རང་བཞིན་མེད་པར་རྟོགས་པ་ཡོད་ཅེ་ན། འོ་ན་ཉེར་ལེན་གྱི་ཕུང་པོ་ལ་གཤེད་མ་རལ་གྲི་གདེང་པ་ལྟ་བུའི་ཚུལ་དུ་འཇིགས་ནས་སྲིད་པ་ལ་དོར་བྱ་མྱང་འདས་ལ་བླང་བྱར་བཟུང་ནས་འཁོར་འདས་ལ་བླང་དོར་ཐ་དད་དུ་འཛིན་པའི་དོན་འདི་ཅི་སོམས་ཤིག ཚིག་གིས་སྤྲོས་པས་དོན་གྱི་སྙིང་པོ་མི་རྟོགས་སོ། ། ཐེག་ཆེན་གྱི་ཚོགས་ལམ་ནས་འཇུག་པའི་འཐད་པ་གཞན་ཡང་ཐོག་མར་ཐེག་ཆེན་ལ་འཇུག་པའི་སྒོ་ནི་འདུན་ལྡན་སེམས་བསྐྱེད་ཡིན་ལ། དེ་ཡང་ཚོགས་ལམ་གྱིས་བསྡུས་པའི་ཕྱིར་དང༌། ཐེག་ཆེན་གྱི་ལམ་ལྔ་སྔ་མ་སྔ་མ་ལ་མ་བསླབ་པར་ཕྱི་མ་ཕྱི་མ་ལ་ཐོད་རྒལ་དུ་ཐོབ་པ་མེད་པའི་ཕྱིར་རོ། ། གལ་ཏེ་སེམས་ཅན་ཐམས་ཅད་སངས་རྒྱ་ན་འཁོར་བ་མཐའ་ཅན་དུ་ངེས་པས་སངས་རྒྱས་ཀྱི་འཕྲིན་ལས་རྒྱུན་ཆད་པར་འགྱུར་རོ་ཞེ་ན། འོ་ན་ཁྱོད་ཀྱིས་སེམས་ཅན་གྱི་ཚོགས་ལ་སངས་རྒྱ་བ་དང་མི་རྒྱ་བ་གཉིས་སུ་ངེས་པར་འདོད་དགོས་པས་སངས་རྒྱ་བའི་ཚོགས་སངས་རྒྱས་ཟིན་པ་ན་སངས་རྒྱས་ཀྱི་ཕྲིན་ལས་རྒྱུན་ཆད་པར་འགྱུར་ཏེ། སྔ་མ་རྣམས་སངས་རྒྱས་ཟིན་པས་དེ་ལ་སངས་རྒྱས་ཀྱི་ཕྲིན་ལས་འཇུག་པའི་དོན་མེད་ལ། ལྷག་མ་སངས་མི་རྒྱ་བའི་སེམས་ཅན་འདོད་པ་ལ་ནི་སངས་རྒྱས་ཀྱི་ཕྲིན་ལས་འཇུག་པའི་གོ་སྐབས་མེད་པའི་ཕྱིར་རོ། །
དེས་ན་སངས་རྒྱས་ཀྱི་ཕྲིན་ལས་རྒྱུན་ཆད་པར་ཐལ་བའི་ཉེས་པ་ཁྱོད་ཉིད་ཀྱི་ཕྱོགས་ལ་གནས་སོ། ། གལ་ཏེ་ལྷག་མ་སངས་མི་རྒྱ་བར་འདོད་པའི་སེམས་ཅན་ལ་ཡང་སངས་རྒྱས་ཀྱི་ཕྲིན་ལས་འཇུག་གོ་ཞེ་ན། འོ་ན་སངས་མི་རྒྱ་བར་འདོད་པ་རྣམས་ཀྱང་སངས་རྒྱ་བར་གྲུབ་པའི་ཕྱིར། སེམས་ཅན་ཐམས་ཅད་སངས་རྒྱ་བར་གྲུབ་པ་ཡིན་ནོ། ། འགའ་ཞིག་ལམ་ཞུགས་ཀྱི་སྐྱེ་བོ་ཐམས་ཅད་སངས་རྒྱ་བ་ཡིན་གྱི། སེམས་ཅན་ཐམས་ཅད་སངས་རྒྱ་བ་མ་ཡིན་ཏེ། སེམས་ཅན་ཐམས་ཅད་ལ་སངས་རྒྱས་ཀྱི་རྒྱུ་རྐྱེན་ཚོགས་པ་མེད་པའི་ཕྱིར་རོ་ཞེ་ན། ཉེ་བར་ལེན་པའི་རྒྱུ་རིགས་དང་ལྡན་པ་མཐུན་རྐྱེན་སངས་རྒྱས་ཀྱི་ཕྲིན་ལས་འཇུག་པ་དང༌། འགལ་རྐྱེན་སྒྲིབ་པ་སྤང་དུ་རུང་བའི་ཕྱིར་སེམས་ཅན་ཐམས་ཅད་སངས་རྒྱ་བ་ཉིད་དུ་གྲུབ་བོ་ཞེས་བསྟན་ཟིན་ལ། དེ་ཙམ་གྱིས་སངས་རྒྱ་བར་མི་འགྲུབ་ན།
ཉན་རང་རྣམས་ཀྱང་སངས་རྒྱ་བར་མི་འགྲུབ་པས་ལམ་ཞུགས་ཀྱི་སྐྱེ་བོ་ཐམས་ཅད་སངས་རྒྱ་བ་ཉིད་དུ་འདོད་པ་དང་འགལ་ལོ། ། སངས་མི་རྒྱ་བའི་སེམས་ཅན་ནི་འགའ་ཡང་མེད་དེ། སེམས་ཅན་ཐམས་ཅད་སངས་རྒྱས་ཀྱི་ཉེ་བར་ལེན་པའི་རྒྱུ་དང་ལྡན་པའི་ཕྱིར་དང་སངས་རྒྱས་ཀྱི་རྒྱུ་དང་ལྡན་པར་མཐོང་ནས་སངས་རྒྱས་བཅོམ་ལྡན་འདས་ཀྱིས་ཐོག་མར་སེམས་ཅན་ཐམས་ཅད་སྡུག་བསྔལ་ལས་བསྒྲལ་བར་དམ་བཅས་པའི་བྱང་ཆུབ་མཆོག་ཏུ་སེམས་བསྐྱེད་ཅིང་བྱང་ཆུབ་ཀྱི་སེམས་བསྐྱེད་པའི་དམ་བཅའ་ཡང་མཐར་ཕྱིན་པར་མཛད་པའི་ཕྱིར་རོ། ། སངས་རྒྱས་བཅོམ་ལྡན་འདས་ཀྱིས་དང་པོའི་དམ་བཅའ་མཐར་ཕྱིན་པར་མི་བྱེད་ཅེས་པ་ནི་སེམས་དང་ལྡན་པ་སུ་ཞིག་སྨྲ་བར་བྱེད། གལ་ཏེ་དམ་བཅའ་མཐར་ཕྱིན་པར་མཛད་པའི་ཐབས་མི་མཁྱེན་ནོ་ཞེ་ན། མི་མཁྱེན་པ་མིན་ཏེ། ཤེས་བྱ་མ་ལུས་པ་མཁྱེན་པའི་མཁྱེན་པ་མངའ་བའི་ཕྱིར་རོ། ། མཁྱེན་ཀྱང་མི་མཛད་དོ་ཞེ་ན། སྡུག་བསྔལ་ལས་གྲོལ་བའི་ཐབས་མཁྱེན་བཞིན་དུ་མི་མཛད་པ་ཡང་མི་སྲིད་དེ། ཐུགས་རྗེ་ཚད་མེད་པ་མངའ་བའི་ཕྱིར་རོ། །
གལ་ཏེ་སྐུ་ཚེའི་འདུ་བྱེད་ཡོངས་སུ་གཏུགས་ནས་དམ་བཅའ་མཐར་མ་ཕྱིན་པར་ཡོངས་སུ་མྱ་ངན་ལས་འདའོ་ཞེ་ན། རྫུ་འཕྲུལ་གྱི་རྐང་པ་གོམས་པར་མཛད་པ་མཐར་ཕྱིན་པའི་ཕྱིར་སྐུ་ཚེའི་འདུ་བྱེད་ཡོངས་སུ་གཏུགས་པ་མི་སྲིད་ལ། འཆི་བདག་གི་བདུད་ཀྱང་བཅོམ་པའི་ཕྱིར་བར་མ་དོར་ཡོངས་སུ་མྱ་ངན་ལས་འདའ་བ་ཡང་མེད་དོ། ། གལ་ཏེ་སེམས་ཅན་ཐམས་ཅད་ཡོངས་སུ་ཟད་པ་ན་མཐར་མྱ་ངན་ལས་འདའ་འོ་ཞེ་ན། སེམས་ཅན་ནམ་མཁའ་ལྟར་མཐའ་ཡས་པས་ཟད་པ་ཡང་མེད་པའི་ཕྱིར་དང༌། སེམས་ཅན་ཡོད་པ་དེ་སྲིད་དུ་གཞན་དོན་དུ་བཞུགས་པ་ཡང་ཡིན་པའི་ཕྱིར། སེམས་ཅན་དོར་ནས་ཡོངས་སུ་མྱ་ངན་ལས་འདའ་བ་ཡང་སྲིད་པ་མ་ཡིན་ནོ། ། དོན་འདི་ལ་དགོངས་ནས་རྒྱུད་བླ་མ་ལས། རྒྱུ་མཐའ་ཡས་དང་སེམས་ཅན་ཟད་མེད་དང༌། ། བརྩེ་དང་འཕྲུལ་དང་མཁྱེན་དང་ཕུན་ཚོགས་ལྡན། །
ཆོས་ཀྱི་དབང་ཕྱུག་འཆི་བའི་བདུད་བཅོམ་པ། ། ངོ་བོ་མེད་ཕྱིར་འཇིག་རྟེན་མགོན་པོ་རྟག ། ཅེས་པ་དང༌། འཇུག་པ་ལས། རྒྱལ་བ་ཇི་སྲིད་འཇིག་རྟེན་མཐའ་དག་མཆོག་ཏུ་རབ་ཞི་བར། ། འགྲོ་བ་མིན་ཞིང་ནམ་མཁའ་རྣམ་འཇིག་འགྱུར་མིན་དེ་སྲིད་དུ། ། ཤེས་རབ་ཡུམ་གྱིས་བསྐྱེད་པ་ཁྱོད་ལ་ཐུགས་བརྩེ་མ་མ་ཡིས། ། ཚུལ་ལུགས་བྱེད་པས་རབ་ཏུ་ཞི་བར་གྱུར་པ་ག་ལ་མངའ། ། ཞེས་སོ། ། ནམ་མཁའ་མ་ཞིག་གི་བར་དུ་གཞན་དོན་ལ་ཞུགས་དགོས་པར་བསྟན་པ་འདིས་ནི་སངས་རྒྱ་བར་མི་འགྱུར་བའི་སེམས་ཅན་མེད་པས་རྟག་ཏུ་གཞན་དོན་ལ་བཞུགས་དགོས་ལ།
ནམ་མཁའ་མ་ཞིག་གི་བར་དུ་བཞུགས་ཞེས་པས་ནི་འཁོར་བའི་མཐའ་མེད་པར་བསྟན། འགའ་ཞིག་དབུ་མ་པའི་བསྟན་བཅོས་ཀྱི་ཚིག་གི་སྤྲོས་པ་ལྷུར་ལེན་ཡང་དོན་ལ་དཔྱོད་པའི་ཤེས་རབ་མེད་པར་ཚིག་འདོན་པ་ལྷུར་ལེན་པ་ཙམ་དུ་ཟད་དོ། ། གལ་ཏེ་སེམས་ཅན་ཐམས་ཅད་སངས་རྒྱ་བ་ཡིན་ན་འཁོར་བའི་མཐའ་མེད་པ་འགལ་ལོ་ཞེ་ན། སེམས་ཅན་ཐམས་ཅད་སངས་རྒྱ་ཡང་སངས་རྒྱས་ཟིན་པའི་དུས་མི་སྲིད་པས་འཁོར་བ་སྟོང་པ་ཡང་སྲིད་པ་མ་ཡིན་ནོ། ། སེམས་ཅན་མ་ལུས་པ་ལ་འཆི་བས་ཁྱབ་ཀྱང་འཆི་ཟིན་པ་དང༌། འདུས་བྱས་ཐམས་ཅད་ལ་འཇིག་པས་ཁྱབ་ཀྱང་ཞིག་ཟིན་པ་མི་སྲིད་པ་བཞིན་ནོ། ། འགའ་ཞིག་དངོས་པོ་ཐམས་ཅད་ཞིག་པའི་དུས་སྲིད་དོ་ཞེས་སྨྲ་བས་ནི་དུས་དངོས་པོ་མ་ཡིན་ནམ་དངོས་པོ་ཐམས་ཅད་ཞིག་ནས་དུས་སྲིད་པ་བཞད་གད་ཀྱི་གནས་སོ། ། བླ་མེད་བྱང་ཆུབ་ཏུ་སེམས་བསྐྱེད་པའི་བྱང་སེམས་ཀྱི་རྒྱུད་ཀྱི་ལམ་ཤེས་པ་ནི་གཞན་དོན་དུ་སྲིད་པར་སྐྱེ་བའི་རྒྱུ་ཉོན་མོངས་པའི་མིང་ཅན་གྱི་སྒྲིབ་པ་རྣམ་པ་ཐམས་ཅད་དུ་ཆེད་དུ་གཉེར་ནས་སྤང་བ་མ་ཡིན་པའི་རང་བཞིན་ཡིན་ནོ། ། དེ་ཅིའི་ཕྱིར་ཞེ་ན། ཉོན་མོངས་པའི་སྒྲིབ་པའི་རྒྱུས་གཞན་དོན་དུ་སྲིད་པར་སྐྱེ་བ་ཡོངས་སུ་འཛིན་དགོས་པའི་ཕྱིར་རོ། །
བསམ་སྦྱོར་གཉིས་ཀྱི་སྒོ་ནས་འཁོར་བ་ཇི་སྲིད་པར་སེམས་ཅན་གྱི་དོན་བྱེད་པར་བཞུགས་པ་ཉིད་ཀྱིས་སོ། ། འགའ་ཞིག་ཉོན་མོངས་པའི་ནུས་པ་བཅོམ་པས་མི་སྐྲག་པའི་ཕྱིར། ཆེད་དུ་གཉེར་ནས་མི་སྤོང་བ་ཡིན་གྱི། སྲིད་པར་སྐྱེ་བ་ལེན་པའི་རྒྱུར་དགོས་པ་མ་ཡིན་ནོ་ཞེས་སྨྲ་བ་དག་གིས་ནི་མ་རྟོགས་ཏེ་ཉོན་མོངས་པ་ལ་མི་སྐྲག་པ་ཡིན་ཏེ། འཁོར་བར་ཇི་སྲིད་པ་སེམས་ཅན་གྱི་དོན་བྱེད་པས་སོ་ཞེས་སྨྲས་དགོས་པས་བྱང་སེམས་ཚོགས་ལམ་པ་ཡང་ཉོན་མོངས་པའི་ཉེས་པས་སྐྲག་པ་མེད་པར་ཐལ། འདོད་ན། ས་སྡེ་ལས་ཉན་ཐོས་ལས་བྱང་སེམས་རྣམས་ཉོན་མོངས་པ་སྤོང་བ་ལ་ཤིན་ཏུ་འབད་དགོས་པར་བསྟན་པ་དང་འགལ་ལོ། ། བྱང་ཆུབ་སེམས་དཔའི་གནས་སྐབས་ནི་གཉིས་ཏེ། སོ་སོ་སྐྱེ་བོ་དང་འཕགས་པའོ། ། སོ་སོ་སྐྱེ་བོའི་གནས་སྐབས་ལ་ནི་ཉོན་མོངས་པའི་ཉེས་པ་བསྐྱེད་ནུས་པའི་ཕྱིར་ཆེད་དུ་གཉེར་ནས་སྤོང་དགོས་པས།
ས་སྡེ་ལས་ཆེད་དུ་གཉེར་ནས་སྤོང་དགོས་པར་བཤད་པ་ནི་སོ་སྐྱེ་ལ་དགོངས་སོ། ། ཆེད་དུ་གཉེར་ནས་མི་སྤོང་བར་བཤད་པ་ནི་འཕགས་པའི་གནས་སྐབས་ལ་སྦྱར་རོ། ། འཕགས་པ་གྲོལ་སྡེས་ཀྱང་མ་རིག་པ་དང་ལྟ་བའི་བག་ལ་ཉལ་འཇོམས་ཀྱི། འདོད་སྲེད་ཀྱི་བག་ལ་ཉལ་ནི་མི་འཇོམས་ཏེ། བསམ་བཞིན་དུ་སྲིད་པར་སྐྱེ་བའི་ཕྱིར་ཞེས་གསུངས་པ་ཡང་དོན་འདི་ཉིད་དོ། ། དེ་ལ་སོ་སྐྱེ་རྣམས་ཀྱི་སྐྱེ་བ་ལེན་པའི་རྒྱུ་ནི་ལས་དང་ཉོན་མོངས་པ་ཡིན་ལ། ཉན་རང་འཕགས་པ་སློབ་པ་རྣམས་ཀྱི་ཡང་ལས་དང་ཉོན་མོངས་པ་ཡིན་ཏེ། ཇི་སྲིད་སྐྱེ་བ་ལེན་པ་དེ་སྲིད་དུ་སྔར་སོ་སྐྱེའི་གནས་སྐབས་ཀྱི་ལས་དང་ཉོན་མོངས་པའི་རྒྱུ་མཐུན་གྱིས་སྲིད་པར་ཉིང་མཚམས་སྦྱོར་བར་བྱེད་པའི་ཕྱིར་རོ། ། འདི་ཇི་ལྟར་ཤེས་ཤེ་ན། ཉེ་བར་ལེན་པའི་ཕུང་པོ་ལ་གཤེད་མ་རལ་གྲི་གདེངས་པ་ལྟར་འཇིགས་པས་ཇི་སྲིད་སྐྱེ་བ་ལེན་པ་དེ་སྲིད་དུ་ལས་དང་ཉོན་མོངས་པའི་དབང་གིས་སྐྱེ་བ་ལེན་པར་མངོན་ནོ། །
ཉན་རང་དགྲ་བཅོམ་པ་དང་བྱང་སེམས་འཕགས་པ་རྣམས་ནི་མ་རིག་པའི་བག་ཆགས་སམ་ཉོན་མོངས་པའི་བག་ལ་ཉལ་གྱི་རྐྱེན་དང་ཟག་པ་མེད་པའི་ལས་ཀྱི་ཡིད་ཀྱི་རང་བཞིན་གྱི་ལུས་ཀྱིས་སྐྱེ་བ་ལེན་པ་ཡིན་ནོ། ། འབུམ་གྱི་འགྲེལ་པ་ལས། དགྲ་བཅོམ་པས་ཉོན་མོངས་པ་ཀུན་སྤངས་ཀྱང་མ་རིག་པའི་བག་ཆགས་མ་སྤངས་ལ། དེ་མ་སྤངས་པས་ཉོན་མོངས་པའི་བག་ཆགས་ཐམས་ཅད་ཀྱང་མ་སྤངས་ཞེས་པ་དང༌། ཇི་ལྟར་ཡང་སྲིད་འཛིན་པར་བྱེད་ཅེ་ན། རྒྱུའི་སྟོབས་དང་རྐྱེན་གྱི་སྟོབས་ལས་སོ། ། དེ་ལ་ཉོན་མོངས་པའི་བག་ཆགས་མ་སྤངས་པ་ནི་རྐྱེན་ནོ། ། ཟག་མེད་ཀྱི་ལས་ནི་རྒྱུའོ་ཞེས་པ་དང༌། རྒྱུད་བླ་མའི་འགྲེལ་པར། མ་རིག་བག་ཆགས་ཀྱི་སའི་རྐྱེན་ཅན་མཚན་མའི་རྒྱུན་ཀུན་ཏུ་སྤྱོད་པ་ཕྲ་མོས་ཀུན་ནས་བསློངས་བའི་ཟག་པ་མེད་པའི་ལས་ལ་བརྟེན་ཏེ་ཞེས་སོ། །
དེས་ན་སྐྱེ་བོ་རྣམས་ནི་ལས་ཉོན་གྱི་དབང་གིས་སྐྱེ་བ་ལེན་ལ། ཉན་རང་དགྲ་བཅོམ་དང་བྱང་སེམས་འཕགས་པ་རྣམས་ལ་ནི་ལས་དང་ཉོན་མོངས་པའི་དབང་གིས་སྐྱེ་བ་མེད་པའི་ཕྱིར་མ་རིག་བག་ཆགས་ཀྱི་སས་ཉིང་མཚམས་སྦྱོར་བར་བྱེད་པ་ཡིན་ནོ། ། དེ་བཞིན་གཤེགས་པས་ནི་མ་རིག་བག་ཆགས་ཀྱི་ས་ཡང་སྤངས་པའི་ཕྱིར་བག་ཆགས་ཀྱི་ས་མཚམས་སྦྱོར་བ་ཉིད་སྤངས་པ་ཅན་ཡིན་ནོ། ། དེ་ལྟར་ན་སོ་སྐྱེ་དང༌། ཉན་རང་དགྲ་བཅོམ་པ་དང་བྱང་སེམས་འཕགས་པ་དང༌། དེ་བཞིན་གཤེགས་པ་རྣམས་རིམ་གྱིས་སྔ་མ་ལས་ཕྱི་མ་ཁྱད་ཞུགས་པ་ཡིན་ནོ། ། འདིར་བག་ལ་ཉལ་གྱི་ཉོན་སྒྲིབ་ཅེས་བཤད་པ་ནི་ཉོན་མོངས་པ་མ་ཡིན་གྱི་ཤེས་བྱའི་སྒྲིབ་པ་ཁོ་ན་ཡིན་ཏེ། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པའོ་ཞེས་འབྱུང་བའི་ཕྱིར་དང༌། རྒྱུད་བླ་མར། ཉོན་མོངས་ཤེས་བྱའི་སྤྲིན་གྱི་དྲྭ་བ་སངས་རྒྱས་ཐུགས་རྗེའི་རླུང་གིས་རྣམ་པར་གཏོར། །
ཞེས་གསུངས་ནས། རྒྱས་བཤད་དུ་ཉོན་མོངས་པའི་སྒྲིབ་པ་ངོས་གཟུང་བ་ལ། དེ་སྒྲིབ་མཐའ་ཡས་ཉོན་མོངས་དང་ཞེས་གསུངས་ཤིང༌། ཤེས་བྱའི་སྒྲིབ་པ་ངོས་གཟུང་བ་ལ། ཉེ་བའི་ཉོན་མོངས་བག་ཆགས་སོ་ཞེས་གསུངས་སོ། ། འཇུག་པའི་རང་འགྲེལ་དུ་ཡང༌། བག་ལ་ཉལ་གྱི་སྒྲིབ་པ་ནི་ཤེས་བྱ་ཡོངས་སུ་གཅོད་པའི་གེགས་སོ་ཞེས་གསུངས་སོ། ། དེས་ན་ཤེས་བྱའི་སྒྲིབ་པ་ནི་གཉིས་ཏེ། ཉོན་མོངས་པས་བཞག་པའི་བག་ལ་ཉལ་གྱི་ཉོན་སྒྲིབ་ལ་ཤེས་སྒྲིབ་དུ་བཞག་པ་དང༌། དང་པོ་ནས་ཤེས་སྒྲིབ་ཀྱི་ཐ་སྙད་བྱས་པའོ། །
མངོན་པ་ཀུན་ལས་བཏུས་ལས། ཅིག་ཅར་ཉོན་མོངས་པ་དང་ཤེས་བྱའི་སྒྲིབ་པ་སྤང་ངོ༌། ། ཅིག་ཅར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ་ཞེས་གསུངས་པའི་དོན་ཡང་བག་ལ་ཉལ་གྱི་ཉོན་སྒྲིབ་ཅེས་བཤད་པ་དང་ཤེས་སྒྲིབ་ཀྱི་ཐ་སྙད་དུ་གསུངས་པ་གཉིས་ཅིག་ཅར་དུ་འགགས་པ་ལ་དགོངས་སོ། ། ཉོན་མོངས་པ་ནི་ས་དང་པོ་ཐོབ་ནས་མེད་དེ། སེམས་རྒྱུད་རབ་ཏུ་མ་ཞི་བར་བྱེད་པ་མེད་པའི་ཕྱིར་རོ། ། འགའ་ཞིག་སྡུག་བསྔལ་བདེན་པ་ས་བཅུ་རྒྱུན་མཐའི་བར་དུ་ཡོད་ལ། ཀུན་འབྱུང་ས་བཅུ་རྒྱུན་མཐའི་སྔ་ལོགས་ཀྱི་བར་དུ་ཡོད་དོ་ཞེས་འདོད་པ་ནི་མི་འཐད་དེ། ས་དང་པོ་ཐོབ་ནས་ཀུན་འབྱུང་མེད་པའི་ཕྱིར་དང༌། འཇིག་རྟེན་ཆོས་མཆོག་གི་རྟེན་བོར་ཟིན་པའི་འོག་རོལ་དུ་སྡུག་བསྔལ་གྱི་ཕུང་པོ་ཡང་མེད་པའི་ཕྱིར་རོ། ། རྒྱུད་བླ་མ་ལས།
འཕགས་པས་འཆི་དང་ན་བ་དང༌། ། རྒ་བའི་སྡུག་བསྔལ་རྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཅེས་སོ། ། བོད་ཐམས་ཅད་ཀྱིས་ལུང་འདིའི་དོན་ཁོང་དུ་མ་ཆུད་པར་ཚིག་ཙམ་སྒྲོགས་པར་ཟད་དོ། ། འོ་ན་ས་དང་པོ་ཡན་ཆད་ཀྱི་སྒྲིབ་པ་བདེན་པ་བཞི་པོ་གང་གི་ནང་དུ་འདུ་ཞེ་ན། ཆོས་ཐམས་ཅད་བདེན་བཞིའི་ནང་དུ་འདུས་པ་མ་ཡིན་པས་བདེན་བཞིར་སྡུད་པ་ལ་དགོས་པ་ཅི་ཞིག་ཡོད། ལམ་ཤེས་ལ་ཤེས་བྱའི་ལམ་ངོས་གཟུང་བ་དང༌། ཇི་ལྟར་ཤེས་པའི་ཚུལ་དང༌།
དངོས་དོན་དཔྱད་པའོ། ། དང་པོ་ནི། མདོ་ནི་ཉི་ཁྲི་ལེའུ་བརྒྱད་མ་ལས་རྣམ་པ་ཉི་ཤུ་རྩ་དྲུག་གསུངས་ལ། འབུམ་ལས་བཅུ་དགུ་གསུངས་པ་དག་ཡིན་ནོ། ། ཇི་ལྟར་དེ་དག་ལམ་ཡིན་ཞེ་ན། བདེན་པ་བཞི་ཡོངས་སུ་རྟོགས་པའི་ཡེ་ཤེས་ཀྱི་འཛིན་སྟངས་ཀྱི་བྱེ་བྲག་ཡིན་ལ། དེ་ཉིད་ལ་ལམ་དུ་བརྗོད་པའི་ཕྱིར་རོ། ། རྣམ་པ་འདི་དག་ལ་སློབ་དཔོན་སེང་གེ་བཟང་པོས་ཆོས་མངོན་པ་ནས་གསུངས་པའི་མི་རྟག་ལ་སོགས་བཅུ་དྲུག་དང་སྦྱར་ནས་དོན་གཅིག་ཏུ་འཆད་དོ། ། འོ་ན་ཕ་རོལ་དང་འཇིག་པའི་ཆོས་ཅན་གྱི་རྣམ་པ་སོགས་བདུན་པོའི་དོན་ཆོས་མངོན་པ་ནས་གསུངས་པ་མེད་པས་གང་དང་སྦྱར་ཞེ་ན། གཏན་ལ་དབབ་པ་བསྡུ་བ་ལས།
ཡིད་འབྱུང་བ་དང༌། འདོད་ཆགས་དང་བྲལ་བ་དང༌། འགོག་པའི་ཕྱིར་ཞུགས་པ་ཡིན་ནོ་ཞེས་གསུངས་པ་དང་སྦྱོར་བར་མཛད་དོ། ། འོ་ན་གཏན་ལ་དབབ་པ་བསྡུ་བ་མ་གསུངས་པའི་སྔ་རོལ་དུ་ཆོས་མངོན་པ་གང་དང་སྦྱོར་བར་མཛད། དེས་ན་ཅུང་ཟད་མི་འགྲིག་པས་ཆོས་མངོན་པ་དང་རེ་རེ་བཞིན་དུ་སྦྱོར་དགོས་པ་ཅི་ཞིག་ཡོད། ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཆོས་མངོན་པ་དང་སྦྱོར་བ་ལ་ལྟོས་མི་དགོས་སོ་སྙམ་ན། ཉན་ཐོས་སྡེ་པ་རྣམས་ཆོས་མངོན་པ་ལ་ཚད་མར་བྱེད་ཅིང༌། ཤེར་ཕྱིན་བཀའ་མ་ཡིན་པར་འདོད་པས་ཆོས་མངོན་པ་དང་དོན་གཅིག་པར་བསྟན་པས་འདིར་གསུངས་པའི་རྣམ་པ་རྣམས་སངས་རྒྱས་ཀྱིས་གསུངས་པའི་དོན་ཡིན་པར་བསྟན་པའི་དོན་ཡིན་ནོ། ། འོག་སྐབས་བཞི་པ་ནས་གསུངས་པའི་རྣམ་པ་རྣམས་མངོན་པ་དང་སྦྱོར་བའི་དོན་ཡང་འདི་ཉིད་ཀྱིས་ཤེས་པར་བྱའོ། ། འོ་ན་འདིར་ཤེས་བྱའི་ལམ་བཤད་པ་ནི་བྱང་སེམས་ཀྱི་རྒྱུད་ལ་ཡོད་པའི་རྟོགས་རིགས་ལ་འདོད་དམ་ཉན་ཐོས་ཀྱི་རྒྱུད་ལ་ཡོད་པ་ལ་འདོད།
དང་པོ་ལྟར་ན་ཉན་ཐོས་ཀྱི་ལམ་བཏགས་པ་བར་འདོད་དགོས་པས་དེ་ཤེས་པས་ཉན་ཐོས་ཀྱི་ལམ་ཤེས་པ་ཇི་ལྟར་འགྱུར། གཉིས་པ་ལྟར་ན། མདོ་ལས་བསྐྱེད་པར་བྱ་ཞིང་ཤེས་པར་བྱའོ་ཞེས་པའི་དོན་དང་འགལ་ཏེ། ཉན་ཐོས་ཀྱི་རྒྱུད་ལ་ཡོད་པའི་རྟོགས་པ་བྱང་སེམས་ཀྱི་རྒྱུད་ལ་བསྐྱེད་པར་བྱར་མེད་པ་ཡིན་པའི་ཕྱིར་རོ་ཞེ་ན། ཉན་ཐོས་ཀྱི་རྒྱུད་ལ་ཇི་ལྟར་བསྐྱེད་པའི་ལམ་དང་མཐུན་པའི་རྟོགས་རིགས་རྒྱུད་ལ་བསྐྱེད་ཅིང་ཤེས་པར་བྱས་ནས་རང་གི་རྒྱུད་ལ་ཇི་ལྟར་ཉམས་སུ་མྱོང་བ་དང་མཐུན་པར་གཞན་ཉན་ཐོས་ཀྱི་རིགས་ཅན་རྣམས་ལ་བསྟན་པས་དེ་དག་གིས་བྱང་སེམས་ཀྱིས་བསྟན་པ་ལྟར་ཉམས་སུ་བླངས་ཏེ་ཉན་ཐོས་ཀྱི་ལམ་རིམ་པ་བཞིན་དུ་རྒྱུད་ལ་བསྐྱེད་པའི་ཕྱིར་རོ། ། ཉན་ཐོས་ཀྱི་ལམ་གྱི་རྟོགས་རིགས་རྒྱུད་ལ་བསྐྱེད་ཅིང་ཤེས་པས་ཉན་ཐོས་ཀྱི་ལམ་ཤེས་པའི་དོན་གྲུབ་པ་ཡིན་ནོ། ། འགའ་ཞིག་བྱང་སེམས་ཀྱི་རྒྱུད་ལ་སྐྱེས་པའི་རྟོགས་རིགས་ཉན་ཐོས་ཀྱི་ལམ་དངོས་ཡིན་ཞེས་ཟེར་རོ། ། འོ་ན་ཉེར་ཞི་གཉིས་སུ་ཁྲིད་བྱེད་ཀྱི་ལམ་དུ་ཐལ་བར་འགྱུར་ཞིང་རྟོགས་རིགས་དེ་ནི་སངས་རྒྱས་ཀྱི་ས་ལ་ཡོད་པའི་ཕྱིར། སངས་རྒྱས་ཀྱི་ས་ན་ཉན་ཐོས་ཀྱི་ཐེག་པ་ཡོད་པར་འགྱུར་བས་མཐར་ཐུག་ཐེག་པ་གསུམ་དུ་ཁས་ལེན་དགོས་སོ། ། འགའ་ཞིག་འདིར་བསྟན་པའི་ཉན་ཐོས་ཀྱི་ལམ་ནི་ཉན་ཐོས་ཀྱི་ལམ་བཏགས་པ་བ་ཡིན་ཏེ།
རྣམ་མཁྱེན་ཡིད་བྱེད་དང་ལྡན་པའི་གཟུགས་མི་རྟག་པ་ཉིད་དུ་མི་དམིགས་པར་ཡིད་ལ་བྱའོ་ཞེས་གསུངས་པས་ཐེག་ཆེན་སེམས་བསྐྱེད་ཀྱིས་ཁྱད་པར་དུ་བྱས་པར་བསྟན་པའི་ཕྱིར་རོ་ཞེ་ན། སེམས་བསྐྱེད་དེ་ནི་ཡུལ་ཅན་ལམ་ཤེས་ཀྱི་ཁྱད་པར་དུ་བསྟན་པ་ཡིན་གྱི། ཤེས་བྱའི་ལམ་གྱི་ཁྱད་པར་དུ་བསྟན་པ་མ་ཡིན་པས་དོན་མ་རྟོགས་པ་ཁོ་ནའོ། ། དེས་ན་ཉན་ཐོས་ཀྱི་ལམ་དངོས་སུ་བསྟན་ཅིང་དེའི་རིགས་འདྲ་བྱང་སེམས་ཀྱིས་རང་གི་རྒྱུད་ལ་བསྐྱེད་ཅིང་དེ་གཞན་ལ་སྟོན་པར་མཛད་པ་ཡིན་ནོ། ། ཇི་ལྟར་ཤེས་པའི་ཚུལ་ནི། ཉན་རང་གི་ལམ་གྱི་རྟོགས་རིགས་རྒྱུད་ལ་སྐྱེས་ནས་མི་དམིགས་པར་རྟོགས་པའི་རྣམ་པས་བདེན་འཛིན་གྱི་སྒྲོ་འདོགས་གཅོད་པའི་སྒོ་ནས་ཤེས་པར་བྱའོ། ། གསུམ་པ་དངོས་དོན་དཔྱད་པ་ནི། ། འཕགས་པའི་བདེན་པ་བཞི་དག་གི རྣམ་པ་ཞེས་པ་ནི་ཤེས་བྱའི་ལམ་བསྟན་པ་ཡིན་ལ། མི་དམིགས་པའི་སྒོ་ནས་ནི། །
ཞེས་པས་ཇི་ལྟར་ཤེས་པའི་ཚུལ་བསྟན་ཏོ། ། ཤེས་པར་བྱ་ཞེས་གསུངས་པའི་ཤེས་ཞེས་པའི་ཚིག་གིས་ནི་ཡུལ་ཅན་བསྟན་ཏོ། ། འཕགས་པ་ཉན་ཐོས་ལམ་ལ་ནི། ། ཞེས་སོགས་ཀྱིས་བསྟན་པའི་ངེས་འབྱེད་ཆ་མཐུན་འདི་འགའ་ཞིག་གིས་ཉན་ཐོས་ཀྱི་ངེས་འབྱེད་ཆ་མཐུན་ལ་འཆད་པ་ནི་མི་འཐད་དེ། འདིར། དེ་ལ་རྟག་ལ་སོགས་ཚུལ་གྱིས། ། གནས་པ་བཀག་པས་བཟོད་པ་རྣམས། ། ཞེས་གསུངས་པས་རྟག་པ་དང་མི་རྟག་པ་གཉིས་ཀ་ལ་གནས་པ་བཀག་པའི་ཕྱིར་རོ། ། འདིའི་འགྲེལ་པར། གཟུགས་ལ་སོགས་པ་རྟག་པ་ཡང་མ་ཡིན།
མི་རྟག་པ་ཡང་མ་ཡིན་ནོ་ཞེས་དམིགས་པའི་ཚུལ་གྱིས་གནས་པ་བཀག་པའི་ཕྱིར་ཞེས་འབྱུང་བ་ནི་རྩ་བ་དང་མི་མཐུན་ནོ་ཞེས་ཟེར་བ་ཡོད་མོད་ཀྱང་ཤིན་ཏུ་མཐུན་ཏེ། གཟུགས་སོགས་མ་དམིགས་པའི་ཚུལ་གྱིས་གནས་པ་བཀག་གོ ། ཚུལ་ཇི་ལྟ་བུར་ན་རྟག་པ་ཡིན་སྙམ་ན་རྟག་པ་མ་ཡིན་ནོ་ཞེས་པ་དང༌། མི་རྟག་པ་བདེན་ནོ་སྙམ་ན་མི་རྟག་པའང་མ་ཡིན་ནོ་ཞེས་པའི་ཚུལ་གྱིས་བཀག་གོ ། དེས་ན་འདིར་བསྟན་པ་ནི་བྱང་སེམས་ཀྱི་ངེས་འབྱེད་ཆ་མཐུན་དུ་འཕགས་པས་བཤད་ཅིང་རྩ་བའི་དགོངས་པར་ཡང་མངོན་ནོ། ། བཏགས་པའི་ཆོས་ཉིད་མི་འགལ་བར། ། ཞེས་སོགས་ཀྱི་སྐབས་ནས་བསྟན་པ་ཡང་བྱང་སེམས་ཀྱི་ངེས་འབྱེད་ཆ་མཐུན་ཡིན་ནོ། ། བྱང་སེམས་ཀྱི་བསྐྱེད་པར་བྱ་བའི་རྟོག་རིགས་ནི་གསུམ་སྟེ། ཉན་ཐོས་ཀྱི་ལམ་གྱི་རྟོགས་རིགས་དང༌། རང་རྒྱལ་གྱི་ལམ་གྱི་རྟོགས་རིགས་དང༌།
བྱང་ཆུབ་སེམས་དཔའི་ལམ་མོ། ། དང་པོ་གཉིས་ཀྱི་རྟོགས་རིགས་མི་དམིགས་པར་ཤེས་པ་གཉིས་ཡོད་པའི་དབྱེ་བས་རྟོགས་རིགས་བསྐྱེད་པར་བྱ་སྟེ། ངེས་འབྱེད་ཆ་མཐུན་ལྡོག་པའི་དབྱེ་བས་གཉིས་ཡོད་པར་བསྟན་ཏོ། ། བྱང་སེམས་ཀྱི་རྟོགས་རིགས་བསྐྱེད་པའི་ངེས་འབྱེད་ཆ་མཐུན་ནི་སྐབས་དང་པོ་ལས་བསྟན་པ་ལས་ཤེས་པར་བྱའོ་ཞེས་འགྲེལ་ཆེན་ལས་འབྱུང་ངོ༌། ། རང་རྒྱལ་གྱི་ལམ་ཤེས་བསྟན་པ་ལ་གཉིས་ཏེ། རང་རྒྱལ་གྱི་ལམ་གྱི་ཚུལ་སྤྱིར་བསྟན་པ་དང༌། གཞུང་གི་ཚིག་དོན་བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ། ཉན་ཐོས་སྡེ་གཉིས་དང༌། སེམས་ཙམ་པ་དང༌།
དབུ་མ་པའི་འདོད་ཚུལ་ལོ། ། ཉན་ཐོས་སྡེ་གཉིས་ཀྱི་འདོད་ཚུལ་ནི། རང་རྒྱལ་བསེ་རུ་ལྟ་བུ་དང་ཚོགས་སྤྱོད་གཉིས་ཡོད་པ་ལས། བསེ་རུ་ལྟ་བུའི་རང་རྒྱལ་ནི་རང་རྒྱལ་གྱི་བྱང་ཆུབ་མ་ཐོབ་པའི་སྔོན་རོལ་སྐྱེ་བ་གཅིག་གིས་ཐོགས་པ་མན་ཆད་དུ་ཚོགས་ལམ་གྱི་གནས་སྐབས་ལ་བསྐལ་པ་བརྒྱའི་བར་དུ་རྒྱུད་ཡོངས་སུ་སྨིན་པར་བྱེད་པའི་ཚོགས་བསགས་ཤིང༌། སྲིད་པ་ཐ་མ་པའི་དུས་སུ་བསམ་གཏན་བཞི་པ་ཐོབ་པར་བྱ་སྟེ། བསམ་གཏན་བཞི་པ་ལ་བརྟེན་ནས་དྲོད་ནས་བཟུང་སྟེ་ཟད་པ་དང་མི་སྐྱེ་བ་ཤེས་པའི་བར་མཉམ་གཞག་ཐུན་གཅིག་ལ་མངོན་དུ་བྱེད་དོ། ། དེ་ཡང་མཐོང་ལམ་གྱིས་སྔར་འཇིག་རྟེན་པའི་ལམ་གྱིས་མ་སྤང་བའི་སྤང་བྱའི་ལྷག་མ་བསམ་གཏན་བཞི་པ་ཡན་ཆད་ཀྱི་སྤང་བྱ་རྣམས་སྤོང་བ་ཡིན་གྱི། བསམ་གཏན་གསུམ་པ་མན་ཆད་ཀྱི་སྤང་བྱ་རྣམས་ནི་མཐོང་ལམ་གྱི་སྔ་རོལ་དུ་འཇིག་རྟེན་པའི་ལམ་གྱིས་སྤངས་ཟིན་པས་སླར་སྤང་མི་དགོས་སོ། ། ཚོགས་སྤྱོད་ལ་གཉིས་ཏེ། ངེས་འབྱེད་ཆ་མཐུན་སྔོན་དུ་སོང་བ་དང་མ་སོང་བ་གཉིས་ལས།
དང་པོ་ནི། རྒྱལ་པོ་སྲས་ཀྱི་མཛོད་ཀྱི་འགྲེལ་པ་ལས། སྲིད་པ་ཐ་མ་པའི་སྔོན་རོལ་དུ་རྒྱུན་ཞུགས་དང་ཕྱིར་འོང་གི་འབྲས་བུ་བསྐྱེད་ནས་བསྟན་པ་ནུབ་པ་དང་ཕྲད་པ་ན་རང་བྱང་ཆུབ་ཀྱི་དགྲ་བཅོམ་པར་འགྱུར་བའོ་ཞེས་བཤད་པ་ལྟར་རོ། ། ཕྱིར་མི་འོང་སྔོན་འགྲོ་ནི་མི་སྲིད་དེ། རང་རྒྱལ་ནི་འདོད་པའི་རྟེན་ཅན་དུ་ངེས་པའི་ཕྱིར་དང༌། རང་རྒྱལ་ཕྱིར་མི་འོང་ཐོབ་པ་ནི་ཚེ་ཕྱི་མ་འདོད་ཁམས་སུ་སྐྱེ་མི་སྲིད་པའི་ཕྱིར། འབྲས་བུ་སྔོན་དུ་མ་སོང་བའི་རང་རྒྱལ་གྱི་རིགས་ཅན་ནི་ཚེ་རབས་གཞན་དུ་དྲོད་དང་རྩེ་མོ་གང་ཡང་རུང་བ་ཙམ་བསྐྱེད་ནས་སྲིད་པ་ཐ་མ་པའི་དུས་སུ་བདག་ཉིད་ཀྱིས་སློབ་དཔོན་ལ་མ་ལྟོས་པར་ལམ་ལྷག་མ་རྣམས་མངོན་དུ་བྱས་ནས་བྱང་ཆུབ་ཐོབ་པ་སྟེ། སྔོན་བསམ་གཏན་པ་ལྔ་བཅུ་དཀའ་ཐུབ་དྲག་པོས་གདུངས་པ་དང༌། བསེ་རུ་ལྟ་བུའི་རང་རྒྱལ་དང་འགྲོགས་པའི་སྤྲེའུ་ཞིག་གིས་བསེ་རུ་ལྟ་བུའི་རང་སངས་རྒྱས་ཀྱི་སྤྱོད་ལམ་བསྟན་པ་ལྟར་བྱས་པས་རང་བྱང་ཆུབ་ཐོབ་ཅེས་གྲགས་སོ་ཞེས་མཛོད་འགྲེལ་ལས་བཤད་དོ། ། དཀའ་ཐུབ་དྲག་པོས་གདུངས་པ་དང་དུ་མ་ལྷན་ཅིག་ཏུ་སྤྱོད་པར་བཤད་པས་ནི།
སྔོན་འབྲས་བུ་མ་ཐོབ་པའི་རང་སངས་རྒྱས་སུ་འགྲུབ་བོ། ། ཁ་ཆེ་བྱེ་བྲག་ཏུ་སྨྲ་བས་ནི་བསེ་རུ་ལྟ་བུ་ཁོ་ན་འདོད་ཀྱི་ཚོགས་སྤྱོད་མི་བཞེད་དོ། ། ཉན་ཐོས་སྡེ་གཉིས་ཀྱི་འདོད་ཚུལ་བསྟན་ཟིན་ཏོ། ། སེམས་ཙམ་པའི་འདོད་ཚུལ་ལ་གསུམ་སྟེ། ཐོབ་བྱེད་ཀྱི་རིགས་རྟེན་གྱི་གང་ཟག དེས་ལམ་ཇི་ལྟར་བགྲོད་པའི་ཚུལ། ཐོབ་པའི་འབྲས་བུའོ། ། རྟེན་གྱི་གང་ཟག་གི་རིགས་ནི་མངོན་པར་བྱང་ཆུབ་པའི་སྔ་རོལ་ནས་ཉོན་མོངས་པ་ཤས་ཆུང་བའི་རིགས་ཅན་ཡིན་པས་དབེན་པ་ལ་སྤྲོ་ཞིང༌། སྙིང་རྗེ་ཤས་ཆུང་བས་གཞན་དོན་རྒྱ་ཆེན་པོ་ལ་མི་འཇུག་ལ། ང་རྒྱལ་ཤས་ཆེ་བའི་རིགས་ཅན་ཡིན་པས་སློབ་དཔོན་ལ་མ་ལྟོས་པར་འགྲན་ཟླ་མེད་པར་རང་བྱང་ཆུབ་ཐོབ་པའོ། །
རང་རྒྱལ་གྱི་རིགས་ཅན་ལམ་དུ་ཞུགས་པ་ལ་གཉིས་ཏེ། སྔོན་ངེས་འབྱེད་ཆ་མཐུན་མ་ཐོབ་པ་དང་ཐོབ་པ་གཉིས་སུ་གནས་པ་ཡིན་ལ། སྔོན་ངེས་འབྱེད་ཆ་མཐུན་ཐོབ་པ་ལ་ཡང་འབྲས་བུ་ཐོབ་པ་དང་མ་ཐོབ་པ་གཉིས་ཏེ། སྔ་མ་དང་གསུམ་དུ་ངེས་ལ། གཉིས་པ་ལམ་བགྲོད་པའི་ཚུལ་ལ། རིགས་གསུམ་དུ་རིགས་པར་བྱ་སྟེ། འདི་ལྟར་ལ་ལ་རང་སངས་རྒྱས་ཀྱི་རིགས་ལ་གནས་ནས་བསྐལ་པ་བརྒྱར་སངས་རྒྱས་འབྱུང་བ་མཉེས་པར་བྱེད་ཅིང་རང་བྱང་ཆུབ་མྱུར་དུ་འཐོབ་པའི་སྐལ་བ་ཅན་དུ་རྒྱུད་ཡོངས་སུ་སྨིན་པར་བྱས་ནས་ཕྱི་མ་ལ་རང་བྱང་ཆུབ་འཐོབ་པར་བྱ་བའི་ཕྱིར་དུ་མཁས་པར་བྱ་བའི་དངོས་པོ་དྲུག་ལ་མཁས་པར་བྱེད་པ་སྟེ། རང་སངས་རྒྱས་ཀྱི་ལམ་དང་པོའོ། ། མཁས་པར་བྱ་བའི་དངོས་པོ་དྲུག་གང་ཞེ་ན། ཕུང་པོ་ལ་མཁས་པ།
ཁམས་ལ་མཁས་པ། སྐྱེ་མཆེད་ལ་མཁས་པ། རྟེན་ཅིང་འབྲེལ་བར་འབྱུང་བ་ལ་མཁས་པ། གནས་དང་གནས་མ་ཡིན་པ་ལ་མཁས་པ། བདེན་པ་ལ་མཁས་པའོ། ། ཡང་ལ་ལ་བསྐལ་པ་བརྒྱར་སངས་རྒྱས་འབྱུང་བ་ལ་མཉེས་པར་བྱས་ནས་སྐྱེས་བུ་དམ་པ་ལ་བརྟེན་ནས་ཆོས་ཉན་པ་དང༌། ཚུལ་བཞིན་དུ་ཡིད་ལ་བྱེད་པ་ལ་བརྟེན་ནས་བཟོད་འབྲིང་མན་ཆད་སློབ་དཔོན་གྱི་དྲུང་དུ་བསྐྱེད་ཅིང༌། ཚེ་འདི་ཉིད་ལ་བདེན་པ་མཐོང་བར་མ་ནུས་པས་ཚེ་ཕྱི་མ་ལ་བདེན་པ་རྟོགས་པར་བྱ་བ་དང༌། དགེ་སྦྱོང་གི་འབྲས་བུ་འཐོབ་པར་བྱ་བའི་ཕྱིར་དུ་མཁས་པར་བྱ་བའི་དངོས་པོ་དྲུག་ལ་མཁས་པར་བྱེད་པ་ནི་ལམ་གཉིས་པའོ། ། ཡང་འདི་ནི་ལ་ལ་བསྐལ་པ་བརྒྱར་སངས་རྒྱས་མཉེས་པ་དང་ཆོས་ཉན་པ་དང་ཚུལ་བཞིན་ཡིད་ལ་བྱེད་པ་ལ་བརྟེན་ནས་རྒྱུན་ཞུགས་སམ།
ཕྱིར་འོང་གི་འབྲས་བུ་ཐོབ་ནས་མཐོང་ཆོས་ལ་དགྲ་བཅོམ་པའི་འབྲས་བུ་ཐོབ་པར་མ་ནུས་པས་ཕྱི་མ་ལ་ཕྱིར་མི་འོང་དང༌། དགྲ་བཅོམ་པའི་འབྲས་བུ་འཐོབ་པའི་ཕྱིར་དུ་མཁས་པར་བྱ་བའི་དངོས་པོ་དྲུག་ལ་མཁས་པ་ནི་ལམ་གསུམ་པའོ། ། ཡང་དེ་དག་ལ་བརྟེན་ནས་འབྲས་བུ་ཇི་ལྟར་ཐོབ་པར་བྱེད་ཅེ་ན། སྔར་གྱི་རྒྱུ་དང་རྐྱེན་དེ་དང་དེ་ལ་བརྟེན་ནས་སྲིད་པ་ཐ་མ་པའི་དུས་སུ་སངས་རྒྱས་འབྱུང་བ་མེད་པ་ན་སློབ་དཔོན་ལ་མ་ལྟོས་པར་བྱང་ཆུབ་ཀྱི་ཕྱོགས་ཀྱི་ཆོས་ཀྱི་ལྷག་མ་རྣམས་བསྒོམ་ནས་རང་བྱང་ཆུབ་མངོན་དུ་བྱེད་དོ། ། མཛོད་ལས། བསམ་གཏན་མཐའ་རྟེན་གཅིག་ལ་ཀུན། ། ཞེས་འབྱུང་བའི་ཚུལ་ནི་འདིར་མ་བཤད་དོ། ། ཡང་རང་སངས་རྒྱས་ཀྱི་རིགས་ཅན་ཁ་ཅིག་ནི་ལམ་གཉིས་པ་དང་ལམ་གསུམ་པར་བཤད་པའི་རྒྱུ་དང་རྐྱེན་དེ་ལ་བརྟེན་ནས་སློབ་དཔོན་ལ་མ་ལྟོས་པར་བྱང་ཆུབ་ཀྱི་ཕྱོགས་ཀྱི་ཆོས་ལྷག་མ་རྣམས་བསྒོམ་པས་ཆོས་མངོན་པར་རྟོགས་པར་བྱེད་ཅིང་རང་བྱང་ཆུབ་ཀྱང་འཐོབ་བོ། ། དེ་ལ་ལམ་དང་པོས་ནི་བསེ་རུ་ལྟ་བུའི་རང་སངས་རྒྱས་སུ་འགྱུར་ལ། གཉིས་པ་དང་གསུམ་པས་ནི་ཚོགས་ན་སྤྱོད་པའི་རང་རྒྱལ་བར་འགྱུར་རོ། །
གསུམ་པ་འབྲས་བུའི་རྣམ་པར་གཞག་པ་ནི་གཉིས་ཏེ། གནས་པ་དང་རྒྱུ་བའོ། ། གནས་པ་ལ་གསུམ་སྟེ། སྐུའི་གནས་པ་དང༌། གསུང་གི་གནས་པ་དང༌། ཐུགས་ཀྱི་གནས་པའོ། ། དང་པོ་སྐུའི་གནས་པ་ལ་བསེ་རུ་ལྟ་བུའི་ནི་ཟླ་མེད་པར་གཅིག་པུར་གནས་ལ། ཚོགས་ན་སྤྱོད་པ་གཉིས་ནི་ཟླ་དང་བཅས་པར་དུ་མར་ལྷན་ཅིག་ཏུ་གནས་པའོ། ། གསུང་དང་ཐུགས་ཀྱི་གནས་པ་ནི་ཐམས་ཅད་ཀྱང་གཞན་ལ་སྨྲ་བ་རྣམ་པར་བཅད་པ་དང༌། ཐུགས་རྟེན་འབྲེལ་ཟབ་མོ་དང༌།
རྣམ་ཐར་སྒོ་གསུམ་ལ་གནས་པའོ། ། གཉིས་པ་རྒྱུ་བ་ནི། རང་རྒྱལ་གསུམ་པོ་ཐམས་ཅད་ཀྱང་གང་དུ་གནས་ཀྱང་རུང་དྲན་ཤེས་བཞིན་གྱི་སྒོ་ནས་བསོད་སྙོམས་ལ་འཇུག་ཅིང༌། ཕ་རོལ་གདུལ་བྱའི་སེམས་ཅན་མཐོང་བ་དང་ལུས་ཀྱི་སྒོ་ནས་ཆོས་སྟོན་པར་བྱེད་ཀྱི་ངག་གིས་ནི་མི་སྟོན་ནོ། ། ཕ་རོལ་པོ་ཞེ་འབྲས་པ་བཟློག་པའི་ཕྱིར་རྫུ་འཕྲུལ་གྱི་རྣམ་པ་དུ་མ་སྟོན་པར་བྱེད་ཅིང༌། སྔོན་གྱི་སྨོན་ལམ་ལ་སོགས་ཀྱི་མཐུས་མངོན་མཐོ་དང་ངེས་ལེགས་ཀྱི་ལམ་ལས་བརྩམས་ཏེ། ཆོས་གང་བསྟན་པར་འདོད་པ་དེ་ཉིད་གདུལ་བྱའི་སེམས་རྒྱུད་ལ་ཡོངས་སུ་སྣང་བར་འགྱུར་རོ། ། བྱང་ས་ལས་རང་སངས་རྒྱས་རྣམས་སྤངས་རྟོགས་ཉན་ཐོས་དང་འདྲ་བར་བཤད་དེ། རང་སངས་རྒྱས་ནི་ཉན་ཐོས་ཇི་ལྟ་བ་བཞིན་དུ་རིགས་པར་བྱ་སྟེ། ཉན་ཐོས་རྣམས་དང་ལམ་གྱི་རང་བཞིན་མཚུངས་པའི་ཕྱིར་ཞེས་གསུངས་ཤིང༌།
ཡང་ས་སྡེ་ལས། བསེ་རུ་ལྟ་བུའི་དབང་དུ་མཛད་ནས་རང་སངས་རྒྱས་ཀྱིས་ལས་དང་ཉོན་མོངས་པ་ཐམས་ཅད་སྤངས་པའི་དགྲ་བཅོམ་པ་མངོན་དུ་བྱེད་དོ་ཞེས་གསུངས་སོ། ། འདིས་ཉོན་མོངས་སྤངས་པར་བཤད་ཀྱི་གཟུང་རྟོག་སྤངས་པར་ནི་མ་བཤད་དོ། ། དབུ་མ་པའི་འདོད་ཚུལ་ལ་བྱམས་ཆོས་རྗེས་འབྲང་རྣམས་ཀྱིས་ནི། གང་ཟག་གི་བདག་མེད་དང་གཟུང་བ་ཆོས་ཀྱི་བདག་མེད་རྟོགས་པའི་རྣམ་གཞག་མཛད་ལ། རྟོག་གེ་འབར་བ་ལས་ནི་སྤངས་རྟོགས་འདྲ་བར་བཤད་དེ། ཇི་སྐད་དུ་གང་ཟག་ལ་བདག་མེད་པ་ཙམ་དུ་རྟོགས་པར་བྱས་ནས་འབྲས་བུ་དམན་པ་འདོད་པས་དམན་པའི་ཁྱད་པར་ཐོབ་པ་ཡོད་དེ། ཉན་ཐོས་དང་རང་སངས་རྒྱས་བཞིན་ནོ་ཞེས་པ་དང༌། ཉན་ཐོས་དང་རང་སངས་རྒྱས་དག་གིས་ནི་ཉོན་མོངས་པའི་འཆིང་བ་ཙམ་སྤངས་ཀྱང་ཉོན་མོངས་པའི་བག་ཆགས་ཀྱང་མ་ཡིན་ལ། ཤེས་བྱའི་སྒྲིབ་པའི་ངོ་བོ་ཉིད་ཀྱང་མ་ཡིན་པས་སོ་ཞེས་གསུངས་སོ། །
གཉིས་པ་ཚིག་དོན་བྱེ་བྲག་ཏུ་བཤད་པ་ནི། ཤེས་པར་བྱ་ཞེས་དྲང་ངོ༌། ། གང་གིས་ན་བྱང་ཆུབ་སེམས་དཔའ་རྣམས་ཀྱིས་སོ། ། གང་ན་ཁྱད་པར་གསུམ་གྱིས་ཡང་དག་པར་བསྡུས་པ་བསེ་རུ་ལྟ་བུའི་ལམ་མོ། ། ཁྱད་པར་གསུམ་གང་ཞེ་ན། ཉན་ཐོས་ལས་ཁྱད་པར་དུ་འཕགས་པ་སྟེ། ཐེག་ཆེན་གྱི་ལམ་དུ་མ་ཞུགས་པར་གཟུགས་སོགས་གཟུང་བའི་དོན་ལ་རྟོག་པ་སྤངས་ནུས་པའི་ཕྱིར། ཐེག་ཆེན་ལས་དམན་ཏེ། ཐེག་ཆེན་ལ་མ་ལྟོས་པར་འཛིན་རྟོག་སྤོང་མི་ནུས་པའི་ཕྱིར་རོ། ། རྟེན་གྱི་སྒོ་ནས་ཉན་ཐོས་ལས་ཁྱད་ཞུགས་ཏེ།
གཟུང་བ་རང་བཞིན་མེད་པར་རྟོགས་པའི་རྟེན་གྱིས་ཁྱད་པར་དུ་བྱས་པའི་ཕྱིར། གལ་ཏེ་གཟུང་བ་རང་བཞིན་མེད་པར་རྟོགས་ན་འཛིན་པ་རང་བཞིན་མེད་པར་རྟོགས་དགོས་ཏེ། ཆོས་ཅན་གཅིག་རང་བཞིན་མེད་པར་ཁོང་དུ་ཆུད་ན། ཆོས་ཐམས་ཅད་རང་བཞིན་མེད་པར་ཁོང་དུ་ཆུད་དགོས་པའི་ཕྱིར་ཏེ། གང་གིས་དངོས་གཅིག་དེ་བཞིན་ཉིད་མཐོང་བ། ། དེ་ཡིས་དངོས་ཀུན་དེ་བཞིན་ཉིད་དུ་མཐོང༌། ། ཞེས་གསུངས་པའི་ཕྱིར། འོ་ན་ཉན་ཐོས་ཀྱིས་འཁོར་འདས་ཀྱི་ཆོས་ཐམས་ཅད་རང་བཞིན་མེད་པར་རྟོགས་པར་ཐལ། གང་ཟག་རང་བཞིན་མེད་པར་རྟོགས་པའི་ཕྱིར། འདོད་ན་སྲིད་པ་ལ་གཤེད་མ་རལ་གྲི་གདེངས་པ་ལྟ་བུར་འཇིགས་ནས་དོར་བྱར་བལྟས་ཏེ།
ཉོན་མོངས་སྤངས་པའི་རྣམ་གྲོལ་ལམ་ཆེས་ཆེར་དོན་དུ་གཉེར་བ་མི་འཐད་པར་ཐལ་ལོ། ། དེས་ན་ལུང་དེའི་དོན་ནི། ཆོས་གཅིག་རང་བཞིན་མེད་པར་མཐོང་བ་ན། ཕྱིས་ཀྱང་སྔར་གྱི་རང་བཞིན་མེད་པ་དེ་ལས་རིགས་མི་འདྲ་བ་གཞན་མཐོང་བ་མེད་པ་ལ་དགོངས་སོ། ། གཟུང་བ་རང་བཞིན་མེད་པ་རྟོགས་ཀྱང་འཛིན་པ་རང་བཞིན་མེད་པར་མ་རྟོགས་པ་ནི། དཔེར་ན་སྒྱུ་མ་མཁན་གྱིས་རང་གིས་སྤྲུལ་པའི་རྟ་གླང་མི་བདེན་པར་ཤེས་ཀྱང་ཡུལ་ཅན་སྣང་བའི་ཤེས་པ་དེ་མི་བདེན་པར་ཁོང་དུ་མ་ཆུད་པ་བཞིན་ནོ། ། འགའ་ཞིག་འཕགས་པ་བྱམས་པས་གསུངས་པའི་ཆོས་ཕྱོགས་སྔར་བྱས་ནས་ཕྱིས་ཀྱི་པཎྜི་ཏ་འགའ་ཞིག་འཁྲུལ་མེད་དུ་འདོད་པ་ནི་ལུང་རིགས་ལ་བློ་ཁ་མ་ཕྱོགས་པའི་བླུན་པོ་འགའ་ཞིག་གི་རྣམ་ཐར་རོ། ། ཐེག་པ་ཆེན་པོའི་མཐོང་ལམ་གྱི་ཚུལ་རྣམ་པར་གཞག་པ་ལ། སློབ་དཔོན་གཞན་གྱིས་འདོད་ཚུལ་དང༌། འཐད་པའི་དོན་རྣམ་པར་གཞག་པའོ། །
དང་པོ་ནི། བརྒྱད་སྟོང་འགྲེལ་པ་ལས་དོན་གཉིས་གསུངས་ཏེ། འདོད་ཚུལ་དང་པོ་ནི། བདེན་བཞིའི་ཆོས་ཉིད་རིགས་མི་འདྲ་བའི་ཆ་ཤས་མེད་པ་ལ་མཐོང་མ་མཐོང་ཆ་གཉིས་མེད་པའི་ཕྱིར་མཐོང་བ་དང་རྟོགས་པ་གཉིས་ལ་སྐད་ཅིག་མ་གཅིག་ཏུ་ཟད་དོ་ཞེས་འདོད་ལ། གཞན་དག་ནི་མཐོང་བ་ལ་སྐད་ཅིག་མ་གཅིག་ཡིན་ཡང་བདེན་བཞི་ལ་སྒྲོ་འདོགས་མི་འདྲ་བའི་ཁྱད་པར་བཅུ་དྲུག་ཡོད་པས་དེ་སེལ་བར་བྱེད་པའི་ནུས་པ་བཅུ་དྲུག་རིམ་གྱིས་ཐོབ་དགོས་པས་རྟོགས་པ་ལ་སྐད་ཅིག་མ་བཅུ་དྲུག་ཡིན་ནོ་ཞེས་འདོད་དོ། ། འདོད་ཚུལ་སྔ་མ་ལྟར་ན་སྐད་ཅིག་མ་དང་པོ་བཅོ་ལྔ་ལ་གནས་པ་ལ་ཞུགས་པ་དང༌། བཅུ་དྲུག་པ་ལ་གནས་པ་ལ་འབྲས་གནས་སུ་རྣམ་པར་འཇོག་པ་མི་རུང་བར་འགྱུར་རོ་ཞེས་སུན་ཕྱུང་ནས་ཕྱི་མ་ཉིད་ལེགས་པར་འདོད་དོ། ། ཆོས་ཉིད་མཐོང་བའི་ཚེ་སྒྲོ་འདོགས་གཅོད་པའི་ནུས་པ་མ་ཐོབ་ན་སོ་སོ་སྐྱེ་བོ་དང་ཁྱད་པར་མེད་པར་འགྱུར་ལ། མཐོང་ཙམ་ཉིད་ནས་ངེས་པ་འདྲེན་པའི་ནུས་པ་ཐོབ་ན་རྟོགས་པའི་རིམ་པ་རིམ་གྱིས་སྐྱེ་བ་མི་འཐད་དོ་ཞེ་ན། འཕགས་པ་རྣམས་ཀྱིས་ངེས་པ་འདྲེན་ནུས་ཚུལ་གྱིས་རྟོགས་པ་ན་སྒྲོ་འདོགས་ཀྱི་ས་བོན་སུན་ཕྱུང་ནས་ཕྱིས་མི་སྐྱེ་བའི་ཆོས་ཅན་བྱེད་ནུས་ལ།
སོ་སོ་སྐྱེ་བོ་རྣམས་ཀྱིས་ནི་སྒྲོ་འདོགས་ཀྱི་ས་བོན་སྤོང་མི་ནུས་པས་ཕྱིས་མི་སྐྱེ་བའི་ཆོས་ཅན་དུ་བྱེད་མི་ནུས་པའི་ཕྱིར་ཁྱད་པར་ཡོད་དོ་ཞེས་མཚུངས་སོ། ། རྣལ་འབྱོར་མངོན་སུམ་ནི་མངོན་སུམ་གོམས་པ་ཅན་ཡིན་པས་མཐོང་བཞིན་དུ་ངེས་པ་འདྲེན་པའི་ནུས་པ་མ་ཐོབ་པ་མི་སྲིད་དེ། བློ་གྲོས་ཆེན་པོས་མཐོང་ཉིད་ལས། ། རྣམ་པ་ཀུན་ཏུ་ངེས་པར་བྱེད། ། ཅེས་གསུངས་པ་ལྟར་རོ། ། དེས་ན་རྟོགས་པའི་རིམ་པ་ལ་སྐད་ཅིག་མ་བཅུ་དྲུག་ཏུ་འདོད་དུ་ཆུགས་ཀྱང་མཐོང་བ་ལ་སྐད་ཅིག་མ་གཅིག་ཡིན་པས་མཐོང་ལམ་སྐད་ཅིག་མ་གཅིག་ཁོ་ནའོ། ། བཅུ་དྲུག་ཏུ་བཤད་པ་ནི་ལྡོག་པའི་ཆ་ཤས་ལ་རྣམ་པར་ཕྱེ་སྟེ། འདོད་པ་ན་སྤྱོད་པའི་སྡུག་བསྔལ་ལ་སོགས་པའི་བདེན་པ་ལ་སྐྱེ་མེད་དུ་རྟོགས་པའི་ལྡོག་པའི་དབྱེ་བས་ཆོས་ཤེས་བཞིར་ཕྱེ་ཞིང༌། རང་བཞིན་སྐྱེ་མེད་ཀྱི་དོན་ལ་མི་སྐྲག་པའི་ལྡོག་པའི་དབྱེ་བས་ཆོས་བཟོད་བཞིར་ཕྱེའོ། ། ཁམས་གོང་མའི་བདེན་པ་བཞི་ལ་སྐྱེ་མེད་དུ་རྟོགས་པའི་ལྡོག་པའི་དབྱེ་བ་ལས་རྗེས་ཤེས་བཞི་དང༌།
དེ་ཉིད་ལ་མི་སྐྲག་པའི་ལྡོག་པའི་དབྱེ་བས་རྗེས་བཟོད་བཞིར་དབྱེ་བས་བཅུ་དྲུག་གོ ། འོ་ན་སྐད་ཅིག་མ་དང་པོ་བཅོ་ལྔ་ལ་གནས་པ་ལ་ཞུགས་པ་དང༌། བཅུ་དྲུག་ལ་གནས་པ་ལ་འབྲས་གནས་སུ་འཇོག་པའི་རྣམ་གཞག་མི་རུང་བར་ཐལ། མཐོང་ལམ་ལ་སྐད་ཅིག་མ་གཅིག་ཁོ་ནར་ངེས་པའི་ཕྱིར་རོ་ཞེ་ན། མཐོང་ལམ་གྱི་རྗེས་ཀྱི་ངེས་ཤེས་བཅུ་དྲུག་མཐོང་ལམ་དུ་བསྡུས་པའམ། རྒྱུ་མཐོང་ལམ་གྱི་མིང་གིས་ངེས་ཤེས་བཅུ་དྲུག་ལ་ཡང་མཐོང་ལམ་དུ་བཏགས་ནས་ངེས་ཤེས་བཅུ་དྲུག་ལ་གནས་པའི་ཕྱིར་རིམ་པས་ཞུགས་པ་དང་གནས་པའི་རྣམ་གཞག་མཛད་པར་མངོན་ནོ། ། གཞན་རྣམས་ནི་རྣམ་བཤད་ལས་རྒྱས་པར་འབྱུང་བས་མ་བྲིས་སོ། ། སྒོམ་ལམ་གྱི་དོན་གཏན་ལ་འབེབས་པ་ལ་གསུམ་སྟེ། ངོ་བོ་དང༌། དབྱེ་བ་དང༌།
སྤང་བྱ་སྤོང་ཚུལ་ལོ། ། ངོ་བོ་ནི། བདག་མེད་མངོན་སུམ་དུ་མཐོང་ཟིན་གོམས་པར་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། གཉིས་པ་དབྱེ་བ་ལ། འཕགས་སེང་གཉིས་ལྟར་ན། ཟག་བཅས་སྒོམ་ལམ་དང༌། ཟག་མེད་སྒོམ་ལམ་གཉིས་སོ། ། རྗེས་ཐོབ་ལ་ཟག་བཅས་སྒོམ་ལམ་ཞེས་བརྗོད་དེ། གཟུང་འཛིན་ཐ་དད་པའི་རྣམ་པ་ཅན་གྱི་ཤེས་སྒྲིབ་ཀྱི་རྣམ་རྟོག་དང་བཅས་པའི་ཕྱིར། མཉམ་གཞག་ནི་ཟག་མེད་ཅེས་བརྗོད་དེ།
གཟུང་འཛིན་ཐ་དད་པའི་རྣམ་པ་ཅན་གྱི་ཤེས་སྒྲིབ་ཀྱི་རྣམ་རྟོག་མེད་པའི་ཕྱིར་རོ། ། མཉམ་པར་གཞག་པ་ན་རྣམ་རྟོག་དེ་དག་མེད་པ་ཡིན་གྱི། སྤངས་པ་ཞེས་ནི་མི་བརྗོད་དོ། ། དཔེར་ན་མཐོང་ལམ་མཉམ་གཞག་གི་དུས་སུ་སྒོམ་སྤང་མེད་པ་ཡིན་གྱི། སྤངས་པ་མ་ཡིན་པ་བཞིན་ནོ། ། སྔ་རབས་པ་འགའ་ཞིག་ནི་རྗེས་ཐོབ་ལ་འཁྲུལ་པའི་སྣང་བ་ཡོད་པས་ཟག་བཅས་ཡིན་ལ། མཉམ་གཞག་ལ་སྣང་བ་མེད་པས་ཟག་མེད་ཡིན་ནོ་ཞེས་འདོད་དོ། ། འོ་ན་འཕགས་སེང་གཉིས་ཀྱི་བཞེད་པས་མཉམ་གཞག་ཟག་བཅས་སུ་ཐལ་བར་འགྱུར་ཏེ། མཉམ་གཞག་སྣང་བཅས་སུ་འདོད་པས་སོ། ། རྗེས་ཐོབ་ཀྱི་སྒོམ་ལམ་ཡང་གསུམ་སྟེ།
མོས་པ་དང༌། བསྔོ་བ་དང༌། རྗེས་སུ་ཡི་རང་ངོ༌། ། མོས་པ་ནི་ལུང་རིགས་གཉིས་ཀྱིས་ཡུམ་ཡོན་ཏན་ཅན་དུ་ངེས་པ་ལ་ཡིད་ཆེས་པའི་རྣམ་པས་འཇུག་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། སྒོམ་ལམ་བསྔོ་བ་ནི་མོས་པས་ཡོངས་སུ་བསགས་པའི་དགེ་བའི་ཚོགས་བླ་མེད་རྫོགས་པའི་བྱང་ཆུབ་ཀྱི་རྒྱུར་སྒྱུར་བར་བྱེད་པའི་འདུན་པ་མཚུངས་ལྡན་དང་བཅས་པའོ། ། རྗེས་སུ་ཡི་རང་ནི་རང་གཞན་གྱི་དགེ་བ་ལ་དགའ་བའི་རྣམ་པ་ཅན་གྱི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། མོས་བསྔོ་ཡི་རང་གསུམ་ཀའི་གནས་སྐབས་སུ་མི་དམིགས་པའི་ཤེས་རབ་ཀྱིས་ཟིན་པ་བྱ་དགོས་ཏེ། གལ་ཏེ་དེས་མ་ཟིན་ན་བྱང་ཆུབ་སེམས་དཔའི་ལམ་དུ་མི་འགྱུར་བའི་ཕྱིར་རོ། ། འཕགས་སེང་གཉིས་ཀྱིས་འདོད་པའི་དོན་བཤད་ཟིན་ཏོ། ། རང་ལུགས་ལ།
འདིར་སྒོམ་ལམ་རྗེས་ཐོབ་ཟག་བཅས་སུ་འདོད་པ་ནི་ཤིན་ཏུ་མི་རིགས་ཏེ། ཆོས་མངོན་པ་ལས་ཟག་པ་ཉོན་མོངས་པའི་མིང་གི་རྣམ་གྲངས་སུ་གསུངས་ལ། ས་དང་པོ་ཐོབ་ནས་ཉོན་མོངས་པ་མེད་པ་ཡིན་པའི་ཕྱིར་ཏེ། ཉོན་མོངས་པ་ནི་སེམས་རྒྱུད་རབ་ཏུ་མ་ཞི་བར་བྱེད་པའི་མཚན་ཉིད་ཅན་དུ་གསུངས་པའི་ཕྱིར་དང༌། ས་དང་པོ་ཐོབ་ནས་སེམས་རྒྱུད་རབ་ཏུ་མ་ཞི་བར་བྱེད་པ་མེད་པ་ཡིན་པའི་ཕྱིར་རོ། ། རྗེས་ཐོབ་ཡིད་ལ་བྱེད་པ་བླ་ན་མེད་པའི་སྒོམ་ལམ་ལ་ཡང་གསུམ་སྟེ། མོས་པ་དང༌། བསྔོ་བ་དང༌། རྗེས་སུ་ཡི་རང་བའོ། ། མོས་པས་ནི་དགེ་བའི་རྩ་བ་གསོག་པར་བྱེད་ལ།
བསྔོ་བས་ནི་དགེ་བའི་རྩ་བ་མི་ཟད་པར་བྱེད་ཅིང༌། རྗེས་སུ་ཡི་རང་གིས་ནི་གོང་ནས་གོང་དུ་ཡོངས་སུ་འཕེལ་བར་བྱེད་པའི་ཕྱིར་རོ། ། རྗེས་ཐོབ་ཀྱི་ལམ་ཉམས་སུ་ལེན་པར་བྱེད་པའི་རིམ་པ་མཐའ་དག་ནི་འདི་གསུམ་གྱིས་བསྡུས་པ་ཡིན་ནོ། ། མཉམ་གཞག་གི་སྒོམ་ལམ་ནི་གཉིས་ཏེ། སྒྲུབ་པ་སྒོམ་ལམ་དང༌། རྣམ་དག་སྒོམ་ལམ་མོ། ། དེ་ལ་མཉམ་གཞག་གི་སྒོམ་ལམ་གཉིས་ཀྱིས་ནི་ཡེ་ཤེས་ཀྱི་ཚོགས་ཡོངས་སུ་རྫོགས་པར་བྱེད་ལ། རྗེས་ཐོབ་ཀྱི་སྒོམ་ལམ་རྣམས་ཀྱིས་ནི། བསོད་ནམས་ཀྱི་ཚོགས་ཡོངས་སུ་རྫོགས་པར་བྱེད་པའི་ཕྱིར་ན་ཚོགས་གཉིས་ཡོངས་སུ་རྫོགས་པར་བྱེད་པའི་ལམ་གྱི་རིམ་པ་ནི་ལྔ་པོ་འདི་ཉིད་ཡིན་ནོ། ། བྱང་སེམས་ཀྱི་སྒོམ་ལམ་ལ་རྗེས་ཐོབ་ཟག་བཅས་སུ་མི་འདོད་ན་ཟག་མེད་དུ་ཐལ་བར་འགྱུར་རོ་ཞེ་ན།
འོ་ན་འདུས་མ་བྱས་ཀྱི་ནམ་མཁའ་ཡང་ཟག་མེད་དུ་ཐལ་བར་འགྱུར་རོ། ། འདོད་ན་སྒོམ་ལམ་རྗེས་ཐོབ་ཀྱང་ཟག་མེད་འདོད་པ་ཡིན་ནོ། ། འོ་ན་སྒྲིབ་པ་དང་བཅས་པ་ལ་མ་ཡིན་པར་ཐལ། ཟག་མེད་ཡིན་པའི་ཕྱིར་ཞེ་ན། ཉན་ཐོས་དགྲ་བཅོམ་པའི་རྒྱུད་ལ་སྒྲིབ་པ་ཡོད་པ་མ་ཡིན་པར་ཐལ། ཟག་པ་མེད་པའི་ཕྱིར་རོ། ། གསུམ་པ་སྤང་བྱ་སྤོང་ཚུལ་ལ། སྤང་བྱ་གང་སྤོང་བ་དང༌། གཉེན་པོ་གང་གིས་སྤོང་བ་དང༌། ཚུལ་ཇི་ལྟར་སྤོང་བ་དང་གསུམ་གྱིས་བསྟན་ཏེ།
དང་པོ་སྤང་བྱ་གང་སྤོང་བ་ནི། མཐོང་སྤང་དང་སྒོམ་སྤང་གཉིས་ཏེ། ལམ་གྱི་སྤང་བར་བྱ་བའི་མི་མཐུན་ཕྱོགས་ནི་འདི་གཉིས་ཁོ་ནར་ཟད་པའི་ཕྱིར་རོ། ། གཉིས་པ་གཉེན་པོ་གང་གིས་སྤོང་བ་ནི། མཐོང་བ་དང་སྒོམ་པའི་ལམ་གཉིས་ཏེ། འདི་གཉིས་ཁོ་ནས་སྤང་བྱ་ཀུན་བཏགས་དང་ལྷན་སྐྱེས་གཉིས་ཀྱི་རིགས་རྒྱུན་བཅད་པའི་ཕྱིར་རོ། ། ལམ་འདི་གཉིས་རྫོགས་པར་བྱེད་པའི་གཉེན་པོའི་རིམ་པ་ནི་རྣམ་པ་བཞི་སྟེ། སུན་འབྱིན་པའི་གཉེན་པོ་དང༌། སྤོང་བའི་གཉེན་པོ་དང༌། གཞིའི་གཉེན་པོ་དང༌།
ཐག་སྲིང་བའི་གཉེན་པོའོ། ། དང་པོ་སུན་འབྱིན་པའི་གཉེན་པོ་ནི། ཐོག་མར་ཟག་བཅས་རྣམས་ལ་ཉེས་དམིགས་སུ་བལྟས་ནས་མི་མཐུན་པར་འཛིན་པའོ། ། སྤོང་བའི་གཉེན་པོ་ནི་གཉིས་ཏེ། སྦྱོར་བ་དང་བར་ཆད་མེད་ལམ་མོ། ། དེ་ལ་སྦྱོར་བས་ནི་ཉོན་མོངས་པའི་ནུས་པ་ཉམས་པར་བྱེད་པ་ཡིན་ལ། བར་ཆད་མེད་ལམ་གྱིས་ནི་སྤོང་བར་བྱེད་པ་ཡིན་ནོ། ། གཞིའི་གཉེན་པོ་ནི་རྣམ་པར་གྲོལ་བའི་ལམ་སྟེ། བྲལ་བའི་ཐོབ་པ་གསར་དུ་འཛིན་པར་བྱེད་པ་ཡིན་ནོ། ། ཐག་སྲིང་བའི་གཉེན་པོ་ཁྱད་པར་གྱི་ལམ་སྟེ།
རྣམ་པར་གྲོལ་བའི་ལམ་གྱི་རྗེས་ཐོབ་ཀྱི་ལམ་རྣམས་ལ་བརྗོད་དོ། ། གསུམ་པ་ཇི་ལྟར་སྤོང་བའི་ཚུལ་ལ་གསུམ་སྟེ། གཞན་ལུགས་དགག་པ། རང་ལུགས་བཞག་པ། དེ་ལ་རྩོད་པ་སྤོང་བའོ། ། དེ་ལ་དང་པོ་ནི། མཁས་པར་ཁས་འཆེ་བ་མང་པོས་མངོན་པ་གོང་མ་ལྟར་ན་གཉེན་པོ་སྐྱེ་བ་དང་སྤང་བྱ་འགག་པ་དུས་མཉམ་པས་སྐྱེ་འགྱུར་གྱིས་སྤོང་ལ། མངོན་པ་འོག་མ་ལྟར་ན་སྤང་གཉེན་ལྷན་ཅིག་སྐྱེ་འགག་བྱེད་པས་འགག་འགྱུར་གྱིས་སྤོང་ངོ་ཞེས་ཟེར་རོ། ། སྐྱེ་འགྱུར་ནི་མ་འོངས་པ་ཡིན་པས་མ་སྐྱེས་པའི་ཕྱིར་དེས་ཇི་ལྟར་སྤང་བྱ་སྤོང་བར་བྱེད། གཏན་ལ་དབབ་པ་བསྡུ་བ་ལས་ཀྱང༌།
སྤོང་བའི་གཉེན་པོ་དེ་ཅི་སྐྱེས་ནས་སྤོང་ངམ་མ་སྐྱེས་ནས་སྤོང་ཞེ་ན། མ་སྐྱེས་པས་ནི་མ་ཡིན་ནོ། ། སྐྱེས་ནས་ཀྱང་དུས་ཕྱིས་ནི་མ་ཡིན་ཏེ་ཞེས་གསུངས་པས་གཉེན་པོ་ད་ལྟར་བ་ཉིད་ཀྱིས་སྤོང་བར་བཤད་དོ། ། འགག་འགྱུར་གྱིས་སྤོང་བར་བཤད་པའི་དོན་ཡང༌། འགག་འགྱུར་ནི་ད་ལྟར་བ་ཡིན་པས་ལམ་ད་ལྟར་བས་སྤོང་བའི་དོན་ནོ། ། ཡང་འགའ་ཞིག་གིས་སྤོང་གཉེན་གྱིས་སྤོང་བྱ་མངོན་འགྱུར་མི་སྤོང་སྟེ། འདས་པ་འགགས་པ་དང་མ་འོངས་པ་མ་སྐྱེས་པ་དང་ད་ལྟར་བ་ནི་ལམ་དང་མཉམ་དུ་མི་འཇུག་པའི་ཕྱིར་ཞེས་ཟེར་རོ། ། འོ་ན་སྣང་བས་མུན་པ་མི་སེལ་བར་འགྱུར་ཏེ། སྣང་བ་འདས་པ་འགགས་པ་དང༌། མ་འོངས་པ་མ་སྐྱེས་པ་དང༌།
ད་ལྟར་བ་ནི་མུན་པ་དང་མཉམ་དུ་མི་འཇུག་པའི་ཕྱིར་རོ་ཞེས་མཚུངས་པར་བརྗོད་པར་བྱའོ། ། འོ་ན་ཚུལ་ཇི་ལྟར་སྤོང་བར་བྱེད་ཅེ་ན། མངོན་འགྱུར་ལ་དངོས་སུ་གནོད་པ་བྱེད་པའི་སྒོ་ནས་སྤོང་བ་ནི་མ་ཡིན་ཏེ། འདས་པ་འགགས་པ་དང༌། མ་འོངས་པ་མ་སྐྱེས་པ་དང༌། ད་ལྟར་བ་ནི་ལམ་དང་མཉམ་དུ་མི་འཇུག་པའི་ཕྱིར་རོ། ། དེས་ན་ས་བོན་ལ་དངོས་སུ་གནོད་པ་བྱེད་པའི་སྒོ་ནས་སྤོང་ངོ༌། ། འོ་ན་འདི་ལ་ཡང་འདས་པ་འགགས་པའི་ཕྱིར་ཞེས་སོགས་ཀྱི་རིགས་པ་མཚུངས་སོ་ཞེ་ན། མི་མཚུངས་ཏེ། ས་བོན་གྱི་དོན་ནི་རྐྱེན་དང་ཕྲད་ནས་འབྲས་བུ་འབྱུང་རུང་ཙམ་ལ་བརྗོད་ཀྱི།
དམིགས་རྣམ་དངོས་སུ་འཛིན་པའི་ཚུལ་དུ་ཡོད་པ་མ་ཡིན་པས་ལམ་དང་མཉམ་དུ་འཇུག་ཏུ་རུང་བའི་ཕྱིར་ཉེས་པ་མེད་དོ། ། ས་བོན་ལ་གནོད་པ་བྱེད་པའི་སྒོ་ནས་སྤོང་བའི་དོན་ནི་ས་བོན་རྐྱེན་དང་འཕྲད་ན་འབྲས་བུ་འབྱུང་རུང་དུ་ཡོད་པ་ཉིད་ལ་བར་ཆད་མེད་ལམ་ལ་མཉམ་པར་བཞག་པའི་སྟོབས་ཀྱིས་སེམས་རྒྱུད་ལ་སྒྲིབ་པ་མངོན་འགྱུར་འབྱུང་བ་མི་རུང་བ་བྱེད་པ་ལ་སྤོང་བ་ཞེས་བརྗོད་དོ། ། ཇི་སྐད་དུ་ཀུན་ལས་བཏུས་ལས། ཕྱིས་མི་སྐྱེ་བའི་ཆོས་ཅན་དུ་འཇོག་པ་ནི་སྤང་བའོ་ཞེས་གསུངས་པ་ལྟར་རོ། ། ཕྱིས་མི་སྐྱེ་བའི་ཆོས་ཅན་དུ་བྱས་ཟིན་པ་དེའི་ཚེ་ནི་སྤངས་བ་ཞེས་བརྗོད་དོ། ། གསུམ་པ་རྩོད་པ་སྤོང་བ་ནི། སྤང་གཉེན་ལྷན་ཅིག་མི་གནས་འགལ་མ་ཡིན་པར་འགྱུར་ཏེ། བར་ཆད་མེད་ལམ་གྱིས་དུས་སུ་ས་བོན་མ་འགགས་པའི་ཕྱིར་ཞེ་ན། སྤང་བྱ་དང་ལྷན་ཅིག་མི་གནས་འགལ་ཞེས་བརྗོད་པ་ཡིན་གྱི། ས་བོན་དང་ལྷན་ཅིག་མི་གནས་འགལ་ཞེས་སུ་ཞིག་གིས་བརྗོད་པར་བྱེད།
དེས་ན་སྤང་བྱ་དང་ས་བོན་གཉིས་སུ་ཕྱེ་བའི་སྤང་བྱ་དང་ལྷན་ཅིག་མི་གནས་པར་སྟོན་པ་ཡིན་གྱི། ས་བོན་དང་ལྷན་ཅིག་མི་གནས་པར་སྟོན་པ་མ་ཡིན་ཏེ། རྒྱུན་མཐའི་ཡེ་ཤེས་དང་གནས་ངན་ལེན་གྱི་དྲི་མ་ལ་ཇི་སྐད་བཤད་པ་བཞིན་དུ་དངོས་སུ་གནོད་པར་བྱེད་པའི་སྒོ་ནས་སྤོང་བ་ཡིན་ལ། གནོད་པ་བྱས་ཟིན་པ་དེའི་ཚེ་སངས་རྒྱས་ཀྱི་སར་རྣམ་གྲོལ་ལམ་སྐྱེ་བ་དང༌། གནས་ངན་ལེན་མ་ལུས་པ་འགགས་པ་དུས་མཉམ་གྱི་ཚུལ་དུ་འབྱུང་ངོ༌། ། མཐོང་ལམ་གྱིས་སྤོང་ཚུལ་ནི། སྡུག་བསྔལ་ལ་ཆོས་བཟོད་སྐྱེས་ཙམ་ཉིད་ནས་མཐོང་སྤང་འགགས་པ་དུས་གཅིག་ཏུ་གྲུབ་བོ། ། འོན་ཀྱང་དེའི་ཚེ་མཐོང་སྤང་འགགས་པ་ཡིན་གྱི། སྤངས་བ་ཞེས་ནི་མི་བརྗོད་དེ། ། ས་བོན་ཕྱུང་མ་ཟིན་པའི་ཕྱིར་རོ། །
བར་ཆད་མེད་ལམ་གྱི་ནུས་པ་རྫོགས་པ་དང༌། རྣམ་གྲོལ་ལམ་སྐྱེས་པ་དང༌། སྤང་བྱའི་ས་བོན་དང་བྲལ་བ་ལྷན་ཅིག་ཏུ་ཐོབ་པས་དེའི་ཚེ་ས་བོན་སྤངས་པའི་སོ་སོར་བརྟགས་འགོག་ཀྱང་ཐོབ་པ་ཡིན་ནོ། ། བར་ཆད་མེད་ལམ་གྱི་དུས་སུ་ནི་མངོན་འགྱུར་དང་བྲལ་བའི་འགོག་པ་ཙམ་ཐོབ་ཀྱི། ས་བོན་དང་བྲལ་བའི་སོ་སོར་བཏགས་པའི་འགོག་པ་ནི་དེའི་ཚེ་ཐོབ་པ་མེད་དོ། ། མཛོད་ལས་དགེ་སྦྱོང་ཚུལ་གྱི་འབྲས་བུ་བརྒྱད་ཅུ་གྱ་དགུ་རྣམ་པར་ཕྱེ་བའི་རྣམ་གཞག་མཛད་པ་ན། རྣམ་གྲོལ་ལམ་དགེ་སྦྱོང་ཚུལ་གྱི་འབྲས་བུར་བཞག་ཅིང་བར་ཆད་མེད་པར་མ་བཞག་པའི་དོན་ཡང་འདི་ཡིན་ནོ། ། རྒྱས་པར་ནི་རྣམ་བཤད་ལས་འབྱུང་བ་བཞིན་ནོ། ། རང་དང་གཞན་གྱི་བསོད་ནམས་བྱས་པ་མཉམ་པ་ཉིད་ཐོབ་བོ་ཞེས་པའི་དོན་ལ་བོད་ཐམས་ཅད་ཀྱིས་འདི་ལྟར་འཆད་དེ། རྗེས་སུ་ཡི་རང་བྱ་བའི་ཡུལ་དང་རྗེས་སུ་ཡི་རང་བ་པོ་གཉིས་བློ་མཉམ་ན་བསོད་ནམས་མཉམ་པ་དང༌།
བློ་མཐོ་ན་བསོད་ནམས་མཐོ་བ་དང༌། བློ་དམན་ན་བསོད་ནམས་ཡང་དམན་པ་ལས་མི་འཐོབ་བོ་ཞེས་ཟེར་རོ། ། འོ་ན་འགའ་ཞིག་གིས་བསོད་ནམས་རྒྱ་ཆེན་བསགས་པ་དེ་ལས་བློ་ཅུང་ཟད་མཐོ་བ་གཅིག་གིས་རྗེས་སུ་ཡི་རང་བར་བྱས་པའི་རྗེས་སུ་ཡི་རང་བ་པོ་ལས་རྗེས་སུ་ཡི་རང་བྱས་པའི་ཡུལ་བསོད་ནམས་དམན་པ་ཉིད་དུ་ཐལ་བར་འགྱུར་ཞིང༌། དགེ་བ་གཞན་ཅུང་ཟད་ཀྱང་མ་བསགས་པར་རྗེས་སུ་ཡི་རང་ཁོ་ནས་བསོད་ནམས་ཀྱི་ཚོགས་ཡོངས་སུ་རྫོགས་པར་ཐལ་བས་མི་རིགས་སོ། ། དེས་ན་དོན་ནི་འདི་ཡིན་ཏེ། རྗེས་སུ་ཡི་རང་བྱ་བའི་ཡུལ་གྱིས་དགེ་བའི་རྩ་བ་བསགས་པའི་ཚེ་བསོད་ནམས་ཐོབ་པ་ལྟར་རྗེས་སུ་ཡི་རང་བ་པོས་ཀྱང་བསོད་ནམས་ཐོབ་པ་ཙམ་དུ་འདྲ་བར་སྟོན་པ་ཡིན་གྱི། ཆེ་ཆུང་མཉམ་པར་སྟོན་པ་མ་ཡིན་ནོ། ། འབྲས་བུ་དག་པ་གཟུགས་ལ་སོགས། ། ཞེས་སོགས་ཀྱི་དཀའ་བའི་གནས་བཤད་པ་ནི། བར་ཆད་མེད་ལམ་གྱིས་སྤང་བྱའི་ས་བོན་བཅོམ་པས་འབྲས་བུ་རྣམ་གྲོལ་ལམ་དྲི་མས་རྣམ་པར་དག་པའི་ཚེ་བར་ཆད་མེད་ལམ་གྱིས་སེལ་བའི་དྲི་མ་དེ་ཉིད་ཀྱི་འབྲས་བུ་རྣམ་གྲོལ་ལམ་གྱི་ཡུལ་གཟུགས་སོགས་ཀྱི་ཆོས་ཉིད་མཐོང་བ་ལ་སྒྲིབ་བྱེད་ཀྱི་དྲི་མ་དག་པ་དོན་གཅིག་པའི་ཚུལ་དུ་འབྱུང་ངོ༌། །
འདི་ཇི་ལྟར་ཤེས་ཤེ་ན། དཔེར་ན་སྡུག་བསྔལ་ཆོས་བཟོད་ལ་གནས་པའི་བྱང་ཆུབ་སེམས་དཔས་ཡུལ་གཟུགས་སོགས་ཀྱི་ཆོས་ཉིད་མཐོང་བ་ལ་སྒྲིབ་བྱེད་ཀྱི་དྲི་མ་དེ་ཉིད་བར་ཆད་མེད་པའི་ལམ་གྱིས་སེལ་བ་ན་རྣམ་གྲོལ་ཐོབ་ཅིང༌། དེའི་ཚེ་གཟུགས་སོགས་ཀྱི་ཆོས་ཉིད་མཐོང་བ་ལ་སྒྲིབ་བྱེད་ཀྱི་དྲི་མ་ཡང་རྣམ་པར་དག་པ་ཡིན་ནོ། ། དེ་ཅིའི་ཕྱིར་ཞེ་ན། དྲི་མ་གཅིག་པོ་དེ་ཉིད་ཀྱིས་ཡུལ་གཟུགས་སོགས་ཀྱི་ཆོས་ཉིད་མཐོང་བ་དང་འབྲས་བུ་རྣམ་གྲོལ་ལམ་ཐོབ་པ་ལ་གེགས་བྱེད་དེ་ཉིད་བར་ཆད་མེད་ལམ་གྱིས་བཅད་པའི་ཕྱིར་རོ། ། དེའི་གང་ཟག་དེ་ཉིད་ཀྱིས་རྟོགས་པའི་དབྱེ་བས་རྣམ་གྲོལ་ལམ་ཐོབ་པ་ལ་གེགས་བྱེད་པའི་དྲི་མ་དག་པ་དང༌། གཟུགས་སོགས་ཀྱི་ཆོས་ཉིད་མཐོང་བ་ལ་གེགས་བྱེད་ཀྱི་དྲི་མ་དག་པ་ལྷན་ཅིག་ཏུ་འཐོབ་བོ། ། དྲི་མ་གཅིག་པོ་དེ་ལ་འབྲས་བུ་རྣམ་གྲོལ་གྱི་ལམ་ཐོབ་པ་ལ་གེགས་བྱེད་པ་དང༌། ཡུལ་གཟུགས་སོགས་ཀྱི་ཆོས་ཉིད་མཐོང་བ་ལ་གེགས་བྱེད་པའི་དྲི་མ་ལ་གཉིས་ཡོད་པ་བཅོམ་པའི་དབྱེ་བས་རྣམ་པར་དག་པ་གཉིས་སྨྲོས་ཀྱི་དྲི་མ་གཅིག་པོ་དེས་དག་པའི་རྣམ་དག་ལ་དབྱེ་བ་མེད་དོ། ། དེ་ལ་ཀླན་ཀ་སྤངས་པ་ཡིས། །
ཞེས་སོགས་ཀྱི་དཀའ་བའི་གནད་བཤད་པ་ནི། སློབ་དཔོན་སེང་གེ་བཟང་པོས། ས་དགུ་ལ་ནི་ཆེན་པོ་ཡི། ། ཞེས་སོགས་ཀྱི་སྒོམ་སྤང་ཆེན་པོའི་ཆེན་པོ་ལ་སོགས་པ་རིམ་གྱིས་དག་པར་བྱས་པའི་ཕྱིར་དེའི་འབྲས་བུ་སངས་རྒྱས་ཀྱི་རྣམ་པར་དག་པ་ཤིན་ཏུ་བ་ཡིན་པར་གྲུབ་བོ་ཞེས་བཤད་ནས། བྱང་སེམས་ཀྱི་སྒོམ་ལམ་དགུས་དྲི་མ་དགུ་རིམ་གྱིས་དག་པའི་དྲི་མ་སེལ་ཚུལ་ཀླན་ཀའི་ཡུལ་དུ་བཀོད་ནས། དེ་ལ་ཀླན་ཀ་སྤངས་པ་ཡིས། ། ཞེས་གསུངས་པ་ནི་དྲི་མ་སེལ་ཚུལ་ལ་ཀླན་ཀ་སྤངས་པ་ཡིས་བྱང་སེམས་ཀྱི་སྒོམ་ལམ་རྣམས་དྲི་མ་མཐའ་དག་གི་གཉེན་པོའི་ངོ་བོ་ཉིད་དུ་གྲུབ་པའི་ཕྱིར་འབྲས་བུ་སངས་རྒྱས་ཀྱི་རྣམ་དག་ཤིན་ཏུ་བ་ཡིན་པ་ལ་ཀླན་ཀ་མེད་དོ་ཞེས་པའི་དོན་དུ་འཆད་དོ། ། འདི་ནི་རྩ་བའི་དགོངས་པ་མ་ཡིན་ཏེ། མདོ་ལས་ཀླན་ཀ་ནི་མཉམ་པ་ཉིད་ལས་འཕྲོས་པའི་ཀླན་ཀ་ཡིན་པར་བཤད་པའི་ཕྱིར་དང༌། གཞུང་ཚིག་གི་གོ་རིམ་བཀོད་ཚུལ་ཡང་མི་འཐད་པའི་ཕྱིར་རོ། །
དེས་ན་འཕགས་པས་གསུངས་པའི་གཞུང་དུ། ཁམས་གསུམ་པ་ཡི་རྣམ་པ་ཅན། ། འཇལ་དང་གཞལ་བྱ་མཉམ་པ་ཉིད། ། དེ་ལ་ཀླན་ཀ་སྤངས་པ་ཡིས། ། ལམ་ནི་དེ་ཡི་གཉེན་པོར་འདོད། ། ཅེས་གསུངས་པ་ཉིད་མདོ་དང་མཐུན་ནོ། ། དེའི་དོན་ནི་འཇལ་བྱེད་ཚད་མ་བློ་འཛིན་པ་དང༌། གཞལ་བྱ་གཟུང་བ་གཉིས་མཉམ་པ་ཉིད་དུ་རྟོགས་པ་ཉིད་ཀྱིས་སྤང་བྱ་གཟུང་འཛིན་ཐ་དད་དུ་ཞེན་པའི་ཁམས་གསུམ་པ་རྟོགས་པའི་གཉེན་པོའི་ངོ་བོ་ཉིད་གྲུབ་བོ། ། གཟུང་འཛིན་རང་བཞིན་མེད་པར་མཉམ་པ་ཉིད་རྟོགས་པ་མི་འཐད་དེ། གཟུང་འཛིན་རང་བཞིན་མེད་པར་མཉམ་པ་ཉིད་མ་ཡིན་པའི་ཕྱིར་རོ་ཞེས་པའི་ཀླན་ཀ་བཀོད་ནས།
དེ་ལ་ཀླན་ཀ་སྤངས་པ་ཡིས། ། ལམ་ནི་དེ་ཡི་གཉེན་པོར་འདོད། ། ཅེས་འཆད་པ་ཉིད་ལེགས་སོ། ། འདིའི་དོན་ནི་གཟུང་འཛིན་གཉིས་ཀ་རང་བཞིན་མེད་པར་མཉམ་པ་ཉིད་དུ་གཅིག་དང་དུ་བྲལ་ལ་སོགས་པའི་རིགས་པས་གྲུབ་པའི་ཕྱིར་ན་རང་བཞིན་མེད་པར་མཉམ་པ་ཉིད་དུ་གྲུབ་བོ། ། དེས་ན་གཟུང་འཛིན་གཉིས་ཀ་མེད་པར་མཉམ་པ་ཉིད་རྟོགས་པའི་ལམ་ནི་གཟུང་འཛིན་རྫས་ཐ་དད་དུ་ཞེན་པའི་གཉེན་པོར་འདོད་དོ། ། སྐབས་གཉིས་པའི་དཀའ་བའི་གནས་བཤད་ཟིན་ཏོ།། །། སྐབས་གསུམ་པའི་དོན་ལ་གསུམ་སྟེ། ཤེས་པར་བྱ་བའི་གཞི། ཇི་ལྟར་ཤེས་པའི་ཚུལ། དེ་ལ་གཞན་གྱི་ལོག་རྟོག་བསལ་བའོ། །
དང་པོ་ལ་གཉིས་ཏེ། ཐེག་པ་ཐུན་མོང་ནས་བཤད་པའི་གཞི་དང༌། སྐབས་འདིར་བསྟན་པའི་གཞིའོ། ། དང་པོ་ལ་ཕུང་པོ་དང་ཁམས་དང་སྐྱེ་མཆེད་གསུམ་མོ། ། ཕུང་པོ་ནི་གཟུགས་ལ་སོགས་པ་ལྔ་སྟེ། སྤྱིར་ལུས་ལ་རིལ་པོ་གཅིག་ཏུ་འཛིན་པའི་གཉེན་པོ་དང༌། བྱེ་བྲག་སེམས་བྱུང་རྣམས་ལ་གཅིག་ཏུ་འཛིན་པའི་གཉེན་པོར་བསྟན་ཏེ། དུ་མ་སྤུངས་པའི་དོན་ཅན་དུ་བསྟན་པའི་ཕྱིར་དང༌། སེམས་བྱུང་ལ་ཚོར་བ་འདུ་ཤེས་འདུ་བྱེད་དེ་གསུམ་དུ་ཕྱེ་བའི་ཕྱིར། ཁམས་ཀྱང་སྤྱིར་གཅིག་ཏུ་འཛིན་པ་དང༌།
བྱེ་བྲག་ཏུ་རྣམ་པར་ཤེས་པ་ལ་རིལ་པོ་གཅིག་ཏུ་འཛིན་པའི་གཉེན་པོར་བསྟན་ཏེ། ལུས་ལ་ཁམས་དུ་མར་རྣམ་པར་ཕྱེ་བའི་ཕྱིར་དང༌། རྣམ་པར་ཤེས་པ་ལ་བདུན་དུ་རྣམ་པར་ཕྱེ་བའི་ཕྱིར། སྐྱེ་མཆེད་ཀྱང་གཅིག་ཏུ་འཛིན་པ་དང༌། བྱེ་བྲག་ཏུ་གཟུགས་ལ་གཅིག་ཏུ་འཛིན་པ་བཟློག་པའི་ཕྱིར་དུ་གསུངས་ཏེ། སྤྱིར་སྐྱེ་མཆེད་བཅུ་གཉིས་སུ་རྣམ་པར་ཕྱེ་བའི་ཕྱིར་དང༌། བྱེ་བྲག་ཏུ་གཟུགས་ལ་བཅུར་རྣམ་པར་ཕྱེ་བའི་ཕྱིར་རོ། ། ཡང་དབང་པོ་རྣོན་པོ་ལ་ཕུང་པོ་དང༌། འབྲིང་པོ་ལ་སྐྱེ་མཆེད་དང༌། དབང་པོ་རྟུལ་པོ་ལ་ཁམས་རྣམ་པར་གཞག་པ་ཡིན་ཏེ།
དོན་བསྡུས་པ་དང་འབྲིང་པོ་དང་རྒྱས་པ་དང་གསུམ་གྱི་དབང་དུ་བྱས་ནས་གསུམ་དུ་བཞག་སྟེ། བསྡུས་པ་ལ་དགའ་བ་ལ་ཕུང་པོ་དང༌། འབྲིང་པོ་ལ་དགའ་བ་ལ་སྐྱེ་མཆེད་དང༌། རྒྱས་པ་ལ་དགའ་བ་ལ་ཁམས་རྣམ་པར་གཞག་པའི་ཕྱིར་རོ། ། མཛོད་ལས། རྨོངས་དབང་འདོད་རྣམ་གསུམ་གྱི་ཕྱིར། ། ཞེས་གསུངས་པ་ལྟར་རོ། ། གཉིས་པ་ཇི་ལྟར་ཤེས་པའི་ཚུལ་ལ། ཉན་ཐོས་རྣམས་ཀྱིས་གང་ཟག་གི་བདག་མེད་རྟོགས་ལ། རང་སངས་རྒྱས་ཀྱི་རིགས་ཅན་རྣམས་ཀྱིས་ནི་གཟུགས་ཀྱི་ཕུང་པོ་ཕྱི་རོལ་གྱི་གཟུགས་སུ་སྣང་བ་ལྟར་ཕྱི་རོལ་དུ་མི་བདེན་པར་ཁོང་དུ་ཆུད་པས།
གཟུང་དོན་རྟོགས་པ་སྤོང་ཕྱིར་དང༌། ། ཞེས་གསུངས་སོ། ། དེ་ཙམ་གྱིས་ཆོས་ཀྱི་བདག་མེད་རྟོགས་པར་མི་འགྱུར་ཏེ། གཟུང་བའི་དོན་དུ་མི་བདེན་པར་ཤེས་ཙམ་གྱིས་བདེན་འཛིན་གྱི་སྒྲོ་འདོགས་གཅོད་མི་ནུས་པའི་ཕྱིར་རོ། ། དཔེར་ན་བྱད་བཞིན་གྱི་གཟུགས་བརྙན་བཞིན་དུ་མི་བདེན་པར་ཤེས་པ་ཙམ་གྱིས་གཟུགས་ཅན་ལ་བདེན་འཛིན་གྱི་སྒྲོ་འདོགས་གཅོད་མི་ནུས་པ་བཞིན་ནམ། གཟུགས་བརྙན་བཞིན་གྱིས་སྟོང་པར་རྟོགས་པས་གཟུགས་ཅན་སྟོང་པ་ཉིད་དུ་རྟོགས་པར་མི་འགྱུར་བ་བཞིན་ནོ། ། གསུམ་པ་ནི། བོད་ཀྱི་མཁས་རློམ་ཐམས་ཅད་མགྲིན་གཅིག་ཏུ་རང་རྒྱལ་གྱིས་གཟུང་བ་ཆོས་ཀྱི་བདག་མེད་རྟོགས་པར་འདོད་ཅིང༌། གང་གིས་དངོས་གཅིག་དེ་བཞིན་ཉིད་མཐོང་བ། ། དེ་ཡིས་དངོས་ཀུན་དེ་བཞིན་ཉིད་དུ་མཐོང༌། །
ཞེས་གསུངས་པའི་དོན་ཆོས་གཅིག་རང་བཞིན་མེད་པར་རྟོགས་ན་ཆོས་ཀུན་རང་བཞིན་མེད་པར་རྟོགས་ཞེས་སྨྲ་བར་བྱེད་ཅིང༌། ཡང་འགའ་ཞིག་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་དོ་ཞེས་འདོད་དོ། ། འོ་ན་ཉན་ཐོས་ཀྱིས་དྲི་མ་མཐའ་དག་གིས་དག་པའི་དེ་བཞིན་ཉིད་ཀྱང་རང་བཞིན་མེད་པར་རྟོགས་པར་ཐལ། ཉན་ཐོས་ཀྱིས་ཕུང་པོ་ལྔ་རང་བཞིན་མེད་པར་མངོན་སུམ་དུ་རྟོགས་པའི་ཕྱིར་རོ། ། རྟགས་དང་ཁྱབ་པ་ཁས་བླངས་ཤིང༌། འདོད་ན། འགོག་བདེན་མཐར་ཐུག་རྟོགས་པར་ཐལ་ལོ། ། འདོད་ན། སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། ། ཞེས་གསུངས་པས་བྱང་སེམས་འཕགས་པས་ཀྱང་གློ་བུར་དྲི་བྲལ་གྱི་དག་པ་ཕྱོགས་གཅིག་ཙམ་ལས་མ་རྟོགས་པར་བཤད་པ་འདིའི་དོན་ཅི་ཡིན་སོམས་ཤིག
སྤྲིན་མཐོང་མཁའ་ལ་ཉི་བཞིན་ཞེས་པའི་དཔེ་དོན་ཡང་སྦྱོར་མ་ཤེས་པར་ཟད་དོ། ། ཡང་ཉན་ཐོས་འཕགས་པ་ཆོས་ཅན། འཁོར་འདས་ཐམས་ཅད་རང་བཞིན་མེད་པར་མངོན་སུམ་དུ་མཐོང་བར་ཐལ། ཕུང་པོ་རང་བཞིན་མེད་པར་མངོན་སུམ་མཐོང་བའི་ཕྱིར་རོ། ། རྟགས་དང་ཁྱབ་པ་ཁས་བླངས་ཤིང༌། འདོད་ན། འཁོར་བ་ལ་དོར་བྱ། མྱ་ངན་ལས་འདས་པ་ལ་བླང་བྱར་འཛིན་པ་མ་ཡིན་པར་ཐལ་ལོ། ། འདོད་ན། འཁོར་འདས་གང་རུང་གི་མཐའ་ལ་གནས་པ་མ་ཡིན་པར་ཐལ།
དུས་གསུམ་རང་བཞིན་མེད་པ་མཉམ་པ་ཉིད་དུ་ཐུགས་སུ་ཆུད་པའི་ཕྱིར་རོ། ། ཁྱབ་པ་མ་ངེས་པ་དང༌། འདོད་པ་གཉིས་ཀས་ཀྱང་མདོ་དང་བྱམས་པའི་གསུང་རབ་གཉིས་ཀའི་དོན་འགོག་པར་སྨྲ་བ་པོ་ཐང་ཆད་པ་ཉིད་དུ་རིག་པར་བྱའོ། ། ཡང་རྟོགས་པ་ཡེ་ཤེས་ཆོས་ཀྱི་སྐུ་ཡང་རང་བཞིན་མེད་པར་མངོན་སུམ་རྟོགས་པར་ཐལ། འཁོར་འདས་ཀྱི་ཆོས་ཐམས་ཅད་རང་བཞིན་མེད་པར་མངོན་སུམ་རྟོགས་པའི་ཕྱིར། རྟགས་ཁས་བླངས། ཁྱབ་པ་ཚད་མས་གྲུབ། འདོད་ན། རྟོགས་པ་ཡེ་ཤེས་ཆོས་ཀྱི་སྐུ་མངོན་སུམ་མཐོང་བར་ཐལ། རྟོགས་པ་ཡེ་ཤེས་ཆོས་ཀྱི་སྐུ་རང་བཞིན་མེད་པར་མངོན་སུམ་རྟོགས་པའི་ཕྱིར།
ཁྱབ་པ་མ་ངེས་ན། ཁྱད་གཞི་མ་མཐོང་བར་ཁྱད་ཆོས་མངོན་སུམ་རྟོགས་པར་འདོད་པ་བཞད་གད་ཀྱི་གནས་སོ། ། འདོད་ན། རྟོགས་པ་ཡེ་ཤེས་སངས་རྒྱས་ནང་ཕན་ཚུན་ཁོ་ནའི་དངོས་ཀྱི་སྤྱོད་ཡུལ་མིན་པར་ཐལ་ལོ། ། གཞན་དག་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་དེ། ཉན་རང་དགྲ་བཅོམ་གྱིས་ཁམས་གསུམ་གྱི་ཕྲ་རྒྱས་མ་ལུས་པ་སྤང་བའི་ཕྱིར། ཁྱབ་པ་ཡོད་དེ། ཁམས་གསུམ་གྱི་ཕྲ་རྒྱས་མ་ལུས་པར་མ་སྤངས་ན་ཆོས་ཀྱི་བདག་མེད་རྟོགས་པར་མི་ནུས་པའི་ཕྱིར། གཞན་ཡང་འགའ་ཞིག་ཆོས་ཀྱི་བདག་མེད་མ་རྟོགས་ན་གང་ཟག་གི་བདག་མེད་རྟོགས་པར་ཡང་མི་འགྱུར་ཏེ། བདག་ཏུ་གདགས་པའི་གཞི་ཕུང་པོ་རང་བཞིན་མེད་པ་མ་རྟོགས་པའི་ཕྱིར་རོ། །
ཉན་རང་གི་རིགས་ཅན་ཡང་གཉིས་ཏེ། གྲུབ་མཐའ་སྨྲ་བའི་ཉན་ཐོས་དང༌། ལམ་ཞུགས་ཀྱི་ཉན་ཐོས་ཀྱི་རིགས་ཅན་ནོ། ། གྲུབ་མཐའ་སྨྲ་བའི་ཉན་ཐོས་ཀྱིས་ནི་མི་རྟག་ལ་སོགས་བཅུ་དྲུག་ཙམ་རྟོགས་པ་ཡིན་གྱི་ཆོས་ཀྱི་བདག་མེད་མ་རྟོགས་པས། ཆོས་ཀྱི་བདག་མེད་མ་རྟོགས་པའི་ཉན་ཐོས་ནི་གྲུབ་མཐའ་སྨྲ་བའི་ཉན་ཐོས་ལ་དགོངས་པ་ཡིན་ནོ་ཞེས་ཟེར་རོ། ། གྲུབ་མཐའ་སྨྲ་བའི་ཉན་ཐོས་ཀྱིས་སྟོང་བདག་མེད་ཀྱི་རྣམ་པ་རྟོགས་སམ་མ་རྟོགས། རྟོགས་ན་གང་ཟག་གི་བདག་མེད་རྟོགས་ན་ཆོས་ཀྱི་བདག་མེད་ཀྱང་རྟོགས་པར་འདོད་པས་ཆོས་ཀྱི་བདག་མེད་ཀྱང་རྟོགས་པར་འགྱུར་རོ། ། གལ་ཏེ་སྟོང་བདག་མེད་ཀྱི་རྣམ་པ་མ་རྟོགས་ན་མི་རྟག་ལ་སོགས་བཅུ་དྲུག་རྟོགས་པ་འགལ་ལོ། ། ཁམས་གསུམ་གྱི་ཕྲ་རྒྱས་མ་ལུས་པ་སྤངས་པ་ལ་ཆོས་ཀྱི་བདག་མེད་རྟོགས་མི་དགོས་ཏེ། ཆོས་ཀྱི་བདག་མེད་མ་རྟོགས་ཀྱང་གང་ཟག་གི་བདག་མེད་པ་ཁོང་དུ་ཆུད་པ་ན་ངར་འཛིན་ལྡོག་ཅིང༌།
ངར་འཛིན་ལྡོག་པ་ན་ཉོན་མོངས་པ་ལྡོག་པའི་ཕྱིར་རོ། ། འདི་ཇི་ལྟར་ཤེས་ཤེ་ན། ཉོན་མོངས་པ་ནི་གང་ཟག་གི་བདག་ཏུ་འཛིན་པའི་རྩ་བ་ཅན་ཡིན་པའི་ཕྱིར་ཏེ། ཉེས་པ་རྣམ་པ་ཐམས་ཅད་དུ། ། འཇིག་ཚོགས་ལྟ་ལས་སྐྱེས་པ་ཡིན། ། ཞེས་དང༌། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ལྟ་ལས་འབྱུང་བར་བློ་ཡིས་མཐོང་གྱུར་ཅིང༌། ། ཞེས་གསུངས་པ་ལྟར་རོ། ། གང་ཟག་གི་བདག་འཛིན་ལྡོག་པ་ན་ཉོན་མོངས་པ་ལྡོག་པར་ཡང་གྲུབ་སྟེ།
དེ་སྤོང་བ་ན་སྤོང་ཕྱིར་རོ། ། ཞེས་གསུངས་པའི་ཕྱིར་རོ། ། ཆོས་ཀྱི་བདག་མེད་མ་རྟོགས་པར་གང་ཟག་གི་བདག་མེད་མི་རྟོགས་ཞེས་སྨྲ་བ་ཡང་མི་འཐད་དེ། གང་ཟག་གི་ངོ་བོ་ཉིད་མེད་པར་རྟོགས་པས་ཆོས་ཐམས་ཅད་ངོ་བོ་ཉིད་མེད་པར་རྟོགས་མི་དགོས་པའི་ཕྱིར་རོ། ། ཆོས་གཅིག་རང་བཞིན་མེད་པར་རྟོགས་པས་ཀུན་རང་བཞིན་མེད་པར་རྟོགས་པ་ནི་གོང་དུ་བཀག་ཟིན་ཏོ། ། གཞན་ཡང་ཉན་ཐོས་སྡེ་གཉིས་ཀྱིས་ཕུང་པོ་ལྔ་རེ་རེ་ནས་བཏགས་ཡོད་དུ་ཁོང་དུ་ཆུད་པར་ཐལ། གང་ཟག་བཏགས་ཡོད་དུ་ཁོང་དུ་ཆུད་པའི་ཕྱིར་ཏེ། གང་ཟག་བཏགས་ཡོད་དུ་ལུང་རིགས་ཀྱིས་གཏན་ལ་ཕབས་ཟིན་པའི་ཕྱིར་རོ། ། བཏགས་ཆོས་རང་བཞིན་མེད་པར་རྟོགས་པ་ལ་གདགས་གཞི་རང་བཞིན་མེད་པར་རྟོགས་པ་མ་ངེས་པར་རིགས་པས་གྲུབ་པའི་ཕྱིར་དང༌། གཅིག་རང་བཞིན་མེད་པར་རྟོགས་པས་ཀུན་རང་བཞིན་མེད་པར་རྟོགས་པ་གོང་དུ་བཀག་ཟིན་པའི་ཕྱིར་རོ། །
ཆོས་ཀྱི་བདག་མེད་མ་རྟོགས་པར་བཤད་པ་ཡང་ལམ་ཞུགས་ཀྱི་གང་ཟག་ལ་བརྗོད་པ་ཡིན་གྱི། ལམ་དུ་མ་ཞུགས་པ་ལ་བདག་མེད་རྟོགས་མ་རྟོགས་ཀྱི་ཁྱད་པར་གྱི་ཆོས་ལ་རྣམ་པར་དཔྱོད་པ་སུ་ཞིག་བྱེད། མ་རྟོགས་པ་ཡང་ལམ་ཞུགས་ཀྱི་དབང་དུ་བྱས་པར་གསལ་ཏེ། རྒྱན་སྟུག་པོ་བཀོད་པ་ལས། ཆོས་ཀྱི་དངོས་ཡོད་མ་བཤིག་ཕྱིར། ། ཉན་ཐོས་དེ་དག་མངོན་སུམ་གྱུར། ། ཅེས་གསུངས་སོ། ། བྱང་ཆུབ་སེམས་དཔའ་རྣམས་ས་བདུན་པ་མ་ཐོབ་ཀྱི་བར་དུ་བློ་གྲོས་ཀྱི་ནུས་པ་མི་ལྷག་པར་འདོད་པར་ཡང་མི་འཐད་དེ། ཉན་ཐོས་ཀྱིས་རང་གི་མཐོང་ལམ་ཐོབ་པའི་དུས་སུ་ཕུང་པོ་ལ་བདེན་པར་འཛིན་པའི་བདེན་འཛིན་གྱི་སྒྲོ་འདོགས་མ་ཆོད་པར་མཐོང་སྤང་ཤེས་སྒྲིབ་གཟུང་རྟོག་བརྒྱ་རྩ་བརྒྱད་གཅོད་པའི་ནུས་པ་མེད་ལ། བྱང་སེམས་ཀྱིས་མཐོང་སྤང་ཤེས་སྒྲིབ་གཟུང་རྟོག་བརྒྱ་རྩ་བརྒྱད་དངོས་སུ་གཅོད་པའི་ནུས་པ་ཐོབ་པའི་ཕྱིར་རོ། །
གཞན་ཡང་ཉན་ཐོས་ལ་ཆོས་ཀྱི་བདག་མེད་རྟོགས་པ་མེད་དེ། དེ་བཞིན་གཤེགས་པའི་སྙིང་པོ་མཐོང་བ་ལ་བློ་གྲོས་ཀྱི་མིག་དང་མི་ལྡན་པར་ལོང་བས་ཉི་མའི་དཀྱིལ་འཁོར་འོད་འབར་བ་མི་མཐོང་བའི་དཔེས་བསྟན་པའི་ཕྱིར་རོ། ། གལ་ཏེ། དད་པ་ཉིད་ཀྱིས་རྟོགས་བྱ་ཡིན། ། ཞེས་བཤད་པས་དད་པ་ཉིད་ཀྱིས་རྟོགས་བྱ་ཡིན་ནོ་ཞེ་ན། རྟོགས་བྱ་ཡིན་པས་རྟོགས་པར་ནི་མ་ངེས་ཏེ། སངས་རྒྱས་ཐོབ་བྱ་ཡིན་ཀྱང་སངས་རྒྱས་མ་ཐོབ་པ་བཞིན་ནོ། ། གཞན་ཡང་རང་ཉན་རྣམས་རྟོགས་པ་ཉི་ཚེ་བ་མ་ཡིན་པར་ཐལ། བྱང་སེམས་མཐོང་ལམ་པས་ཆོས་ཀྱི་བདག་མེད་ཅི་ཙམ་རྟོགས་པ་ལྟར་ཉན་རང་གིས་ཀྱང་རྟོགས་པ་ཡིན་པའི་ཕྱིར། འདོད་ན།
མངོན་རྟོགས་རྒྱན་ལས། ཉི་ཚེ་བ་དང་སྣ་ཚོགས་ཉིད། ། ཅེས་གསུངས་པའི་དོན་དང་འགལ་ལོ། ། ཡང་རྒྱུད་བླ་མ་ལས། བཙས་པའི་ཁྱིམ་ནས་བུ་ཆུང་གི ། ཉི་མའི་གཟུགས་བཞིན་འཕགས་པས་ཀྱང༌། ། ཞེས་པའི་མདོར་ཆོས་ཉིད་མཐོང་བའི་ནུས་པ་མེད་པ་ནི་ཉན་རང་འཕགས་པ་ལ་བཤད་པའི་ཕྱིར་རོ། ། གཞན་ཡང་ཉན་རང་ལ་ཆོས་ཀྱི་བདག་མེད་རྟོགས་པའི་ཤེར་ཕྱིན་ཡོད་དམ་མེད། གལ་ཏེ་ཡོད་ན་ཕ་རོལ་ཏུ་ཕྱིན་པ་དང་པོ་ལྔ་ལ་སྤྱོད་པ་སྔོན་དུ་སོང་བར་ཐལ། སྟོང་ཉིད་རྟོགས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་རྒྱུད་ལ་ཐོབ་ཟིན་པའི་ཕྱིར།
སྤྱོད་འཇུག་ལས། ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས། ། ཞེས་འབྱུང་བ་ལྟར་རོ། ། གལ་ཏེ་སྤྱོད་འཇུག་ལས། སེམས་ནི་དམིགས་དང་བཅས་རྣམས་ཀྱིས། ། མྱ་ངན་འདས་པར་དཀའ་བར་གནས། ། ཞེས་འབྱུང་བས་ན་ཆོས་ཀྱི་བདག་མེད་རྟོགས་པ་ནི་གདོན་མི་ཟ་བར་ཡོད་པར་འདོད་དགོས་སོ་ཞེ་ན། འདི་ནི་དངོས་པོར་སྨྲ་བ་དག་གིས་མཐར་ཐུག་ཐེག་པ་གསུམ་ཐ་དད་པས་ན་ཐེག་ཆེན་ལ་ཞུགས་པ་ལ་མ་ལྟོས་པར་ཉན་ཐོས་ལ་ཡང་མཐར་ཐུག་གི་མྱང་འདས་ཡོད་པ་དགག་པའི་དོན་དུ་གསུངས་པ་སྟེ། ཉན་རང་གིས་ཐེག་ཆེན་ལ་མ་ཞུགས་པར་མཐར་ཕྱིན་པའི་མྱང་འདས་ཐོབ་པའང་དཀའ་བར་གནས་ཏེ།
ཆོས་ཀྱི་བདག་མེད་མ་རྟོགས་པའི་ཕྱིར་རོ་ཞེས་པའི་དོན་ནོ། ། རྒྱུད་བླ་མ་ལས། ཉན་རང་གིས་མཐར་ཐུག་གི་མྱང་འདས་མ་ཐོབ་པར་ཐལ། རྣམ་པ་ཐམས་ཅད་མཁྱེན་པ་ཉིད་མ་ཐོབ་པའི་ཕྱིར་ཞེས་གསུངས་པ་དང་མཐུན་ནོ། ། ཇི་སྐད་དུ། དེས་ན་སངས་རྒྱས་མ་ཐོབ་བར། ། མྱ་ངན་འདས་པ་མི་ཐོབ་སྟེ། ། ཞེས་གསུངས་སོ། ། ལང་ཀར་གཤེགས་པའི་མདོ་ལས། མཚན་མ་མེད་པའི་དོན་མ་རྟོགས་པར་མྱ་ངན་ལས་འདས་པ་མི་ཐོབ་ལ།
ཉན་ཐོས་ཀྱི་མྱ་ངན་ལས་འདས་པ་ནི་མ་ཡིན་ནོ་ཞེས་གསུངས་པའི་དོན་སྤྱོད་འཇུག་ཏུ། སེམས་ནི་དམིགས་དང་བཅས་རྣམས་ཀྱིས། ། མྱ་ངན་འདས་པར་དཀའ་བར་གནས། ། ཞེས་གསུངས་པའི་དོན་བཀོད་པ་ཡིན་ནོ། ། སྤྱོད་འཇུག་ལས་ཆོས་ཀྱི་བདག་མེད་མ་རྟོགས་པར་མྱ་ངན་འདས་པ་མི་ཐོབ་ཅེས་གང་གསུངས་པའི་གནས་སྐབས་དེ་དག་ཐམས་ཅད་ལང་ཀར་གཤེགས་པའི་མདོའི་དོན་བཀོད་པ་ཡིན་པར་རྟོགས་པར་བྱའོ། ། དེ་དག་ནི་དངོས་པོར་སྨྲ་བ་དག་གིས་མཐར་ཐུག་ཐེག་པ་གསུམ་ཐ་དད་དུ་འདོད་པས་ཉན་རང་ལ་མཐར་ཐུག་གི་མྱང་འདས་ཡོད་པ་དགག་པའི་དོན་དུ་གསུངས་པ་མ་རྟོགས་པར་ཚིག་ཙམ་འདོན་པ་ལྷུར་ལེན་པར་ཟད་དོ། ། འོ་ན། སྟོང་པ་ཉིད་དང་བྲལ་བའི་སེམས། ། འགགས་པ་སླར་ཡང་སྐྱེ་འགྱུར་ཏེ། ། ཞེས་པའི་དོན་ཇི་ལྟར་འཆད་ཅེ་ན།
ཆོས་ཀྱི་བདག་མེད་མ་རྟོགས་ན་མཉམ་གཞག་ཏུ་སྒྲིབ་པ་དེ་རེ་ཞིག་འགགས་སུ་ཟིན་ཀྱང་རྗེས་ཐོབ་ཏུ་སྒྲིབ་པ་ལྡང་བར་འགྱུར་ཏེ། ཤེས་སྒྲིབ་མངོན་དུ་འགྱུར་བའི་ཕྱིར། དེས་ན་ཉན་རང་ལ་སྒྲིབ་པ་མ་ལུས་པ་ཟད་པའི་མྱང་འདས་མེད་དོ་ཞེས་པའི་དོན་ནོ། ། ཉེར་བསྡུ་བའི་སྐབས་སུ་ཡང༌། མྱུར་དུ་ཐམས་ཅད་མཁྱེན་འདོད་པས། ། དེ་བས་སྟོང་ཉིད་བསྒོམ་པར་བྱ། ། ཞེས་གསུངས་པ་འདི་ངེས་པར་བྱ་དགོས་སོ། ། ལོ་ཙཱ་བ་ཆེན་པོས་ཀྱང་སྤྱོད་འཇུག་གི་དོན་ཉན་རང་ལ་ཆོས་ཀྱི་བདག་མེད་རྟོགས་པ་མེད་པའི་དོན་དུ་འཆད་དོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཀྱང༌། ཉན་རང་གི་རྟོགས་པའི་ཆོས་དྲུག་ལ་གནས་པའི་ཤེར་ཕྱིན་གྱིས་བྱང་ཆུབ་སེམས་དཔའི་ཉིན་གཅིག་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པའི་བརྒྱའི་ཆར་ཡང་ཉེ་བར་མི་འགྲོ་ཞེས་གསུངས་སོ། །
རྟོགས་པ་ཁྱད་ཆོས་བཤད་པའི་སྐབས་སུ་ཡང་བདག་མེད་གཉིས་རྟོགས་པ་ཐེག་པ་ཆེན་པོ་ཁོ་ནའི་ཁྱད་ཆོས་སུ་བཤད་དོ། ། གཞན་ཡང་དུས་གསུམ་མཉམ་པ་ཉིད་དུ་རྟོགས་པའི་ཤེས་རབ་ཉན་ཐོས་ལས་ཁྱད་པར་དུ་འཕགས་པའི་འཕགས་ཆོས་མ་ཡིན་པར་ཐལ། ཉན་ཐོས་ལ་ཡང་དུས་གསུམ་མཉམ་པ་ཉིད་དུ་ཤེས་པའི་ཤེས་རབ་ཡོད་པའི་ཕྱིར། གལ་ཏེ་དུས་གསུམ་མཉམ་པ་ཉིད་དུ་ཤེས་པ་མེད་ན་ཆོས་ཀྱི་བདག་མེད་རྟོགས་པ་ཡོད་པར་འགལ་ལོ། ། བདེན་པ་བཞི་ལ་དམིགས་ནས་བདེན་པར་མངོན་པར་ཞེན་པ་མེད་པའི་རྣམ་པས་དམིགས་པ་བྱང་སེམས་ཀྱི་སྦྱོར་ལམ་ཉན་རང་གི་སྦྱོར་ལམ་ལས་ཁྱད་པར་དུ་འཕགས་པའི་འཕགས་ཆོས་མ་ཡིན་པར་ཐལ། ཉན་རང་གི་སྦྱོར་ལམ་ལ་ཡང་བདེན་བཞི་ལ་རང་བཞིན་མེད་པའི་རྣམ་པས་ཞུགས་པ་ཡོད་པའི་ཕྱིར། གཞན་ཡང་ཉན་རང་ལ་གཞིའི་གཟུགས་སོགས་ལ་བདེན་ཞེན་བཀག་པའི་སྦྱོར་བ་ཡོད་པར་ཐལ། གཞི་རང་བཞིན་མེད་པར་རྟོགས་ནས་སྒོམ་པ་ལ་སློབ་པའི་རྣལ་འབྱོར་རྣམ་དག་ཡོད་པའི་ཕྱིར། རྟགས་ཁས་བླངས། འདོད་ན།
ཉན་ཐོས་འཕགས་པའི་རྒྱུད་ལ་གཉེན་པོ་གཞི་ཤེས་ཡོད་པར་ཐལ་ལོ། ། ཡང་ཉན་རང་ལ་གཟུགས་སོགས་རྟག་མི་རྟག་གི་སྤྲོས་བྲལ་དུ་རྟོགས་པའི་ཤེས་རབ་ཡོད་པར་ཐལ། ཉན་རང་ལ་ཕུང་པོ་སྤྲོས་བྲལ་དུ་རྟོགས་པའི་ཤེས་རབ་ཡོད་པའི་ཕྱིར། རྟགས་ཁས་བླངས། འདོད་ན། ཉན་རང་ལ་གཉེན་པོ་གཞི་ཤེས་ཀྱིས་བསྡུས་པའི་མཐོང་ལམ་ཡོད་པར་ཐལ། འདོད་ན། ཐེག་ཆེན་གྱི་མཐོང་ལམ་ཡོད་པར་ཐལ་ལོ། ། གཞན་ཡང་གཟུགས་སོགས་ཀྱི་ཆོས་ཉིད་བསམ་གྱིས་མི་ཁྱབ་པ་ལ་སོགས་པའི་དོན་མངོན་སུམ་དུ་རྟོགས་པ་ཡོད་པར་ཐལ། ཕུང་པོ་སྤྲོས་བྲལ་དུ་མངོན་སུམ་དུ་རྟོགས་པ་ཡོད་པའི་ཕྱིར།
འདོད་ན། དེ་ལྟར་རྟོགས་པའི་ཤེས་རབ་ཉན་ཐོས་ལས་ཁྱད་དུ་འཕགས་པའི་འཕགས་ཆོས་མིན་པར་ཐལ། འདོད་ན། གང་གི་ལམ་ནི་གཞན་དག་ལས། ། ཁྱད་དུ་འཕགས་པས་ཁྱད་པར་ལམ། ། ཞེས་གསུངས་པ་དང་འགལ་ལོ། ། ཉན་ཐོས་དགྲ་བཅོམ་པའི་རྒྱུད་ལ་མི་སློབ་ལམ་ཡོད་དམ་མེད། མེད་ན་དགྲ་བཅོམ་པ་མ་ཡིན་པར་ཐལ། ཡོད་ན་གང་ཟག་གི་བདག་མེད་རྟོགས་པའི་མི་སློབ་ལམ་ཡོད་དམ། ཆོས་ཀྱི་བདག་མེད་རྟོགས་པའི་མི་སློབ་ལམ་ཡོད།
དང་པོ་ལྟར་ན་ཆོས་ཀྱི་བདག་མེད་རྟོགས་པའི་མི་སློབ་ལམ་ཐོབ་པར་ཐལ། གང་ཟག་གི་བདག་མེད་རྟོགས་པའི་མི་སློབ་ལམ་ཐོབ་པའི་ཕྱིར་རོ། ། ཁྱབ་པ་རང་ཉིད་ཀྱིས་ཁས་བླངས་ཏེ། ཆོས་ཀྱི་བདག་མེད་མ་རྟོགས་ན་གང་ཟག་གི་བདག་མེད་ཀྱང་མི་རྟོགས་པར་ཁས་བླངས་པའི་ཕྱིར་རོ། ། ཡང་གལ་ཏེ་ཆོས་ཀྱི་བདག་མེད་རྟོགས་པའི་མི་སློབ་ལམ་ཡོད་པར་འདོད་ན། ཉན་རང་དགྲ་བཅོམ་གྱིས་དངོས་པོའི་མཚན་འཛིན་མཐའ་དག་སྤངས་པར་ཐལ། འདོད་ན། ཤེས་བྱའི་སྒྲིབ་པ་མ་ལུས་པ་སྤངས་པར་ཐལ། འདོད་ན། ཐེག་ཆེན་གྱི་འཕགས་ལམ་ཐོབ་པར་ཐལ་ལོ། །
འདོད་ན། དངོས་པོའི་གནས་ཚུལ་ལ་ཕྱིན་ཅི་ལོག་ཏུ་མངོན་པར་ཞེན་པ་དེ་མ་ཡིན་པར་ཐལ། ཆོས་ཀྱི་བདག་མེད་རྟོགས་པ་ཡིན་པའི་ཕྱིར། འདོད་ན། མངོན་རྟོགས་རྒྱན་ལས། ཅི་བཞིན་དོན་མིན་རྣམ་རྟོགས་པ། ། ཞེས་གསུངས་པ་དང་འགལ་ལོ། ། ཡང་ཉན་ཐོས་མཐོང་ལམ་པས་སྟོང་ཉིད་ཉི་ཤུ་མངོན་སུམ་དུ་རྟོགས་པར་ཐལ། ཕུང་པོ་ལྔ་རང་བཞིན་མེད་པར་མངོན་སུམ་དུ་རྟོགས་པའི་ཕྱིར། རྟགས་མ་གྲུབ་ན་ཉན་ཐོས་ལ་ཆོས་ཀྱི་བདག་མེད་རྟོགས་པར་ཡོད་པར་འགལ་ལོ། །
ཁྱབ་པ་མེད་ན་ཆོས་གཅིག་རང་བཞིན་མེད་པར་མངོན་སུམ་དུ་རྟོགས་ན་ཆོས་ཀུན་རང་བཞིན་མེད་པར་མངོན་སུམ་དུ་རྟོགས་པ་དང་འགལ་ལོ། ། འདོད་ན། ཉན་ཐོས་ཀྱི་རྒྱུད་ལ་ཚོགས་སྒྲུབ་བཅུ་བདུན་གྱི་ཡ་གྱལ་དུ་བགྲང་བའི་ཡེ་ཤེས་ཀྱི་ཚོགས་ཡོད་པར་འགྱུར་བ་དང༌། བརྒྱད་སྟོང་འགྲེལ་བ་ལས། སྟོང་ཉིད་མཐའ་མ་གསུམ་རྟོགས་པའི་ཡེ་ཤེས་སངས་རྒྱས་ཀྱི་ས་ཁོ་ན་ལ་བཞག་པ་དང༌། ཡེ་ཤེས་སྔ་མ་རྣམས་ཀྱི་ས་མཚམས་རིམ་པ་བཞིན་དུ་བཞག་པ་དང་འགལ་བ་ཡིན་ནོ། ། གཞན་ཡང་ཉན་ཐོས་དགྲ་བཅོམ་ཆོས་ཅན། བདག་གཉིས་རང་བཞིན་མེད་པར་མཉམ་པ་ཉིད་དུ་མངོན་སུམ་དུ་རྟོགས་པར་ཐལ། ཆོས་ཀྱི་བདག་མེད་མངོན་སུམ་དུ་རྟོགས་པའི་ཕྱིར། འདོད་ན།
སྲིད་ཞི་མཉམ་ཉིད་ཀྱི་སྦྱོར་བ་ཐོབ་པར་ཐལ་ལོ། ། གཞན་ཡང་གང་ཟག་གི་བདག་མེད་མངོན་སུམ་དུ་རྟོགས་ན་ཆོས་ཀྱི་བདག་མེད་རྟོགས་པས་ཁྱབ་པར་འདོད་པ་ཁྱོད་ལྟར་ན། བྱང་ཆུབ་སེམས་འགྲེལ་ལས། བྱང་ཆུབ་སེམས་དཔའ་རྣམས་ལ་བདག་མེད་གཉིས་ཀ་བསྟན་པ་དང༌། ཉན་ཐོས་རྣམས་ལ་གང་ཟག་གི་བདག་མེད་བསྟན་ཏོ་ཞེས་པའི་རྣམ་དབྱེ་ཡང་མི་འཐད་པར་འགྱུར་རོ། ། གཞན་ཡང་གསང་འདུས་སྒྲོན་གསལ་ལས། ཉན་ཐོས་དང་རང་སངས་རྒྱས་ཀྱི་དམ་ཚིག་གི་སྐབས་སུ་གང་ཟག་གི་བདག་མེད་རྟོགས་པ་ཙམ་ལས་མེད་པར་བཤད་པ་དང་ཡང་འགལ་ལོ། ། བོད་འདིར་རྒྱ་གར་གྱི་པཎྜི་ཏ་འགའ་ཞིག་དང་བོད་འགའ་ཞིག་གི་ལུགས་ཚད་མར་བཟུང་ནས་དེ་བཞིན་གཤེགས་པའི་གསུང་རབ་དང༌། བྱམས་པའི་ཆོས་ལྔ་འགོག་པ་ནི་བཞད་གད་ཀྱི་གནས་སོ། ། གཟུགས་སོགས་ཕུང་པོ་སྟོང་ཉིད་དང༌། །
ཞེས་སོགས་ཀྱི་དོན་བཤད་པ་ལ། གཟུགས་སོགས་ཕུང་པོ་སྟོང་ཉིད་ལ། ། སྤྱོད་པའི་འདུ་ཤེས་མི་མཐུན་ཕྱོགས། ། ཞེས་པས་ནི་གཞིའི་སྟོང་ཉིད་ལ་མཚན་མར་འཛིན་པ་བསྟན་ཏོ། ། དུས་གསུམ་རྟོགས་པའི་ཆོས་རྣམས་ལ། ། སྤྱོད་པའི་འདུ་ཤེས་མི་མཐུན་ཕྱོགས། ། ཞེས་པས་ནི་གཞིའི་ཆོས་ཅན་ལ་མཚན་མར་འཛིན་པ་བསྟན་ཏོ། ། སྦྱིན་སོགས་བྱང་ཆུབ་ཕྱོགས་རྣམས་ལ། ། སྤྱོད་པའི་འདུ་ཤེས་མི་མཐུན་ཕྱོགས། ། ཞེས་པས་ནི་ལམ་ལ་མཚན་མར་འཛིན་པ་བསྟན་ཏོ། །
འོག་ནས། རྒྱལ་ལ་སོགས་ལ་ཆགས་པ་ཕྲ། ། མི་མཐུན་ཕྱོགས་ཞེས་སྦྱར་བས་ནི་འབྲས་བུ་ལ་མཚན་མར་འཛིན་པ་བསྟན་ཏོ། ། མི་མཐུན་ཕྱོགས་གསུམ་པོ་བྱང་སེམས་ཀྱི་རྒྱུད་ལ་ཡོད་པའི་བྱང་སེམས་ཀྱི་གཞི་ལམ་རྣམ་གསུམ་རང་བཞིན་མེད་པར་རྟོགས་པའི་ཤེས་རབ་ཀྱིས་དངོས་སུ་སྤང་བར་བྱ་བ་ཡིན་ལ། ཉན་རང་གི་རྒྱུད་ལ་ཡོད་པ་ནི་ཕྱིས་ཐེག་ཆེན་གྱི་ལམ་དུ་འཇུག་དུས་ཐེག་ཆེན་གྱི་ཤེས་རབ་བསྐྱེད་ནས་དེ་སྤང་བར་བྱ་བ་ཡིན་པའི་ཕྱིར་རོ། ། འགྲེལ་ཆེན་ལས་བྱང་སེམས་ཀྱི་ལམ་གྱིས་སྤོང་བར་བཤད་པ་ནི་འདི་ལ་དགོངས་སོ། ། བྱང་སེམས་དང་རྒྱུད་ཐ་དད་པ་ཉན་རང་གི་རྒྱུད་ལ་ཡོད་པའི་མཚན་འཛིན་ཉན་རང་དང་རྒྱུད་ཐ་དད་པའི་བྱང་སེམས་ཀྱི་རྒྱུད་ཀྱི་ལམ་ཤེས་ཀྱིས་སྤོང་ཞེས་བྱ་བ་ནི་མ་ཡིན་ནོ། ། ཆོས་ཀྱི་ལམ་ནི་རང་བཞིན་གྱིས། ། དབེན་པའི་ཕྱིར་ན་དེ་ཟབ་ཉིད། ། ཅེས་སོགས་ཀྱི་དོན་ལ།
མདོ་ལས་ཆོས་རྣམས་ཀྱི་ཆོས་ཉིད་ཟབ་པ་དང༌། རྟོགས་པར་དཀའ་བ་དང༌། བསམ་གྱིས་མི་ཁྱབ་པར་གསུངས་པ་སོ་སོའི་དོན་གསུམ་བསྟན་པ་ནི་ཟབ་པའི་དོན་ནི། ཆོས་ཀྱི་ལམ་ནི་རང་བཞིན་གྱིས། ། དབེན་པའི་ཕྱིར་ན་དེ་ཟབ་ཉིད། ། ཅེས་པས་བསྟན་ཏོ། ། རྟོགས་པར་དཀའ་བའི་དོན་ནི་མཐོང་བ་ཞེས་སོགས་ཀྱི་ཚིག་རྐང་པ་གཉིས་ཀྱི་བསྟན་ཏོ། ། བསམ་གྱིས་མི་ཁྱབ་པའི་དོན་ནི་གཟུགས་ལ་སོགས་ཞེས་སོགས་ཚིག་རྐང་པ་གཉིས་ཀྱིས་བསྟན་ཏོ། ། སློབ་དཔོན་སེང་གེ་བཟང་པོས། ཆོས་ཀྱི་ལམ་ནི་ཞེས་སོགས་ཀྱིས་ཟབ་པའི་སྒྲུབ་བྱེད་བཀོད་ཟིན་པས།
ཡང་མཐོང་བ་ཞེས་སོགས་ཀྱི་ཚིག་རྐང་པ་གཉིས་ཀྱི་དོན་ལ། ཟབ་པ་བསྒྲུབ་བྱའི་ཆོས་སུ་རྟོགས་དཀའ་བ་ཟབ་པའི་སྒྲུབ་བྱེད་དུ་བཀོད་པ་སོགས་ནི་དོན་མེད་དེ། ཟབ་པའི་སྒྲུབ་བྱེད་དེ་མ་ཐག་ཏུ་བཀོད་ཟིན་པའི་ཕྱིར་རོ། ། ཡང་རྟོགས་པར་དཀའ་བའི་དོན་ལ། མཐོང་བ་ལ་སོགས་བཀག་པ་ཡིས། ། ཞེས་སོགས་བཀོད་ཟིན་ནས། དེ་ནས་བསམ་གྱིས་མི་ཁྱབ་པ་ཞེས་སོགས་རྟོགས་པར་དཀའ་བའི་དོན་དུ་འཆད་པ་མི་འཐད་དེ། སྒྲུབ་བྱེད་ལ་ཟློས་པའི་སྐྱོན་ཡོད་པའི་ཕྱིར་དང༌། འཐད་པ་སྔ་མས་སྒྲུབ་མ་ནུས་ན། ཕྱི་མས་ཀྱང་སྒྲུབ་མི་ནུས་པ་མཚུངས་པའི་ཕྱིར་རོ། །
གཟུགས་སོགས་དེ་མི་རྟག་སོགས་དང༌། ། ཞེས་སོགས་ཀྱི་དོན་ལ། སྤྱོད་པ་བཀག་པའི་སྦྱོར་བའི་དོན་ནི་གཞི་ལ་མཚན་འཛིན་བཀག་པའི་དོན་དུ་གཞི་རང་བཞིན་མི་དམིགས་པར་སྒོམ་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། འདི་མཉམ་གཞག་དང་རྗེས་ཐོབ་གང་དུ་བསྒོམ་ཞེ་ན། གཞི་ཤེས་ཀྱི་སྦྱོར་བ་བཅུ་ཡོད་པ་ལས་དང་པོ་དགུ་མཉམ་གཞག་ཏུ་བསྒོམ་ལ། སྣང་བ་རྣམ་བདུན་ཤེས་བྱེད་ཀྱི་སྦྱོར་བ་ནི་རྗེས་ཐོབ་ཏུ་བསྒོམ་མོ་ཞེས་འཆད་དོ། ། འདི་མཉམ་གཞག་སྣང་མེད་དུ་འདོད་པས་སྣང་བ་རྣམ་བདུན་མཉམ་གཞག་ཏུ་བསྒོམ་དུ་མི་རུང་ཞེས་དགོངས་པ་ཡིན་ཡང༌། སློབ་དཔོན་མཉམ་གཞག་སྣང་བཅས་སུ་འདོད་པས་མཉམ་གཞག་ཏུ་བསྒོམ་པ་ལ་སྦྱར་ཡང་འགལ་བ་ཅི་ཞིག་ཡོད། ལམ་གྱི་གནས་སྐབས་གང་དུ་བསྒོམ་ཞེ་ན། འཕགས་པ་ལྟར་ན།
སྦྱོར་བ་འདི་ཐེག་དམན་གྱི་གཞི་ཤེས་ལས་འདའ་བའི་དོན་དུ་བསྒོམ་པ་ཡིན་ཞིང༌། དེ་ལས་ཟླ་བ་ཡང་ས་དང་པོ་ནས་ཐོབ་པས་ས་དང་པོའི་བར་དུ་སྒོམ་པར་བཤད་དོ། ། སློབ་དཔོན་གྱི་བཞེད་པ་ནི། གཞི་ལ་མཚན་མར་འཛིན་པའི་གཉེན་པོར་བསྒོམ་པར་བྱ་བ་ཡིན་པས་གཞི་ལ་མཚན་འཛིན་ཇི་སྲིད་པ་དེ་སྲིད་དུ་བསྒོམ་པར་བྱ་དགོས་པའི་ཕྱིར་ས་བདུན་པའི་བར་དུ་སྒོམ་མོ་ཞེས་འདོད་དོ། ། སྡུད་འགྲེལ་ལས་ཐམས་ཅད་ཤེས་པ་ཉིད་ནི་ས་བདུན་པ་ལ་བཞག་གོ་ཞེས་པའི་དོན་ཡང་འདི་ཉིད་དོ། ། འཕགས་པའི་དགོངས་པ་ཅུང་ཟད་གསལ་བར་བཤད་ན། ཉན་ཐོས་ཀྱི་སྦྱོར་ལམ་གྱི་གནས་སྐབས་སུ་གཞི་ཤེས་སྦྱོར་བ་སྒོམ་པ་ལ་ནི་གཞི་བདེན་མེད་དུ་མ་རྟོགས་པས་མངོན་པར་ཞེན་པའི་ཚུལ་གྱིས་སྤྱོད་པ་བཀག་པ་མེད་པའི་དོན་གྱིས་མཐོང་ལམ་ཐོབ་དུས་གཞི་ལ་མངོན་པར་ཞེན་པ་སྤངས་པའི་ཚུལ་གྱིས་བྲལ་བ་མེད་ལ། བྱང་སེམས་ཀྱི་ངེས་འབྱེད་ཆ་མཐུན་དུ་གཞི་ལ་ཞེན་སྤྱོད་བཀག་པའི་ཚུལ་གྱིས་བསྒོམ་པས་ས་དང་པོ་ཐོབ་པ་ན་གཞི་ལ་ཞེན་སྤྱོད་མངོན་འགྱུར་བའི་ས་བོན་རགས་པ་སྤངས་པ་ཐོབ་པས་ཞེན་སྤྱོད་མངོན་འགྱུར་བ་བཀག་པའི་དོན་དུ་ཆེས་ཆེར་ལྷུར་ལེན་པའི་ཚུལ་གྱིས་བསྒོམ་མི་དགོས་པ་ལ་དགོངས་ལ། སློབ་དཔོན་གྱིས་ནི་གཞི་ལ་མཚན་མར་འཛིན་པ་ཕྲ་མོའི་ས་བོན་གྱི་གཉེན་པོར་ས་དང་པོ་ཐོབ་ནས་ཀྱང་བསྒོམ་དགོས་པ་ལ་དགོངས་སོ། ། བག་ལ་ཉལ་ཤིན་ཏུ་ཕྲ་བའི་གཉེན་པོར་ནི་དག་པ་ས་ལ་ཡང་བསྒོམ་དགོས་པར་འདོད་དགོས་ཏེ།
དཔེར་ན་འཇིག་ཚོགས་ལ་ལྟ་བ་ས་དང་པོར་སྤངས་པ་ཡང་བཤད་ཅིང་ས་བདུན་པའི་ཡོངས་སྦྱོང་གི་གནས་སྐབས་སུ་ཡང་འཇིག་ཚོགས་ལ་ལྟ་བ་ལ་སོགས་པ་ལྔ་འདོར་བ་དང་ཞེས་གསུངས་པ་ལྟར་ཏེ། ས་བོན་རགས་པ་དང་ཕྲ་བ་དང་བག་ལ་ཉལ་ཤིན་ཏུ་ཕྲ་བ་བའི་རིམ་པས་རྣམ་པར་འབྱེད་དགོས་སོ། ། སྤང་བྱ་སྤོང་ཚུལ་གྱི་གནས་སྐབས་གཞན་དུ་ཡང་འདི་འདྲ་དགོས་པ་ནི་མན་ངག་གོ ། ཉན་ཐོས་ཀྱི་སྦྱོར་བ་ནི་བྱང་སེམས་ཀྱི་སྦྱོར་བ་ལས་ཟློག་སྟེ་བསྟན་པས་ཆོས་ཀྱི་བདག་མེད་རྟོགས་པ་མེད་པར་གསལ་བར་བྱས་སོ། །

སྦྱོར་བ་རྣམས་རྩ་བའི་གཞུང་ཚིག་གིས་བསྟན་ཚུལ་ལ། འཕགས་པ་དང་སློབ་དཔོན་གྱི་བཞེད་པ་ནི་རྣམ་བཤད་ལས་བསྟན་ཟིན་ལ། འབུམ་ཊཱིཀ་གི་འཆད་ཚུལ་ནི། གཟུགས་སོགས་དེ་མི་རྟག་སོགས་དང༌། ། ཞེས་སོགས་ཚིག་རྐང་པ་བཞིས་ནི་སྤྱོད་པ་བཀག་པའི་སྦྱོར་བ་བཞི་བསྟན་ལ། མི་འགྱུར་བྱེད་པོ་མེད་ཉིད་དང༌། ། ཞེས་པའི་ཚིག་གཅིག་གིས་ནི་སྦྱོར་བའི་བསྒོམ་བྱའི་ཡུལ་ངོས་གཟུང་བ་ཡིན་ནོ། ། བྱ་དཀའ་རྣམ་གསུམ་སྦྱོར་བ་དང༌། ། ཞེས་པས་ནི་ཡུལ་དེ་ལ་ཇི་ལྟར་སྦྱོར་བའི་ཚུལ་བསྟན་པ་ཡིན་ནོ། ། སྦྱོར་བ་དེ་བསྒོམས་པའི་འབྲས་བུ་ཅི་ཡོད་ཅེ་ན། སྐལ་བ་ཅི་བཞིན་འབྲས་ཐོབ་པས། །
ཞེས་པས་ནི་འབྲས་བུ་བསྟན་ཏོ། ། ཕན་ཡོན་ནི། གཞན་ལ་རག་ལས་མེད་གང་དང༌། ། ཞེས་པས་བསྟན་ཏོ། ། སྲུང་བྱེད་གཞན་ལ་རག་མ་ལས་པའི་ཤེས་བྱེད་ནི། སྣང་བ་རྣམ་བདུན་ཤེས་བྱེད་དོ། ། ཞེས་པས་བསྟན་ཏོ། ། རྩ་བའི་དགོངས་པ་ནི་འདི་ཁོ་ནའོ། ། འབུམ་ལས། རྫོགས་པ་ཞེས་པ་མདོ་མེད་ཅིང༌། །
སྣང་བ་ཡང་དྲུག་ལས་མེད་དོ། ། སྦྱོར་བའི་མཉམ་པ་ཉིད་བཞི་ལ། ། ཡུལ་གྱི་ངོ་བོ་དང༌། མཚན་མ་དང༌། སྤྲོས་པ་རློམ་སེམས་བཀག་པའི་དབྱེ་བས་ཡུལ་མཉམ་པ་ཉིད་དུ་བསྒོམ་པའི་མཉམ་ཉིད་གསུམ་དང༌། ཡུལ་ཅན་ལ་རློམ་པ་བཀག་པའི་མཉམ་ཉིད་དང་བཞིའོ། ། འབུམ་ལ་ནི་མཉམ་ཉིད་གསུམ་ལས་མི་སྣང་ངོ༌། ། དེ་ལ་སྤྱོད་པ་བཀག་པའི་སྦྱོར་བ་ནི་མི་མཐུན་ཕྱོགས་སེལ་བའི་ལྡོག་པ་ནས་བསྟན་ལ། མཉམ་ཉིད་ནི་སྦྱོར་བ་བསྒོམ་ཚུལ་གྱི་རྣམ་པ་དངོས་བཤད་པ་ཡིན་ནོ། ། གཟུགས་རྟག་མ་ཡིན་མི་རྟག་མིན། །
ཞེས་སོགས་ཀྱི་དོན་བསྟན་པ་ནི། གཟུགས་རྟག་པ་བཀག་པ་ན་མི་རྟག་པར་དོན་གྱིས་ཐོབ་པས་རྟག་པའི་ཚུལ་གྱིས་སྒོམ་པ་བཀག་ན་མི་རྟག་པར་སྒོམ་དགོས་སོ་ཞེ་ན། གཟུགས་སོགས་ཆོས་རྣམས་ཀྱི་གནས་ཚུལ་ལ་མཉམ་པར་འཇོག་པ་ན། རྟག་པའི་ཚུལ་གྱིས་སྒོམ་པ་བཀག་པ་ན་མི་རྟག་པར་སྒོམ་མི་དགོས་ཏེ། གནས་ཚུལ་ལ་གཟུགས་སོགས་རྟག་མི་རྟག་གང་དུ་མ་གྲུབ་པའི་ཕྱིར་ཏེ། གནས་ཚུལ་མེད་པའི་ཕྱིར་ཏེ། ངོ་བོ་ཉིད་མེད་པས་སོ། ། ལྷག་མ་རྣམས་ཀྱི་བཤད་ཚུལ་ཡང་འདིས་རིག་པར་བྱའོ། ། གལ་ཏེ་བྱང་སེམས་མཐོང་ལམ་པ་དེས་མི་རྟག་པའི་རྣམ་པ་མི་སྒོམ་ན་མི་རྟག་ལ་སོགས་བཅུ་དྲུག་གི་རྣམ་པ་མ་ཚང་བས་གང་ཟག་གི་བདག་མེད་རྟོགས་པའི་རྟོགས་རིགས་མེད་པའི་ཕྱིར། བྱང་སེམས་སྦྱོར་ལམ་གྱིས་ཐེག་པ་གསུམ་ཆར་གྱི་རྟོགས་རིགས་ཚང་བའི་བྱང་སེམས་མཐོང་ལམ་གྱི་རྒྱུ་བྱེད་པ་མ་ཡིན་པར་འགྱུར་རོ་ཞེ་ན།
ཕུང་པོ་དང་གང་ཟག་གཉིས་ཀ་རང་བཞིན་མེད་པར་རྟོགས་པའི་ཕྱིར་ཏེ། གང་ཟག་རང་བཞིན་མེད་པར་རྟོགས་པའི་ལྡོག་པ་ནས་ཉན་ཐོས་ཀྱི་ཐེག་པའི་རྟོགས་རིགས་ཚང་བར་བརྗོད་དོ། ། མི་རྟག་ལ་སོགས་བཅུ་དྲུག་པོ་ཐམས་ཅད་ཀྱི་རྣམ་པ་ཅན་དུ་སྐྱེད་དགོས་པ་ནི་མ་ཡིན་པས་སྐྱོན་མེད་དོ། ། རྣམ་པ་གཞན་རྣམས་ནི་སྟོང་བདག་མེད་ཀྱི་རྣམ་པ་ཡོངས་སུ་སྦྱོང་བའི་རྣམ་པ་ཐོབ་ཙམ་ཡིན་གྱི། བདག་འཛིན་དངོས་སུ་སྤོང་བར་བྱེད་པའི་ལམ་གྱི་གཙོ་བོ་ནི་མ་ཡིན་ནོ། ། རྣམ་འགྲེལ་ལས། སྟོང་ཉིད་ལྟ་བས་གྲོལ་འགྱུར་ཞིང༌། ། སྒོམ་པ་ལྷག་མ་དེ་དོན་ཡིན། ། ཞེས་གསུངས་པ་ལྟར་རོ། ། ཉན་ཐོས་ཀྱི་ལམ་ནི་བྱང་ཆུབ་སེམས་དཔས་ཡོངས་སུ་ཤེས་པར་བྱའི་ཞེས་སོགས་ཀྱི་དོན་ནི།
མཐོང་ལམ་ནི་ཡུལ་མཐོང་བའི་དོན་གྱི་སྒོ་ནས་བསྟན་ལ། སྒོམ་ལམ་ནི་མཐོང་ཟིན་གོམས་པར་བྱེད་པའི་ལྡོག་པ་ནས་བསྟན་ལ། མཐོང་ཟིན་གོམས་པར་བྱེད་པའི་དགོས་པ་ཡང་འབྲས་བུ་མངོན་སུམ་དུ་བྱ་བའི་ཆེད་ཡིན་ནོ། ། དོན་འདི་ལ་དགོངས་ནས་ཉན་ཐོས་ཀྱི་ལམ་ནི་བྱང་ཆུབ་སེམས་དཔས་གཞན་དོན་དུ་ཡོངས་སུ་ཤེས་པར་བྱ་བ་ཡིན་པས་དེ་མཐོང་བའི་མཐོང་ལམ་རྩ་ཚིག་གིས་ཟིན་པར་དངོས་སུ་བསྟན་པ་ཡིན་གྱི། ཉན་ཐོས་ཀྱི་རྟོགས་རིགས་གོམས་པར་བྱེད་པའི་སྒོམ་ལམ་ནི་དངོས་སུ་མ་བསྟན་ཏེ། དེའི་འབྲས་བུ་མངོན་དུ་མི་བྱེད་པའི་ཕྱིར་རོ། ། ཡང་ན་ལམ་ཤེས་ཀྱི་སྐབས་སུ་མཐོང་ལམ་བསྟན་པའི་རྗེས་སུ་སྒོམ་ལམ་བསྟན་པ་ལྟར་འདིར་ཡང་མཐོང་ལམ་གྱི་རྗེས་ཐོག་ཏུ་སྒོམ་ལམ་ཅིའི་ཕྱིར་དངོས་སུ་མ་བསྟན་ཅེ་ན། རྟོགས་རིགས་ནི་གཉིས་ཏེ། ཐེག་ཆེན་ལམ་གྱི་རྟོགས་རིགས་དང༌། ཐེག་དམན་གྱི་ལམ་གྱི་རྟོགས་རིགས་གཉིས་སོ། །
ཐེག་པ་ཆེན་པོའི་རྟོགས་རིགས་གོམས་པར་བྱེད་པའི་སྒོམ་ལམ་ནི་སྐབས་གཉིས་པར་བསྟན་ཟིན་ལ། ཉན་རང་གི་རྟོགས་རིགས་གོམས་པར་བྱེད་པའི་སྒོམ་ལམ་ནི་འདིར་མ་བསྟན་ཏེ། སྒོམ་ལམ་ནི་འབྲས་བུ་མངོན་སུམ་མཐོང་ཟིན་གོམས་པར་བྱེད་པའི་དོན་ཅན་གྱི་སྒོ་ནས་བསྟན་པར་བྱ་བ་ཡིན་ལ། ཉན་ཐོས་ཀྱི་ལམ་གྱི་འབྲས་བུ་ནི་མངོན་སུམ་དུ་མི་བྱེད་པའི་ཕྱིར་རོ། ། འོ་ན་མཐོང་ལམ་ཡང་མ་བསྟན་པར་འགྱུར་རོ་ཞེ་ན། མཐོང་ལམ་ནི་ཡུལ་མཐོང་བའི་དོན་ཅན་གྱི་སྒོ་ནས་བསྟན་པར་བྱ་བ་ཡིན་པས་ན་ཉན་ཐོས་ཀྱི་ལམ་མཐོང་བའི་སྒོ་ནས་བསྟན་པ་ཡིན་གྱི། ཡུལ་གོམས་པར་བྱེད་པའི་སྒོ་ནས་བསྟན་པ་མ་ཡིན་ནོ། ། ཅིའི་ཕྱིར་ཉན་ཐོས་ཀྱི་ལམ་མཐོང་ལམ་གྱི་སྒོ་ནས་མཐོང་བར་བྱེད་དགོས་ཤེ་ན། ཉན་ཐོས་ཀྱི་ལམ་ནི་བྱང་ཆུབ་སེམས་དཔས་གཞན་དོན་དུ་ཤེས་པར་བྱ་བ་ཡིན་པས་སོ། ། འོ་ན་སྒོམ་ལམ་ན་ཉན་རང་གི་རྟོགས་རིགས་མེད་པ་ཉིད་དུ་ཐལ་བར་འགྱུར་རོ་ཞེ་ན།
གོམས་པར་བྱེད་མི་དགོས་ཞེས་བསྟན་པ་ཡིན་གྱི། རྟོགས་རིགས་ཡོན་ཏན་ཡར་ལྡན་དུ་མེད་པ་ནི་མ་ཡིན་ཏེ། སངས་རྒྱས་ཀྱི་ས་བཞིན་ནོ། ། དེ་ལྟར་འདི་དང་ཞེས་སོགས་ཀྱི་དོན་ལ་བོད་ཀྱི་སློབ་དཔོན་དུ་མས་ལེའུ་གསུམ་གྱིས་བརྗོད་བྱ་མཁྱེན་པ་རྣམ་པ་གསུམ་པོ་ཡོངས་སུ་རྫོགས་པར་མཛད་ཅེས་འཆད་པ་ནི་ནོར་བ་སྟེ། གང་གིས་རྫོགས་པར་མཛད་པའི་མདོ་ཚིག་ངོས་མ་ཟིན་པའི་ཕྱིར་རོ། ། འོ་ན་ཅི་ཞེ་ན། ཡོངས་སུ་རྫོགས་པར་མཛད་བྱེད་ཀྱི་མདོ་ནི་ལེའུ་གསུམ་མ་ཡིན་གྱི། ལེའུ་གསུམ་རྫོགས་ཟིན་པའི་མཇུག་ཐོག་ཏུ་གསུངས་པའི་མདོ་ཚིག་གསུམ་གྱིས་རྫོགས་པར་མཛད་པ་ལ་ངོས་གཟུང་དགོས་པའི་ཕྱིར་རོ། ། དེས་ན་ལེའུ་གསུམ་གྱི་བརྗོད་བྱ་མཁྱེན་པ་རྣམ་པ་གསུམ་པོ་རྫོགས་པར་མཛད་དོ། ། གང་གིས་ན།
རབ་འབྱོར་ཡུམ་འདི་ནི་ཆོས་གང་ཡང་ཐོབ་པར་བྱེད་པ་མ་ཡིན་ཞེས་པས་གཞི་ཤེས་དང༌། རབ་འབྱོར་ཡུམ་འདི་ནི་འདོད་པའི་ཁམས་སུ་འདའ་བ་བྱེད་པ་མ་ཡིན་ཞེས་སོགས་ཀྱིས་ལམ་ཤེས་དང༌། རབ་འབྱོར་ཡུམ་འདི་ནི་ཆོས་གང་ལའང་འཇུག་པར་བྱེད་པ་མ་ཡིན་ཞེས་སོགས་ཀྱིས་ནི་རྣམ་མཁྱེན་གྱི་རྣམ་པ་ཡོངས་སུ་རྫོགས་པར་མཛད་དོ་ཞེས་སྦྱར་རོ། ། ཐོག་མའི་འདི་ཞེས་པ་ནི་གཞི་ཤེས་ལ་སྦྱར་ཏེ། འཆད་མ་ཐག་པ་ཡིན་པས་སོ། ། དེ་ནས་ཡང་འདི་ཞེས་པ་ལམ་ཤེས་ཏེ། གཞི་ཤེས་ལ་ལྟོས་ཏེ་བཤད་མ་ཐག་པ་ཡིན་པའི་ཕྱིར་རོ། ། དེ་ནས་ཡང་འདི་ཞེས་པ་གསུམ་པ་ནི་རྣམ་མཁྱེན་ཏེ། ལམ་ཤེས་ལ་ལྟོས་ཏེ་བཤད་མ་ཐག་པ་ཡིན་པས་སོ་ཞེས་པ་ནི་འཕགས་པ་གྲོལ་སྡེའི་བཞེད་པའོ། ། སློབ་དཔོན་གྱིས་ནི་དང་པོར་སྨྲོས་པ་འདི་ཞེས་པ་རྣམ་མཁྱེན་དང༌།
དེ་ནས་ཡང་འདི་ཞེས་པ་ལམ་ཤེས་དང༌། དེ་ནས་ཡང་འདི་ཞེས་པ་གསུམ་པ་ནི་གཞི་ཤེས་ལ་སྦྱོར་མོད། མི་འཐད་དེ། རྣམ་མཁྱེན་བཤད་མ་ཐག་པ་དང་འཆད་འགྱུར་མ་ཡིན་པས་སོ། ། སྐབས་གསུམ་པའི་དཀའ་བའི་གནས་རྣམ་པར་བཤད་པའོ།། །། སྐབས་བཞི་པའི་དོན་གཏན་ལ་འབེབས་པ་ལ་གཉིས་ཏེ། སྦྱོར་བ་སྒོམ་པ་ལ་འཇུག་ཚུལ། སྦྱོར་བ་སྐྱེས་པའི་སྒོམ་རིམ་མོ། ། དང་པོ་ལ་ལྔ་སྟེ། བསྒོམ་པར་བྱ་བའི་རྣམ་པ།
སྒོམ་པ་པོའི་རྟེན་གྱི་གང་ཟག ཡུལ་ཅན་སྦྱོར་བའི་དབྱེ་བ། སྦྱོར་བའི་སྔོན་འགྲོའི་ཆོས། ཉེ་རྒྱུ་ཐར་པ་ཆ་མཐུན་ནོ། ། དང་པོ་ལ་གཉིས་ཏེ། རྣམ་པའི་རང་བཞིན་ངོས་གཟུང༌། ཇི་ལྟར་སྒོམ་པའི་ཚུལ་ལོ། ། དང་པོ་ལ་གཉིས་ཏེ། རྟོགས་བྱ་དོན་གྱི་རྣམ་པ་དང༌། ཡུལ་ཅན་ཤེས་པའི་རྣམ་པའོ། །
དང་པོ་ནི་གཞི་བདེན་བཞིའི་ཁྱད་པར་གྱི་ཆོས་སོ། ། དེ་ལ་ཡང་གཉིས་ཏེ། གང་ཟག་གི་བདག་མེད་ཀྱི་དོན་རྣམ་དང༌། ཆོས་ཀྱི་བདག་མེད་ཀྱི་དོན་རྣམ་མོ། ། དང་པོ་ལ་སྟོང་བདག་མེད་གཉིས་ནི་སྒྲོ་འདོགས་བཅད་ནས་ཉོན་མོངས་ཀྱི་སྒྲིབ་པ་སྤོང་བའི་དོན་དུ་རྟོགས་པར་བྱ་བའི་གཙོ་བོ་ཡིན་ལ། མི་རྟག་སྡུག་བསྔལ་སོགས་ལྷག་མ་རྣམ་པ་བཅུ་བཞི་ནི་སྟོང་བདག་མེད་ཀྱི་རྟོགས་པ་མཐར་ཕྱིན་པར་བྱ་བའི་ཡན་ལག་གོ ། ཆོས་ཀྱི་བདག་མེད་ཀྱི་དོན་རྣམ་ལ་གསུམ་སྟེ། བསྡུས་ཏེ་བསྟན་པ་དང༌། འབྲིང་དུ་བསྟན་པ་དང༌། རྒྱས་པར་དབྱེ་བའོ། །
དང་པོ་ནི། མ་ཡིན་དགག་སྒྱུ་མ་ལྟ་བུའི་ཁྱད་པར་དང༌། སྣང་སྟོང་ནམ་མཁའ་ལྟ་བུའི་ཁྱད་པར་རོ། ། གཉིས་པ་འབྲིང་དུ་བསྟན་པ་ནི། དངོས་པོ་དང༌། དངོས་པོ་མེད་པ་དང༌། རང་གི་ངོ་བོ་དང༌། གཞན་གྱི་ངོ་བོ་སྟོང་པ་ཉིད་བཞིའོ། ། གསུམ་པ་རྒྱས་པར་ཕྱེ་བ་ནི་སྟོང་ཉིད་བཅུ་དྲུག་ཏུ་བསྟན་པ་དག་གོ ། གཉིས་པ་ཡུལ་ཅན་ཤེས་པའི་རྣམ་པ་ལ་གཉིས་ཏེ།
གང་ཟག་གི་བདག་མེད་རྟོགས་པའི་ཤེས་པ་དག་ཆོས་ཀྱི་བདག་མེད་རྟོགས་པའི་ཤེས་པ་རྣམས་སོ། ། དང་པོ་ནི་མི་རྟག་ལ་སོགས་བཅུ་དྲུག་རྟོགས་པའི་ཡེ་ཤེས་ཀྱི་བྱེ་བྲག་གོ ། དེ་ལ་སྟོང་བདག་མེད་རྟོགས་པའི་ཡེ་ཤེས་ནི་གཙོ་བོ་ཡིན་ལ། གཞན་རྣམས་ནི་དེ་མཐར་ཕྱིན་པར་བྱེད་པའི་ཡན་ལག་གོ ། འདི་ནི་ཉན་ཐོས་རྣམས་ཀྱིས་ཉོན་མོངས་སྤངས་པའི་རྣམ་གྲོལ་ལམ་འཐོབ་པའི་ཕྱིར་དུ་ཡང་དང་ཡང་དུ་སྒོམ་པར་བྱ་བ་ཡིན་ལ། བྱང་ཆུབ་སེམས་དཔའ་རྣམས་ཀྱིས་གཞན་དོན་དུ་ཤེས་པར་བྱ་བའི་ཡན་ལག་ཀྱང་ཡིན་ནོ། ། གཉིས་པ་ཆོས་ཀྱི་བདག་མེད་རྟོགས་པའི་ཤེས་རྣམ་ལ་མདོར་བསྡུས་པའི་དོན། སློབ་དཔོན་ལེགས་ལྡན་འབྱེད་ལྟར་ན། རྗེས་ཐོབ་ཏུ་སྣང་ལ་རང་བཞིན་མེད་པར་སྒྱུ་མ་ལྟ་བུར་རྟོགས་པའི་ཡེ་ཤེས་ཀྱི་བྱེ་བྲག་དང༌། མཉམ་གཞག་ཏུ་སྣང་སྟོང་ནམ་མཁའ་ལྟ་བུར་རྟོགས་པའི་ཡེ་ཤེས་ཀྱི་བྱེ་བྲག་གཉིས་སོ། །
འཕགས་སེང་ལྟར་ན་མཉམ་རྗེས་གཉིས་ཀར་སྣང་ལ་རང་བཞིན་མེད་པར་སྒྱུ་མ་ལྟ་བུའི་དོན་སྒོམ་པར་འདོད་དོ། ། འབྲིང་གི་དབྱེ་བ་ནི་དངོས་པོ་དང་དངོས་པོ་མེད་པ་སོགས་སྟོང་ཉིད་བཞི་རྟོགས་པའི་ཡེ་ཤེས་ཀྱི་བྱེ་བྲག་གོ ། རྒྱས་པར་བཤད་པ་ནི་སྟོང་ཉིད་བཅུ་དྲུག་རྟོགས་པའི་ཡེ་ཤེས་ཀྱི་བྱེ་བྲག་གོ ། རྣམ་པ་ཤིན་ཏུ་རྒྱས་པའི་དོན་ནི་ལམ་ཤེས་ཀྱི་རྣམ་པའི་སྐབས་སུ་བསྟན་པའི་ཡེ་ཤེས་ཀྱི་བྱེ་བྲག་རྣམས་སོ། ། འདིར་བསྒོམ་བྱའི་རྣམ་པ་ནི་སྔ་རབས་པ་དག་དོན་རྣམ་བསྒོམ་བྱ་ཡིན་ལ། ཤེས་རྣམ་ནི་དོན་རྣམ་སྒོམ་པའི་ཡན་ལག་གོ་ཞེས་འདོད་ལ། འགའ་ཞིག་ནི་གཉིས་ཀ་བསྒོམ་བྱའི་རྣམ་པ་ཡིན་ནོ་ཞེས་སྨྲའོ། ། སྐབས་ཀྱི་དོན་ནི་དོན་གྱི་རྣམ་པ་ནི་རྟོགས་བྱའི་རྣམ་པ་ཞེས་ཐ་སྙད་བྱེད་པའོ། ། ཡུལ་ཅན་ཡེ་ཤེས་ཀྱི་རྣམ་པ་ནི་བསྒོམ་བྱའི་རྣམ་པ་ཞེས་བྱ་སྟེ། གང་ཟག་གི་བདག་མེད་པ་དང་ཆོས་ཀྱི་བདག་མེད་པ་གཉིས་ཐོག་མར་ཐོས་བསམ་གྱིས་རྣམ་པར་རྟོགས་པར་བྱས་ནས།
ཐོས་བསམ་གྱི་བློའི་རིགས་རྒྱུན་ཉིད་གོམས་པར་བྱེད་པ་ལ་སྒོམ་པ་ཞེས་བྱ་བའི་ཐ་སྙད་བྱེད་པའི་ཕྱིར་རོ། ། སྔོན་གྱི་མཁས་པ་དག་བྱང་ཆུབ་སེམས་དཔའ་ཡིད་ལ་བྱེད་པའི་གནས་སྐབས་ནི་གཉིས་ཏེ། སྙིང་པོའི་དོན་ཡིད་ལ་བྱེད་པ་དང༌། མངོན་པར་རྟོགས་པའི་རིམ་པ་ཡིད་ལ་བྱེད་པའོ། ། སྙིང་པོའི་དོན་ཡིད་ལ་བྱེད་པ་ནི། བདག་མེད་པའི་དོན་བསྒོམ་པ་ཡིན་ལ། མངོན་པར་རྟོགས་པའི་རིམ་པ་ཡིད་ལ་བྱེད་པ་ནི་འདིར་མཁྱེན་གསུམ་བསྒོམ་པར་བཤད་པ་ལྟ་བུའོ་ཞེས་གསུངས་སོ། ། ཡུལ་སྐྱེ་མེད་གསུམ་ནི་རྟོགས་བྱ་ཡིན་ལ། སྐྱེ་མེད་གསུམ་རྟོགས་པའི་ཡུལ་ཅན་མཁྱེན་པ་གསུམ་གྱི་བློའི་རིགས་རྒྱུན་གོམས་པར་བྱེད་པ་ལ་མཁྱེན་གསུམ་བསྒོམ་ཞེས་བསྟན་དགོས་ཏེ། བདག་མེད་གཉིས་བསྒོམ་པའི་དོན་ཡང་བདག་མེད་རྟོགས་པའི་བློའི་རིགས་རྒྱུན་གོམས་པ་ལ་བཤད་པར་བྱ་བ་ཡིན་པས་ན་བར་གྱི་ཚིག་མི་མངོན་པར་བྱས་པ་སྟེ།
མར་གྱིས་གང་བའི་བུམ་པ་ལ་མར་གྱི་བུམ་པ་ཞེས་བརྗོད་པ་བཞིན་ནོ། ། འགའ་ཞིག་མདོར་བསྟན་དུ་ཤེས་རྣམ་དང་རྒྱས་བཤད་དུ་དོན་རྣམ་བསྟན་ཞེས་འཆད་པ་ཡང་མི་འཐད་དོ། ། མདོར་བསྟན་གྱིས་བསྟན་པ་དག་རྒྱས་བཤད་ཀྱིས་དེ་ཉིད་བསྟན་པའི་ཕྱིར་རོ། ། འོ་ན་རྒྱས་བཤད་དུ་མེད་པ་དང་མི་སྐྱེ་བ་སོགས་རྨི་ལམ་སྒྲ་བརྙན་སོགས་ཀྱི་རྣམ་པ་རྣམས་སུ་དངོས་སུ་བཤད་པ་མ་ཡིན་ནམ་ཞེ་ན། འདིར་མི་སྐྱེ་བའི་རྣམ་པ་ནི་མི་སྐྱེ་བ་རྟོགས་པའི་བློའི་འཛིན་སྟངས་ཀྱི་བྱེ་བྲག་ཉིད་ལ་ངོས་གཟུང་དགོས་ཏེ། བརྒྱད་སྟོང་འགྲེལ་པ་ལས། རྣམ་པ་ནི་བློའི་འཛིན་སྟངས་ཀྱི་བྱེ་བྲག་ཉིད་ལ་བྱ་སྟེ་ཞེས་པ་དང༌། དབྱིག་གཉེན་གྱིས་ཀྱང༌། རྣམ་པ་ནི་སེམས་སེམས་བྱུང་རྣམས་ཀྱིས་དམིགས་པ་འཛིན་པའི་འཛིན་སྟངས་ཀྱི་བྱེ་བྲག་ཞིག་སྟེ་ཞེས་གསུངས་པ་ལྟར་རོ། ། འདིར་བསྟན་པའི་རྣམ་པ་ནི་བསྒོམ་བྱའི་རྣམ་པ་ཡིན་པས་ཚུལ་དེ་ལྟར་བཤད་དགོས་སོ། །
རྨི་ལམ་གྱི་རྣམ་པ་ཞེས་བཤད་པ་ཡང་ཕྱི་རོལ་གྱི་དོན་དུ་སྣང་བ་རྨི་ལམ་ལྟར་ངོ་བོ་ཉིད་མེད་པར་རྟོགས་པའི་བློའི་འཛིན་སྟངས་ཀྱི་བྱེ་བྲག་གོ ། ལྷག་མ་རྣམས་ཀྱང་འདི་བཞིན་ནོ། ། བསྒོམ་བྱའི་རྣམ་པ་བསྟན་ཟིན་ཏོ། ། གཉིས་པ་ཇི་ལྟར་སྒོམ་པའི་ཚུལ་ནི། ཐོག་མར་བདེན་པ་བཞི་དམིགས་ཡུལ་དུ་བྱས་ནས་བདེན་པ་བཞི་ལ་སྒྲོ་འདོགས་གཅོད་པའི་བྱེ་བྲག་རྟག་པ་དང་བདེ་བ་དང་གཙང་བ་དང་བདག་དང་བདག་གིར་འཛིན་པ་སོགས་ཀྱི་གཉེན་པོར་བདེན་བཞི་ལ་དམིགས་ཏེ། མི་རྟག་སྡུག་བསྔལ་སོགས་སུ་ཐོས་བསམ་གྱིས་རྟོགས་པར་བྱས་ནས། རྟོགས་པའི་བློའི་རིགས་རྒྱུན་ཡང་དང་ཡང་དུ་གོམས་པར་བྱེད་པ་ལ་སྒོམ་ཞེས་ཐ་སྙད་བྱེད་དོ། ། འོ་ན་ཚོགས་ལམ་དུ་ཐུན་མོང་མ་ཡིན་པའི་རྣམ་མཁྱེན་གྱི་རྣམ་པ་ཇི་ལྟར་བསྒོམ་ཞེ་ན། གནས་དང་གནས་མ་ཡིན་པ་མཁྱེན་པའི་སྟོབས་ཀྱིས་ནི་རྒྱུ་དང་རྒྱུ་མ་ཡིན་པའི་རབ་དབྱེ་མ་ལུས་པ་མཁྱེན་པ་ལ་གཞན་གྱིས་ཀླན་ཀས་བརྫི་བར་མི་ནུས་པ་མཐར་ཐུག་ཐོབ་པ་ལ་བརྗོད་པ་ཡིན་པས་ཚོགས་ལམ་ན་སྟོབས་ཀྱི་ངོ་བོ་ཉིད་མེད་ཀྱང་རྒྱུ་དང་རྒྱུ་མ་ཡིན་པའི་རབ་དབྱེའི་ཆ་ཤས་ཐོས་བསམ་གྱིས་ཅུང་ཟད་རྟོགས་པ་ཡོད་ལ། རྟོགས་པ་དེའི་རིགས་རྒྱུན་གོམས་པར་བྱེད་ཅིང༌།
དེ་མཐར་ཕྱིན་པ་ན་གནས་དང་གནས་མ་ཡིན་པ་མཁྱེན་པའི་སྟོབས་ཀྱི་ངོ་བོར་གནས་འགྱུར་བ་ཡིན་ནོ། ། ཡང་ཚོགས་ལམ་དུ་བདེན་པ་བཞི་ཐོས་བསམ་གྱིས་ཡོངས་སུ་ཤེས་ཤིང་དེ་ཉིད་ཀྱི་བློའི་རིགས་རྒྱུན་གོམས་པར་བྱེད་པ་ཡོད་ལ། དེ་མཐར་ཕྱིན་པ་ན་མི་འཇིགས་པ་བཞིའི་ངོ་བོར་གནས་འགྱུར་བ་ཡིན་ནོ། ། འདིར་མི་འཇིགས་པའི་དམ་བཅའ་ནི་བདེན་པ་བཞི་ཤེས་པ་མཐར་ཕྱིན་པ་ལ་བཤད་དོ། ། ཡང་ཚོགས་ལམ་དུ་ཆོས་རྣམས་ཀྱི་མིང་གི་རྣམ་གྲངས་དང༌། ཆོས་རྣམས་ཀྱི་ངེས་པའི་ཚིག་གི་ཆ་ཤས་ཤེས་པ་དང༌། དེ་གཞན་ལ་འཆད་པའི་སྤོབས་པ་ཆ་མཐུན་ཡང་ཡོད་པས་དེ་སྒོམ་པར་བྱེད་པ་ཡོད་དོ། ། དེ་མཐར་ཕྱིན་པ་ནི་སོ་སོ་ཡང་དག་པ་རིག་པ་བཞི་ཐོབ་པ་ཡིན་ནོ། ། དེ་བཞིན་ཉིད་ཀྱི་རྣམ་པ་དང་རང་བྱུང་གི་རྣམ་པ་དང༌། སངས་རྒྱས་ཉིད་ཀྱི་རྣམ་པའི་ཆ་མཐུན་ཡང་དེ་ནས་ཡོད་དོ། །
གཞུང་གི་དོན་ནི། སྡུག་བསྔལ་གྱི་བདེན་པ་ལ་དམིགས་ནས་དེའི་ཁྱད་པར་བྱེད་ཆོས་མི་རྟག་པ་ལ་དམིགས་པའི་ཡེ་ཤེས་ཀྱི་བྱེ་བྲག་ནི་སྡུག་བསྔལ་གྱི་བདེན་པ་ལ་རྟག་པར་འཛིན་པའི་མི་མཐུན་པའི་ཕྱོགས་ཀྱི་གཉེན་པོའི་ཆོས་ཀྱི་ངོ་བོ་ཉིད་དོ། ། སྡུག་བསྔལ་ལ་དམིགས་པའི་ཡེ་ཤེས་ཀྱི་བྱེ་བྲག་ནི་བདེ་བ་དང་གཙང་བར་འཛིན་པའི་མི་མཐུན་ཕྱོགས་ཀྱི་གཉེན་པོའི་ཆོས་ཀྱི་ངོ་བོ་ཉིད་དོ། ། སྟོང་པ་དང་བདག་མེད་ལ་དམིགས་པའི་ཡེ་ཤེས་ཀྱི་བྱེ་བྲག་ནི་བདག་དང་བདག་གིར་འཛིན་པའི་མི་མཐུན་མན་འདྲ། རྒྱུ་ཀུན་འབྱུང་རབ་སྐྱེ་རྐྱེན་གྱི་རྣམ་པ་རྟོགས་པའི་ཡེ་ཤེས་ཀྱི་བྱེ་བྲག་ནི། ལས་དང་ཉོན་མོངས་པ་གཉིས་སྡུག་བསྔལ་གྱི་རྒྱུ་མིན་པ་དང༌། སྡུག་བསྔལ་གྱི་སྡུག་བསྔལ་སོགས་ཀུན་མི་འབྱུང་བ་དང༌། སྡུག་བསྔལ་དྲག་ཏུ་རབ་ཏུ་མི་བསྐྱེད་པ་དང༌། སྡུག་བསྔལ་ཡང་དང་ཡང་དུ་འབྱུང་བའི་རྐྱེན་མིན་པར་འཛིན་པའི་མི་མཐུན་མན་འདྲ། འགོག་པ་ཞི་བ་གྱ་ནོམ་ངེས་འབྱུང་རྟོགས་པའི་ཡེ་ཤེས་ཀྱི་བྱེ་བྲག་ནི།
བདག་མེད་ཀྱི་ལམ་གྱིས་ཐོབ་པའི་འབྲས་བུ་ནི་སྡུག་བསྔལ་འགོག་པ་མིན་པ་དང༌། ལས་ཉོན་མ་ཞི་བ་དང༌། གྱ་ནོམ་མིན་པ་དང༌། གཏན་དུ་ངེས་པར་འབྱུང་བ་མིན་པར་འཛིན་པའི་མི་མཐུན་མན་འདྲ། ལམ་རིགས་པ་སྒྲུབ་པ་ངེས་འབྱིན་རྟོགས་པའི་ཡེ་ཤེས་ཀྱི་བྱེ་བྲག་ནི། བདག་མེད་རྟོགས་པའི་ལམ་གྱིས་ཐར་པ་བགྲོད་པར་མི་བྱེད་པ་དང༌། བདག་མེད་རྟོགས་པས་ལམ་དུ་མི་རིགས་པ་དང༌། སེམས་ཕྱིན་ཅི་མ་ལོག་པར་སྒྲུབ་བྱེད་མིན་པ་དང༌། གཏན་དུ་བའི་གནས་སུ་ངེས་པར་འབྱིན་བྱེད་མིན་པར་འཛིན་པའི་མི་མཐུན་མན་འདྲ། ཡེ་ཤེས་འདི་དག་ནི་མི་མཐུན་ཕྱོགས་རྟག་འཛིན་སོགས་ཀྱི་གཉེན་པོར་བསྒོམ་པར་བྱ་བའི་ཤེས་རྣམ་གྱི་མཚན་ཉིད་དོ། །
མཁྱེན་པ་ལ་ཐམས་ཅད་མཁྱེན་པ་ཉིད་གསུམ་གྱི་བྱེ་བྲག་གིས་གསུམ་དུ་ཕྱེ་བར་མ་ཟད་ཤེས་རྣམ་དེ་དག་ཀྱང་ཐམས་ཅད་མཁྱེན་པ་ཉིད་གསུམ་གྱི་བྱེ་བྲག་གིས་རྣམ་པ་གསུམ་ཁོ་ནར་བཤད་དོ། ། ཁོ་ན་ཞེས་པའི་སྒྲའི་དོན་ནི་མཁྱེན་པ་གསུམ་དུ་མ་འདུས་པའི་གཉེན་པོའི་ཤེས་རྣམ་མེད་ཅེས་པའི་དོན་ནོ། ། ཉོན་མོངས་པའི་སྒྲིབ་པའི་གཉེན་པོ་ཉིད་དུ་ཞེས་སོགས་ཀྱི་དོན་ལ། ཡང་དག་པའི་དོན་མཐོང་བ་ལ་སྒྲིབ་པས་ན་སྒྲིབ་པ་ཞེས་བྱ་ལ། དབྱེ་བ་ལ་གཉིས་སུ་དབྱེ་བ་དང༌། གསུམ་དུ་དབྱེ་བ་དང༌། ལྔར་དབྱེ་བའོ། ། དང་པོ་ནི། ལྷག་མཐོང་གི་མི་མཐུན་ཕྱོགས་ཀྱི་དབང་དུ་བྱས་ནས་གཉིས་ཏེ། གང་ཟག་གི་བདག་མེད་རྟོགས་པས་སྤང་བར་བྱ་བ་དང༌།
ཆོས་ཀྱི་བདག་མེད་རྟོགས་པས་སྤང་བར་བྱ་བ་གཉིས་སུ་ངེས་པའི་ཕྱིར་རོ། ། དེ་ལ་ཉོན་སྒྲིབ་ནི་གང་ཟག་གི་བདག་མེད་རྟོགས་པས་སྤང་བར་བྱ་བ་ཡིན་ལ། ཤེས་སྒྲིབ་ནི་ཆོས་ཀྱི་བདག་མེད་རྟོགས་པས་སྤང་བར་བྱ་བ་ཡིན་ནོ། ། གསུམ་དུ་དབྱེ་བའི་ཚུལ་ནི་གསུམ་སྟེ། ཉོན་མོངས་པ་དང༌། ཤེས་བྱའི་སྒྲིབ་པ་དང༌། སྙོམས་འཇུག་གི་སྒྲིབ་པ་དང་གསུམ་མོ། ། རྒྱུད་བླ་མ་ལས། ཉོན་མོངས་ཤེས་བྱ་སྙོམས་འཇུག་གི ། སྒྲིབ་གསུམ་ལས་ནི་ངེས་གྲོལ་ཏེ། །
ཞེས་གསུངས་པ་ལྟར་རོ། ། འདིར་སྙོམས་འཇུག་གི་སྒྲིབ་པ་ལོགས་སུ་བསྟན་པ་ནི་ཞི་གནས་དང་ལྷག་མཐོང་གཉིས་ལས་ལྷག་མཐོང་གི་མི་མཐུན་ཕྱོགས་ཀྱི་དབང་དུ་བྱས་ནས་ཉོན་སྒྲིབ་ཤེས་སྒྲིབ་གཉིས་དང༌། ཞི་གནས་ཀྱི་མི་མཐུན་ཕྱོགས་ཀྱི་དབང་དུ་བྱས་ནས་སྙོམས་འཇུག་གི་སྒྲིབ་པ་ལོགས་སུ་བཞག་གོ ། ཡང་ཉོན་མོངས་པའི་སྒྲིབ་པ་དང༌། ལས་ཀྱི་སྒྲིབ་པ་དང༌། རྣམ་སྨིན་གྱི་སྒྲིབ་པ་གསུམ་མོ། ། དེ་ལ་ཉོན་མོངས་པའི་སྒྲིབ་པ་ནི་ཉོན་མོངས་ཙམ་ལ་བརྗོད་པ་མ་ཡིན་གྱི། གཉེན་པོའི་གོ་སྐབས་མི་འབྱེད་པའི་ཉོན་མོངས་པ་ཤིན་ཏུ་ནུས་ལྡན་ལ་བརྗོད་དོ། ། ལས་ཀྱི་སྒྲིབ་པ་ནི་མཚམས་མེད་པ་ལྔའི་ལས་སོ། ། རྣམ་སྨིན་གྱི་སྒྲིབ་པ་ནི་བདེན་པ་མཐོང་བ་དང་འགལ་བའི་རྣམ་སྨིན་ཏེ།
ངན་སོང་གསུམ་དང་སྒྲ་མི་སྙན་པའི་རྣམ་སྨིན་གྱི་ཕུང་པོའོ། ། མཛོད་ལས། མཚམས་མེད་པ་ཡི་ལས་རྣམས་དང༌། ། ཉོན་མོངས་ཤས་ཆེ་ངན་འགྲོ་དང༌། ། སྒྲ་མི་སྙན་པའི་སྒྲིབ་གསུམ་འདོད། ། ཅེས་པ་ལྟར་རོ། ། སྒྲིབ་པ་ལྔར་དབྱེ་བ་ནི་འདིར། སྒྲིབ་པ་ནི། རྣམ་པ་ལྔ་དང་མི་འགྲོགས་དང༌། ། ཞེས་པ་ལྟར་ཏེ་འོག་ནས་གཞུང་གི་སྐབས་སུ་བསྟན་ནོ། །
འདིར་རང་སངས་རྒྱས་ཀྱི་ལམ་ལ་ཀུན་ནས་ཉོན་མོངས་པ་མེད་པ་དང་རྣམ་པར་བྱང་བ་དམིགས་སུ་མེད་པར་རྟོགས་པ་སོགས་རྣམ་པ་དྲུག་གསུངས་བའི་དོན་ནི། རྣམ་པ་དྲུག་པོ་འདིས་ཀྱང་རང་སངས་རྒྱས་ལ་ཆོས་ཀྱི་བདག་མེད་རྟོགས་པ་ཡོད་པར་བསྟན་པ་མ་ཡིན་ནམ་ཞེ་ན། ཀུན་ནས་ཉོན་མོངས་པ་དང་རྣམ་པར་བྱང་བ་སོགས་རང་གི་ཡུལ་ཅན་ཤེས་པ་ལས་ཐ་དད་དུ་སྣང་བ་ལྟརཾ་ཡུལ་ཅན་ཤེས་པ་ལས་ལོགས་ཤིག་ཏུ་འཆད་པར་སྣང་བ་ལྟརཾ་བདེན་པར་འཛིན་པའི་གཉེན་པོ་བྱེད་ཅིང་ཡུལ་ཅན་ཤེས་པ་ལས་ཐ་དད་དུ་བདེན་པར་དམིགས་སུ་མེད་པར་རྟོགས་པའི་ལྡོག་པ་ནས་བསྟན་པ་ཡིན་གྱི། ཀུན་ནས་ཉོན་མོངས་སོགས་ཀྱི་རང་གི་ངོ་བོའི་ལྡོག་པ་ནས་རང་བཞིན་མེད་པར་རྟོགས་པ་ནི་མ་ཡིན་ནོ། ། དེ་ཡང་དཔེར་ན་ཀུན་ནས་ཉོན་མོངས་པ་དང་རྣམ་པར་བྱང་བ་སོགས་ཡུལ་ཅན་ཤེས་པ་ལས་ཐ་དད་དུ་བདེན་པར་དམིགས་སུ་མེད་པ་ཉིད་དུ་རྟོགས་པས་ཀུན་ནས་ཉོན་མོངས་པ་དང་རྣམ་པར་བྱང་བ་སོགས་ཡུལ་ཅན་ཤེས་པ་ལས་ཐ་དད་དུ་བདེན་པར་རྟོགས་པའི་གཉེན་པོར་གྱུར་པ་དག་ཡིན་ནོ་ཞེས་བཤད་དགོས་པ་ལྟ་བུའོ། ། གཞན་དག་ནི་ཐེ་ཚོམ་ཙམ་ཡང་མ་ཞུགས་ན་དོན་ཤེས་པ་ལྟ་ག་ལ་ཞིག རྒྱུ་དང་ལམ་དང་སྡུག་བསྔལ་དང༌། ། ཞེས་སོགས་ལ་འདིར་ཤེས་རབ་ཀྱི་ཕ་རོལ་ཏུ་ཕྱིན་པ་ནས་གསུངས་པའི་བདེན་བཞིའི་རྣམ་པར་ཁོ་ནར་གསུང་པར་བྱ་བ་མ་ཡིན་ནམ། ཅིའི་ཕྱིར་ཆོས་མངོན་པ་དང་རེ་རེ་ནས་སྦྱོར་བར་མཛད་ཅེ་ན། ཆོས་མངོན་པ་ནས་གསུངས་པའི་རྣམ་པ་དང་སྦྱར་ནས་དོན་གཅིག་ཏུ་བསྟན་པ་ན་ཐེག་ཆེན་བཀར་སྒྲུབ་བྱེད་དགོས་པའི་ཉན་ཐོས་རྣམས་ཀྱི་ཐེ་ཚོམ་སེལ་བར་བྱ་བ་ལ་དགོངས་ནས་གསུངས་སོ། །
ལམ་བདེན་གྱི་རྣམ་པ་བདུན་ལས་ངེས་འབྱིན་གྱི་རྣམ་པ་ལ་འཐད་པ་མ་བཀོད་པའི་དོན་ནི་སྔ་མ་རྣམས་ལ་འཐད་པ་བཀོད་པ་ཉིད་ཀྱིས་ཕྱི་མ་ལ་ཡང་སྒྲོ་འདོགས་གཅོད་ནུས་པར་དགོངས་ནས་མ་བཀོད་དོ། ། སྡུག་བསྔལ་གྱི་བདེན་པའི་རྣམ་པ་ལྔ་ལ་མི་རྟག་སྡུག་བསྔལ་སྟོང་བདག་མེད་བཞི་པོ་ལ་རང་གི་མཚན་ཉིད་ཀྱི་རྣམ་པ་ཞེས་བརྗོད་ནས་ལྔ་པ་སྤྲོས་པའི་མཚན་མ་གང་ཡང་མེད་པའི་ངོ་བོ་ཉིད་ལ་སྤྱིའི་མཚན་ཉིད་ཀྱི་རྣམ་པ་ཞེས་བརྗོད་པའི་དོན་ནི་སྔ་མ་བཞི་ནི་གང་ཟག་གི་བདག་མེད་ཀྱི་རྣམ་པ་ཡིན་པས་སེམས་ཅན་གྱི་རྒྱུད་ཀྱིས་བསྡུས་པ་ཁོ་ན་ལ་དམིགས་ནས་སྒྲོ་འདོགས་གཅོད་པའི་རྣམ་པ་ཡིན་ལ། ལྔ་པ་ནི་སེམས་ཅན་གྱི་རྒྱུད་ཀྱིས་བསྡུས་པ་དང་མ་བསྡུས་པ་ཐམས་ཅད་ལ་ཁྱབ་པར་སྒྲོ་འདོགས་གཅོད་པའི་རྣམ་པ་ཡིན་པའི་ཕྱིར་རིམ་པ་བཞིན་དུ་རང་གི་མཚན་ཉིད་ཀྱི་རྣམ་པ་དང་སྤྱིའི་མཚན་ཉིད་ཀྱི་རྣམ་པ་ཞེས་བརྗོད་དོ། ། གང་ཟག་གི་བདག་མེད་ཀྱི་རྣམ་པ་ལ་ཡང་སྟོང་བདག་མེད་གཉིས་ནི་སྤྱིའི་རྣམ་པ་ཡིན་ཏེ། བདེན་པ་བཞི་ཀ་ལ་ཁྱབ་པའི་རྣམ་པ་ཡིན་པའི་ཕྱིར། མི་རྟག་སྡུག་བསྔལ་གཉིས་ནི་བདེན་པ་བཞི་ཀ་ལ་ཁྱབ་པ་མ་ཡིན་པས་གཞན་གཉིས་ལ་ལྟོས་ནས་རང་གི་མཚན་ཉིད་ཀྱི་རྣམ་པ་ཞེས་བརྗོད་དོ། ། རྣམ་པ་གཉིས་པོ་ལ་ཡང་མི་རྟག་པ་ནི་སྡུག་བསྔལ་དང་ཀུན་འབྱུང་དང་ལམ་བདེན་གསུམ་ཀ་ལ་ཁྱབ་པ་ཡིན་པས་སྡུག་བསྔལ་གྱི་རྣམ་པ་ལ་ལྟོས་ཏེ་སྤྱིའི་མཚན་ཉིད་ཡིན་ལ། སྡུག་བསྔལ་བ་ནི་ལམ་བདེན་ལ་མ་ཁྱབ་པའི་ཕྱིར་དེ་ལྟར་མིན་ནོ། ། བཏགས་པའི་སྣོད་ཀྱི་འཇིག་རྟེན་དང་ཞེས་སོགས་ཀྱི་དོན་ནི་དབུ་མ་པས་ཆོས་ཐམས་ཅད་བཏགས་པ་ཙམ་དུ་འདོད་པ་ཡིན་གྱི། ངོ་བོ་ཉིད་ཀྱིས་གྲུབ་པ་ཅུང་ཟད་ཀྱང་མི་འདོད་དོ་ཞེས་པའི་དོན་དུ་སྨྲོས་པ་ཡིན་ལ།
འོག་མ་རྣམས་ལ་ཡང་སྦྱར་བར་བྱའོ། ། ངེས་པར་འབྱུང་བའི་རྣམ་པ་ཁོ་ན་ངོ་བོ་ཉིད་དགག་པས་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་རྣམ་པ་གཅིག་སྟེ་ཞེས་པའི་དོན་ནི་གང་ངེས་པར་འབྱུང་བའི་རྣམ་པ་ཁོ་ན་དངོས་པོ་མེད་པའི་ངོ་བོ་ཉིད་སྟོང་པ་ཉིད་ལ་ཞེན་པ་དགག་པས་རབ་ཏུ་ཕྱེ་བ་ཡིན་ནོ། ། འཕགས་སེང་གཉིས་ཀྱིས་ནི་སྟོང་ཉིད་ཐ་མ་བཞི་པོ་དངོས་པོ་མེད་པའི་ངོ་བོ་ཉིད་སྟོང་པ་ཉིད་འདི་ལ་བསྡུས་པར་འདོད་ཅིང༌། ཤཱནྟི་པས་ནི་དངོས་པོ་སྟོང་པ་ཉིད་དང་དངོས་པོ་མེད་པ་སྟོང་པ་ཉིད་གཉིས་ནི་འདུས་བྱས་དང་འདུས་མ་བྱས་སྟོང་པ་ཉིད་གཉིས་སུ་སྡུད་ལ། རང་གི་ངོ་བོ་དང་གཞན་གྱི་ངོ་བོ་སྟོང་པ་ཉིད་གཉིས་ནི་རང་བཞིན་སྟོང་པ་ཉིད་ཀྱི་ནང་དུ་འདུས་པར་བཞེད་པ་ཉིད་ལེགས་སོ། ། དྲན་པ་ཉེར་གཞག་ཅེས་སོགས་ཀྱི་དོན་ནི། བཞེད་དོ་ཞེས་བཤད་པའི་གཞིའོ། ། གང་ན་རྫོགས་པའི་སངས་རྒྱས་ཀྱི་རྒྱུད་ཀྱི་དྲན་པ་ཉེར་གཞག་ནས་བཟུང་སྟེ། འཕགས་ལམ་ཡན་ལག་བརྒྱད་ཀྱི་བར་ནི་གྲངས་བཞིན་དུ་ཉན་ཐོས་རྣམས་ལ་ཡོད་པའི་རྣམ་པ་སུམ་ཅུ་རྩ་བདུན་དང་རྗེས་སུ་མཐུན་པ་དང༌། སངས་རྒྱས་ཀྱི་ཐུགས་རྒྱུད་ཀྱི་རྣམ་ཐར་སྒོ་གསུམ་ནས་སངས་རྒྱས་ཉིད་ཀྱི་རྣམ་པའི་བར་གྱི་བྱང་ཆུབ་སེམས་དཔའ་རྣམས་ལ་ཡོད་པའི་སུམ་ཅུ་རྩ་བཞི་དང་རྗེས་སུ་མཐུན་པ་དང༌།
སངས་རྒྱས་ཁོ་ནའི་ཐུགས་རྒྱུད་ལ་ཡོད་པའི་སྟོབས་བཅུ་ནས་སངས་རྒྱས་ཉིད་ཀྱི་རྣམ་པའི་མཐར་ཐུག་པའི་བར་སུམ་ཅུ་སོ་དགུ་རྣམས་ནི་ཐུན་མོང་མ་ཡིན་པར་བཞེད་དོ་ཞེས་བྱ་བ་ཡིན་ནོ། ། འདིར་ཡུམ་རྒྱས་པ་ལས། སྙིང་རྗེ་ཆེན་པོ་ཞེས་ལྷག་པོ་སྣང་བས་བཞི་བཅུ་དག་ཏུ་བཞེད་པ་ཡིན་ཞེས་པའི་གཞུང་སྦྱར་དགོས་སོ། ། ཅིའི་ཕྱིར་རྣམ་མཁྱེན་གྱི་རྣམ་པ་སྟོན་པའི་སྐབས་འདིར་ཉན་ཐོས་དང་བྱང་ཆུབ་སེམས་དཔའ་དང་རྗེས་སུ་མཐུན་པ་ཡང་རྣམ་པར་བཞག་ཅེ་ན། རྣམ་པ་ཐམས་ཅད་མཁྱེན་པ་ཉིད་ཀྱིས་འཕགས་པའི་གང་ཟག་གསུམ་པོ་ཐམས་ཅད་ཀྱི་རྟོགས་རིགས་ཡོན་ཏན་ཡར་ལྡན་དུ་བསྡུས་པའི་ཕྱིར་རོ། ། གང་གི་སྒོ་ནས་ཡོན་ཏན་ཡར་ལྡན་དུ་བསྡུས་ཤེ་ན། སངས་རྒྱས་ཀྱི་ཐུགས་རྒྱུད་ཀྱི་རྣམ་པ་རྣམས་ནི་ཐམས་ཅད་མཁྱེན་པ་ཉིད་གསུམ་གྱི་ལམ་ཡིན་པའི་སྒོ་ནས་བསྡུས་སོ། ། སངས་རྒྱས་ལ་མཁྱེན་གསུམ་མེད་པར་འདོད་པ་དག་ནི་གཞུང་འདི་ཉིད་ཀྱིས་རྣམ་པར་བསལ་བ་ཡིན་ནོ། ། གང་དག་རྣམ་མཁྱེན་གྱི་ཡུལ་གྱི་རྣམ་པ་ལ་རྣམ་མཁྱེན་གྱི་རྣམ་པ་ཞེས་བརྟན་པར་འདོད་པ་དག་གིས་ནི་མ་རྟོགས་ཏེ། དེ་ལྟར་ཡིན་ན་རྣམ་མཁྱེན་གྱི་རྣམ་པ་ལ་གསུམ་དུ་འབྱེད་པའི་རྟགས་ལ་རྣམ་པ་ཐམས་ཅད་མཁྱེན་པ་ཉིད་ཀྱིས་འཕགས་པའི་གང་ཟག་ཐམས་ཅད་བསྡུས་པའི་ཕྱིར་རོ་ཞེས་སྨྲོས་པ་དོན་མེད་པར་འགྱུར་རོ། །
འདིར་ཉན་ཐོས་ཀྱི་རྒྱུད་ལ་ཡོད་པའི་སུམ་ཅུ་སོ་བདུན་དང་རྗེས་སུ་མཐུན་ཞེས་བཤད་ན། གང་དུ་རྗེས་སུ་མཐུན་པའི་ཡུལ་སོ་བདུན་པོ་གང་ཞེ་ན། དེ་ལ་དང་པོ་དྲན་པ་ཉེ་བར་གཞག་པ་སྟོན་པ་ལ་ལྔ་སྟེ། གང་ལ་དམིགས་པའི་ཡུལ། ཡུལ་ཅན་དྲན་པ་ཉེར་གཞག་གི་ངོ་བོ། མཚུངས་ལྡན་གྱི་གྲོགས། ཇི་ལྟར་བསྒོམ་པའི་ཚུལ། བསྒོམས་པའི་འབྲས་བུའོ། ། དེ་ལ་དང་པོ་གང་ལ་དམིགས་པའི་ཡུལ་ནི། ལུས་དང་ཚོར་བ་དང་སེམས་དང་ཆོས་རྣམས་སོ། །
ཅིའི་ཕྱིར་བཞི་པོ་འདི་དམིགས་པའི་རྣམ་པར་བཞག་ཅེ་ན། སོ་སོ་སྐྱེ་བོ་རྣམས་ལུས་ལ་བདག་གི་རྟེན་གྱི་དངོས་པོ་དང༌། ཚོར་བ་ལ་བདག་གི་ལོངས་སྤྱོད་ཀྱི་གཞི་དང༌། སེམས་ལ་བདག་གི་དངོས་པོ་དང༌། ཆོས་ལ་བདག་ཀུན་ནས་ཉོན་མོངས་པ་དང་རྣམ་པར་བྱང་བའི་དངོས་པོར་སྒྲོ་འདོགས་པ་ན། ཕྱིན་ཅི་ལོག་བཞི་པོ་ལྡོག་པའི་དོན་དུ་ལུས་ལ་སོགས་པའི་དངོས་པོ་བཞི་དྲན་པ་ཉེ་བར་གཞག་པའི་དམིགས་ཡུལ་དུ་བསྟན་ཏོ། ། ཅིའི་ཕྱིར་བཞི་པོ་འདི་དག་དམིགས་པར་བཞག་པས་ཕྱིན་ཅི་ལོག་བཞི་ལྡོག་ཅེ་ན། ལུས་ལ་སོགས་པ་འདི་དག་ལ་རང་སྤྱིའི་མཚན་ཉིད་གཉིས་གཉིས་ཀྱིས་བརྟགས་ནས་སྒོམ་པ་ན་བདག་མེད་པར་ཁོང་དུ་ཆུད་ལ། བདག་མེད་དུ་ཁོང་དུ་ཆུད་པས། གང་ཟག་གི་རྟེན་གྱི་དངོས་པོ་སོགས་སུ་ཞེན་པའི་གོ་སྐབས་མེད་པའི་ཕྱིར་ཏེ།
བདག་མེད་པར་རྟོགས་ན་བདག་གི་རྟེན་གྱི་དངོས་པོ་རྟོགས་པ་མི་འབྱུང་བའི་ཕྱིར། ཁྱད་གཞི་མེད་པར་རྟོགས་པས་ཁྱད་ཆོས་སུ་རྟོགས་པ་མི་འབྱུང་བའི་ཕྱིར་རོ། ། གཉིས་པ་ཡུལ་ཅན་དྲན་པ་ཉེར་གཞག་གི་ངོ་བོ་ནི། ལུས་ལ་སོགས་པའི་དམིགས་པ་དེ་ལ་རྗེས་སུ་ལྟ་བའི་ཏིང་ངེ་འཛིན་དང་ཤེས་རབ་མཚུངས་ལྡན་ནོ། ། དེ་ལ་ཏིང་ངེ་འཛིན་གྱིས་ནི་དམིགས་པ་ལ་སེམས་འཛིན་པར་བྱེད་ལ། ཤེས་རབ་ཀྱིས་ནི་ཏིང་ངེ་འཛིན་གྱིས་ཡོངས་སུ་འཛིན་པའི་དམིགས་པ་དེ་ཉིད་ཀྱི་གནས་ཚུལ་རྟོགས་པར་བྱེད་དོ། ། གསུམ་པ་གྲོགས་ནི། ཏིང་ངེ་འཛིན་དང་ཤེས་རབ་དེ་གཉིས་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་གཞན་རྣམས་སོ། ། བཞི་པ་ཇི་ལྟར་སྒོམ་པའི་ཚུལ་ནི། དམཾིགཾས་པཾ་མེདཾ་པཾར་བསྒོཾམ་མོཾ། །
དེ་ལ་ལུས་ནི་རང་གི་མཚན་ཉིད་ཀྱི་སྒོ་ནས་མི་གཙང་བར་སྒོམ་ཞིང་སྤྱིའི་མཚན་ཉིད་ཀྱི་སྒོ་ནས་བདག་མེད་པར་སྒོམ་མོ། ། ཚོར་བ་ནི་རང་གི་མཚན་ཉིད་ཀྱིས་སྡུག་བསྔལ་བ་དང་སྤྱིའི་མཚན་ཉིད་ཀྱིས་བདག་མེད་པ་དང༌། སེམས་རང་གི་མཚན་ཉིད་ཀྱིས་མི་རྟག་པ་དང་སྤྱིའི་མཚན་ཉིད་ཀྱིས་བདག་མེད་པ་དང༌། ཆོས་རང་གི་མཚན་ཉིད་ཀུན་ནས་ཉོན་མོངས་པར་བྱེད་པ་དང་རྣམ་པར་བྱང་བར་བྱེད་པ་དང་སྤྱིའི་མཚན་ཉིད་ཀྱིས་བདག་མེད་པ་སྟེ། དམིགས་པ་བཞི་པོ་འདི་དག་ལ་ཤེས་རབ་ཀྱིས་རང་དང་སྤྱིའི་མཚན་ཉིད་གཉིས་ཀྱིས་བརྟགས་ནས་བརྟགས་པའི་དོན་ལ་ཏིང་ངེ་འཛིན་གྱི་སྒོ་ནས་གོམས་པར་བྱེད་དོ། ། ལྔ་པ་བསྒོམས་པའི་འབྲས་བུ་ལ་གནས་སྐབས་ཀྱི་འབྲས་བུ་ནི། ལུས་ལ་སོགས་པའི་དམིགས་ཡུལ་བཞི་པོ་ལ་ཕྱིན་ཅི་ལོག་ཏུ་རྟོག་པ་བཞི་སྤོང་བ་དང༌། མཐར་ཐུག་གི་འབྲས་བུ་ཟག་བཅས་ཀྱི་ཡུལ་ལ་སོགས་པ་དང་བྲལ་བའོ། ། བྱང་ཆུབ་སེམས་དཔའ་རྣམས་ཀྱིས་དྲན་པ་ཉེ་བར་གཞག་པའི་སྒོམ་ཚུལ་ནི། སྔ་མ་ཉན་ཐོས་ཀྱི་སྐབས་སུ་བཤད་པ་བཞིན་དུ་ལུས་ལ་སོགས་པ་ལ་དམིགས་ནས་མི་གཙང་བ་དང་སྡུག་བསྔལ་དང་མི་རྟག་པ་དང་བདག་མེད་པར་འདུ་ཤེས་པ་རྣམས་ཀྱང་རང་བཞིན་མེད་པར་ཤེས་པར་བྱེད་ཅིང༌།
རང་ཉིད་ཀྱང་བདེན་པ་བཞི་ལ་འཇུག་ཅིང་གཞན་དག་ཀྱང་དེ་ལ་དགོད་པར་མཛད་དོ། ། ཉན་ཐོས་ཀྱིས་ནི་རང་གི་ལུས་ལ་སོགས་པ་ཁོ་ན་ལ་དམིགས་ལ། བྱང་ཆུབ་སེམས་དཔས་ནི་རང་གཞན་གྱི་ལུས་ལ་སོགས་པ་ལ་བྱེ་བྲག་མེད་པར་དམིགས་པར་བྱེད་དོ། ། ཇི་ལྟར་ཤེས་པའི་ཚུལ་ནི། ལུས་ནི་སྒྱུ་མ་ལྟ་བུ་དང༌། ཚོར་བ་ནི་རྨི་ལམ་ལྟ་བུ་དང༌། སེམས་ནི་འོད་གསལ་བ་དང༌། དྲི་མའི་ཆོས་རྣམས་ནི་གློ་བུར་བ་ཤེས་ཤིང༌། གཉེན་པོ་རྣམ་པར་བྱང་བ་རྣམས་ཀྱང་རང་བཞིན་མེད་པར་ཡོངས་སུ་ཤེས་སོ། ། ཡང་དག་སྤོང་བ་བཞི་ལ་ངོ་བོ་ནི།
མི་དགེ་བ་མ་སྐྱེས་པ་མི་བསྐྱེད་ཅིང་སྐྱེས་པ་སྤང་བ་དང༌། དགེ་བ་མ་སྐྱེས་པ་བསྐྱེད་པ་དང༌། སྐྱེས་པ་སྤེལ་བའི་བརྩོན་འགྲུས་དང་ཏིང་ངེ་འཛིན་མཚུངས་ལྡན་ནོ། ། དབྱེ་བ་ནི་བླང་བྱ་ལ་འཇུག་པ་གཉིས་དང༌། དོར་བྱ་ལ་དགག་པ་གཉིས་ཀྱི་དབྱེ་བས་བཞིའོ། ། སྒོམ་ཚུལ་ནི་མི་དགེ་བ་སྐྱེས་པ་སྤོང་བ་ལ་བདུན་པ་སྐྱེད་དོ། ། འབད་དོ། ། བརྩོན་འགྲུས་རྩོམ་མོ། ། སེམས་རབ་ཏུ་འཛིན་ཏོ། ། ཡང་དག་པར་རབ་ཏུ་འཇོག་གོ །
མི་དགེ་བ་མ་སྐྱེས་པ་མི་བསྐྱེད་པ་ལ་བདུན་པ་སྐྱེད་དོ། ། འབད་དོ། ། བརྩོན་འགྲུས་རྩོམ་མོ། ། སེམས་རབ་ཏུ་འཛིན་ཏོ། ། ཡང་དག་པར་རབ་ཏུ་འཇོག་གོ ། དགེ་བའི་ཆོས་སྐྱེས་པ་སྤེལ་བ་དང༌། མ་སྐྱེས་པ་བསྐྱེད་པ་ལ་ཡང་ཚུལ་དེ་བཞིན་ནོ། ། འདི་དག་གི་དོན་ཡང་འདུན་པ་ལ་བརྟེན་ནས་ཞི་གནས་དང་ལྷག་མཐོང་བསྒོམ་པ་ལ་འབད་དོ། ། བསྒོམ་པའི་ཚུལ་ནི་ཞི་གནས་དང་རབ་ཏུ་འཛིན་པ་དང༌། བྱིང་རྒོད་དང་བྲལ་བའི་བཏང་སྙོམས་དང་བཅས་ཏེ་བསྒོམ་མོ། །
དེ་ལ་ཞི་གནས་དང་རབ་ཏུ་འཛིན་པའི་མི་མཐུན་ཕྱོགས་ཞུམ་པ་དང༌། རྒོད་པའི་གཉེན་པོར་བརྩོན་འགྲུས་རྩོམ་མོ། ། བརྩོན་འགྲུས་ཇི་ལྟར་རྩོམ་ཞེ་ན། སེམས་རབ་ཏུ་འཛིན་པ་དང༌། ཡང་དག་པར་འཇོག་པའི་ཚུལ་གྱིས་སོ། ། དེ་ལ་རབ་ཏུ་འཛིན་པ་ནི་ཤེས་རབ་ཀྱིས་སོ། ། རབ་ཏུ་འཇོག་པ་ནི་ཞི་གནས་ཀྱིས་སོ། ། བྱིང་རྒོད་དང་བྲལ་བའི་མཉམ་པ་ཉིད་ཐོབ་ནས་ནི་བཏང་སྙོམས་སུ་འཇོག་གོ ། འབྲས་བུ་ནི་མི་མཐུན་ཕྱོགས་ཉམས་པ་དང་གཉེན་པོ་འཕེལ་བའོ། ། རྫུ་འཕྲུལ་གྱི་རྐང་པ་ལ་ངོ་བོ་ནི་སེམས་གནས་པའི་ཐབས་དགུ་ལ་བརྟེན་ནས་རྩེ་གཅིག་ཏུ་གནས་པའོ། །
ཅིའི་ཕྱིར་རྫུ་འཕྲུལ་གྱི་རྐང་པ་བཞི་ཞེས་བྱ་ཞེ་ན། འདིས་རྫུ་འཕྲུལ་ཡང་དག་པར་འབྱོར་བར་བྱེད་པའི་ཕྱིར་རྫུ་འཕྲུལ་གྱི་རྐང་པ་ཞེས་བྱའོ། ། དབྱེ་བ་ནི་འདུན་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་དང༌། བརྩོན་འགྲུས་ཀྱི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་དང༌། སེམས་ཀྱི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་དང༌། དཔྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བཞིའོ། ། སྒོམ་པའི་ཚུལ་ནི་ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་དང་ལྡན་པའི་ཏིང་ངེ་འཛིན་སྒོམ་པའོ། ། ཉེས་པ་ལྔ་ནི། དབུས་མཐའ་ལས། ལེ་ལོ་དང་ནི་གདམས་ངག་རྣམས། །
བརྗེད་དང་བྱིང་དང་རྒོད་པ་དང༌། ། འདུ་མི་བྱེད་དང་འདུ་བྱེད་དེ། ། འདི་དག་ཉེས་པར་ལྔར་འདོད་དོ། ། ཞེས་སོ། ། དེ་ལ་ལེ་ལོ་དང་གདམས་ངག་བརྗེད་པ་གཉིས་ཀྱིས་ཏིང་ངེ་འཛིན་གྱི་སྦྱོར་བ་ལ་སྒྲིབ་པར་བྱེད་དོ། ། བྱིང་རྒོད་གཉིས་ཀྱིས་ནི་དངོས་གཞིའི་གནས་སྐབས་ལ་སྒྲིབ་པར་བྱེད་དོ། ། གཉེན་པོ་འདུ་མི་བྱེད་པ་དང་འདུ་བྱེད་པ་གཉིས་ཀྱིས་ནི་ཏིང་ངེ་འཛིན་ཁྱད་པར་དུ་འགྲོ་བ་ལ་སྒྲིབ་པར་བྱེད་དོ། ། འོ་ན་ཉེས་པ་གང་གི་གཉེན་པོར་གང་བསྒོམ་ཞེ་ན། གཉེན་པོ་ནི་བརྒྱད་ཡོད་པ་ལས་ལེ་ལོའི་གཉེན་པོ་ནི་བཞི་སྟེ། འདུན་པ་དང་རྩོལ་བ་དང་དད་པ་དང་ཤིན་ཏུ་སྦྱངས་པའོ། །
དེ་ལ་གཉེན་པོ་དངོས་ནི་རྩོལ་བའོ། ། དེའི་གནས་ནི་འདུན་པའོ། ། རྒྱུ་ནི་དད་པའོ། ། འབྲས་བུ་ནི་ཤིན་ཏུ་སྦྱངས་བ་སྟེ། དད་ཅིང་དོན་དུ་གཉེར་ན་འབད་པའི་ཕྱིར་དང༌། འབད་པ་ལས་ཤིན་ཏུ་སྦྱངས་པ་ཐོབ་པས་ལུས་སེམས་ལ་ཕན་འདོགས་པའི་ཕྱིར་རོ། ། དྲན་པ་ནི་གདམས་ངག་བརྗེད་པའི་གཉེན་པོ་ཡིན་ཏེ། དམིགས་པ་ལ་སེམས་ཉེ་བར་གཏོད་པའི་སྒོ་ནས་མི་འཕྲོ་བར་བྱེད་པའི་ཕྱིར་རོ། ། ཤེས་བཞིན་ནི་བྱིང་རྒོད་ཀྱི་གཉེན་པོ་ཡིན་ཏེ། སེམས་བྱིང་བ་དང་འཕྲོ་བ་རབ་ཏུ་ཤེས་པའི་ཕྱིར་རོ། །
སེམས་པ་དང་བཏང་སྙོམས་ནི་གཉེན་པོ་ཡོངས་སུ་རྫོགས་པའི་ཐབས་ཡིན་ཏེ། ཉེ་བའི་ཉོན་མོངས་པ་བྱིང་རྒོད་ཀྱི་གཉེན་པོ་བྱེད་པའི་ཕྱིར་རོ། ། འབྲས་བུ་ནི་རྫུ་འཕྲུལ་ཇི་ལྟར་འདོད་པ་བཞིན་དུ་མངོན་དུ་འགྱུར་བ་ཡིན་ནོ། ། རྣམ་བྱང་གི་དབང་པོའི་ངོ་བོ་ནི། རྣམ་པར་བྱང་བ་ལ་དབང་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། དབྱེ་ན་དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་དབང་པོ་ལྔའོ། །
འདི་དད་པའི་དབང་པོ་ནི་ཡིད་ཆེས་པའོ། ། བརྩོན་འགྲུས་ནི་དགེ་བ་ལ་སྤྲོ་བའོ། ། དྲན་པ་ནི་དམིགས་རྣམ་མི་བརྗེད་པའོ། ། ཏིང་ངེ་འཛིན་ནི་དམིགས་པ་ལ་སེམས་རྩེ་གཅིག་པའོ། ། ཤེས་རབ་ནི་དམིགས་པ་རྣམ་པར་འབྱེད་པའོ། ། དེ་ལ་དད་པས་ནི་ལམ་གྱི་རྟེན་བྱེད་ལ། བརྩོན་འགྲུས་ཀྱིས་ནི་ལམ་གྱི་རྒྱུན་མི་གཅོད་པའོ། ། དྲན་པས་ནི་ལམ་རྒྱུན་མཐར་ཕྱིན་པར་བྱེད་དོ། ། ཏིང་ངེ་འཛིན་གྱིས་ནི་དམིགས་པ་ལ་མཉམ་པར་འཇོག་ལ། ཤེས་རབ་ཀྱིས་ནི་གང་ལ་མཉམ་པར་གཞག་པའི་ཡུལ་ཡོངས་སུ་ཤེས་པར་བྱེད་དོ། །
འདི་ནི་ཇི་ལྟར་སྒོམ་པའི་ཚུལ་ལོ། ། འབྲས་བུ་ནི་རྣམ་པར་བྱང་བའི་ཕྱོགས་ཡོངས་སུ་རྫོགས་པའོ། ། སྟོབས་ལ་ངོ་བོ་ནི། བདེན་བཞིའི་རྣམ་པ་རྟོགས་པ་ལ་མི་མཐུན་ཕྱོགས་ཀྱིས་བརྫི་བར་མི་ནུས་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། ཅིའི་ཕྱིར་སྟོབས་ཞེས་བྱ་ཞེ་ན། མི་མཐུན་ཕྱོགས་ཀྱིས་བརྫི་བར་མི་ནུས་པའི་ཕྱིར་སྟོབས་ཞེས་བྱའོ། ། དབྱེ་བ་ནི་དད་པ་ལ་སོགས་པ་ལྔའོ། ། སྒོམ་ཚུལ་སོགས་སྔར་བཞིན་ནོ། ། བྱང་ཆུབ་ཡན་ལག་ལ་སོ་སོའི་ངོ་བོ་ངོས་གཟུང་བ་དང༌། ཡན་ལག་ཏུ་འགྱུར་ཚུལ་དང༌།
ཇི་ལྟར་སྒོམ་པའི་ཚུལ་ལོ། ། དང་པོ་ལ་དྲན་པ་ཡང་དག་ནི་མི་མཐུན་ཕྱོགས་ལས་རྒྱལ་བར་བྱེད་པ་ཡིན་ཏེ། ཤེས་བྱ་མ་རྟོགས་པ་རྟོགས་པར་བྱེད་པའི་ཕྱིར། ཆོས་རབ་ཏུ་རྣམ་པར་འབྱེད་པ་ནི་མི་མཐུན་ཕྱོགས་འཇོམས་པར་བྱེད་པ་ཡིན་ཏེ། གང་ཟག་དང་ཆོས་ཀྱི་བདག་ཏུ་འཛིན་པའི་རྟོག་པ་འཇོམས་པའི་ཕྱིར། བརྩོན་འགྲུས་ནི་ཡོན་ཏན་མྱུར་དུ་སྒྲུབ་པར་བྱེད་དེ། མངོན་པར་ཤེས་པ་ལ་སོགས་པ་བདེ་བླག་ཏུ་ཐོབ་པར་བྱེད་པའི་ཕྱིར། དགའ་བ་ནི་ཡིད་བདེ་བར་བྱེད་པ་ཡིན་ཏེ། ཆོས་ཀྱི་སྣང་བས་ལུས་སེམས་ཚིམ་པར་བྱེད་པའི་ཕྱིར། ཤིན་ཏུ་སྦྱངས་པ་ནི་དགའ་བ་མྱོང་བར་བྱེད་པ་ཡིན་ཏེ།
གནས་ངན་ལེན་ཡང་དག་པར་འཇོམས་པར་བྱེད་པའི་སྒོ་ནས་སེམས་ལས་སུ་རུང་བར་བྱེད་པའི་ཕྱིར། ཏིང་ངེ་འཛིན་ནི་འདོད་པའི་དོན་ཐོབ་པར་བྱེད་པ་ཡིན་ཏེ། ཇི་ལྟར་བསམ་པའི་དོན་ཐམས་ཅད་འབྱོར་བར་བྱེད་པའི་ཕྱིར། བཏང་སྙོམས་ནི་ཇི་ལྟར་འདོད་པ་བཞིན་དུ་གནས་པར་བྱེད་པ་ཡིན་ཏེ། མཉམ་གཞག་དང་རྗེས་ཐོབ་གཉིས་ཀྱི་མི་མཐུན་ཕྱོགས་འདོར་བ་དང་གཉེན་པོ་གནས་པར་བྱེད་པའི་ཕྱིར། གཉིས་པ་ཡན་ལག་ཏུ་འགྱུར་ཚུལ་ལ། དྲན་པ་ནི་གནས་ཀྱི་ཡན་ལག་ཡིན་ཏེ། དྲན་པས་དགེ་བའི་ཆོས་མི་ཉམས་པར་བྱེད་པའི་ཕྱིར། ཆོས་རབ་ཏུ་རྣམ་འབྱེད་ནི་ངོ་བོ་ཉིད་ཀྱི་ཡན་ལག་ཡིན་ཏེ། མཐོང་ལམ་བྱང་ཆུབ་ནི་ཤེས་རབ་ཀྱི་རང་བཞིན་ཡིན་པའི་ཕྱིར།
བརྩོན་འགྲུས་ནི་ངེས་པར་འབྱུང་བའི་ཡན་ལག་ཡིན་ཏེ། བགྲོད་བྱ་ཇི་སྲིད་པར་བགྲོད་པར་བྱེད་པའི་ཕྱིར། དགའ་བ་ནི་ཕན་ཡོན་གྱི་ཡན་ལག་ཡིན་ཏེ། སེམས་རྒྱུད་ཚིམ་པར་བྱེད་པའི་ཕྱིར། ཤིན་ཏུ་སྦྱངས་པ་ནི་གང་གིས་ཉོན་མོངས་པ་མི་འགྱུར་བར་བྱེད་པའི་ཡན་ལག་ཡིན་ཏེ། ཉོན་མོངས་ཀྱི་རྒྱུ་གནས་ངན་ལེན་འཇིག་པར་བྱེད་པའི་ཕྱིར། ཏིང་ངེ་འཛིན་ནི་གང་དུ་ཀུན་ནས་ཉོན་མོངས་པར་མི་འགྱུར་བར་བྱེད་པའི་ཡན་ལག་ཡིན་ཏེ། ཏིང་ངེ་འཛིན་ལ་གནས་པས་གནས་འགྱུར་བའི་ཕྱིར། བཏང་སྙོམས་ནི་ཀུན་ནས་ཉོན་མོངས་པ་མེད་པའི་ངོ་བོའི་ཡན་ལག་ཡིན་ཏེ། བྱིང་རྒོད་དང་བྲལ་བས་ཉོན་མོངས་པ་མ་ཡིན་པའི་གནས་སྐབས་ཀྱི་ངོ་བོ་ཡིན་པའི་ཕྱིར།
གསུམ་པ་ཇི་ལྟར་སྒོམ་པའི་ཚུལ་ནི། སྡུག་བསྔལ་གྱི་བདེན་པ་ལ་དམིགས་ནས་སྡུག་བསྔལ་གྱི་བདེན་པས་དབེན་པ་ཚོལ་བ་ལ་གནས། ཀུན་འབྱུང་གི་བདེན་པ་ལ་དམིགས་ནས་དེ་དང་བྲལ་བར་འདོད། འགོག་པ་ལ་དམིགས་ནས་མངོན་སུམ་དུ་བྱེད་པར་འདོད། ལམ་བདེན་ལ་དམིགས་ནས་ཉོན་མོངས་པ་སྤོང་བར་འདོད། འབྲས་བུ་ནི་སེམས་ཕྱིན་ཅི་མ་ལོག་པར་སྒྲུབ་པར་འདོད་པའོ། ། འཕགས་ལམ་ཡན་ལག་བརྒྱད་ལ་ངོ་བོ་ནི། བདག་མེད་མངོན་སུམ་མཐོང་ཟིན་གོམས་པར་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། དབྱེ་བ་ནི་ཡན་ལག་བརྒྱད་དེ། ཡང་དག་པའི་ལྟ་བ་ནི་མཉམ་གཞག་ཏུ་རྟོགས་པའི་དེ་ཁོ་ན་ཉིད་འཛིན་པའོ། །
རྟོགས་པ་ནི་ལྟ་བ་རྟོགས་པའི་དོན་སྟོན་པའི་ངག་ཀུན་ནས་སློང་བའོ། ། ངག་དང་ལས་ཀྱི་མཐའ་དང་འཚོ་བ་གསུམ་ནི་ལུས་ངག་གི་ལས་རྣམ་པར་དག་པ་དང་འཚོ་བ་རྣམ་པར་དག་པའི་ངོ་བོའོ། ། རྩོལ་བ་ནི་ཀུན་སྦྱོར་ལྷག་མ་རྣམས་སྤོང་བར་བྱེད་པའི་བརྩོན་འགྲུས་སོ། ། དྲན་པ་ནི་ཞི་གནས་ཀྱི་མཚོན་མ་མི་བརྗེད་པས་བྱིང་རྒོད་ཀྱི་གོ་སྐབས་མི་འབྱེད་པའོ། ། ཏིང་ངེ་འཛིན་ནི་མངོན་ཤེས་ལ་སོགས་པའི་ཡོན་ཏན་སྒྲུབ་པར་བྱེད་པའོ། ། ཡན་ལག་ཏུ་འགྱུར་ཚུལ་ནི། ཡང་དག་པའི་ལྟ་བ་ནི་མཉམ་གཞག་ཏུ་རྟོགས་པའི་དོན་ཡོངས་སུ་གཅོད་པའི་ཡན་ལག་གོ ། རྟོགས་པ་ནི་གཞན་ལ་གོ་བར་བྱེད་པའི་ཡན་ལག་ཡིན་ཏེ། ལྟ་བས་རྟོགས་པའི་དོན་གཞན་ལ་སྟོན་པའི་ངག་ཀུན་ནས་སློང་བར་བྱེད་པའི་ཕྱིར། ངག་དང་ལས་ཀྱི་མཐའ་དང་འཚོ་བ་གསུམ་ནི་གཞན་ཡིད་ཆེས་པར་བྱེད་པའི་ཡན་ལག་སྟེ།
ངག་གིས་ནི་གཞན་ལ་དྲི་བ་ལུང་སྟོན་པས་ལྟ་བ་རྣམ་དག་ཏུ་ཡིད་ཆེས་པར་བྱེད་པའི་ཕྱིར་དང༌། ལས་ཀྱི་མཐས་ནི་ཚུལ་ཁྲིམས་རྣམ་དག་དང༌། འཚོ་བས་ནི་འཚོ་བ་རྣམ་དག་ཏུ་ཡིད་ཆེས་པར་བྱེད་པའི་ཕྱིར། རྩོལ་བ་ནི་སྒྲིབ་པ་སྤོང་བའི་ཡན་ལག་ཡིན་ཏེ། ཀུན་སྦྱོར་ལྷག་མ་རྣམས་སྤོང་བའི་ཕྱིར། དྲན་པ་ནི་ཉེ་བའི་ཉོན་མོངས་པ་རྣམ་པར་སྦྱོང་བའི་ཡན་ལག་ཡིན་ཏེ། བྱིང་རྒོད་ཀྱི་གོ་སྐབས་མི་འབྱེད་པའི་ཕྱིར། ཏིང་ངེ་འཛིན་ནི་ཡོན་ཏན་ཁྱད་པར་ཅན་སྦྱོང་བའི་ཡན་ལག་ཡིན་ཏེ། མངོན་ཤེས་ལ་སོགས་པའི་ཡོན་ཏན་ཁྱད་པར་ཅན་སྒྲུབ་པའི་ཕྱིར། བྱང་ཕྱོགས་སོ་བདུན་བསྟན་ཟིན་ཏོ། །
གཉེན་པོའི་ལམ་ལ་རྣམ་པར་ཐར་པའི་སྒོ་དང་པོ་སྟོང་པ་ཉིད་ཀྱི་ཏིང་ངེ་འཛིན་ནི་སྡུག་བསྔལ་བདེན་པའི་རྣམ་པ་སྟོང་པ་དང་བདག་མེད་པའི་རྣམ་པ་ཅན་གྱི་ཏིང་ངེ་འཛིན་ནོ། ། ཅིའི་ཕྱིར་སྟོང་པ་ཉིད་ཀྱི་ཏིང་ངེ་འཛིན་ཞེས་བརྗོད་ཅེ་ན། སྟོང་ཉིད་ལ་དམིགས་པའི་ཏིང་ངེ་འཛིན་ཡིན་པས་སྟོང་པ་ཉིད་ཀྱི་ཏིང་ངེ་འཛིན་ཏེ། མི་སྡུག་པ་ལ་དམིགས་པའི་ཏིང་ངེ་འཛིན་ལ་མི་སྡུག་པའི་ཏིང་ངེ་འཛིན་ཞེས་བརྗོད་པ་བཞིན་ནོ། ། འགོག་པའི་རྣམ་པ་བཞི། ལམ་གྱི་བདེན་པའི་རྣམ་པ་བཞི་སྟེ། རྣམ་པ་བརྒྱད་ཀྱི་རྣམ་པ་ཅན་ནི་མཚན་མ་མེད་པའི་ཏིང་ངེ་འཛིན་ནོ། ། ཅིའི་ཕྱིར་མཚན་མ་མེད་པའི་ཏིང་ངེ་འཛིན་ཞེས་བྱ་ཞེ་ན། མཚན་མ་མེད་པ་ལ་དམིགས་པའི་ཕྱིར་རོ། ། འགོག་པ་ནི་མཚན་མ་མེད་པའི་ངོ་བོ་དང༌།
ལམ་བདེན་ནི་མཚན་མའི་རྣམ་པར་རྟོག་པ་སེལ་བའི་ཐབས་ཡིན་པའི་ཕྱིར་རོ། ། རྣམ་པར་ཐར་པའི་སྒོ་སྨོན་པ་མེད་པའི་ཏིང་ངེ་འཛིན་ནི་སྡུག་བསྔལ་བདེན་པའི་མི་རྟག་པ་དང་སྡུག་བསྔལ་བ་གཉིས་དང༌། ཀུན་འབྱུང་བདེན་པའི་རྣམ་པ་བཞི་སྟེ་དྲུག་གི་རྣམ་པ་ཅན་ནི་སྨོན་པ་མེད་པའི་ཏིང་ངེ་འཛིན་ཡིན་ནོ། ། ཅིའི་ཕྱིར་སྨོན་པ་མེད་པའི་ཏིང་ངེ་འཛིན་ཞེས་བྱ་ཞེ་ན། སྨོན་པའི་ཡུལ་མ་ཡིན་པའི་སྡུག་ཀུན་གྱི་ཆོས་ལ་དམིགས་པའི་ཕྱིར་ཏེ། གཏན་ལ་དབབ་པ་བསྡུ་བ་ལས། མདོ་གང་ལས་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་ཞེས་འབྱུང་བ་ལ་ནི། སྟོང་པ་དང་བདག་མེད་པ་སོགས་ཐོས་པ་དང་བསམ་པ་དང་སྒོམ་པ་གསུམ་ཀ་ཡོངས་སུ་གཟུང་བར་བྱ་བ་ཡིན་ལ། མདོ་གང་ལས་སྟོང་ཉིད་ཀྱི་ཏིང་ངེ་འཛིན་དང་མཚན་མ་མེད་པའི་ཏིང་ངེ་འཛིན་དང་སྨོན་པ་མེད་པའི་ཏིང་ངེ་འཛིན་དང་ཞེས་འབྱུང་བ་ལ་ནི་སྟོང་པ་དང་བདག་མེད་སོགས་རྟོགས་པའི་སྒོམ་འབྱུང་ཁོ་ན་གཟུང་ངོ༌། ། སྒོམ་བྱུང་ལ་འཇིག་རྟེན་པ་དང་འཇིག་རྟེན་ལས་འདས་པའི་སྒོམ་བྱུང་གཉིས་ཡོད་པ་ལས་གང་གཟུང་ཞེ་ན།
འཇིག་རྟེན་ལས་འདས་མ་འདས་ཐུན་མོང་དུ་གཟུང་བར་བྱ་བ་ཡིན་ནོ། ། མདོ་གང་ལས་རྣམ་པར་ཐར་པའི་སྒོ་སྟོང་པ་ཉིད་ཀྱི་ཏིང་ངེ་འཛིན་དང་རྣམ་པར་ཐར་པའི་སྒོ་མཚན་མ་མེད་པའི་ཏིང་ངེ་འཛིན་དང་རྣམ་པར་ཐར་པའི་སྒོ་སྨོན་པ་མེད་པའི་ཏིང་ངེ་འཛིན་ཞེས་འབྱུང་བ་ལ་ནི་འཇིག་རྟེན་ལས་འདས་པའི་སྒོམ་བྱུང་ཁོ་ན་གཟུང་ངོ་ཞེས་གསུངས་སོ། ། སྤྲུལ་པའི་ལམ་ལ་གསུམ་སྟེ། སྒོམ་པ་པོའི་གང་ཟག ས་གང་ལ་བརྟེན་པ། རང་བཞིན་ངོས་གཟུང་བའོ། ། དང་པོ་ནི། མཛོད་ལས་མིའི་རྟེན་ཅན་ཏེ། ལུང་གི་མཐུས་བསྐྱེད་པའི་ཕྱིར་ཞེས་བཤད་ལ། སའི་དངོས་གཞི་ལས་འདོད་པའི་རྟེན་ཅན་ཞེས་གསུངས་སོ། །
མཛོད་ཀྱི་དོན་ནི་གཙོ་ཆེ་བ་ལ་དགོངས་ཀྱི་མི་ཁོ་ནའི་རྟེན་ཅན་དུ་ནི་མ་ངེས་ཏེ། འདོད་ལྷས་ཀྱང་ལུང་གི་མཐུས་བསྐྱེད་ནུས་པའི་ཕྱིར། གཉིས་པས་གང་ལ་བརྟེན་པ་ནི། གཟུགས་ཅན་གཟུགས་ལ་ལྟ་བའི་རྣམ་ཐར་ནི་བསམ་གཏན་དང་པོའི་དངོས་གཞི་ལ་བརྟེན་ཏེ། འདོད་ཁམས་ཀྱི་ཁ་དོག་གི་འདོད་ཆགས་ཀྱི་གཉེན་པོ་ཡིན་པའི་ཕྱིར་རོ། ། གཟུགས་ཅན་མ་ཡིན་པ་གཟུགས་ལ་ལྟ་བའི་རྣམ་པར་ཐར་པ་ནི་བསམ་གཏན་གཉིས་པ་ལ་བརྟེན་ཏེ། བསམ་གཏན་དང་པོའི་ཁ་དོག་གི་འདོད་ཆགས་ཀྱི་གཉེན་པོ་ཡིན་པའི་ཕྱིར་རོ། ། བསམ་གཏན་དང་པོ་ལ་རང་སས་བསྡུས་པའི་མིག་གི་རྣམ་པར་ཤེས་པ་ཡོད་པས་དེའི་རྗེས་སུ་འབྲང་བའི་ཁ་དོག་གི་འདོད་ཆགས་ཡོད་པས་དེའི་གཉེན་པོ་ལ་དགོངས་སོ། ། བསམ་གཏན་གཉིས་པ་ཡན་ཆད་ལ་ནི་རང་སས་བསྡུས་པའི་མིག་གི་རྣམ་ཤེས་མེད་དེ་རང་སས་བསྡུས་པའི་རྟོག་དཔྱོད་གཉིས་ཀ་མེད་པའི་ཕྱིར་རོ། ། ཇི་སྲིད་སྒོ་ལྔའི་རྣམ་ཤེས་ཡོད་པ་དེ་སྲིད་དུ་རྟོག་དཔྱོད་གཉིས་ཀ་ཡོད་དགོས་ཏེ།
བསམ་གཏན་དང་པོའི་ཁ་དོག་གི་འདོད་ཆགས་ཀྱི་གཉེན་པོ་ཡིན་པའི་ཕྱིར། རྟོག་དང་དཔྱོད་དང་བཅས་པ་ནི། ། རྣམ་པར་ཤེས་པའི་ཁམས་ལྔ་ཡིན། ། ཞེས་གསུངས་པ་ལྟར་རོ། ། གལ་ཏེ་གཟུགས་མ་ཡིན་པ་གཟུགས་ལ་ལྟ་བའི་རྣམ་པར་ཐར་པ་སྒོམ་པའི་ཚེ་གཟུགས་མེད་ཀྱི་སེམས་ཐོབ་བམ་མ་ཐོབ། མ་ཐོབ་ན་རང་ལ་གཟུགས་ཀྱི་འདུ་ཤེས་བཤིག་མི་ནུས་ལ། གཟུགས་མེད་ཀྱི་སེམས་ཐོབ་ན་ཕྱི་རོལ་གྱི་གཟུགས་ལ་ལྟ་བར་འགལ་ལོ་ཞེ་ན། གཟུགས་མེད་ཀྱི་སེམས་མ་ཐོབ་པ་དག་གིས་བསྒོམ་ན་རང་ལ་གཟུགས་ཀྱི་འདུ་ཤེས་བཤིག་མི་ནུས་པས་གཟུགས་མེད་པའི་འདུ་ཤེས་བཞག་པ་ཙམ་གྱི་སྒོ་ནས་བསྒོམ་པར་བྱ་བ་ཡིན་ཏེ། ཀུན་ལས་བཏུས་ལས། གཟུགས་མེད་པའི་འདུ་ཤེས་བཞག་པས་ཀྱང་རུང་སྟེ་ཞེས་གསུངས་པ་ལྟར་རོ། །
གཟུགས་མེད་ཀྱི་སེམས་ཐོབ་པ་རྣམས་ནི་ཐོག་མར་གཟུགས་མེད་ཀྱི་ཏིང་ངེ་འཛིན་ལ་མཉམ་པར་བཞག་ནས། རང་ལ་གཟུགས་ཀྱི་འདུ་ཤེས་བཤིག་ཅིང་ཕྱིས་གཟུགས་མེད་ཀྱི་ཏིང་ངེ་འཛིན་ལས་ལངས་ནས་བསམ་གཏན་གཉིས་པའི་ཏིང་ངེ་འཛིན་ལ་མཉམ་པར་གཞག་སྟེ་གཟུགས་ལ་ལྟ་བར་བྱེད་པ་ཡིན་ནོ། ། སའི་དངོས་གཞི་ལས་གཟུགས་མེད་ཀྱི་སེམས་ཐོབ་ལ་མངོན་དུ་མི་བྱེད་པར་བཤད་པའི་དོན་ཡང་འདི་ཉིད་དོ། ། ཀུན་ལས་བཏུས་ལས་བསམ་གཏན་ལ་བརྟེན་པར་གསུངས་ཀྱི་བསམ་གཏན་དང་པོ་དང་གཉིས་པ་ལ་བརྟེན་པའི་དམིགས་བསལ་མ་བྱས་པས་བསམ་གཏན་བཞི་ཀ་ལ་བརྟེན་པར་འདོད་པར་མངོན་ནོ། ། འགོག་པའི་སྙོམས་འཇུག་རྣམས་ནི་རྣམ་བཤད་དུ་རྒྱས་པར་བསྟན་ཟིན་པས་དེར་ལྟ་བར་བྱའོ། ། འདིར་སྤོང་བའི་ལམ་བཞི་དང༌། སངས་རྒྱས་ཉིད་ཀྱི་ལམ་ལ་ཕ་རོལ་ཏུ་ཕྱིན་པ་བཅུར་བཤད་པ་ནི་འབུམ་དང་ཉི་ཁྲི་དང་ཤེས་རབ་ཁྲི་བ་དང་ཁྲི་བརྒྱད་སྟོང་པ་གང་ནའང་མེད་དོ། ། འོ་ན་རྩ་བར་སུམ་ཅུ་རྩ་བཞི་ཞེས་གསུངས་པའི་དོན་མ་ཚང་བར་འགྱུར་རོ་ཞེ་ན། བརྒྱད་སྟོང་པ་ལས། འཕགས་པའི་བདེན་པ་བཞི་དམིགས་སུ་མེད་པའི་ཕྱིར་ཞེས་གསུངས་པ་དང༌།
བྱང་ཆུབ་སེམས་དཔའ་ས་བཅུ་དམིགས་སུ་མེད་པའི་ཕྱིར་ཞེས་གསུངས་པའི་དོན་བཀོད་པར་མངོན་ནོ། ། དེ་ལ་ཐམས་ཅད་ཤེས་པ་ཉིད་ཀྱི་རྣམ་པ་ནི་ཉན་ཐོས་དང་བྱང་ཆུབ་སེམས་དཔའི་བྱེ་བྲག་གིས་གོ་རིམ་བཞིན་དུ་ཟག་པ་མེད་པ་དང་ཟག་པ་དང་བཅས་པ་དག་ཀྱང་ཡིན་ནོ་ཞེས་སོགས་ཀྱི་དོན་ནི། འདིར་ཤེས་སྒྲིབ་ཀྱི་ཟག་པ་དང་བཅས་མ་བཅས་ལ་འདོད་དམ། ཉོན་སྒྲིབ་ཀྱི་ཟག་པ་དང་བཅས་མ་བཅས་ལ་འདོད། དང་པོ་ལྟར་ན་ཉན་ཐོས་ཀྱི་རྒྱུད་ལ་ཡོད་པ་ཡང་ཟག་བཅས་སུ་འཆད་པར་རིགས་ཏེ། ཤེས་སྒྲིབ་ཀྱི་ཟག་པ་དང་བཅས་པའི་ཕྱིར་རོ། ། གཉིས་པ་ལྟར་ན་བྱང་སེམས་ཀྱི་རྒྱུད་ལ་ཡོད་པ་ཡང་ཟག་མེད་དུ་འཆད་པར་ཡང་རིགས་སོ་ཞེ་ན། ཉན་ཐོས་ཀྱི་འདི་དག་མཉམ་གཞག་ཏུ་བསྒོམ་པས་ཟག་མེད་དུ་བཤད་ལ། བྱང་ཆུབ་སེམས་དཔས་གཞན་དོན་དུ་ཤེས་པར་བྱ་བའི་ཡན་ལག་ཏུ་རྗེས་ཐོབ་ཀྱི་གནས་སྐབས་སུ་རྟོག་བཅས་ཀྱི་བློས་ཡིད་ལ་བྱེད་པའི་ལྡོག་པ་ནས་ཟག་བཅས་སུ་བཞག་གོ ། ཡང་གཞི་ཤེས་ཀྱི་རྣམ་པ་ཉི་ཤུ་རྩ་བདུན་བཤད་པ་དེ་དག་ལ་ཉན་ཐོས་ཀྱི་རྒྱུད་ལ་ཡོད་པར་བཤད་པ་ནི་གང་ཟག་གི་བདག་མེད་རྟོགས་པའི་མཉམ་བཞག་གི་ཆ་ཡིན་ལ།
བྱང་ཆུབ་སེམས་དཔའི་རྒྱུད་ལ་ཡོད་པར་བཤད་པ་ལ་གཉིས་ཏེ། གང་ཟག་གི་བདག་མེད་རྟོགས་པའི་ཆ་དང༌། ཆོས་ཀྱི་བདག་མེད་རྟོགས་པའི་ཆའོ། ། བྱང་ཆུབ་སེམས་དཔའ་གཞི་ཤེས་ཀྱི་རྣམ་པ་མཉམ་གཞག་ཏུ་སྒོམ་པ་ཡང་ཡོད་མོད་ཀྱི་ཟག་བཅས་སུ་བཤད་པ་ནི་རྗེས་ཐོབ་ཀྱི་ལྡོག་པ་ནས་བཤད་དོ། ། འདིར་ཉན་རང་གི་རྟོགས་རིགས་གཞི་ཤེས་ཀྱི་རྣམ་པ་ནི་རྗེས་ཐོབ་གཙོ་བོར་གཟུང་ངོ༌། ། སྦྱོར་བའི་མཚན་ཉིད་ལ་གཉིས་ཏེ། གཞན་ལུགས་དགག་པ་དང༌། རང་ལུགས་བཞག་པའོ། ། དང་པོ་སྔོན་གྱི་སློབ་དཔོན་རྣམས་ཀྱིས་འདིར་ཤེས་པ་ཞེས་སྨྲོས་པ་ནི་སངས་རྒྱས་སའི་མཁྱེན་གསུམ་གྱི་རྟོགས་པ་ཡིན་ལ། མཚན་ཉིད་དུ་བཟུང་བ་ནི་སྦྱོར་བ་ཉིད་ཀྱིས་ཤེས་པ་བསྐྱེད་པའི་ནུས་པའོ། །
ཤེས་པ་ཉིད་མཚན་ཉིད་དུ་བཤད་པ་མ་ཡིན་ནམ་ཞེ་ན། སྦྱོར་བའི་ནུས་པ་ལ་འབྲས་བུ་ཤེས་པའི་མིང་གིས་བཏགས་ནས་བསྟན་ཏོ། ། དགོས་པ་ནི་སངས་རྒྱས་སའི་མཁྱེན་གསུམ་སྐྱེད་པར་བྱེད་པ་རྒྱུའི་བྱེ་བྲག་ཤེས་པར་བྱ་བའི་ཕྱིར་ཡིན་ནོ། ། ཁྱད་པར་བྱེད་ཆོས་ལ་མཚན་ཉིད་དུ་བཤད་པ་ནི། བསམ་གྱིས་མི་ཁྱབ་པ་ལ་སོགས་པ་ཆོས་ཀྱི་བདག་མེད་རྟོགས་པ་སོགས་སྦྱོར་པའི་ཁྱད་པར་བྱེད་ཆོས་སོ། ། བྱེད་པ་ལ་མཚན་ཉིད་དུ་བརྗོད་པ་ནི་སྦྱོར་བས་རང་དང་རྗེས་སུ་མཐུན་པའི་རྟོགས་པ་ལ་གཞན་འགོད་པར་མཛད་པའི་བྱེད་པའོ། ། ངོ་བོ་ཉིད་ལ་མཚན་ཉིད་དུ་བརྗོད་པ་ནི་སངས་རྒྱས་སའི་མཁྱེན་གསུམ་བསྐྱེད་པའི་ནུས་པ་དང་ལྡན་པའི་སྦྱོར་བའི་ངོ་བོ་ཉིད་དོ། ། མཚོན་པའི་ཚུལ་ནི་ཤེས་པ་ལ་མཚན་ཉིད་དུ་བརྗོད་པས་ནི་མཁྱེན་གསུམ་གྱི་སྦྱོར་བ་སངས་རྒྱས་སྐྱེད་བྱེད་དུ་མཚོན་ཅིང༌། མཚོན་པའི་ཚུལ་དེ་ཡང་མི་ལྡན་རྣམ་གཅོད་ཀྱི་ཚུལ་གྱིས་མཚོན་ནོ། ། ཁྱད་པར་ལ་མཚན་ཉིད་དུ་བརྗོད་པ་ནི་སྦྱོར་བ་འདི་ཁོ་ན་ལ་སངས་རྒྱས་བསྐྱེད་པའི་ནུས་པ་ཡོད་ཅེས་གཞན་ལྡན་རྣམ་གཅོད་ཀྱི་ཚུལ་གྱིས་མཚོན་ནོ། །
བྱེད་པ་ལ་མཚན་ཉིད་དུ་བརྗོད་པ་ནི་མཁྱེན་གསུམ་གྱི་སྦྱོར་བས་སངས་རྒྱས་སའི་གཞན་དོན་འཕྲིན་ལས་བསྐྱེད་པའི་ནུས་ལྡན་དུ་མཚོན་ནོ། ། མཁྱེན་གསུམ་གྱི་སྦྱོར་བ་སངས་རྒྱས་སྐྱེད་བྱེད་དུ་ཇི་ལྟར་ཤེས་ཤེ་ན། གཅིག་དང་དུ་བྲལ་གྱི་རྟགས་ལས་གཞི་ལམ་རྣམ་གསུམ་བདེན་པའི་སྐྱེད་མེད་དུ་རྟོགས་པའི་ལྡོག་པའི་དབྱེ་བས་མཁྱེན་གསུམ་གྱི་སྦྱོར་བར་བྱེད་པ་ལ་བག་ཆགས་བཞག་པ་གོམས་པར་བྱེད་པ་ལ་ནི་འབྲས་བུ་རབ་ཀྱི་མཐར་ཐུག་པ་འབྱུང་དུ་རུང་སྟེ། རྟེན་བརྟན་པ་གོམས་པ་རང་གི་ངང་གིས་ཁྱད་པར་དུ་འགྱུར་བའི་སེམས་ཀྱི་ཡོན་ཏན་ཡིན་པའི་ཕྱིར། འདོད་འཇིགས་གོམས་པའི་བློ་བཞིན་ཞེས་པ་ནི་མཁྱེན་གསུམ་གྱི་སྦྱོར་བ་སངས་རྒྱས་སྐྱེད་བྱེད་དུ་འགྲུབ་པར་བྱེད་པའི་རིགས་པའོ། ། སྦྱོར་བའི་མཚན་ཉིད་གསུངས་པའི་དགོས་པ་ནི། སངས་རྒྱས་ཐོབ་པའི་ཆེད་དུ་སྦྱོར་བ་བསྒོམ་པ་ལ་འཇུག་པ་ཡིན་ལ། དེ་ཡང་སྦྱོར་བ་ལས་སངས་རྒྱས་བསྐྱེད་པའི་ནུས་པ་མ་མཐོང་བར་སྦྱོར་བ་བསྒོམ་པ་ལ་མི་འཇུག་པས་སྦྱོར་བ་བསྒོམ་པ་ལ་གཞུག་པའི་དོན་དུ་ཡིན་ནོ། ། དེ་ཡང་ཇི་ལྟར་ཞེ་ན། ཤེས་པ་ལ་མཚན་ཉིད་དུ་བརྗོད་པས་ནི་མཁྱེན་གསུམ་གྱི་སྦྱོར་བ་སངས་རྒྱས་སྐྱེད་བྱེད་དུ་བསྟན་པས་སངས་རྒྱས་སྐྱེད་བྱེད་གོ་བར་བྱེད་ཅིང༌།
སྦྱོར་བའི་ཁྱད་པར་བྱེད་ཆོས་ལ་མཚན་ཉིད་དུ་བརྗོད་པས་ནི་དངོས་སུ་ཁྱད་པར་བྱེད་ཆོས་དང་ལྡན་པར་བསྟན་ནས་དམན་པའི་ལམ་ལས་ཁྱད་པར་དུ་འཕགས་པར་གོ་བར་བྱེད་དོ། ། འདིའི་དགོས་པ་ནི་ཐེག་དམན་གྱི་ལམ་སྤང་ནས་ཐེག་ཆེན་གྱི་ལམ་ཁོ་ན་ལ་འཇུག་པའི་དོན་ནོ། ། བྱེད་པ་ལ་མཚན་ཉིད་དུ་བརྗོད་པ་ནི་མཁྱེན་གསུམ་གྱི་སྦྱོར་བ་གཞན་དོན་ཕུན་ཚོགས་སྒྲུབ་བྱེད་དུ་དངོས་སུ་བསྟན་པས་སངས་རྒྱས་སའི་ཕྲིན་ལས་ཕུན་སུམ་ཚོགས་པ་སྒྲུབ་བྱེད་དུ་གོ་བར་བྱེད་པའི་དོན་ནོ། ། མཚན་ཉིད་ཤེས་པ་སྔོན་དུ་འགྲོ་དགོས་པའི་དོན་ཡང་འདི་ཉིད་ཡིན་ཏེ། མཁྱེན་གསུམ་གྱི་སྦྱོར་བ་ལ་མངོན་པར་འདོད་པའི་དོན་གཉིས་ཕུན་ཚོགས་སྒྲུབ་པའི་ནུས་པ་ཡོད་པར་མཐོང་ནས་སྦྱོར་བ་བསྒོམ་པ་ལ་བདེ་བླག་ཏུ་འཇུག་པར་འགྱུར་པའི་ཕྱིར་རོ་ཞེས་པ་ནི་གཞན་གྱི་འདོད་པ་བརྗོད་པའོ། ། སྦྱོར་བའི་ནུས་པ་ལ་འབྲས་བུ་ཤེས་པའི་མིང་གིས་བཏགས་པ་ལ་ལུང་རིགས་གང་གི་ཡང་ཤེས་བྱེད་མེད་པའི་ཕྱིར་དང༌། སྦྱོར་བའི་མཚན་ཉིད་བཤད་པ་ཡིན་གྱི་སྐྱེད་བྱེད་ཀྱི་མཚན་ཉིད་བཤད་པ་མ་ཡིན་པའི་ཕྱིར་སངས་རྒྱས་སྐྱེད་བྱེད་མཚོན་པར་འདོད་པ་ནི་སྐབས་ཀྱི་དོན་མ་ཡིན་ནོ། ། ཡང་མཁས་པ་དུ་མས་འདིར་མཚན་ཉིད་དུ་བརྗོད་པའི་ཤེས་པ་ནི། མདོ་ལས་ཐུབ་པའི་མངོན་རྟོགས་སུ་གསུངས་ལ། བསྟན་བཅོས་ལས་སྦྱོར་བའི་མཚན་ཉིད་དུ་བཤད་པའི་ཕྱིར་དང༌།
མདོ་དང་བསྟན་བཅོས་གཉིས་ཀྱང་དགོངས་པ་གཅིག་ཏུ་བཤད་པར་བྱ་བ་ཡིན་པའི་ཕྱིར་འབྲས་བུ་ཐུབ་པའི་མཁྱེན་པས་མཁྱེན་གསུམ་གྱི་སྦྱོར་བ་རང་སྐྱེད་བྱེད་དུ་མཚོན་པ་ཉིད་དུ་དགོངས་པའོ་ཞེས་འདོད་དོ། ། མཁྱེན་གསུམ་གྱི་སྦྱོར་བ་མཚོན་བྱེད་དུ་བཤད་པ་སྦྱོར་བ་ལས་དོན་གཞན་ཡིན་ན་སྦྱོར་བའི་མཚན་ཉིད་ཅེས་པའི་སྒྲ་དོན་དང་འགལ་ཞིང༌། སྐྱེད་བྱེད་མཚོན་བྱེད་དུ་མ་བཤད་པས་སྐབས་ཀྱི་དོན་མ་ཡིན་པས་སྔར་བཤད་པ་བཞིན་ནོ། ། མདོ་ལས་ཐུབ་པའི་མཁྱེན་པར་བཤད་པས་འབྲས་བུ་སངས་རྒྱས་ཀྱི་མཁྱེན་པར་ཡང་མི་འགྲུབ་ཅིང༌། ཐུབ་པའི་སྐད་ཅིག་གཅིག་པ་ཡི། ། ཞེས་གསུངས་པ་ལྟར་རོ་ཞེས་བྱང་ཆུབ་སེམས་དཔའ་ཡང་ཐུབ་པའི་སྒྲས་གསུངས་པའི་ཕྱིར་དང༌། མདོ་ལས་དེ་བཞིན་གཤེགས་པའི་སྒྲས་ཀྱང་གསུངས་པའི་ཕྱིར་ཏེ། སྡུད་པ་ལས། བྱང་ཆུབ་སེམས་དཔའ་དེ་བཞིན་ཉིད་འདི་རྗེས་སུ་རྟོགས། ། དེ་ཕྱིར་དེ་བཞིན་གཤེགས་ཞེས་སངས་རྒྱས་མཚན་གསོལ་ཏོ། །
ཞེས་གསུངས་པ་ལྟར་རོ། ། གཞན་ལུགས་དགག་པ་བསྟན་ཟིན་ཏོ། ། གཉིས་པ་རང་ཕྱོགས་བཞག་པ་ལ། མཚན་ཉིད་སོ་སོའི་ངོ་བོ། མཚན་ཉིད་གསུངས་པའི་དགོས་པ། སྔོན་དུ་འགྲོ་བའི་དོན་ནོ། ། དང་པོ་ལ་གཞི་ཤེས་སྦྱོར་བའི་གཞིའི་ཆོས་ཤེས་པ་ལ་གཞི་ཤེས་སྦྱོར་བའི་མཚན་ཉིད་དུ་བཤད་པ་ནི་གཞི་ཤེས་སྦྱོར་བ་ལ་བརྟེན་ནས་བྱང་ཆུབ་སེམས་དཔའ་གཞིའི་ཆོས་བཅུ་དྲུག་རྟོག་པའི་ཤེས་པའི་རྣམ་པའི་བྱེ་བྲག་བཅུ་དྲུག་གོ ། ལམ་གྱི་ཆོས་རྟོགས་པའི་ཤེས་རྣམ་ལ་ལམ་ཤེས་སྦྱོར་བའི་མཚན་ཉིད་དུ་བཤད་པ་ནི་ལམ་ཤེས་སྦྱོར་བ་ལ་བརྟེན་ནས་བྱང་ཆུབ་སེམས་དཔས་ལམ་གྱི་ཆོས་ཉིད་ཀྱི་རབ་དབྱེ་སོགས་རྟོགས་པའི་ཤེས་པའི་རྣམ་པའི་བྱེ་བྲག་བཅུ་དྲུག་གོ ། མཐོང་ཆོས་ལ་བདེ་བར་གནས་པ་སོགས་འབྲས་བུའི་ཆོས་ཤེས་པ་ལ་རྣམ་མཁྱེན་སྦྱོར་བའི་མཚན་ཉིད་དུ་བཤད་པ་ནི་རྣམ་མཁྱེན་གྱི་སྦྱོར་བ་ལ་བརྟེན་ནས་བྱང་ཆུབ་སེམས་དཔས་འབྲས་བུའི་ཆོས་རྟོགས་པའི་ཤེས་པའི་རྣམ་པའི་བྱེ་བྲག་བཅུ་དྲུག་གོ ། ཁྱད་པར་བྱེད་ཆོས་ལ་མཚན་ཉིད་དུ་བརྗོད་པ་ནི།
འཕགས་པ་ལྟར་ན་ཐེག་ཆེན་སྦྱོར་བ་ཉིད་ལ་ལྡོག་པའི་དབྱེ་བས་མཁྱེན་གསུམ་གྱི་སྦྱོར་བར་རྣམ་པར་ཕྱེ་བའི་ཁྱད་པར་བྱེད་ཆོས་ཏེ། བསམ་གྱིས་མི་ཁྱབ་པ་ལ་སོགས་པའི་ཆོས་ཀྱི་བདག་མེད་རྟོགས་པའི་ཡེ་ཤེས་སོགས་ཁྱད་པར་བྱེད་ཆོས་བཅུ་དྲུག་གོ ། བྱེད་པ་ལ་མཚན་ཉིད་དུ་བརྗོད་པ་ནི་མཁྱེན་གསུམ་གྱི་སྦྱོར་བ་ལ་བརྟེན་ནས་བྱང་ཆུབ་སེམས་དཔས་གདུལ་བྱ་ལ་ཕན་པ་སྒྲུབ་པ་སོགས་ཕྲིན་ལས་ཀྱི་བྱེད་པ་བཅུ་གཅིག་གོ ། སྦྱོར་བའི་ངོ་བོ་ཉིད་ལ་མཚན་ཉིད་དུ་བརྗོད་པ་ནི་མཚོན་པར་བྱ་བའི་མཁྱེན་གསུམ་སྦྱོར་བ་སོ་སོའི་ངོ་བོ་སྟེ་བཅུ་དྲུག་གོ ། འདི་ནི་མཚན་ཉིད་ཀྱི་སྒྲ་ལས་ལས་སྒྲུབ་པས་མཚོན་པར་བྱ་བ་ལ་མཚན་ཉིད་དུ་བཤད་པ་ཡིན་ནོ། ། གལ་ཏེ་མཚོན་བྱ་ཡིན་ན་མཚན་ཉིད་དུ་འགལ་ལོ་ཞེ་ན། མཚན་ཉིད་ཀྱི་སྒྲ་ནི་བྱ་བྱེད་གཉིས་ཀ་དང་འབྲེལ་བས་བྱེད་པ་ལ་མཚན་ཉིད་ཀྱི་སྒྲས་སྒྲུབ་པའི་ཚེ་མཚོན་པར་བྱེད་པས་ན་མཚན་ཉིད་ཅེས་བརྗོད་དོ། ། མཚན་ཉིད་ཀྱི་སྒྲ་ལ་ལས་སྒྲུབ་པའི་ཚེ་ན་མཚོན་པར་བྱ་བས་ན་མཚན་ཉིད་ཅེས་བརྗོད་པ་ཡིན་པས་ན་ཇི་ལྟར་འགལ། འདིར་ཡང་ལས་སུ་སྒྲུབ་པས་དེ་རྣམས་མཚོན་པར་བྱ་བ་ཡིན་པས་ངོ་བོ་ཉིད་ཀྱི་མཚན་ཉིད་ཅེས་གསུངས་པ་དང༌། རྩ་བར་ཡང༌།
ངོ་བོ་ཉིད་བཅུ་དྲུག་བདག་ཉིད། ། མཚོན་བྱ་ལྟ་བུར་མཚོན་པས་ན། ། ཞེས་གསུངས་པ་དང༌། དང་པོར་རྣམ་པ་ཐམས་ཅད་མཁྱེན་པ་ཉིད་ལ་སོགས་པ་ཐམས་ཅད་མཁྱེན་པ་ཉིད་གསུམ་ནི་མངོན་པར་མཚོན་པའི་གནས་ཉིད་ཡིན་པས་ན་མཚན་ཉིད་དོ་ཞེས་གསུངས་པ་ལྟར་རོ། ། ཚིག་གསལ་དུ་རྟོག་གེ་པ་དགག་པའི་སྐབས་སུ། གཞལ་བྱ་རང་གི་མཚན་ཉིད་དང་སྤྱིའི་མཚན་ཉིད་གཉིས་སུ་གྲངས་ངེས་པར་བརྗོད་ན། རང་གི་མཚན་ཉིད་ཅེས་བཤད་པ་ལས་མཚན་ཉིད་དེ་ལས་སྒྲུབ་ཏུ་བྱས་ནས་མཚོན་བྱ་ལ་མཚན་ཉིད་དུ་བརྗོད་པའམ་བྱེད་སྒྲུབ་ཏུ་བྱས་ནས་མཚོན་བྱེད་དེ་ལ་མཚན་ཉིད་དུ་བྱེད་པའམ་ཞེས་བརྟགས་པ་མཛད་པས་ཀྱང་མཚོན་བྱ་ལ་མཚན་ཉིད་དུ་བརྗོད་པའི་རྣམ་རྟོག་ཡོད་པར་མངོན་ནོ། ། གལ་ཏེ་དེ་ལྟར་ངོ་བོ་ཉིད་བཅུ་དྲུག་གིས་ཐམས་ཅད་མཁྱེན་པ་ཉིད་གསུམ་གྱི་སྦྱོར་བ་དག་མཚན་ཉིད་དང་ལྡན་པ་བཞིན་དུ་མཚོན་པས་ན་བཞི་པ་ངོ་བོ་ཉིད་ཀྱི་མཚན་ཉིད་དུ་བཞེད་དོ་ཞེས་གསུངས་པས། ངོ་བོ་ཉིད་མཚན་ཡང་མཚོན་བྱེད་ལ་མཚན་ཉིད་དུ་གསུངས་པ་ཡིན་ནོ་ཞེ་ན། འདི་ནི་འགྱུར་མ་དག་པ་སྟེ།
འགྱུར་རྙིང་ལས། དེ་ལྟར་ངོ་བོ་ཉིད་བཅུ་དྲུག་གི་བདག་ཉིད་ཐམས་ཅད་མཁྱེན་པ་ཉིད་གསུམ་གྱི་སྦྱོར་བ་དག་མཚན་ཉིད་དང་ལྡན་པ་བཞིན་དུ་མཚོན་པས་ན་ཞེས་འབྱུང་བས་སོ། ། རྩ་བའི་དོན་ཡང་འདི་ཡིན་ཏེ། ། ངོ་བོ་ཉིད་བཅུ་དྲུག་བདག་ཉིད། ། ཅེས་འབྱུང་ལ། བདག་ཉིད་འདིས་ཞེས་བྱ་བའི་ཚིག་མི་འབྱུང་བའི་ཕྱིར་རོ། ། མཚོན་བྱེད་དང་མཚོན་བྱ་འགལ་བ་ཡིན་གྱི། མཚན་ཉིད་དང་མཚོན་བྱ་འགལ་བ་མ་ཡིན་ཏེ། མཚན་ཉིད་ཀྱི་སྒྲ་ལ་ལས་སྒྲུབ་པའི་ཚེ་མཚོན་བྱ་ལ་མཚན་ཉིད་དུ་བརྗོད་པའི་ཕྱིར་རོ། ། ངོ་བོ་ཉིད་བཅུ་དྲུག་ཏུ་མཛད་པའི་དོན་ནི།
མཁྱེན་གསུམ་གྱི་སྦྱོར་བ་མཚོན་བྱར་བསྟན་པ་ཙམ་གྱིས་མཚོན་པར་བྱ་བ་སོ་སོའི་ངོ་བོ་མི་རྟོགས་པས་མཚོན་པར་བྱ་བ་སོ་སོའི་ངོ་བོ་ངོས་གཟུང་བའི་དོན་དུ་ཡིན་ནོ། ། དགོས་པ་གང་གི་དོན་དུ་ཤེས་པ་ལ་མཚན་ཉིད་དུ་གསུངས་ཤེ་ན། མཁྱེན་གསུམ་གྱི་སྦྱོར་བ་གཞི་ལམ་རྣམ་གསུམ་རྟོགས་པའི་ཤེས་པའི་བྱེ་བྲག་དང་ལྡན་པར་དངོས་སུ་བསྟན་ནས་ཤུགས་ལ་སངས་རྒྱས་སའི་མཁྱེན་གསུམ་སྒྲུབ་བྱེད་དུ་ངེས་པར་འགྱུར་བ་ཡིན་ནོ། ། ཁྱད་པར་ལ་མཚན་ཉིད་དུ་གསུངས་པའི་དགོས་པ་ནི་ཐེག་ཆེན་གྱི་སྦྱོར་བ་ཁྱད་པར་བྱེད་ཆོས་བཅུ་དྲུག་དང་ལྡན་པར་དངོས་སུ་བསྟན་ནས་ཤུགས་ལ་ཐེག་དམན་གྱི་ལམ་ལས་ཁྱད་པར་དུ་འཕགས་པར་རྟོགས་པས་ཐེག་དམན་གྱི་ལམ་སྤངས་ནས་ཐེག་ཆེན་ལ་འཇུག་པའི་དོན་ཡིན་ནོ། ། བྱེད་པ་ལ་མཚན་ཉིད་དུ་གསུངས་པའི་དགོས་པ་ནི་མཁྱེན་གསུམ་གྱི་སྦྱོར་བ་གཞན་དོན་སྒྲུབ་པའི་བྱེད་པ་དང་ལྡན་པར་དངོས་སུ་བསྟན་ནས། སངས་རྒྱས་ཀྱི་སའི་གཞན་དོན་ཕྲིན་ལས་སྒྲུབ་བྱེད་དུ་ཤུགས་ལ་ངེས་པའི་དོན་ཡིན་ནོ། ། ངོ་བོ་ཉིད་ལ་མཚན་ཉིད་དུ་གསུངས་པའི་དགོས་པ་ནི་མཁྱེན་གསུམ་གྱི་སྦྱོར་བ་ཞེས་མིང་སྨྲོས་པ་ཙམ་གྱིས་མཚོན་པར་བྱ་བ་སོ་སོའི་ངོ་བོ་མི་རྟོགས་པས་མཚོན་བྱ་སོ་སོའི་ངོ་བོ་ཞིབ་ཏུ་རྟོགས་པའི་དོན་དུ་ངོ་བོ་ཉིད་ཀྱི་མཚན་ཉིད་བསྟན་པ་ཡིན་ནོ། ། ཅིའི་ཕྱིར་རང་གཞན་གྱི་དོན་གཉིས་ཀྱི་སྒོ་ནས་སྦྱོར་བའི་མཚན་ཉིད་སྟོན་པར་མཛད་ཅེ་ན། དང་པོར་སེམས་བསྐྱེད་པའི་དུས་སུ་གཞན་གྱི་དོན་གྱི་ཕྱིར་དུ་བྱང་ཆུབ་ཐོབ་པ་དོན་དུ་གཉེར་བས་ན་གང་དོན་དུ་གཉེར་བའི་རང་གཞན་གྱི་དོན་གཉིས་ཐོབ་པའི་དོན་དུ་སྦྱོར་བ་བསྒོམ་པ་ལ་འཇུག་པས་ན་ཐོག་མར་སྦྱོར་བ་ལ་རང་དོན་དང་གཞན་དོན་ཕུན་སུམ་ཚོགས་པ་སྒྲུབ་པའི་ནུས་པ་ཡོད་པར་མཐོང་དགོས་སོ། ། སྦྱོར་བ་མངོན་པར་འདོད་པའི་དོན་སྒྲུབ་བྱེད་དུ་མ་ངེས་པར་དེ་ལ་འཇུག་པ་ཡང་མ་ཡིན་ནོ། །
སྦྱོར་བ་བསྒོམ་པ་ལ་མཚན་ཉིད་ཤེས་པ་སྔོན་དུ་འགྲོ་དགོས་པའི་དོན་ཡང་འདི་ཉིད་དོ། ། མཁྱེན་པ་ནི་རྣམ་པ་གཉིས་ཏེ། འབྲས་བུ་ཐུབ་པའི་མཁྱེན་པ་དང༌། རྒྱུ་བྱང་ཆུབ་སེམས་དཔའི་མཁྱེན་པའོ། ། མདོ་ལས་ཐུབ་པའི་མཁྱེན་པ་དངོས་སུ་བསྟན་ནས་བྱང་ཆུབ་སེམས་དཔའི་མཁྱེན་པ་སྦས་དོན་དུ་གསུངས་སོ། ། བསྟན་བཅོས་ལས་མདོའི་སྦས་དོན་བྱང་ཆུབ་སེམས་དཔའི་མཁྱེན་པ་དངོས་སུ་གསུངས་ནས་སྦྱོར་བའི་མཚན་ཉིད་དུ་བསྟན་པར་མངོན་ཏེ། ཉི་ཁྲི་སྣང་བ་ལས། ཤེས་པའི་རྣམ་པའི་བྱེ་བྲག་བཅུ་དྲུག་གིས་དེ་བཞིན་གཤེགས་པ་བསྐྱེད་པའི་དབང་དུ་མཛད་ནས་ཞེས་གསུངས་པས་ཤེས་པའི་རྣམ་པ་རྣམས་སྦྱོར་བའི་རང་བཞིན་དུ་བཞེད་པར་མངོན་པའི་ཕྱིར། གཞན་གྱི་བཤད་པ་རྣམས་ཁོ་བོའི་ལེགས་བཤད་ལ་རྐུ་འཕྲོག་སློང་གསུམ་བྱེད་པར་ཟད་དོ། ། མཚན་ཉིད་བསྟན་ཟིན་ཏོ། །
གཞི་དང་ལམ་དང་རྣམ་པ་ཐམས་ཅད་རྣམ་པར་སྒོམ་པའི་དབྱེ་བས་ཞེས་སོགས་ཀྱི་དོན་ལ་དགོས་པ་ཅིའི་ཕྱིར་སྐབས་རེ་རེ་ཞིང་མངོན་པར་རྟོགས་པ་ལན་དུ་མར་བསྟན་ཅེ་ན། སྐབས་དང་པོ་གསུམ་དུ་ལམ་གསུམ་གསུངས་པའི་དགོས་པ་ནི་འདི་ཡིན་ཏེ། སྐབས་དང་པོར་རྣམ་པ་སྐྱེ་མེད་དུ་རྟོགས་པའི་སྦྱོར་ལམ་དང༌། རྣམ་པ་སྐྱེ་མེད་དུ་མངོན་སུམ་གསར་དུ་རྟོགས་པའི་མཐོང་ལམ་དང༌། རྣམ་པ་སྐྱེ་མེད་ཀྱི་དོན་མངོན་སུམ་དུ་མཐོང་ཟིན་གོམས་པར་བྱེད་པའི་སྒོམ་ལམ་གྱི་ལྡོག་པ་ནས་ལམ་གསུམ་བསྟན་པ་ཡིན་ལ། སྐབས་གཉིས་པར་ནི་ལམ་སྐྱེ་མེད་དུ་རྟོགས་པའི་སྦྱོར་ལམ་དང༌། དེ་མངོན་སུམ་དུ་གསར་དུ་མཐོང་བའི་མཐོང་ལམ་དང༌། དེ་མངོན་སུམ་དུ་མཐོང་ཟིན་གོམས་པར་བྱེད་པའི་སྒོམ་ལམ་གྱི་ལྡོག་པ་ནས་ལམ་གསུམ་བསྟན་ཏོ། ། སྐབས་གསུམ་པར་ནི་གཞི་སྐྱེ་མེད་དུ་མངོན་སུམ་གསར་དུ་མཐོང་བའི་ལྡོག་པ་ནས་མཐོང་ལམ་བསྟན་ལ། ངེས་འབྱེད་ཆ་མཐུན་ནི་སྔ་མ་རྣམ་པ་དང་ལམ་སྐྱེ་མེད་དུ་རྟོགས་པའི་སྦྱོར་ལམ་དངོས་སུ་བསྟན་པས་གཞི་སྐྱེ་མེད་དུ་རྟོགས་པའི་སྦྱོར་ལམ་ཡང་གོ་སླ་བ་ལ་དགོངས་ནས་དངོས་སུ་ཐ་སྙད་མ་གསུངས་ལ།
སྒོམ་ལམ་མི་སྟོན་པའི་རྒྱུ་མཚན་ནི་གཞུང་དོན་གྱི་སྐབས་སུ་བསྟན་ཟིན་ཏོ། ། འདིར་སྐབས་དང་པོ་གསུམ་དུ་ལམ་གསུམ་བསྟན་ནས་ཞེས་བརྗོད་ཀྱི། སྐབས་རེ་རེ་བཞིན་དུ་ལམ་གསུམ་བསྟན་ཞེས་བརྗོད་པ་ནི་མ་ཡིན་ནོ། ། ཅིའི་ཕྱིར་སྐབས་འོག་མར་མངོན་པར་རྟོགས་པ་ལན་དུ་མར་བསྟན་ཅེ་ན། མངོན་པར་རྟོགས་པའི་རྒྱན་གྱི་འགྲེལ་བྱེད་སྔོན་གྱི་སློབ་དཔོན་འགའ་ཞིག་གི་དགོངས་པ་འགོད་པ་ནི། རྣམ་པ་ཀུན་མངོན་པར་རྫོགས་པར་རྟོགས་པ་ལ་ནི། རྣམ་པ་ཐམས་ཅད་དུ་ཁྱད་པར་གྱི་ལམ་གྱིས་བསྡུས་པའི་ཡེ་ཤེས་ཟག་པ་མེད་པ་ས་བརྒྱད་པའི་ཡེ་ཤེས་ཆུང་ངུ་ལ་ནི་ངེས་འབྱེད་ཆ་མཐུན་དང༌། འབྲིང་ལ་མཐོང་ལམ་དང༌། ཆེན་པོ་ལ་སྒོམ་ལམ་གྱི་ཐ་སྙད་དུ་གསུངས་པ་ཡིན་པར་ཤེས་པར་བྱའོ། ། རྩེ་མོའི་མངོན་པར་རྟོགས་པ་ལ་ནི།
རྣམ་པ་ཐམས་ཅད་དུ་ཁྱད་པར་གྱི་ལམ་གྱིས་བསྡུས་པའི་ཡེ་ཤེས་ཟག་པ་མེད་པ་ཆུང་ངུ་ས་དགུ་པའི་ཡེ་ཤེས་ལ་ངེས་པར་འབྱེད་པའི་ཆ་དང་མཐུན་པ་དང༌། ས་བཅུ་པའི་སྔ་མའི་ཆ་ལ་གཉིས་སུ་རྣམ་པར་ཕྱེ་བ་ལ་འབྲིང་དང་ཆེན་པོ་གཉིས་སུ་བྱས་པ་ལ་རིམ་པ་བཞིན་དུ་མཐོང་ལམ་དང་སྒོམ་ལམ་གྱི་ཐ་སྙད་གསུངས་པ་ཡིན་པར་ཤེས་པར་བྱའོ། ། མཐར་གྱིས་པའི་མངོན་པར་རྟོགས་པ་ལ་ནི། ས་བཅུ་རྒྱུན་མཐའ་མ་གཏོགས་པ་ཕྱི་མའི་ཆ་ལ་ཆུང་ངུ་འབྲིང་ཆེན་པོ་གསུམ་དུ་ཕྱེ་བ་ལ་རིམ་པ་བཞིན་དུ་ངེས་འབྱེད་ཆ་མཐུན་དང་མཐོང་ལམ་དང་སྒོམ་ལམ་གྱི་ཐ་སྙད་ཀྱིས་གསུངས་པ་ཡིན་པར་ཤེས་པར་བྱའོ། ། དངོས་ཀྱི་དགོས་པ་ནི་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་གྱི་དབྱེ་བ་དང༌། ས་དགུ་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་གྱི་དབྱེ་བ་དང༌། ས་བཅུ་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་གྱི་དབྱེ་བ་རྟོགས་པའི་ཕྱིར་ཡིན་ནོ། ། དེ་ཡང་དགོས་པ་ཅིའི་ཕྱིར་ཞེ་ན། དག་པ་ས་ཐོབ་པའི་དུས་སུ་རྣམ་པར་མི་རྟོག་པའི་ཡེ་ཤེས་ལ་དབང་ཐོབ་པས་གཅིག་ཆར་སྐྱེའམ་སྙམ་པའི་དོགས་པ་དགག་པར་བྱ་བའི་ཕྱིར་ཡིན་ནོ། ། ངེས་འབྱེད་ཆ་མཐུན་སོགས་ལམ་གསུམ་གྱི་ཐ་སྙད་ཀྱིས་གསུངས་པའི་རྒྱུ་མཚན་ནི།
ལམ་གསུམ་དང་རིམ་གྱིས་སྐྱེད་པའི་ཆོས་སུ་མཐུན་པའི་ཕྱིར་སྒོམ་པ་གོང་ནས་གོང་དུ་ཕུལ་དུ་བྱུང་བར་འགྲོ་བའི་གནས་སྐབས་ཀྱི་ཁྱད་པར་གྱིས་བསྡུས་པས་སོ། ། འདི་ནི་སྔོན་གྱི་སློབ་དཔོན་གཞན་གྱི་འདོད་པ་བཀོད་པ་ཡིན་པས་འགྲེལ་ཆེན་ལས་ཁ་ཅིག་ཅེས་གསུངས་པ་ཡིན་ནོ། ། ཚུལ་འདི་ནི་ལུང་དང་རིགས་པའི་སྒོ་ནས་མི་འཐད་པས་དགག་པར་བརྗོད་པར་བྱ་སྟེ། ཅིའི་ཕྱིར་སྐབས་འོག་མ་གསུམ་གྱི་ལམ་གསུམ་བཏགས་པ་བར་གསུངས། གལ་ཏེ་སྐབས་འོག་མ་གསུམ་གྱི་ལམ་གསུམ་སྒྲ་ཇི་བཞིན་པ་ཡིན་ན་སྐབས་འོག་མ་གསུམ་གྱི་ལམ་གསུམ་སྟོན་པའི་གཞུང་དང་སྐབས་དང་པོ་གསུམ་གྱི་ལམ་གསུམ་སྟོན་པའི་གཞུང་ལ་ཟློས་པའི་སྐྱོན་ཡོད་པའི་ཕྱིར་རོ་ཞེས་ཟེར་ན། འོ་ན་སྐབས་དང་པོ་གསུམ་གྱི་ལམ་གསུམ་སྟོན་པའི་གཞུང་ལ་ཡང་ཟློས་པའི་སྐྱོན་ཡོད་པར་འགྱུར་རོ། ། ལན་གསུམ་བསྟན་པས་ཟློས་པའི་སྐྱོན་མེད་ན་ལན་དྲུག་བསྟན་ཀྱང་ཟློས་པའི་སྐྱོན་མི་འབྱུང་ངོ༌། ། ཡང་ཁོ་བོས་གོ་ཟློག་སྟེ་སྐབས་དང་པོ་གསུམ་གྱི་ལམ་གསུམ་བཏགས་པ་བ་སྐབས་འོག་མ་གསུམ་གྱི་ལམ་གསུམ་མཚན་ཉིད་པར་བཤད་དགོས་ཏེ། གོང་འོག་གཉིས་ཀའི་ལམ་གསུམ་མཚན་ཉིད་པར་བཤད་ན་གཞུང་ལ་ཟློས་པའི་སྐྱོན་ཡོད་དོ་ཞེས་བརྗོད་ན་མཚུངས་སོ། ། ཡང་སྐབས་འོག་མ་གསུམ་གྱི་ལམ་གསུམ་བསྟན་པའི་གཞུང་ཡང་ཟློས་པར་འགྱུར་ཏེ།
ལམ་གསུམ་བཏགས་པ་བ་ལན་གསུམ་བསྟན་པའི་ཕྱིར་རོ། ། གལ་ཏེ་སྐབས་འོག་མ་གསུམ་གྱི་ལམ་གསུམ་མཚན་ཉིད་པར་བཤད་ན། བག་ལ་ཉལ་ཀུན་འཇོམས་པ་དང༌། ། ཞེས་པས་གནོད་བྱེད། སྦྱོར་ལམ་གྱི་སྐབས་སུ་བག་ལ་ཉལ་ཀུན་འཇོམས་པ་མེད་པའི་ཕྱིར་རོ་ཞེ་ན། འོ་ན་འདིའི་སྐབས་སུ་སྦྱོར་ལམ་ཞེས་བཤད་པའི་དོན་ས་བརྒྱད་པའི་ཡེ་ཤེས་ཆུང་ངུ་ལ་སྦྱོར་བ་ཡང་མི་རིགས་ཏེ། ས་བརྒྱད་པའི་སྐབས་སུ་བག་ལ་ཉལ་ཀུན་འཇོམས་པ་མེད་པའི་ཕྱིར་རོ། ། སྐབས་དང་པོ་ནས་བསྟན་པའི་སྦྱོར་ལམ་ཡང་རྟོགས་པར་འགྱུར་རོ། ། ཆོས་མཆོག་གི་དམིགས་རྣམ་གྱི་སྐབས་སུ་རྣམ་པར་མི་རྟོག་པའི་ཏིང་ངེ་འཛིན་དང་ཞེས་གསུངས་ལ། སྦྱོར་ལམ་གྱི་སྐབས་སུ་རྣམ་པར་མི་རྟོག་པའི་ཏིང་ངེ་འཛིན་མེད་པའི་ཕྱིར་ཞེས་མཚུངས་པ་བརྗོད་པར་བྱའོ། །
མཐར་གྱིས་པའི་སྐབས་སུ་ལམ་གསུམ་གྱི་ཐ་སྙད་གསུངས་པ་ཅུང་ཟད་ཀྱང་མེད་པས་རྣམ་ཀུན་མངོན་པར་རྫོགས་པར་རྟོགས་པ་ལ་སོགས་པ་གསུམ་ལ་ནི་ཞེས་གསུངས་པ་ཡང་དོན་མེད་དོ། ། རྣམ་རྫོགས་སྦྱོར་བའི་ལམ་གསུམ་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ལ་འདོད་ན། རྣམ་རྫོགས་སྦྱོར་བ་ཡང་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ཁོ་ན་ལ་འཇོག་དགོས་ཏེ། རྣམ་པ་སྒོམ་པའི་ཐར་པ་ཆ་མཐུན་དང་ལམ་གསུམ་ལས་མ་གཏོགས་པའི་རྣམ་རྫོགས་སྦྱོར་བ་མེད་པའི་ཕྱིར་རོ། ། གལ་ཏེ་རྣམ་རྫོགས་སྦྱོར་བའི་སྐབས་སུ་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་གྱི་ངེས་འབྱེད་ཆ་མཐུན་སོགས་ལམ་གསུམ་གྱི་ཐ་སྙད་ཀྱི་དོན་གྱི་ཁོངས་སུ་འདུ་བ་ཡིན་གྱི། ངེས་འབྱེད་ཆ་མཐུན་སོགས་གསུམ་པོ་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་དུ་སྨྲ་བ་ནི་མ་ཡིན་ནོ་ཞེས་ཟེར་ན། རྣམ་རྫོགས་སྦྱོར་བའི་སྐབས་སུ་ལམ་གསུམ་གསུངས་པའི་དོན་གྱི་ཁོངས་སུ་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་འདུ་བ་ལ་ལུང་དང་རིགས་པ་གང་གིས་ཀྱང་ཤེས་བྱེད་མེད་ཅིང༌། ངེས་འབྱེད་ཆ་མཐུན་དང་མཐོང་ལམ་གྱི་ཐ་སྙད་གསུངས་པས་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་གྱི་ཐ་སྙད་དེ་ཉིད་ཀྱི་ཁོངས་སུ་འདུ་བར་རྟོགས་པར་ཡང་མི་འགྱུར་རོ། ། གལ་ཏེ་ངེས་འབྱེད་ཆ་མཐུན་དང་མཐོང་ལམ་གྱི་ཐ་སྙད་གསུངས་པའི་དོན་གྱི་ཆ་ཤས་སུ་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་རྟོགས་པར་འགྱུར་ན། འོ་ན་ངེས་འབྱེད་ཆ་མཐུན་གྱི་སྐབས་སུ་ཆུང་ངུ་དང་འབྲིང་དང་ཆེན་པོ་གསུམ་ཡིན་ཞེས་གསུངས་པའི་ཐ་སྙད་ཀྱི་སྒྲས་ས་བདུན་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ཡང་གསུངས་པ་ཡིན་ནོ་ཞེས་བརྗོད་ན་མཚུངས་སོ། །
ལམ་གསུམ་གྱི་ཐ་སྙད་ཀྱི་དོན་དུ་དག་པ་སའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ཁོ་ན་འཛིན་པར་གཞུང་གི་དོན་དུ་སུས་ཀྱང་རྟོགས་པར་མི་འགྱུར་རོ། ། ཡང་འགའ་ཞིག་སློབ་དཔོན་གྱི་དགོངས་པ་རྣམ་རྫོགས་སྦྱོར་བ་ས་བརྒྱད་པ། རྩེ་སྦྱོར་དགུ་པ། མཐར་གྱིས་པའི་སྦྱོར་བ་ས་བཅུ་པ་སྐད་ཅིག་མའི་སྦྱོར་བ་རྒྱུན་མཐའ། ལམ་ཤེས་ས་དང་པོ། གཞི་ཤེས་ས་གཉིས་པ་ནས་བདུན་པའི་བར། རྣམ་མཁྱེན་ཚོགས་སྦྱོར་གཉིས་ཀ་ནས་འཇོག་ལ། ཆོས་སྐུ་མི་སློབ་ལམ་ལ་འཇོག་པས་ན་ལམ་ལྔ་ལ་མངོན་པར་རྟོགས་པ་བརྒྱད་བཞག་པས་མངོན་པར་རྟོགས་པ་རྐྱང་པའི་བཤད་པ་ཡིན་ནོ་ཞེས་འདོད་དོ། ། འོ་ན་རྣམ་རྫོགས་སྦྱོར་བ་དབང་ཐོབ་པའི་ཕྱིར་དུ་སྒོམ་པ་དོན་མེད་པར་འགྱུར་ཏེ། དག་པ་སར་རྣམ་པར་མི་རྟོག་པའི་ཡེ་ཤེས་ལ་དབང་ཐོབ་ཟིན་པའི་ཕྱིར་རོ། །
བརྟན་པ་ཐོབ་པའི་དོན་དུ་མཐར་གྱིས་པ་སྒོམ་པ་ཡང་མི་འཐད་པར་ཐལ། ས་བཅུ་པའི་དུས་སུ་བརྟན་པ་ཐོབ་ཟིན་པའི་ཕྱིར་རོ། ། འདོད་ན། རང་གི་རྣམ་རྫོགས་སྦྱོར་བ་དང་མཐར་གྱིས་པའི་སྦྱོར་བ་དེ་དང་དེ་དག་ཏུ་འདོད་པ་དང་འགལ་ལོ། ། མདོར་ན་མཐར་གྱིས་པའི་སྐབས་སུ་ལམ་གྱི་ཐ་སྙད་གསུངས་པ་མེད་ལ། རྣམ་རྫོགས་སྦྱོར་བའི་སྐབས་སུ་ལམ་དང་པོ་གཉིས་ཀྱི་ཐ་སྙད་གསུངས་པས་ས་བརྒྱད་པའི་ཡེ་ཤེས་ཆུང་ངུ་འབྲིང་འདིའི་ཐ་སྙད་ཀྱི་དོན་ཡིན་ནོ་ཞེས་ཅུང་ཟད་ཀྱང་གོ་བར་མི་འགྱུར་རོ། ། དངོས་ལ་གནོད་བྱེད་ཀྱང་མི་འཐད་དེ། ས་བརྒྱད་པའི་ཡེ་ཤེས་ཆེན་པོ་སྒོམ་ལམ་དངོས་ཡིན་པའི་ཕྱིར་རོ། ། སྒོམ་ལམ་དགུའི་དབྱེ་གཞིར་འགྱུར་བའི་སྒོམ་ལམ་དངོས་མ་ཡིན་ཞེས་སྦྱོར་བ་ཡང་ནོར་པ་ཁོ་ན་སྟེ། སྒོམ་ལམ་དགུའི་དབྱེ་གཞིར་གྱུར་པའི་སྒོམ་ལམ་ཞེས་ཐ་སྙད་བཏགས་པ་མེད་པའི་ཕྱིར་རོ། །
སྐྱོན་གཞན་ཡང་སྦྱོར་ལམ་པ་དང་མཐོང་ལམ་པ་དང་སྒོམ་ལམ་པ་ཕྱིར་མི་ལྡོག་ཏུ་སྒྲུབ་པའི་རྟགས་བཤད་པ་ཡང་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་ཁོ་ན་ལ་གནས་པའི་རྟགས་སུ་ཐལ་བར་འགྱུར་རོ། ། དེ་ནི་རྒྱུན་ཆགས་ཡིན་པའི་ཕྱིར། ། ཆུང་དང་འབྲིང་དང་ཆེན་པོ་རྣམས། ། ཞེས་གསུངས་པ་ཡང་ས་བརྒྱད་པའི་ཡེ་ཤེས་ཆེན་པོ་ཁོ་ནའི་དབྱེ་བའི་དབང་དུ་བྱས་པ་ཐལ་བ་དང༌། འབྲས་བུ་གྲངས་མེད་སོགས་འབྱུང་བའི་སྒོམ་ལམ་དང༌། བཞེད་དོན་སྒྲུབ་བྱེད་ཀྱི་སྒོམ་ལམ་ཡང་ས་བརྒྱད་པའི་ཡེ་ཤེས་ཆེན་པོ་ཁོ་ནའི་དབང་དུ་བྱས་པར་འགྱུར་བས་འདི་ནི་གཞུང་གི་དོན་ལ་མ་བརྟགས་པ་ཁོ་ནའི་རྣམ་གཞག་གོ ། གཞན་ཡང་ཁྱོད་ལྟར་ན། ཆུང་ངུའི་ཆུང་སོགས་དབྱེ་བ་ཡིས། ། རྣམ་པས་རྣམ་པ་དགུར་བཞེད་དོ། ། ཞེས་གསུངས་པ་རྣམ་རྫོགས་སྦྱོར་བའི་སྐབས་ཀྱི་སྒོམ་ལམ་གྱི་དབྱེ་བ་ཡིན་པས་དག་པ་སའི་ཡེ་ཤེས་ཀྱི་དབྱེ་བར་འདོད་དགོས་པས་འདི་ཉིད་ཀྱིས་གཅིག་ཆར་སྐྱེའམ་སྙམ་པའི་དོགས་པ་ཁེགས་པའི་ཕྱིར་དང་ཅིག་ཅར་སྐྱེ་བ་དགག་པའི་དོན་དུ་ལམ་གསུམ་བཏགས་པ་པར་གསུངས་པ་ལ་དགོས་པ་ཅུང་ཟད་ཀྱང་མེད་དོ། །
གལ་ཏེ་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ལ་གནས་པ་ལམ་གསུམ་ལ་གནས་པའི་ཕྱིར་མི་ལྡོག་གི་དགེ་འདུན་གྱི་ཁོངས་སུ་འདུ་བར་འདོད་ཀྱི། ལམ་གསུམ་ལ་གནས་པ་དེ་དག་ཏུ་འདོད་པ་མ་ཡིན་ནོ་ཞེ་ན། འོ་ན་ལམ་གསུམ་གྱི་སྒྲའི་དོན་དུ་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་འཛིན་པར་བྱེད་པའི་ས་དགུ་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་དང༌། ས་བཅུ་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ཡང་འདིའི་དོན་དུ་ཅིའི་ཕྱིར་འཛིན་པར་མི་བྱེད་རྩེ་སྦྱོར་གྱི་སྐབས་ཀྱི་མཐོང་ལམ་དང་སྒོམ་ལམ་གྱི་ཐ་སྙད་ཀྱི་དོན་དུ་ས་བརྒྱད་པའི་ཡེ་ཤེས་འབྲིང་དང་ཆེན་པོ་གཟུང་བར་བྱ་བ་ཡིན་ཞེས་བརྗོད་ན་འགོག་བྱེད་ཀྱི་ལུང་རིགས་ཅི་ཞིག་ཡོད། འོན་ཀྱང་འདི་ནི་སྔོན་གྱི་སློབ་དཔོན་དག་གི་བཞེད་ཚུལ་ནི་འདི་ལྟ་བུ་ཡོད་དོ་ཞེས་བཀོད་པ་ཙམ་ཡིན་གྱི། རང་ལུགས་དོན་དམ་པ་ནི་མ་ཡིན་ཏེ། ཕྱིར་མི་ལྡོག་པའི་དགེ་འདུན་ལ་སློབ་པའི་དགེ་འདུན་དང་མི་སློབ་པའི་དགེ་འདུན་གཉིས་སུ་བྱས་ནས། ས་བདུན་པ་མན་ཆད་ལ་གནས་པ་ལ་སློབ་པའི་དགེ་འདུན་དང༌། དག་པ་ས་གསུམ་ལ་གནས་པ་མི་སློབ་པའི་དགེ་འདུན་དུ་བྱས་ནས་ཕྱིར་མི་ལྡོག་པའི་རྟགས་རྣམས་སློབ་པའི་དགེ་འདུན་གྱི་རྟགས་སུ་བྱས་པའི་ཕྱིར། འདི་ཉིད་རིགས་པ་ཡིན་ཏེ།
བྱང་ཆུབ་སེམས་དཔའ་རང་ཉིད་ཀྱིས་ཕྱིར་མི་ལྡོག་གི་ས་ཐོབ་མ་ཐོབ་ཐེ་ཚོམ་ཟ་བ་ནི། བཅོམ་ལྡན་འདས་ཀྱིས་ཕྱིར་མི་ལྡོག་གི་རྟགས་སུ་གསུངས་པ་དེ་ཉིད་རང་ཉིད་ལ་ཡོད་པར་མཐོང་བ་ན་རང་ཉིད་ཕྱིར་མི་ལྡོག་པར་ཡིད་ཆེས་པར་འགྱུར་བས་ན་ཚུལ་དེ་ལྟར་རྟོགས་པའི་དོན་དུ་ཕྱིར་མི་ལྡོག་གི་རྟགས་གསུངས་པ་ཡིན་པས་གཙོ་བོ་རང་ཉིད་ཕྱིར་མི་ལྡོག་པར་ཡིད་ཆེས་པར་བྱ་བའི་ཕྱིར་དུ་ཕྱིར་མི་ལྡོག་གི་རྟགས་གསུངས་པའི་ཕྱིར་དང༌།

དག་པ་ས་ཐོབ་ནས་རང་ཉིད་ཕྱིར་མི་ལྡོག་གི་ས་ཐོབ་མ་ཐོབ་ཐེ་ཚོམ་མེད་པའི་ཕྱིར་རོ། ། དོན་འདི་ལ་དགོངས་ནས་བརྒྱད་སྟོང་འགྲེལ་ཆེན་ལས། སློབ་པ་ཕྱིར་མི་ལྡོག་པའི་ཚོགས་མཚན་ཉིད་དང་བཅས་པ་བཤད་ཟིན་ཏོ། ། ད་ནི་མི་སློབ་པའི་དགེ་འདུན་གྱི་མཚན་ཉིད་བསྟན་པའི་ཕྱིར་ཞེས་གསུངས་སོ། ། འོ་ན་ཕྱོགས་སྔ་མར་བཀོད་ནས་དེ་ལ་དགག་པ་བྱེད་པར་རིགས་སོ་ཞེ་ན། འདི་ནི་སྐུ་བཞིའི་རྣམ་གཞག་དང་ཚུལ་མཚུངས་ཏེ། སྐུ་བཞིའི་རྣམ་གཞག་གཞན་ངོར་རང་ལུགས་ཀྱི་ཚུལ་དུ་བསྟན་གྱི་རང་ལུགས་དོན་དམ་པ་མ་ཡིན་ཏེ། བརྒྱད་སྟོང་འགྲེལ་པ་ལས། རྣམ་པ་ཀུན་གྱི་མཆོག་ལྡན་སྐུ་ནི་གསུམ་པོ་ངེས་པར་ཐོབ་པར་ཤོག ། ཅེས་གསུངས་པས་རང་ལུགས་ཐུན་མོང་མ་ཡིན་པ་སྐུ་གསུམ་འདོད་པར་མངོན་པའི་ཕྱིར་རོ། ། དེས་ན་གཞན་གྱི་བཤད་ཚུལ་གྱི་རྣམ་གྲངས་བཀོད་པ་ཡིན་གྱི།
ཕྱོགས་སྔར་བཀོད་ནས་དགག་པ་དངོས་སུ་མ་མཛད་མོད། འོན་ཀྱང་གཞུང་གི་སྒྲ་ཇི་ལྟ་བ་བཞིན་བཤད་པས་དགག་པ་ཡང་དོན་གྱིས་འགྲུབ་པར་དགོངས་སོ། ། བོད་དག་གིས་གཞན་གྱིས་འདོད་ཚུལ་གྱི་རྣམ་གྲངས་བཀོད་པ་ཙམ་དུ་མ་རྟོགས་ནས་སློབ་དཔོན་གྱི་བཞེད་པ་ལམ་གསུམ་བཏགས་པ་བར་བཤད་པས་ཕུང་ངོ༌། ། སློབ་དཔོན་ཆོས་ཀྱི་བཤེས་གཉེན་གྱིས་སྐུ་བཞིར་བཤད་པ་ནི་སློབ་དཔོན་གྱི་བཀའི་དབང་གིས་ཡིན་གྱི་རང་ལུགས་སྐུ་གསུམ་དུ་བཞེད་པ་མི་འགལ་ཞེས་གསུངས་པ་ལྟར་རོ། ། ཆོས་ཀྱི་བཤེས་གཉེན་གྱི་ཚིག་འདི་ལྟར་ན་ལམ་གསུམ་བཏགས་པ་བའི་གཞུང་ཚིག་བཀོད་པ་འདི་སློབ་དཔོན་གྱི་བཀའི་དབང་གིས་ཡིན་གྱི་རང་ལུགས་གཞུང་གི་སྒྲ་ཇི་ལྟ་བ་བཞིན་དུ་བཤད་པས་གཞན་གྱི་དགག་པ་ཡང་དོན་གྱིས་འགྲུབ་པར་དགོངས་སོ། ། གཞན་གྱི་ངོར་མཛད་ནས་ཕྱོགས་སྔར་བཀོད་ནས་དགག་པ་མ་གསུངས་པའི་དོན་ཡང་དེ་ཡིན་ནོ། ། རྣམ་པ་ཐམས་ཅད་རྟོགས་འདི་ལ། ། ཞེས་པ་དང༌། དྲོ་བ་རྣམས་ཀྱི་དམིགས་པ་འདིར། ། ཞེས་སོགས་ཀྱི་སྐབས་དུ་མར་འདི་ཞེས་པའི་སྒྲ་འབྱུང་བའི་དོན།
མཁྱེན་གསུམ་གྱི་སྐབས་ཀྱི་ལམ་གསུམ་སྟོན་པའི་སྐབས་སུ་འདིར་ཞེས་པའི་སྒྲ་མ་སྨྲོས་པར་སྦྱོར་བའི་སྐབས་ཀྱི་ལམ་གསུམ་སྟོན་པའི་སྐབས་འདིར་ཞེས་པའི་སྒྲ་འབྱུང་བའི་དོན་ནི། མཁྱེན་གསུམ་གྱི་སྐབས་སུ་ནི་བསྒོམ་བྱའི་ལམ་གསུམ་ནི་འདི་དང་འདི་ལྟ་བུ་ཡིན་ནོ་ཞེས་འཇུག་ཡུལ་གྱི་ལྡོག་པ་ནས་བསྟན་པ་ཡིན་ལ། སྦྱོར་བའི་སྐབས་སུ་ནི་ཡུལ་དེ་དག་ལ་འཇུག་པའི་ཡུལ་ཅན་སྦྱོར་བའི་ལྡོག་པ་ནས་བསྟན་པས་ཡུལ་དང་ཡུལ་ཅན་གྱི་ཁྱད་པར་ཡོད་པ་ཤེས་པའི་དོན་ནོ། ། སྦྱོར་བ་སོ་སོའི་སྐབས་སུ་འདིར་ཞེས་པའི་སྒྲ་སོ་སོར་བྱུང་བའི་དོན་ནི་སྦྱོར་བ་སོ་སོས་བསྡུས་པའི་ལམ་གྱི་ཁྱད་པར་རྟོགས་པའི་དོན་ནོ། ། གཟུང་བ་དང་འཛིན་པ་དག་སྤང་བར་བྱ་བ་ཉིད་ཀྱིས་དབང་པོ་དང་རྟེན་གྲོང་ཁྱེར་ལ་སོགས་པའི་ཞེས་སོགས་ཀྱི་དོན་ལ། འགའ་ཞིག་དབང་པོ་དང་དབང་རྟེན་སོགས་འགོག་པར་འདོད་ལ། གཞན་དག་ནི་དབང་པོ་དང་དབང་རྟེན་སོགས་ལ་ཞེན་པ་འགོག་པ་ཡིན་ནོ་ཞེས་སྨྲའོ། ། ཡང་འགའ་ཞིག་དབང་པོ་དང་དབང་རྟེན་སོགས་ལ་ཞེན་པ་དང༌། དེའི་གཉེན་པོ་གཉིས་གཡུལ་འགྱེད་པ་ལ་མངོན་པར་ཞེན་པ་འགོག་པ་ཡིན་ཞེས་འདོད་དོ། ། འདི་དག་གིས་ནི་བརྒྱད་སྟོང་འགྲེལ་ཆེན་དང་ཉི་ཁྲི་སྣང་བ་གཉིས་ཀ་ལས།
གཏམ་ཞེས་སྨྲོས་པ་ནི་དངོས་པོའི་རྣམ་རྟོག་སྡུག་ཀུན་ཤེས་པའི་དུས་སུ་བཅོམ་པས་འདིར་མིང་ཙམ་གྱི་གཉེན་པོར་ཤེས་པའི་དོན་ནོ་ཞེས་པའི་དོན་མ་རྟོགས་པ་ཁོ་ནའོ། ། འདིའི་དོན་ཡུལ་གྱི་དངོས་པོ་ལ་མངོན་པར་ཞེན་པ་ནི་སྡུག་ཀུན་ཤེས་པའི་དུས་སུ་བཅོམ་པས་འགོག་པ་ཤེས་པའི་གནས་སྐབས་འདིར་ནི་མིང་ཙམ་ལ་མངོན་པར་ཞེན་པ་སྤངས་སོ་ཞེས་པའི་དོན་ནོ། ། འགོག་པ་ཤེས་པའི་སྐབས་འདིར་འགོག་པ་བཞི་ཐོབ་པར་འགྱུར་ཏེ། དབང་པོ་འགོག་པ་ནི་དང་པོའོ། ། དབང་རྟེན་འགོག་པ་ནི་གཉིས་པའོ། ། དབང་ཡུལ་འགོག་པ་ནི་གསུམ་པའོ། ། བདག་འགོག་པ་ནི་བཞི་པའོ། ། སློབ་དཔོན་ཤཱནྟི་པས། གཏམ་གྱི་ཡུལ་ཡིན་པའི་ཕྱིར་གཏམ་ཞེས་སྨྲོས་པ་ཡིན་ཞེས་གསུངས་པ་ཉིད་ལེགས་པར་མངོན་ནོ། ། གཟུང་བ་དང་འཛིན་པ་དག་སྤང་བར་བྱ་བ་ཉིད་ཀྱིས་ཞེས་པའི་གཏན་ཚིགས་ཀྱི་དོན་ནི།
དབང་པོ་དང་དབང་རྟེན་སོགས་ནི་གཟུང་བ་ཡིན་ལ། དེ་དག་ལ་ཞེན་པ་ནི་འཛིན་པ་ཡིན་པས་འདི་གཉིས་སྤང་བར་བྱ་བ་ཡིན་པའི་ཕྱིར་གཟུང་བ་དང་འཛིན་པ་དག་སྤང་བར་བྱ་བ་ཉིད་ཀྱིས་ཞེས་གསུངས་སོ། ། འོ་ན་སྔར་དབང་པོ་དང་དབང་རྟེན་སོགས་ནི་འགོག་པར་བྱ་བ་མ་ཡིན་ནོ་ཞེས་བཤད་པ་མ་ཡིན་ནམ་ཞེ་ན། གཟུང་འཛིན་གཉིས་པོ་སྤང་བར་བྱ་བ་ཡིན་པས་དེ་ཉིད་སྔར་སྤངས་ཟིན་པས་འདིར་མིང་ལ་མངོན་པར་ཞེན་པ་ཡང་སྤང་ངོ་ཞེས་པའི་དོན་ནོ། ། དེ་ལྟར་སྐད་ཅིག་མ་བཅུ་དྲུག་གིས་བསྡུས་པ་འདི་རྣམས་ཐོབ་པས་ན་ཞེས་སོགས་ཀྱི་དོན་ནི། མཐོང་ལམ་པ་ཕྱིར་མི་ལྡོག་གི་རྟགས་རྣམས་རྗེས་ཐོབ་ཁོ་ནའོ་ཞེས་འདོད་པ་ནི་མི་འཐད་དེ། འོ་ན་མཐོང་ལམ་པ་ཕྱིར་མི་ལྡོག་ཏུ་སྒྲུབ་པའི་རྟགས་རྣམས་མཐོང་ལམ་ལ་གནས་པ་ལ་ལྡན་མི་སྲིད་པར་ཐལ། མཐོང་ལམ་ལ་གནས་པའི་དུས་སུ་མཐོང་ལམ་རྗེས་ཐོབ་ཡོད་མི་སྲིད་པའི་ཕྱིར་ཏེ། མཐོང་ལམ་ནི་མཉམ་གཞག་ཁོ་ན་ཡིན་པའི་ཕྱིར་རོ། ། འོ་ན་རང་ལུགས་ཇི་ལྟ་བུ་ཞེ་ན།
མཐོང་ལམ་རྗེས་ཐོབ་ཀྱིས་རང་འདྲེན་བྱེད་ཀྱི་མཉམ་གཞག་སྔ་རོལ་དུ་སོང་བ་རྟོགས་པར་བྱས་ནས་མཉམ་གཞག་གི་རྟོགས་པ་ལས་ཕྱིར་མི་ལྡོག་པར་ཁོང་དུ་ཆུད་པར་བྱ་བ་ཡིན་པས་མཉམ་གཞག་ཀྱང་རྟགས་སོ། ། གཞན་ངོར་ནི་རྗེས་ཐོབ་ལ་མ་ལྟོས་པར་མཉམ་གཞག་ཁོ་ན་རྟགས་སུ་འགྲོ་བ་ནི་མིན་ནོ། ། གྲངས་མེད་ལ་སོགས་བསྟན་པ་རྣམས། ། ཞེས་སོགས་ཀྱི་དོན་ལ། དང་པོ་ལ་རྩོད་པ་ནི་ཇི་ལྟར་སྒོམ་ལམ་རྣམ་པ་དགུར་གྲངས་ངེས་པ་ཞེས་སོགས་ཇི་ལྟར་བྱ་སྟེ་མི་འཐད་པར་ཐལ། བྱེ་བྲག་དགུ་ལས་རྣམ་པ་མང་བ་མ་ཡིན་ནམ་སྟེ་རྣམ་པ་མང་བ་ཡིན་པའི་ཕྱིར་ཏེ། འབྲས་བུ་དགུ་ལས་མང་བའི་ཕྱིར། འདི་ཇི་ལྟར་ཤེས་ཤེ་ན། རྒྱལ་བའི་ཡུམ་རྒྱས་འབྲིང་བསྡུས་པ་དེ་དང་དེ་ལས་སྒོམ་ལམ་གྱི་རྣམ་པ་རེ་རེའི་དབང་དུ་མཛད་དེ། འབྲས་བུ་བསོད་ནམས་གྲངས་མེད་པ་དང༌།
གཞལ་དུ་མེད་པ་དང༌། ཚད་མེད་པ་སྐྱེ་བར་གསུངས་པའི་ཕྱིར་ཞེ་ན། དོན་དམ་པ་ལ་འབྲས་བུ་གྲངས་མེད་སོགས་སྐྱེ་བར་འདོད་དམ་ཀུན་རྫོབ་ཏུ་སྐྱེ་བར་གསུངས་ཞེས་འདོད། དང་པོ་ལྟར་ན་ཟབ་མོ་རྟོགས་པའི་མཚན་ཉིད་ཅན་གྱི་སྒོམ་པའི་ལམ་ཆོས་ཅན། དོན་དམ་པར་འབྲས་བུ་གྲངས་མེད་པ་དང༌། གཞལ་དུ་མེད་པ་དང༌། ཚད་མེད་པ་གསུམ་གསུམ་སྐྱེ་བར་བསྟན་པ་ཚིག་ཏུ་བརྗོད་པའི་ངོ་བོ་རྣམས་ཀྱི་སྒོ་ནས་དོན་དམ་པར་དགུ་ལས་མང་བ་ཉིད་དུ་ཐལ་བར་མི་འགྱུར་རོ། ། དོན་དམ་པར་འབྲས་བུ་གྲངས་མེད་པ་སོགས་ཐ་དད་པ་གསུམ་གསུམ་གྱི་ངོ་བོ་དབྱེ་བར་བྱ་བ་བཟོད་པ་མ་ཡིན་ཏེ། དོན་དམ་པར་སྟོང་པ་ཉིད་དུ་རོ་གཅིག་པའི་ཕྱིར། མདོ་ལས།
སྟོང་པ་ཉིད་ལ་ཟད་པ་མི་དམིགས་ཞེས་པ་ནས། ཚད་ཀྱང་མི་དམིགས་ཏེ། དེ་བས་ཆོས་དེ་དག་ལ་དོན་དམ་པར་ཡི་གེ་ཐ་དད་དུ་བགྱི་བ་མི་དམིགས་ཞེས་གསུངས་པའི་དོན་ནོ། ། གཉིས་པ་ལྟར་ན་མ་ངེས་ཏེ། སྒོམ་པའི་ལམ་ཆོས་ཅན། ཀུན་རྫོབ་ཏུ་འབྲས་བུ་གྲངས་མེད་གཞལ་མེད་སོགས་གསུམ་གསུམ་སྐྱེ་བར་སྟོན་པའི་སྒོ་ནས་དགུ་བས་མང་བ་ཉིད་དུ་ཐལ་བར་མི་འགྱུར་ཏེ། ཀུན་རྫོབ་ཏུ་སྒོམ་ལམ་གྱི་བསྐྱེད་པའི་འབྲས་བུ་གྲངས་མེད་སོགས་གསུམ་གསུམ་དུ་ལྡོག་པ་ལ་ལྟོས་ནས་བཞག་པ་ཡིན་གྱི། ཡོངས་གཅོད་དུ་དོན་རྫས་གཅིག་ལ་རབ་ཏུ་སྦྱོར་བའི་ཕྱིར་རོ། ། དགོས་པ་ཅིའི་ཕྱིར་ལྡོག་པ་ལ་ལྟོས་ནས་གསུམ་གསུམ་དུ་བཞག་ཅེ་ན། ལྡོག་པ་ལ་ལྟོས་ནས་ཀུན་རྫོབ་ཏུ་གྲངས་མེད་ལ་སོགས་བཤད་པའི་ཆོས་ཀྱི་ངོ་བོ་ཉིད་ཇི་སྐད་བཤད་ཅིང་བསྟན་པ་དེ་དག་ཆོས་ཅན།
སྒོམ་ལམ་རེ་རེ་ཡང་སྐྱེ་བར་བསྟེན་པ་ལ་དགོས་པ་ཡོད་དེ། བྱིས་པའི་སྐྱེ་བོ་རྣམས་རྒྱུ་སྒོམ་ལམ་ལ་སྤྲོ་བ་བསྐྱེད་དེ་འཇུག་པའི་ཆེད་དུ་འབྲས་བུ་ཆེན་པོ་སྐྱེ་བ་རབ་ཏུ་བསྟན་པ་ཉིད་ཀྱིས་སོ། ། འབྲས་བུ་གྲངས་མེད་སོགས་དེ་དག་ཆོས་ཅན། ཆོས་དབྱིངས་རྟོགས་པའི་རྒྱུ་མཐུན་གྱི་འབྲས་བུ་ཡིན་ཏེ། དམིགས་པ་མེད་པའི་ཐུགས་རྗེ་ཆེན་པོའི་རང་བཞིན་ཅན་གྱིས་དེ་བཞིན་གཤེགས་པས་ཆོས་ཀྱི་དབྱིངས་ཀྱི་རྒྱུ་མཐུན་པར་འགྱུར་བར་བཞེད་པས་སོ། ། འཕགས་པ་ལྟར་ན། སྒོམ་ལམ་གྱི་རྣམ་པ་རེ་རེ་ལ་བསོད་ནམས་གྲངས་མེད་སོགས་སྐྱེ་བར་བསྟན་པ་རྣམས་ཆོས་ཅན། དམ་པའི་དོན་དུ་བཟོད་པ་མ་ཡིན་ཏེ། མངོན་པར་བརྗོད་པས་ཀྱང་ཐ་མི་དད་པའི་ཕྱིར་ཏེ། དོན་དམ་པར་སྟོང་པ་ཉིད་ཀྱི་མཚན་ཉིད་ཅན་ཡིན་པའི་ཕྱིར་རོ་ཞེ་ན།
དོན་དམ་པར་བསོད་ནམས་གྲངས་མེད་སོགས་དེ་དག་མེད་ཀྱང་ཀུན་རྫོབ་ཏུ་ཐུགས་བརྩེ་བའི་རང་བཞིན་ཅན་གྱི་ཐུབ་པས་ཆོས་དབྱིངས་རྟོགས་པའི་རྒྱུ་མཐུན་དུ་བཞེད་དོ། ། སྒོམ་ལམ་པ་ཕྱིར་མི་ལྡོག་གི་རྟགས་ཟབ་མོ་བརྒྱད་པོ་དོན་གསུམ་དུ་འདུས་ཏེ། ཡུལ་བདེན་གཉིས་ཟབ། ལམ་ཐབས་ཤེས་ཟབ། ཉམས་ལེན་སྤྱོད་པ་ཟབ་པའོ། ། ཡུལ་བདེན་གཉིས་ཟབ་པ་ལ་གཉིས་ཏེ། ཀུན་རྫོབ་ཟབ་པ་དང༌། དོན་དམ་ཟབ་པའོ། ། ཀུན་རྫོབ་ཟབ་པ་ལ་ཡང་གཉིས་ཏེ། སྐྱེ་བ་ཟབ་པ་དང༌།
འགགས་པ་ཟབ་པའོ། ། གཉིས་པོ་རིམ་པ་བཞིན་དུ། སྐྱེ་བ་དང་ནི་འགག་པ་དང༌། ། ཞེས་པས་བསྟན་ཏོ། ། དོན་དམ་ཟབ་པ་ནི། དེ་བཞིན་ཉིད་ཅེས་པས་སོ། ། གཉིས་པ་ལམ་ཐབས་ཤེས་ཟབ་པ་ནི། ཤེས་བྱ་དང་ཤེས་པ་གཉིས་ཀྱིས་རིམ་པ་བཞིན་དུ་བསྟན་ཏོ། ། གསུམ་པ་ཉམས་ལེན་སྤྱོད་པ་ཟབ་པ་ལ་སྤྱོད་པའི་ངོ་བོ་ཟབ་པ་དང༌། རྣམ་པ་ཟབ་པ་དང༌།
ཁྱད་པར་བྱེད་ཆོས་ཟབ་པ་དང་གསུམ་པོ་རིམ་པ་བཞིན་དུ་སྤྱོད་ཅེས་པ་དང༌། གཉིས་མེད་ཅེས་པ་དང༌། ཐབས་མཁས་ཞེས་པས་བསྟན་ཏོ། ། ཇི་ལྟར་ཕྱི་རོལ་གྱི་དོན་དུ་སྨྲ་བའི་ལུགས་ལ་ཞེས་སོགས་ཀྱི་དོན་ལ། དོན་དམ་སྐད་ཅིག་ཆ་མེད་ལ་སུས་ཀྱང་སུའི་ནོར་མ་བྱིན་པར་བླངས་པའི་ལས་ལམ་གྱི་དངོས་གཞིའི་མི་དགེ་བ་ཡང་མེད་དེ། དེ་མེད་པས་མ་བླངས་པའི་ལས་ལམ་གྱི་དངོས་གཞིའི་དགེ་བ་ཡང་མེད། དོན་དམ་སྐད་ཅིག་ཆ་མེད་ལ་གང་ཟག་གཞན་གྱིས་གཞན་བསད་པའི་ལས་ལམ་གྱི་དངོས་གཞིའི་མི་དགེ་བ་ཡང་མེད་དེ། དེ་མེད་པས་མ་གསད་པའི་ལས་ལམ་གྱི་དངོས་གཞིའི་དགེ་བ་ཡང་མེད་དེ། སྲོག་ནི་གསོད་བྱེད་ཀྱི་རྒྱུ་གཞན་ལ་ལྟོས་པ་མེད་པར་འཇིག་པའི་ཕྱིར་དང༌། ནོར་ཡང་ཕྲོག་བྱེད་ཀྱི་རྒྱུ་གཞན་ལ་ལྟོས་པ་མེད་པར་འཇིག་པའི་ཕྱིར་ཏེ།
སྐད་ཅིག་མ་ཡིན་པས་སོ། ། སྲོག་འགག་པ་གསོད་བྱེད་ཀྱི་རྒྱུ་གཞན་ལ་མི་ལྟོས་པ་དང༌། ནོར་གཞན་གྱི་ལག་ཏུ་སོང་བ་ཡང་གཞན་གྱི་མཐུས་མ་ཡིན་གྱི་རང་གི་ལས་ཀྱི་དབང་གིས་ཡིན་ཏེ། རང་གི་གྲུབ་མཐའ་སྟོན་པའི་གཞུང་ལས་ཀྱང༌། འཇིག་རྟེན་སྣ་ཚོགས་ལས་ལས་སྐྱེས། ། ཞེས་འབྱུང་བའི་ཕྱིར། དེ་ལ་སྒྲུབ་བྱེད་སྔ་མ་ནི་དོན་དམ་སྐད་ཅིག་ཆ་མེད་པ་ལས་ལམ་གྱི་དངོས་གཞི་བཞག་ཏུ་མེད་པའི་སྒྲུབ་བྱེད་ཡིན་ལ། ཕྱི་མ་ནི་གང་ཟག་གཞན་གྱི་དབང་གིས་བྱུང་བ་མ་ཡིན་པའི་སྒྲུབ་བྱེད་ཡིན་གྱི། དོན་དམ་སྐད་ཅིག་ཆ་མེད་ལ་དགེ་སྡིག་གི་ལས་མེད་པའི་སྒྲུབ་བྱེད་དུ་མ་འབྲེལ་ལོ། ། དེ་ནས་སྒྲུབ་བྱེད་སྔ་ཕྱི་གཉིས་ཀ་བསྒྲུབ་བྱ་གང་གི་སྒྲུབ་བྱེད་དུ་འགྲོ་བའི་ཁྱད་པར་ཤེས་པར་བྱ་དགོས་སོ། །
ཡུལ་དང་སྦྱོར་བ་ཞེས་སོགས་ཀྱི་དོན་ལ། ཐབས་ལ་མཁས་པ་བཅུ་པོ་ནི་སངས་རྒྱས་ཀྱི་སས་བསྡུས་པ་ཡིན་ལ། དེ་མངོན་དུ་བྱ་བའི་དུས་དང་དུས་མ་ཡིན་པ་ཤེས་པའི་སྦྱོར་བ་ནི་སློབ་ལམ་གྱིས་བསྡུས་པ་ཡིན་པས། སངས་རྒྱས་ཀྱི་ཡེ་ཤེས་ཆོས་ཅན། ལྷའི་བུ་ལ་སོགས་པའི་བདུད་བཞི་ལས་འདས་པ་ཡིན་ཏེ། འཆི་བ་མེད་པའི་གོ་འཕང་ཐོབ་པ་ལ་བར་ཆད་བྱེད་པའི་ཆོས་ཡང་དག་པར་བརྒལ་བས་སོ། ། འདི་མངོན་དུ་བྱ་བའི་དུས་དང་དུས་མ་ཡིན་པ་ཤེས་པའི་སྦྱོར་བ་ནི་དགྲ་རྣམས་ལས་འདས་པའི་ཐབས་ལ་མཁས་པའི་སྦྱོར་བའོ་ཞེས་བཤད་པར་བྱའོ། ། ཕྱི་མ་རྣམས་ལ་ཡང་ཡུལ་སངས་རྒྱས་ཀྱི་ཡེ་ཤེས་དང་ཡུལ་ཅན་སློབ་ལམ་གྱི་གནས་སྐབས་ལ་སྦྱར་རོ། ། སྐབས་བཞི་པའི་དཀའ་བའི་གནས་རྣམ་པར་བཤད་ཟིན་ཏོ།། །། རྩེ་སྦྱོར་གཏན་ལ་དབབ་པ་ལ།
རྣམ་པ་ཀུན་མངོན་པར་རྫོགས་པ་ཞེས་སོགས་ཀྱི་དོན་ནི། སློབ་དཔོན་འདིས་རྣམ་རྫོགས་སྦྱོར་བ་དབང་ཐོབ་པའི་དོན་དུ་སྒོམ་པ་དང༌། རྩེ་སྦྱོར་དབང་ཐོབ་པའི་ཚུལ་གྱིས་སྒོམ་པ་དང༌། མཐར་གྱིས་པ་བརྟན་པ་ཐོབ་པའི་དོན་དུ་སྒོམ་པ་དང༌། སྐད་ཅིག་མ་བརྟན་པ་ཐོབ་པའི་ཚུལ་གྱིས་སྒོམ་ཞེས་འདོད་པ་ཡིན་ཞེས་འཆད་པ་དང༌། འདིར་རྣམ་པ་ཀུན་མངོན་པར་རྫོགས་པར་རྟོགས་པ་ཐོབ་པ་ལས་རབ་ཀྱི་མཐར་ཕྱིན་པའི་རྟོགས་པ་འབྱུང་ཞེས་སོགས་གསུངས་པའི་དོན་ལ་དོགས་པ་བཅད་པ་ནི་ས་བརྒྱད་པ་ཐོབ་ནས་རྣམ་རྫོགས་སྦྱོར་བ་སྒོམ་པ་དོན་མེད་པར་འགྱུར་ཏེ། ས་བརྒྱད་པ་ཐོབ་ནས་དབང་ཐོབ་པའི་དོན་དུ་སྒོམ་པ་དོན་མེད་པའི་ཕྱིར་ཏེ། དབང་ཐོབ་ཟིན་པའི་ཕྱིར་རོ། ། ས་བཅུ་པ་ཐོབ་ནས་མཐར་གྱིས་པའི་སྦྱོར་བ་དོན་མེད་པར་འགྱུར་ཏེ། བརྟན་པ་ཐོབ་པའི་དོན་དུ་སྒོམ་པ་དོན་མེད་པའི་ཕྱིར་ཏེ།
བརྟན་པ་ཐོབ་ཟིན་པའི་ཕྱིར་རོ། ། ཡང་རྣམ་རྫོགས་སྦྱོར་བ་ལས་རྩེ་སྦྱོར་འབྱུང་བ་ཡང་མི་འཐད་དེ། རྣམ་རྫོགས་སྦྱོར་བ་དང་རྩེ་སྦྱོར་རྒྱུ་འབྲས་སུ་མི་འཐད་པའི་ཕྱིར་ཏེ། རྩེ་སྦྱོར་ཉིད་རྣམ་རྫོགས་སྦྱོར་བའི་ཆ་ཤས་ཡིན་པའི་ཕྱིར་རོ། ། དེས་ན་སློབ་དཔོན་གྱི་དགོངས་པའི་དོན་ནི། རྣམ་རྫོགས་སྦྱོར་བ་ལ་དང་པོར་འཇུག་པའི་དུས་སུ་དབང་ཐོབ་པའི་ཕྱིར་དུ་འཇུག་པ་དང༌། མཐར་གྱིས་པ་དང་པོར་སྒོམ་པ་ལ་འཇུག་པའི་དུས་སུ་བརྟན་པ་ཐོབ་པའི་དོན་དུ་འཇུག་པ་དང༌། དང་པོར་རྣམ་རྫོགས་སྦྱོར་བ་སྒོམ་པ་ལ་ཞུགས་ནས་རྩེ་སྦྱོར་ཕྱིས་ཐོབ་པ་ལ་དགོངས་སོ། ། འདི་ནི་སློབ་དཔོན་གྱི་བཞེད་པ་ཡིན་ལ། འཕགས་པ་ནི་མི་མཐུན་ཕྱོགས་སྤོང་བའི་དོན་དུ་རྣམ་རྫོགས་སྦྱོར་བ་དང་རྩེ་མོའི་སྦྱོར་བ་སྒོམ་ཞིང་དེ་ནི་ཡེ་ཤེས་ཀྱི་ཚོགས་ཡོངས་སུ་རྫོགས་པའི་རྣལ་འབྱོར་རོ། །
མཐར་གྱིས་པའི་སྦྱོར་བ་ནི་ཡོན་ཏན་མངོན་དུ་བྱེད་པའི་སྦྱོར་བ་སྟེ། བསོད་ནམས་ཀྱི་ཚོགས་ཡོངས་སུ་རྫོགས་པར་བྱེད་པའོ། ། སྐད་ཅིག་མའི་སྦྱོར་བ་ནི་སྦྱོར་བ་ཐམས་ཅད་ཀྱི་ནུས་པ་མཐར་ཕྱིན་པའི་གནས་སྐབས་སོ་ཞེས་བཞེད་ཅིང༌། སློབ་དཔོན་ལྟར་ན་རྣམ་རྫོགས་སྦྱོར་བ་དང་མཐར་གྱིས་པའི་རྣམ་པ་ཉམས་སུ་བླང་བྱ་དོན་གཅིག་པར་ཡང་བཞེད་དོ། ། ཡང་སློབ་དཔོན་གྱིས་རྩེ་སྦྱོར་གྱི་རྟགས་དྲོད་ཀྱིས་བསྡུས་པ་དང༌། རྣམ་འཕེལ་རྩེ་མོས་བསྡུས་པ་དང༌། བརྟན་པ་བཟོད་པ་དང༌། སེམས་ཀུན་ཏུ་གནས་པ་ཆོས་མཆོག་གིས་བསྡུས་པ་ནི་སློབ་དཔོན་གྱི་འགྲེལ་པའི་དགོངས་པ་ཡིན་ལ། རྩ་བའི་དགོངས་པ་ནི་རྩེ་སྦྱོར་སྤྱིར་ཐོབ་པ་ཙམ་གྱི་རྟགས་དང༌། སྤྱིར་རྩེ་སྦྱོར་གྱི་བསོད་ནམས་རྣམ་པར་འཕེལ་བའི་རིམ་པ་དང༌།
རྩེ་སྦྱོར་གྱི་བརྟན་པ་ཐོབ་པའི་གནས་སྐབས་དང༌། རྩེ་སྦྱོར་ཐོབ་པ་ནི་སེམས་ཀུན་ཏུ་གནས་པའི་ཡོན་ཏན་ཐོབ་པར་བརྟན་པ་ཡིན་གྱི། དྲོད་སོགས་བཞིར་སོ་སོར་སྦྱར་བ་ནི་དགོངས་པ་མ་ཡིན་པར་མངོན་ཏེ། བཞི་པོ་འདི་དག་དང་པོར་ཐོབ་པའི་གནས་སྐབས་ནི་སྦྱོར་ལམ་རྩེ་སྦྱོར་གྱི་གནས་སྐབས་སོ་ཞེས་སྤྱིར་བསྟན་པ་ཙམ་ཡིན་ནོ། ། ཀུན་མཁྱེན་ཉིད་གསུམ་ཆོས་རྣམས་ཀྱི། ། ཞེས་སོགས་ཀྱི་དོན་ལ་རྩ་བར་ཐོག་མར་རང་དོན་རྟོགས་པ་བརྟན་པ་བསྟན་ནས་གཞན་དོན་ཕྲིན་ལས་བརྟན་པ་རྗེས་ཐོག་ཏུ་བཤད་ལ། འགྲེལ་བས་དེ་ལས་བཟློག་སྟེ་བསྟན་པའི་དོན་ནི་རང་དོན་ལས་ཀྱང་གཞན་དོན་འབྱུང་ལ་གཞན་དོན་ལས་ཀྱང་རང་དོན་འབྱུང་བར་མཚོན་པའི་དོན་ནོ། ། སོ་སོ་སྐྱེ་བོ་འཕགས་དབྱེ་བས། ། ཞེས་སོགས་ཀྱི་དཀའ་བའི་དོན་བཤད་པ་ནི། སོ་སོ་སྐྱེ་བོ་དང་འཕགས་པའི་གང་ཟག་གཉིས་ཡོད་པའི་དབྱེ་བས་སེམས་ཅན་རྫས་ཡོད་ཀྱི་རྟེན་ཅན་གྱི་འཛིན་པ་སོ་སོ་སྐྱེ་བོ་ཁོ་ན་ལ་ཡོད་ལ།
སྐྱེས་བུ་བཏགས་ཡོད་ཀྱི་རྟེན་ཅན་གྱི་འཛིན་པ་འཕགས་པ་ཁོ་ན་ལ་ཡོད་ཅེས་གསུངས་པའི་དགོངས་པ་དཔྱད་ན། སྐྱེས་བུ་རྫས་འཛིན་སོ་སྐྱེ་ཁོ་ན་ལ་འཇོག་པ་མི་འཐད་དེ། འཕགས་པ་ལ་ཡང་སྐྱེས་བུ་རྫས་འཛིན་ཡོད་པའི་ཕྱིར་ཏེ། ངར་འཛིན་ཡོད་པའི་ཕྱིར། ང་དེའི་ཚེ་དེའི་དུས་ན་སེང་གེ་ཡན་ལག་མ་སྨད་པར་གྱུར་ཏོ་ཞེས་འབྱུང་བ་ལྟར་རོ་ཞེ་ན། འཕགས་པ་ལ་ངར་འཛིན་ཡོད་པར་བཤད་པ་ནི་དྲང་བའི་དོན་ཡིན་གྱི་ངེས་པའི་དོན་མ་ཡིན་པས་འཕགས་པ་ལ་རྫས་འཛིན་ཡོད་པར་ཐལ་བའི་ཉེས་པ་མེད་དོ། ། སྐྱེས་བུ་བཏགས་འཛིན་འཕགས་པ་ཁོ་ན་ལ་ཡོད་པ་མི་འཐད་དེ། སོ་སྐྱེ་ལ་ཡང་སྐྱེས་བུ་བཏགས་འཛིན་ཡོད་པའི་ཕྱིར། བདག་མེད་པའོ་སྙམ་དུ་ཡིད་ལ་བྱེད་པ་ཡོད་པའི་ཕྱིར་རོ་ཞེ་ན། སོ་སོ་སྐྱེ་བོའི་སྐྱེས་བུ་བཏགས་འཛིན་མོས་པ་ཡིད་བྱེད་ཙམ་ཡིན་ལ།
འདིར་སྐྱེས་བུ་བཏགས་འཛིན་འཕགས་པ་ཁོ་ན་ལ་ཡོད་པར་བཤད་པ་ནི་དེ་ཁོ་ན་ཉིད་ཡིད་བྱེད་ཀྱི་དབང་དུ་བྱས་པ་ཡིན་པས་འདིའི་སྐྱེས་བུ་བཏགས་འཛིན་སོ་སྐྱེ་ལ་ཡོད་པར་ཐལ་བའི་ཉེས་པ་མེད་དོ། ། གལ་ཏེ་འདིའི་སྐྱེས་བུ་བཏགས་འཛིན་ནི་མཐོང་སྤང་གི་བཏགས་འཛིན་རྟོག་པ་ཡིན་པས་མཐོང་སྤང་མངོན་གྱུར་བ་ཡིན་པའི་ཕྱིར་ཇི་ལྟར་འཕགས་པ་ལ་ཡོད་པར་འགྱུར་ཏེ། མཐོང་ལམ་མཉམ་བཞག་ལ་གནས་པ་དེ་ཉིད་དུ་མཐོང་སྤང་རྟོག་པ་མེད་ལ། མཐོང་ལམ་ཐོབ་ནས་མཐོང་སྤང་རྟོག་པ་ཡང་ཡོད་མི་སྲིད་པའི་ཕྱིར་རོ་ཞེ་ན། འདིར་གང་ཟག་བཏགས་ཡོད་དུ་འཛིན་པ་འཕགས་པ་ཁོ་ན་ལ་ཡོད་ཅེས་བཤད་པ་ནི་ཉན་རང་འཕགས་པ་ལ་དགོངས་པ་ཡིན་ཏེ། ཉན་རང་འཕགས་པས་གང་ཟག་གི་བདག་མེད་པ་མངོན་སུམ་དུ་རྟོགས་པས་གང་ཟག་བཏགས་ཡོད་དུ་འཛིན་པ་ཙམ་ཡོད་ཀྱི་རྫས་ཡོད་དུ་འཛིན་པ་མེད་དོ་སྙམ་དུ་དགོངས་སོ། ། ཐེག་ཆེན་འཕགས་པ་ལ་ཡོད་ཅེས་པའི་དོན་ནི་མ་ཡིན་ཏེ། འདིར་བཤད་པའི་བཏགས་འཛིན་ནི་ཐེག་ཆེན་གྱི་མཐོང་བའི་ལམ་གྱི་སྤང་བྱ་ཡིན་པའི་ཕྱིར། འདིའི་གང་ཟག་རྫས་འཛིན་དང་བཏགས་འཛིན་གཉིས་ནི་གང་ཟག་གི་བདག་འཛིན་ཡིན་པས་ཉོན་སྒྲིབ་ཡིན་ནོ། ། གལ་ཏེ་ཉོན་སྒྲིབ་ཡིན་ན་འོག་ནས་བཤད་པའི་ཤེས་སྒྲིབ་རྣམས་ཀྱི་མདོར་བསྟན་དུ་མི་རིགས་སོ་ཞེ་ན།
བདག་འཛིན་ཕུང་པོ་ལ་དམིགས་ནས་བདག་ཏུ་འཛིན་པ་ཡིན་ལ། འདིར་བཤད་པའི་གང་ཟག་རྫས་ཡོད་དུ་འཛིན་པ་དང་སྐྱེས་བུ་བཏགས་ཡོད་དུ་འཛིན་པ་ནི་གང་ཟག་ལ་དམིགས་ནས་འཛིན་པར་ཞེན་པ་ཡིན་པས་དོན་ཐ་དད་པ་ཁོ་ནའོ། ། འདིར་གང་ཟག་རྫས་ཡོད་ལ་འཛིན་པར་ཞེན་པ་དངོས་སུ་བསྟན་ནས་ཤུགས་ལ་གང་ཟག་གི་གདགས་གཞི་ཕུང་པོ་ལ་བདེན་པར་འཛིན་པ་ཡང་གསལ་བར་བྱས་པས་ཆོས་དང་གང་ཟག་གཉིས་ཀ་ལ་བདེན་པར་ཞེན་པའི་རྫས་འཛིན་རྟོག་པའི་མདོར་བསྟན་དུ་རིགས་སོ། ། གང་ཟག་ལ་བདེན་པར་ཞེན་པ་ཁོ་ན་མདོར་བསྟན་དུ་གཟུང་ནས་རྒྱས་བཤད་དུ་དོན་དམ་པའི་དངོས་པོ་མངོན་པར་ཞེན་པས་ཞེས་བཤད་པའི་ཆོས་ལ་བདེན་པར་མངོན་པར་ཞེན་པ་ཡང་གཟུང་བ་དང་འགལ་ལོ། ། འདི་ནི་འཕགས་པའི་དགོངས་པའོ། ། སློབ་དཔོན་ལྟར་ན་གང་ཟག་ལ་རྫས་སུ་འཛིན་པ་དང༌། སྐྱེས་བུ་བཏགས་ཡོད་དུ་འཛིན་པ་གཉིས་ཡུལ་དུ་བྱས་ནས་དེ་ལ་འཛིན་པ་པོར་ཞེན་པ་ཉིད་ཡུལ་ཅན་ཤེས་སྒྲིབ་ཏུ་འཆད་དོ། ། གཞན་དག་སྐབས་འོག་མ་གསུམ་གྱི་ལམ་གསུམ་བཏགས་པ་བར་འཆད་པ་ལྟར་ན་འདི་ཡང་སྒོམ་སྤང་དུ་འདོད་དགོས་པས་མངོན་པར་རྟོགས་པའི་རྒྱན་གྱི་རྩ་ཚིག་གིས་མཐོང་སྤང་དངོས་སུ་བསྟན་པ་མེད་པར་འགྱུར་བ་དང༌། འདིར་མཐོང་སྤང་དུ་བཤད་པ་ཡང་མཐོང་སྤང་བཏགས་པ་བ་ཉིད་དུ་འདོད་པར་བྱ་དགོས་སོ། ། དེ་བས་ན་ལམ་གསུམ་བཏགས་པར་བཤད་པ་ནི་སྔོན་གྱི་སློབ་དཔོན་གྱི་བཞེད་པའི་རྣམ་གྲངས་བཀོད་པར་མངོན་ཏེ།
འདིར་བཤད་པའི་མཐོང་སྤང་རྟོག་པའི་ས་བོན་ས་བཅུ་པ་ལ་སྤང་ཞེས་སྔོན་གྱི་སློབ་དཔོན་དག་འཆད་དོ་ཞེས་གསུངས་པའི་ཕྱིར་ཏེ། འགྲེལ་ཆེན་ལས། རྣམ་པ་དེ་ལྟ་བུའི་རྣམ་པར་རྟོག་པ་རྣམས་ནི་སྔོན་ཉིད་དུ་སྤངས་པས་ཇི་ལྟར་རབ་ཀྱི་མཐར་ཐུག་པའི་གནས་སྐབས་འདི་ལ་སྤོང་ཞེ་ན། སྐྱོན་མེད་དེ། དགོངས་པ་ངེས་པར་འགྲེལ་བ་ལ་སོགས་པའི་མདོ་ལས། གསང་བ་ཕྲ་མོའི་གནས་ལ་རྗེས་སུ་འཇུག་པ་དང༌། མངོན་པར་ཤེས་པ་ཆེན་པོ་ལ་གེགས་བྱེད་པའི་ཀུན་ཏུ་རྨོངས་པ་གང་དག་དང༌། དེའི་ས་བོན་ས་བཅུ་པ་ལ་སྤང་ཞེས་བྱ་བ་དེ་བས་ན་ཞེས་གསུངས་ནས་མཇུག་ཐོག་ཏུ་སྔོན་གྱི་སློབ་དཔོན་རྣམས་ཀྱིས་འཆད་དོ་ཞེས་སྨྲོས་པ་ཡིན་ནོ་ཞེས་གསུངས་པས་ན་གཞན་གྱི་བཞེད་ཚུལ་བཀོད་པར་མངོན་ནོ། ། སློབ་དཔོན་གྱི་དགོངས་པ་ནི་མཐོང་སྤང་དུ་བཤད་པ་མཐོང་སྤང་མངོན་འགྱུར་བར་འདོད་པར་མངོན་ཏེ། སྐབས་དང་པོར་མཐོང་བ་དང་སྒོམ་པའི་ལམ་གྱིས་སྤང་བར་བྱ་བ་འཆད་པར་འགྱུར་བའི་ཚུལ་དང་འབྲེལ་བར་འབྱུང་བ་ནི་ཞེས་འབྱུང་ཞིང༌།
འཆད་པར་འགྱུར་བ་ཡང་སྐབས་འདི་ཉིད་ལ་ངོས་གཟུང་དགོས་པའི་ཕྱིར་རོ། ། རྟོག་པའི་དབྱེ་བ་ལ་སློབ་དཔོན་ལྟར་ན། གཟུང་རྟོག་ལ་འཇུག་པ་གཟུང་རྟོག་དང་ལྡོག་པ་གཟུང་རྟོག་གཉིས་སོ། ། འཛིན་རྟོག་ལ་རྫས་འཛིན་རྟོག་པ་དང་བཏགས་འཛིན་རྟོག་པ་གཉིས་སོ། ། འཕགས་པ་ལྟར་ན། མཐོང་སྤང་གི་དབྱེ་བ་སློབ་དཔོན་དང་མཚུངས་ལ། སྒོམ་སྤང་དུ་གྱུར་པའི་བཏགས་འཛིན་རྟོག་པ་ལ་གཉིས་ཏེ། སེམས་ཅན་དུ་གདགས་པ་དང༌། གདགས་པའི་རྒྱུ་མཚན་ལ་བརྟེན་པའོ་ཞེས་གསུངས་ཏེ། མངོན་རྟོགས་རྒྱན་ལས།
སེམས་ཅན་བཏགས་དང་དེ་རྒྱུ་ཡི། ། ཡུལ་ཅན་དེ་ཡིས་རྣམ་འཇོམས་པ། ། ཞེས་གསུངས་པའི་དོན་ནོ། ། མཐོང་སྤང་དུ་བཤད་པ་འདི་དག་གཉེན་པོ་གང་གི་སྤང་བྱ་ཡིན་ཞེ་ན། འཇུག་པ་གཟུང་རྟོག་དང་རྫས་འཛིན་རྟོག་པ་གཉིས་མཐོང་ལམ་གྱི་སྦྱོར་བའི་གནས་སྐབས་ཀྱིས་སྤང་བར་བྱ་བ་ཡིན་ལ། ལྡོག་པ་གཟུང་རྟོག་དང་བཏགས་འཛིན་རྟོག་པ་གཉིས་འཇུག་པའི་གནས་སྐབས་ཀྱིས་སྤང་བར་བྱ་བ་ཡིན་ནོ་ཞེས་སློབ་དཔོན་གྱིས་གསུངས་ཏེ། སྒོམ་སྤང་རྟོག་པའི་སྐབས་སུ། སྦྱོར་བའི་རྣམ་པའི་སྤྱོད་ཡུལ་ཅན། ། ཞེས་པ་དང༌། འཇུག་པའི་ཡུལ་ཅན་ཡིན་བཞེད་དེ། །
ཞེས་གསུངས་པ་ལ་བརྟེན་ནས་མཐོང་སྤང་གི་སྐབས་སུ་ཡང་སྦྱོར་བ་དང་འཇུག་པ་གཉིས་གཉེན་པོར་བྱས་ནས་རྟོག་པ་བཞི་ལ་དེའི་གནས་སྐབས་ཀྱི་ཡུལ་ཅན་ཞེས་བཤད་དོ། ། འཕགས་པས་ནི། སྦྱོར་བའི་རྣམ་པའི་སྤྱོད་ཡུལ་ཅན། ། ཞེས་འབྱུང་བ་ལ་སྦྱོར་བའི་རྣམ་པ་ཞེས་པས་ནི་རྟོག་པའི་ཡུལ་ངོས་གཟུང་ལ། སྤྱོད་ཡུལ་ཞེས་པས་ནི་ཡུལ་ཅན་རྟོག་པ་ཉིད་བསྟན་ཏོ། ། གཉིས་པ་སེམས་དང་སེམས་བྱུང་རྣམས། ། འཇུག་པའི་ཡུལ་ཅན་ཡིན་བཞེད་དེ། ། ཞེས་གསུངས་པ་ལ། འཇུག་པ་ཞེས་པས་ནི་རྟོག་པའི་ཡུལ་བསྟན་ལ། ཡུལ་ཅན་ཡིན་བཞེད་དེ་ཞེས་པས་ནི་ཡུལ་ཅན་རྟོག་པ་བསྟན་ཏོ་ཞེས་གསུངས་པ་ཉིད་གཞུང་གི་དགོངས་པའོ། །
སྦྱོར་བའི་གནས་སྐབས་ཀྱི་སྤང་བྱར་བཞེད་ཅེས་པ་འདི་ལ་མཐོང་ལམ་གྱི་སྦྱོར་བ་གང་ཞེ་ན། གལ་ཏེ་སྡུག་བསྔལ་ཆོས་བཟོད་ཀྱི་སྐད་ཅིག་མ་སྔ་མ་ཡི་ཆ་ལ་འདོད་དོ་ཞེ་ན། སྡུག་བསྔལ་ཆོས་བཟོད་ཀྱི་སྐད་ཅིག་མ་དང་པོ་ནི་མཐོང་ལམ་དངོས་ཡིན་པའི་ཕྱིར་དང༌། སྡུག་བསྔལ་ཆོས་བཟོད་དངོས་ཡིན་པའི་ཕྱིར་སྡུག་བསྔལ་ཆོས་བཟོད་མཐོང་ལམ་གང་གི་ཡང་སྦྱོར་བ་མི་རིགས་སོ། ། གལ་ཏེ་འཇིག་རྟེན་ཆོས་མཆོག་གོ་ཞེ་ན། རྒྱལ་པོ་སྲས་དང་གང་སྤེལ་གཉིས་ཀྱིས་མཐོང་ལམ་གྱི་སྦྱོར་བ་ཆོས་མཆོག་ལ་བཤད་པས་ན་དེ་མཐོང་ལམ་གྱི་སྦྱོར་བར་རིགས་མོད་ཀྱི། འཇུག་པ་གཟུང་རྟོག་དང་རྫས་འཛིན་རྟོག་པ་གཉིས་འདིའི་སྤང་བྱ་ལ་སྦྱར་བ་ནི་མི་རིགས་ཏེ། མཐོང་ལམ་གྱི་གནས་སྐབས་སུ་སྤོང་བར་བཤད་པའི་ཕྱིར་ཏེ། མཐོང་ཞེས་བྱ་དང་སྒོམ་པ་ཞེས། ། བྱ་བའི་ལམ་ནི་སོ་སོ་ལ། །
རྣམ་པར་རྟོག་པ་རྣམ་བཞི་ཡི། ། གཉེན་པོ་རྣམ་པ་བཞི་དང་ནི། ། ཞེས་འབྱུང་བས་སོ། ། ཇི་ལྟར་ན་གཉེན་པོ་རྣམ་པ་བཞིར་དབྱེ་ཞེ་ན། གཟུང་རྟོག་གཉིས་ཀྱི་གཉེན་པོ་ལ་བར་ཆད་མེད་ལམ་དང༌། རྣམ་གྲོལ་ལམ་གཉིས། འཛིན་རྟོག་གཉིས་ཀྱི་གཉེན་པོ་ཡང་བར་ཆད་མེད་ལམ་དང༌། རྣམ་གྲོལ་ལམ་གཉིས་ཏེ་བཞིའོ། ། བར་ཆད་མེད་ལམ་གཉིས་ནི་སྤང་བྱ་གཟུང་རྟོག་དང་འཛིན་རྟོག་གཉིས་ཀྱི་དབྱེ་བས་གཉིས་སུ་ཕྱེ་བ་ཡིན་གྱི་རྫས་ཐ་དད་པ་གཉིས་ནི་མ་ཡིན་ནོ། ། རྣམ་གྲོལ་ལམ་གཉིས་ཀྱང་སྤང་བྱའི་དབྱེ་བས་གཉིས་སུ་སྨྲོས་ཀྱི་རྫས་ཐ་དད་པ་གཉིས་ནི་མ་ཡིན་ནོ། །
རྩ་བའི་དགོངས་པ་ནི་འདི་ཉིད་དུ་ཤེས་པར་བྱའོ། ། གཞན་དག་གིས་ནི་ཁོ་བོའི་ལེགས་བཤད་ལ་རྐུ་འཕྲོག་སློང་གསུམ་བྱེད་པར་ཟད་དོ། ། དྲི་མ་ཟད་དང་མི་སྐྱེ་བའི། ། ཞེས་སོགས་ཀྱི་དོན་ལ། ཆོས་ཀྱི་སྐུ་ཆོས་ཅན། བྱང་ཆུབ་ཆེན་པོ་ཡིན་ཞེས་བརྗོད་དེ། དྲི་མ་ཟད་པ་དང་མི་སྐྱེ་བའི་ཡེ་ཤེས་བརྙེས་པའི་ཕྱིར། ཇི་ལྟར་ན་དྲི་མ་ཟད་པ་དང་སྐྱེ་བ་མེད་ཅེ་ན། གཉིས་པོ་དེ་དག་གི་གཏན་ཚིགས་རིམ་བཞིན་དུ། ཟད་མེད་སྐྱེ་མེད་ཕྱིར་ཞེས་པ་ནི་རིམ་པ་བཞིན་དུ་ཤེས་པར་བྱའོ། །
གལ་ཏེ་དྲི་མ་ཟད་པའི་སྒྲུབ་བྱེད་དུ་ཟད་པ་མེད་པའི་ཕྱིར་ཞེས་རྟགས་སུ་བཀོད་པ་ནི་འགལ་བ་ཁོ་ནའོ་ཞེ་ན། འདིར་ཟད་ཅེས་པ་ནི་གདོད་མ་ནས་ཟད་ཅེས་པའི་དོན་ཡིན་པས་གདོད་མ་ནས་ཟད་པ་དང་ཟད་པ་མེད་པ་གཉིས་དོན་གཅིག་པའི་ཕྱིར་མི་འགལ་ལོ། ། འགོག་པ་མེད་པའི་རང་བཞིན་ལ། ། ཞེས་སོགས་ཀྱི་དོན་ལ། མཐོང་ཞེས་བྱ་བའི་ལམ་གྱིས་ནི། ། རྣམ་པར་རྟོག་རིགས་ཅི་ཞིག་ཟད། ། སྐྱེ་མེད་རྣམ་པ་ཅི་ཞིག་འཐོབ། ། ཅེས་གསུངས་པ་ལྟར། ངེས་འབྱེད་ཆ་མཐུན་ལམ་གྱིས་ནི། ། ཞེས་པ་དང༌།
སྒོམ་ཞེས་བྱ་བའི་ལམ་གྱིས་ནི། ། རྣམ་པར་རྟོག་རིགས་ཅི་ཞིག་ཟད། ། ཅེས་སོགས་ཀྱང་ཐོབ་ལ། འདིར་མཐོང་ལམ་ལ་སྦྱོར་བ་ནི་མཐོང་ལམ་རྩེ་སྦྱོར་སྟོན་པའི་སྐབས་ཡིན་པས་དེའི་དབང་དུ་བྱས་སོ། ། རྣལ་འབྱོར་གྱི་ས་བཞི་ལ་གང་ཟག་གི་བདག་མེད་རྟོགས་པའི་རྣལ་འབྱོར་གྱི་ས་དང༌། གཟུང་བ་རང་བཞིན་མེད་པར་རྟོགས་པའི་རྣལ་འབྱོར་གྱི་ས་དང༌། འཛིན་པ་རང་བཞིན་མེད་པར་རྟོགས་པའི་རྣལ་འབྱོར་གྱི་ས་དང༌། གཟུང་འཛིན་གཉིས་མེད་རྟོགས་པའི་རྣལ་འབྱོར་གྱི་སའོ། ། ཅིའི་ཕྱིར་བཞིར་བཞག་ཅེ་ན། ལམ་གྱི་མི་མཐུན་ཕྱོགས་ལ་སྤང་བྱ་དང་སྤང་བྱའི་ས་བོན་གཉིས་སུ་རྣམ་པར་ཕྱེ་བས་སྤང་བྱ་མངོན་འགྱུར་གྱི་གཉེན་པོར་རྣལ་འབྱོར་གྱི་ས་དང་པོ་གསུམ་དང༌།
ས་བོན་གྱི་གཉེན་པོར་རྣལ་འབྱོར་གྱི་ས་ཐ་མ་བཞག་གོ ། མངོན་འགྱུར་ལ་ཡང་གཉིས་ཏེ། ཉོན་སྒྲིབ་དང་ཤེས་སྒྲིབ་བོ། ། ཉོན་སྒྲིབ་ཀྱི་གཉེན་པོར་ནི་གང་ཟག་གི་བདག་མེད་རྟོགས་པའི་རྣལ་འབྱོར་གྱི་སའོ། ། ཤེས་སྒྲིབ་ལ་ཡང་གཉིས་ཏེ། ཤེས་སྒྲིབ་གཟུང་རྟོག་དང་འཛིན་རྟོག་གོ ། གཟུང་རྟོག་གི་གཉེན་པོར་གཟུང་བ་རང་བཞིན་མེད་པར་རྟོགས་པའི་རྣལ་འབྱོར་གྱི་ས་དང༌། འཛིན་རྟོག་གི་གཉེན་པོར་འཛིན་པ་རང་བཞིན་མེད་པར་རྟོགས་པའི་རྣལ་འབྱོར་གྱི་སའོ། ། ས་བཞི་པོ་ཡི་རིམ་པ་ཡང་ཉོན་མོངས་པའི་གཉེན་པོར་ཐོག་མར་གང་ཟག་གི་བདག་མེད་རྟོགས་པའི་རྣལ་འབྱོར་གྱི་ས་བསྒོམ་ལ། དེ་ནས་རགས་པ་དང་ཕྲ་བའི་རབ་ཏུ་དབྱེ་བས་ངེས་པ་འདྲེན་ཚུལ་ལ་ལྟོས་ནས་གཟུང་བ་རང་བཞིན་མེད་པ་དང་འཛིན་པ་རང་བཞིན་མེད་པར་རྟོགས་པའི་རྣལ་འབྱོར་གྱི་ས་རིམ་པ་བཞིན་དུ་བསྒོམ་མོ། །
དེ་དག་གིས་སྤང་བྱ་མངོན་འགྱུར་བ་སྤངས་ནས་ས་བོན་གྱི་གཉེན་པོར་རྣལ་འབྱོར་གྱི་ས་ཐ་མ་བསྒོམ་མོ། ། གང་ཟག་གི་བདག་མེད་རྟོགས་པའི་རྣལ་འབྱོར་གྱི་ས་ཡང་གཉིས་ཏེ། རང་རྒྱུད་ཁོ་ན་ལ་དམིགས་ནས་གང་ཟག་གི་བདག་མེད་པར་བསྒོམ་པ་དང༌། རང་གཞན་གཉིས་ཀའི་རྒྱུད་ལ་དམིགས་ནས་གང་ཟག་གི་བདག་མེད་པར་མཉམ་པ་ཉིད་དུ་བསྒོམ་པའོ། ། དང་པོ་ནི་ཉན་ཐོས་ཀྱི་སྒོམ་ཚུལ་ཡིན་ལ། ཐ་མ་ནི་བྱང་ཆུབ་སེམས་དཔས་གང་ཟག་གི་བདག་མེད་སྒོམ་ཚུལ་ལོ། ། འདིར་གང་ཟག་ནི་ལྷན་སྐྱེས་ཀྱི་ངར་འཛིན་གྱིས་བློས་ཕུང་པོ་ལ་བརྟེན་ནས་བཏགས་པའོ། ། དེ་ཉིད་བཏགས་པ་ཙམ་ཉིད་ཀྱི་ངོ་བོ་ཉིད་ཀྱིས་མེད་པ་ནི་གང་ཟག་གི་བདག་མེད་པའོ། ། གལ་ཏེ་གང་ཟག་ངོ་བོ་ཉིད་ཀྱིས་ཡོད་པར་ལྟ་ན་ནི་བདག་འཛིན་གྱི་འཆིང་བས་ཡོངས་སུ་འཆིང་བར་འགྱུར་ལ། བཏགས་པ་ཙམ་ཡང་མེད་ན་གང་ཟག་འདི་ནི་སྐྱོན་དང་ལྡན་ནོ། །
གང་ཟག་འདི་ནི་ཡོན་ཏན་དང་ལྡན་ནོ་ཞེས་སོ་སོར་བཞག་ཏུ་མེད་པར་འགྱུར་རོ། ། སློབ་དཔོན་དབྱིག་གཉེན་གྱིས། བདག་ཡོད་ཉིད་དུ་ཁས་བླངས་ན། ། ལྟ་བའི་མཆེ་བས་སྨྲས་པར་འགྱུར། ། བཏགས་པའང་མེད་པར་འགྱུར་འོང་བས། ། མེད་ཉིད་ཅེས་ཀྱང་མ་གསུངས་སོ། ། ཞེས་གསུངས་པ་ལྟར་རོ། ། གཟུགས་སོགས་ཀྱི་ཆོས་རང་བཞིན་མེད་པ་ནི་ཆོས་ཀྱི་བདག་མེད་པའི་དོན་ནོ། ། རང་བཞིན་གྱི་སྒྲ་འཇུག་པ་ཡང་རྣམ་པ་གཉིས་ཏེ། སྟོང་པ་ཉིད་ལ་རང་བཞིན་དུ་བརྗོད་པ་དང༌།
ཡུལ་གྱི་གནས་ཚུལ་ལ་ཡོད་པ་ལ་རང་བཞིན་གྱི་སྒྲ་བརྗོད་པའོ། ། གང་མེད་པ་བརྗོད་པའི་རང་བཞིན་ནི་ཕྱི་མ་ཉིད་དོ། ། གལ་ཏེ་གཟུང་འཛིན་གཉིས་ཀ་གཅིག་ཆར་དུ་རང་བཞིན་མེད་པར་བསྒོམ་པ་མིན་ནམ། ཅིའི་ཕྱིར་ཐོག་མར་གཟུང་བ་རང་བཞིན་མེད་པ་ལ་ངེས་པ་དྲངས་ནས་ཕྱིས་འཛིན་པ་རང་བཞིན་མེད་པ་ལ་ངེས་པ་འདྲེན་ཞེ་ན། གཉིས་ཀ་རང་བཞིན་མེད་པར་གཅིག་ཆར་དུ་བསྒོམ་ཡང༌། གཟུང་བ་རང་བཞིན་མེད་པ་དང༌། འཛིན་པ་རང་བཞིན་མེད་པར་རྟོགས་པ་གཉིས་ལས་དང་པོ་ལ་ངེས་པར་འདྲེན་པ་སླ་ལ། འཛིན་པ་རང་བཞིན་མེད་པ་ལ་ངེས་པ་འདྲེན་པ་དཀའ་བ་སྟེ། གཟུང་བ་ནི་རགས་ལ་འཛིན་པ་ནི་ཕྲ་བའི་ཕྱིར་རོ། ། ས་བཞི་པོ་འདི་དག་ཇི་ལྟར་ཡོངས་སུ་བསྒོམ་ཞེ་ན།
ཐོག་མར་ཐོས་བསམ་གྱིས་ཡོངས་སུ་གཟུང་བའི་དོན་ལ་བསམ་བྱུང་གི་རིགས་པས་སྒྲོ་འདོགས་ཡོངས་སུ་བཅད་ནས་སྒོམ་བྱུང་གི་ཤེས་རབ་དང་ཏིང་ངེ་འཛིན་ཟུང་འབྲེལ་དུ་བསྒོམ་པའི་སྒོ་ནས་གོམས་པར་བྱེད་པ་ཡིན་ནོ། ། དེ་ལ་ཏིང་ངེ་འཛིན་གྱིས་ནི་དམིགས་པ་ལ་སེམས་འཛིན་པར་བྱེད་པ་ཡིན་ལ། ཤེས་རབ་ཀྱིས་ནི་ཏིང་ངེ་འཛིན་གྱིས་ཡོངས་སུ་གཟུང་བའི་དོན་ཇི་ལྟ་བ་བཞིན་དུ་ཡོངས་སུ་ཤེས་པར་བྱེད་པའོ། ། དེ་ལ་ཐོས་བསམ་གྱི་བློ་ནི་རྟའི་དཀྱུས་ས་བསྟན་པ་ལྟར་ཡིན་ལ། སྒོམ་བྱུང་ནི་དཀྱུས་ས་བསྟན་ནས་དེ་ལ་ཐོགས་མེད་དུ་རྒྱུག་པ་བཞིན་ནོ། ། རྣལ་འབྱོར་གྱིས་སྒོམ་པའི་ཚེ་སྟོང་པ་ཉིད་ཀྱི་དམིགས་རྣམ་ཡོངས་འཛིན་དགོས་ཏེ། སྟོང་པ་ཉིད་ཀྱི་དམིགས་རྣམ་གསལ་བ་མེད་པར་ཡིད་ལ་མི་བྱེད་པ་ཙམ་གྱིས་སྒྲིབ་གཉིས་ཀྱི་ས་བོན་འཇོམས་མི་ནུས་པའི་ཕྱིར་ཏེ། སྟོང་ཉིད་རྟོགས་པའི་ལྷག་མཐོང་དང་བྲལ་བའི་ཕྱིར་ཏེ། ཇི་སྐད་དུ། སྟོང་པ་ཉིད་དང་བྲལ་བའི་སེམས། །
འགག་པ་སླར་ཡང་སྐྱེ་འགྱུར་ཏེ། ། འདུ་ཤེས་མེད་པའི་སྙོམས་འཇུག་བཞིན། ། ཞེས་སོ། ། སློབ་དཔོན་འདིས་ནི་ལྟ་བས་ཀྱང་སྣང་བ་ལ་དམིགས་ནས་སྒྲོ་འདོགས་གཅོད་དགོས་ལ། སྒོམ་པས་ཀྱང་སྣང་བ་ལ་དམིགས་ནས་བསལ་བཞག་སྤངས་ཏེ་སྒོམ་པར་བྱེད་པས་ན་མཉམ་གཞག་སྣང་བཅས་སུ་བཞེད་དོ། ། སྦྱིན་པ་ལ་སོགས་རེ་རེ་ནི། ། ཞེས་སོགས་ཀྱི་དོན་ལ། མཐོང་ལམ་རྩེ་སྦྱོར་གྱི་ངོ་བོ་ནི། ། སྐད་ཅིག་གཅིག་པའི་བཟོད་པ་ཡིས། ། ཞེས་པས་བསྟན་ལ།
སྦྱིན་པ་ལ་སོགས་རེ་རེ་ནི། ། དེ་དག་ཕན་ཚུན་བསྡུས་པ་གང༌། ། ཞེས་པས་ནི་མཉམ་གཞག་གིས་དྲངས་པའི་རྗེས་ཐོབ་ཀྱི་སྤྱོད་པ་སྦྱིན་སོགས་རེ་རེར་དྲུག་ཚན་དྲུག་གི་རྣམ་པ་སོ་དྲུག་ཏུ་ཕྱེ་བ་ཉིད་བསྟན་ཏོ། ། ཇི་ལྟར་ན་དྲུག་ཚན་དྲུག་ཏུ་འགྱུར་ཞེ་ན། སྦྱིན་སོགས་རེ་རེ་ལ་བསྡུ་བྱ་ལྔ་ལྔ་དང༌། བསྡུ་བྱེད་རེ་རེ་དང་དྲུག་དྲུག་ཏུ་འབུམ་ལས་བཤད་དོ། ། བསྡུ་བྱེད་རེ་རེ་ལ་བསྡུ་བྱ་དྲུག་དྲུག་ཏུ་འཆད་པ་ནི་མདོའི་དོན་མ་ཡིན་ནོ། ། མདོ་ལས་ཤེས་རབ་ཀྱི་ཕར་ཕྱིན་གྱིས་བསྡུས་པའི་བསམ་གཏན་གྱི་ཕར་ཕྱིན་ལ་སེང་གེ་རྣམ་བསྒྱིངས་དང་ཐོད་རྒལ་གྱི་ཏིང་ངེ་འཛིན་གཉིས་སུ་བཤད་དོ། ། དེ་ལ་སེང་གེ་རྣམ་བསྒྱིངས་ནི། དེ་ནས་སེང་གེ་རྣམ་བསྒྱིངས་པའི། །
ཏིང་ངེ་འཛིན་ལ་སྙོམས་ཞུགས་ནས། ། ཞེས་པས་བསྟན་ཏོ། ། འདིར། རྟེན་ཅིང་འབྲེལ་འབྱུང་ལུགས་མཐུན་དང༌། ། ལུགས་མི་མཐུན་ལ་རྟོག་པར་བྱེད། ། ཅེས་པའི་ཚིག་རྐང་པ་གཉིས་གསུངས་པ་ནི་འཕགས་པ་གྲོལ་སྡེའི་གཞུང་དང་ཉི་ཁྲི་ལེ་བརྒྱད་གཉིས་ལས་འབྱུང་བ་ལྟར་སློབ་དཔོན་གྱིས་ཀྱང་བཀོད་པ་ཡིན་ལ། འབུམ་དང་ད་ལྟར་གྱི་ཉི་ཁྲི་སོགས་ཤེར་ཕྱིན་གྱི་མདོ་གཞན་ལ་ནི་གཏན་ནས་མེད་དོ། ། འདིའི་སེང་གེ་རྣམ་བསྒྱིངས་སློབ་དཔོན་གྱིས་ཀྱང་སྒོམ་ལམ་དུ་བཞེད་དེ། འདིའི་མཚམས་སྦྱར་དུ་དེ་ལ་དབང་དུ་བྱ་བའི་ཕྱིར་ཏེ། དེ་ཉིད་ཡང་དང་ཡང་དུ་སྒོམ་པར་བྱེད་དོ་ཞེས་གསུངས་པས་སོ། །
ཡང་དང་ཡང་དུ་ཞེས་ཟློས་པའི་སྒྲ་གསུངས་པས་ནི་སྒོམ་པའི་ལམ་དུ་གསལ་བར་བྱས་སོ། ། འོ་ན་ཐོད་རྒལ་གྱི་མཚམས་སྦྱར་དུ་དེ་ལྟར་མཐོང་བའི་ལམ་བརྗོད་ནས་ཞེས་གསུངས་པས་རྟེན་འབྲེལ་ལ་རྟོག་པ་ཡན་ཆད་མཐོང་ལམ་དུ་གཏོགས་པར་བཤད་པ་མིན་ནམ་ཞེ་ན། དེ་ལྟར་མཐོང་བའི་ལམ་གྱི་ཁྱད་པར་གྱི་ལམ་དང་བཅས་པ་བརྗོད་ཟིན་ནས་ཞེས་པའི་དོན་དུ་བཤད་པར་བྱ་བ་ཡིན་པས་ན་སྐྱོན་མེད་དོ། ། མངོན་པ་ཀུན་ལས་བཏུས་ལས། ལམ་འོག་མ་འོག་མའི་ཁྱད་པར་གྱི་ལམ་གོང་མ་གོང་མ་རྣམས་སུ་བཤད་པ་ལྟར་རོ། ། དེས་ན་སྒོམ་པའི་རིམ་པ་ནི། ། དེ་ནས་སེང་གེ་རྣམ་བསྒྱིངས་པའི། ། ཞེས་སོགས་ཀྱི་ཚིག་རྐང་གཉིས་ཀྱིས་ནི་མཉམ་གཞག་སེང་གེ་རྣམ་བསྒྱིངས་བསྟན་ལ། རྟེན་ཅིང་འབྲེལ་འབྱུང་ཞེས་སོགས་ཀྱི་ཚིག་རྐང་པ་གཉིས་ཀྱི་དོན་དེའི་རྗེས་ཐོབ་བསྟན་ཏོ། ། དེ་ནས།
འགོག་དང་བཅས་པའི་སྙོམས་འཇུག་དགུར། ། ཞེས་སོགས་ཀྱིས་ནི་ཐོད་རྒལ་གྱི་ངོ་བོ་མཉམ་གཞག་དང་རྗེས་ཐོབ་སྤེལ་ནས་བསྒོམ་པ་བསྟན་ཏོ། ། རྟེན་འབྲེལ་གྱི་དོན་གཏན་ལ་དབབ་པ་ལ་རྟེན་འབྲེལ་ནི་གཉིས་ཏེ། ཀུན་ནས་ཉོན་མོངས་ཀྱི་རྟེན་འབྲེལ་དང༌། རྣམ་བྱང་གི་རྟེན་འབྲེལ་ལོ། ། དང་པོ་ལ་བཞི་སྟེ། ཡན་ལག་སོ་སོའི་ངོ་བོ་ངོས་གཟུང༌། སྔ་མ་ལས་ཕྱི་མ་འབྱུང་བའི་ཚུལ། ཡན་ལག་གི་ས་མཚུངས་དཔྱད་པ། སྐྱེ་བ་དུ་ཞིག་གིས་རྫོགས་པའི་ཚུལ།
དང་པོ་ལ་མ་རིག་པའི་ངོ་བོ་ནི་ཡུལ་ལ་མི་གསལ་བའི་རྣམ་པས་འཇུག་པའི་སེམས་བྱུང་ཡུལ་གྱི་གནས་ཚུལ་དང་མི་མཐུན་པར་འཇུག་པའོ། ། ཡན་ལག་བཅུ་གཉིས་ཀྱི་ཡ་གྱལ་དུ་སྨྲོས་པའི་མ་རིག་པ་ནི་མཐོང་སྤང་གི་མ་རིག་པ་ཡིན་ནམ། སྒོམ་སྤང་གི་མ་རིག་པ་ཡིན་ཞེ་ན། དོན་གསང་རྣམ་པར་བཤད་པ་ལས། མཐོང་སྤང་ཁོ་ནར་འདོད་དེ། ཡང་སྲིད་འཕེན་བྱེད་ཡིན་པའི་ཕྱིར་དང༌། འཕགས་པ་ལ་ཡང་སྲིད་འཕེན་བྱེད་མེད་པའི་ཕྱིར་ཏེ། རྟེན་འབྲེལ་གྱི་མདོ་འགྲེལ་ལས། བདེན་པ་མཐོང་ལ་འཕེན་བྱེད་མེད། ། ཅེས་གསུངས་པའི་ཕྱིར་ཞེས་འདོད་དོ། །
ཡང་འགའ་ཞིག་གིས་རྣམ་སྨིན་གྱི་ཕུང་པོ་ཐམས་ཅད་ཀྱི་སྤྱིའི་རྐྱེན་ཡིན་པའི་ཕྱིར་དང༌། ཉོན་མོངས་པ་ཅན་གྱི་ཡིད་ཀྱི་འཁོར་དུ་འབྱུང་བའི་མ་རིག་པ་ཡིན་པའི་ཕྱིར་སྒོམ་སྤང་ཁོ་ནའོ་ཞེས་སོ། ། ཡིད་ཀྱི་རྣམ་ཤེས་ཀྱི་འཁོར་དུ་བྱུང་བའི་མ་རིག་པ་ཡང་ཡན་ལག་བཅུ་གཉིས་ཀྱི་མ་རིག་པས་བསྡུས་པའི་ཕྱིར་དང༌། ལས་འབྲས་ལ་རྨོངས་པའི་མ་རིག་པས་ངན་སོང་དུ་འཕེན་པར་བྱེད་པ་ཡིན་པའི་ཕྱིར་སྒོམ་སྤང་ཁོ་ནར་འདོད་པ་ཡང་མི་རིགས་ལ། མཐོང་སྤང་ཁོ་ནར་འདོད་པ་ཡང་མི་རིགས་ཏེ། ལྷན་སྐྱེས་ཀྱི་མ་རིག་པའི་ཆར་གྱུར་པའི་ཡང་སྲིད་འཕེན་བྱེད་ཡང་ཡོད་པ་ཡིན་པའི་ཕྱིར། རྣལ་འབྱོར་སྤྱོད་པའི་ས་ལས། རྒྱུན་དུ་ཞུགས་པས་ཡན་ལག་དུ་སྤངས་ཤེ་ན། ཐམས་ཅད་ཀྱི་ཕྱོགས་གཅིག་སྟེ། གང་ཡང་རིལ་གྱིས་སྤངས་པ་ནི་མ་ཡིན་ནོ་ཞེས་གསུངས་པ་ལྟར་མཐོང་སྤང་དང་སྒོམ་སྤང་གཉིས་ཀ་ཡོད་པར་རིགས་སོ། །
ལུང་གི་དོན་ནི་ཡན་ལག་བཅུ་གཉིས་ལ་མཐོང་སྤང་གི་ཆ་དང་སྒོམ་སྤང་གི་ཆ་གཉིས་གཉིས་ཡོད་པས་རྒྱུན་དུ་ཞུགས་པས་མཐོང་སྤང་གི་ཆ་དེ་སྤངས་ཀྱི་སྒོམ་སྤང་གི་ཆ་ནི་སྤངས་པ་མ་ཡིན་ནོ་ཞེས་པའི་དོན་ནོ། ། འདུ་བྱེད་ནི་ཡང་སྲིད་འཕེན་པར་བྱེད་པའི་ཟག་པ་དང་བཅས་པའི་ལས་སོ། ། རྣམ་པར་ཤེས་པའི་རྟེན་འབྲེལ་ནི་རྟེན་འབྲེལ་ལ་རྒྱུའི་ཆ་དང་འབྲས་བུའི་ཆ་གཉིས་སུ་རྣམ་པར་གཞག་པ་ལས། རྣམ་པར་ཤེས་པ་ཚོགས་དྲུག་ཏུ་སྨྲ་བ་ལྟར་ན་འབྲས་བུའི་ཁོངས་སུ་གཏོགས་པར་བཞེད་པས་སྐྱེ་གནས་སུ་འཇུག་པ་ན་དང་པོར་མའི་མངལ་དུ་གྲུབ་པའི་རྣམ་པར་ཤེས་པ་ལ་འདོད་དོ། ། རྣམ་པར་ཤེས་པ་ཚོགས་བརྒྱད་དུ་སྨྲ་བ་ལྟར་ན་རྣམ་པར་ཤེས་པའི་རྟེན་འབྲེལ་རྒྱུ་འབྲས་གཉིས་ལས་རྒྱུའི་ཆར་གཏོགས་པར་བཞེད་པས་འདུ་བྱེད་ཀྱི་རྟེན་འབྲེལ་གྱིས་བསྒོས་པའི་ལས་ཀྱི་བག་ཆགས་ཡོངས་སུ་འཛིན་པར་བྱེད་པ་ཀུན་གཞིའི་རྣམ་ཤེས་སོ། ། མིང་གཟུགས་ཀྱི་རྟེན་འབྲེལ་ནི་ཚོགས་དྲུག་ཏུ་སྨྲ་བ་ལྟར་ན་མིང་གཟུགས་ཀྱི་རྟེན་འབྲེལ་ནི་ཉིང་མཚམས་སྦྱོར་བའི་སྐད་ཅིག་གཉིས་པར་ཕུང་པོ་ལྔ་གྲུབ་པའོ། ། ཚོགས་བརྒྱད་དུ་སྨྲ་བ་ལྟར་ན་མིང་གཟུགས་ཀྱི་རྟེན་འབྲེལ་གཉིས་ཉིང་མཚམས་སྦྱོར་བའི་དང་པོར་འདོད་དོ། ། སྐྱེ་མཆེད་ཀྱི་རྟེན་འབྲེལ་ནི་མིང་གཟུགས་ཀྱི་རྟེན་འབྲེལ་ཡོངས་སུ་སྨིན་པ་ལས་མིག་ལ་སོགས་པའི་དབང་པོ་རྣམས་ཚང་བར་འདོད་པས་སོ། ། རེག་པའི་རྟེན་འབྲེལ་ནི་སྐྱེ་མཆེད་དྲུག་ཡུལ་དང་ཡུལ་ཅན་ཕྲད་པ་ལས་ཡུལ་ཡོངས་སུ་གཅོད་པར་བྱེད་པའོ། ། ཚོར་བ་ནི་རག་པས་ཡོངས་སུ་གཅོད་པ་བཞིན་རྣམ་སྨིན་ཉམས་སུ་མྱོང་བའོ། །
སྲེད་པ་ནི་ཚོར་བ་བདེ་སྡུག་ལ་བླང་དོར་དུ་ཆགས་པའོ། ། ལེན་པ་ནི་ཚོར་བ་བདེ་སྡུག་གི་རྒྱུ་ཡོངས་སུ་ཚོལ་བར་འདུན་པའི་འདོད་ཆགས་སོ། ། སྲེད་པ་དང་ལེན་པ་ལ་ཁྱད་པར་ཅི་ཡོད་ཅེ་ན། བཤད་སྦྱར་ལས། སྤྱིར་ཡང་སྲིད་མངོན་པར་འདོད་པ་ནི་སྲེད་པ་ཡིན་ལ། ཡང་སྲིད་བྱེ་བྲག་ཅན་མངོན་པར་འདོད་པ་ནི་ལེན་པའོ་ཞེས་བཤད་དོ། ། འཇུག་པའི་རང་འགྲེལ་ལས། ཡང་སྲིད་མངོན་པར་འདོད་པ་ནི་སྲེད་པ་ཡིན་ལ། དེ་ཉིད་འཕེལ་བ་ནི་ལེན་པའོ་ཞེས་གསུངས་སོ། ། སྲིད་པའི་རྟེན་འབྲེལ་ནི་རྣམ་ཤེས་ཚོགས་བརྒྱད་དུ་སྨྲ་བ་ལྟར་ན་སྔར་གྱི་ཀུན་གཞི་ལ་བསྒོས་པའི་བག་ཆགས་སྲེད་པས་གསོས་བཏབ་ནས་ལས་ཀྱི་བག་ཆགས་འབྲས་བུ་མྱུར་དུ་འབྱིན་པའི་ནུས་པ་མཐུ་ལྡན་དུ་གྱུར་པས་སོ། །
རྣམ་ཤེས་ཚོགས་དྲུག་ཏུ་སྨྲ་བ་ལྟར་ན་ཡང་སྲིད་འཕེན་བྱེད་ཀྱི་ལས་གསར་དུ་བསག་པའོ། ། སྐྱེ་བ་ནི་རྣམ་པར་ཤེས་པ་མའི་མངལ་དུ་ཞུགས་ནས་ཕུང་པོ་རིམ་གྱིས་གྲུབ་པའོ། ། རྒ་ཤི་ནི་ན་ཚོད་ཡོངས་སུ་གྱུར་པའོ། ། རྒ་བ་ཤི་བ་ཡན་ལག་གཅིག་ཏུ་བྱས་པ་ནི་མ་རྒས་པར་ཤི་བ་ཡང་ཡོད་པའི་ཕྱིར་གཉིས་པོ་ཡན་ལག་གཅིག་ཏུ་བསྡུས་ནས་བསྟན་ནོ། ། མིང་གཟུགས་ཀྱི་རྟེན་འབྲེལ་དང་སྐྱེ་མཆེད་དྲུག་གི་སྔ་ཕྱི་རིམ་ཅན་དུ་བཞག་ནས་ཡན་ལག་སོ་སོར་བཞག་པ་མི་རིགས་ཏེ། རྫུས་སྐྱེས་ལ་མིང་གཟུགས་ཀྱི་རྟེན་འབྲེལ་དང་སྐྱེ་མཆེད་དྲུག་གི་རྟེན་འབྲེལ་ལྷན་ཅིག་ཏུ་འབྱུང་བའི་ཕྱིར་ཞེ་ན། མིང་གཟུགས་དང་སྐྱེ་མཆེད་དྲུག་སྔ་ཕྱི་རིམ་ཅན་དུ་བྱས་པ་ནི་མངལ་སྐྱེས་ཀྱི་དབང་དུ་བྱས་པ་ཡིན་ནོ། ། ཡན་ལག་སོ་སོའི་ངོས་འཛིན་ཚུལ་བསྟན་ཟིན་ཏོ། ། གཉིས་པ་ཡན་ལག་སྔ་མ་ལས་ཕྱི་མ་འབྱུང་བའི་ཚུལ་ལ། མ་རིག་པས་ཀུན་ནས་བསླངས་ནས་ཡང་སྲིད་འཕེན་བྱེད་ཀྱི་ལས་གསོག་པར་བྱེད་པའོ། །
ལས་ནི་ཉོན་མོངས་པ་དུག་གསུམ་ཆར་གྱིས་ཀུན་ནས་སློང་ཡང་མ་རིག་པ་ཁོ་ན་ཀུན་སློང་དུ་བཞག་པའི་དོན་ནི་རྟེན་འབྲེལ་གྱི་ཡན་ལག་ཕྱི་མ་ཐམས་ཅད་དྲི་མ་ཅན་དུ་བྱེད་པ་ནི་མ་རིག་པ་ཁོ་ནའི་བྱེད་པ་ཡིན་པའི་ཕྱིར་དང༌། ཁོང་ཁྲོ་ནི་བསོད་ནམས་དང་མི་གཡོ་བའི་ལས་ཀྱི་ཀུན་སློང་དུ་མེད་པའི་ཕྱིར་དང༌། འདོད་པའི་ཡོན་ཏན་ལ་མངོན་པར་ཞེན་པའི་སྲེད་པ་ཡང་ལས་དེ་གཉིས་ཀྱི་ཀུན་སློང་དུ་རྗེས་སུ་མི་འགྲོ་བའི་ཕྱིར་རོ། ། འདུ་བྱེད་ཀྱི་རྟེན་འབྲེལ་ལས་རྣམ་པར་ཤེས་པའི་རྟེན་འབྲེལ་འབྱུང་སྟེ། རྟེན་འབྲེལ་ལ་རྒྱུ་དང་འབྲས་བུའི་ཆ་གཉིས་སུ་རྣམ་པར་གཞག་པ་ལས་འབྲས་བུའི་ཆ་བཟུང་ན་འདུ་བྱེད་ནི་རྣམ་ཤེས་སྐྱེ་གནས་སུ་འཕེན་པར་བྱེད་པའི་ཕྱིར་རོ། ། རྒྱུའི་ཆ་གཟུང་ན་ཡང་སྲིད་ཀྱི་བག་ཆགས་དང་ལྡན་པར་སྐྱེད་བྱེད་ཡིན་པའི་ཕྱིར་རོ། ། རྣམ་པར་ཤེས་པའི་རྟེན་འབྲེལ་ལས་ནི་མིང་གཟུགས་ཀྱི་རྟེན་འབྲེལ་འབྱུང་སྟེ། རྣམ་པར་ཤེས་པ་འབྲས་བུའི་ཆ་བཟུང་ན་རྣམ་པར་ཤེས་པ་མའི་མངལ་དུ་ཞུགས་པ་ལས་མིང་གཟུགས་རིམ་གྱིས་གྲུབ་པ་ཡིན་ལ། རྣམ་པར་ཤེས་པ་རྒྱུའི་ཆ་ལ་བཟུང་ན་ཀུན་གཞི་ལས་བག་ཆགས་ཅན་གྱི་མིང་གཟུགས་འབྱུང་བ་ཡིན་ནོ། ། མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག་འབྱུང་སྟེ།
མིང་གཟུགས་འཕེལ་བ་ལས་མིག་སོགས་སྐྱེ་མཆེད་དྲུག་ཏུ་ཚང་བར་འགྲུབ་པའི་ཕྱིར་རོ། ། ལུས་དང་ཡིད་ཀྱི་སྐྱེ་མཆེད་གཉིས་སྔར་རྣམ་ཤེས་ཀྱི་རྟེན་འབྲེལ་དང༌། མིང་གཟུགས་ཀྱི་རྟེན་འབྲེལ་གྱི་དུས་སུ་ཡོད་ཀྱང༌། འདིར་སྐྱེ་མཆེད་དྲུག་ཚང་བར་གྲུབ་པའི་སྐབས་འདིར་སྐྱེ་མཆེད་དྲུག་གི་རྟེན་འབྲེལ་དུ་བསྟན་ཏོ། ། སྐྱེ་མཆེད་དྲུག་གི་རྐྱེན་གྱིས་རེག་པར་འབྱུང་སྟེ། ཡུལ་དབང་རྣམ་ཤེས་གསུམ་འདུས་པ་ལས་ཡུལ་ཡོངས་སུ་གཅོད་པའི་རེག་པ་འབྱུང་བའི་ཕྱིར། དེའི་རྐྱེན་གྱིས་ཚོར་བ་འབྱུང་སྟེ། རེག་པས་གཅོད་པ་ལྟར་བདེ་སྡུག་བར་མ་ཉམས་སུ་མྱོང་བའི་ཚོར་བ་འབྱུང་བའི་ཕྱིར། ཚོར་བ་ལས་ནི་སྲེད་པ་འབྱུང་སྟེ། ཚོར་བའི་རྐྱེན་གྱིས་ཚོར་བ་གསུམ་ལ་བླང་དོར་དུ་ཆགས་པ་འབྱུང་བའི་ཕྱིར།
དེ་ལས་ལེན་པ་འབྱུང་སྟེ། ཚོར་བའི་རྒྱུ་ཚོལ་བ་ལ་འདུན་ཅིང་ཆགས་པ་འབྱུང་བས་སོ། ། ལེན་པའི་རྐྱེན་གྱིས་སྲིད་པ་འབྱུང་སྟེ། རྣམ་པར་ཤེས་པ་ཚོགས་དྲུག་ཏུ་སྨྲ་བ་ལྟར་ན་ཡང་སྲིད་དུ་འཕེན་བྱེད་ཀྱི་ལས་གསོག་པའི་ཕྱིར་དང༌། ཚོགས་བརྒྱད་དུ་སྨྲ་བ་ལྟར་ན་ལས་ཀྱི་ནུས་པ་མཐུ་ཅན་དུ་བྱེད་པའི་ཕྱིར། སྲིད་པ་ལས་ནི་སྐྱེ་བ་འབྱུང་སྟེ། སྲིད་པས་ཡང་སྲིད་ཀྱི་འགྲོ་བ་གཞན་འདྲེན་པར་བྱེད་པའི་ཕྱིར་རོ། ། སྐྱེ་བ་ལས་ནི་རྒ་ཤི་འབྱུང་སྟེ། སྐྱེ་བ་ལས་ནི་ཕུང་པོའི་གནས་སྐབས་གཞན་དང་གཞན་དུ་འགྱུར་བའི་ཕྱིར་རོ། ། ཡན་ལག་སྔ་མ་ལས་ཕྱི་མ་འབྱུང་བའི་ཚུལ་བསྟན་ཟིན་ཏོ། །
གསུམ་པ་ཡན་ལག་གི་ས་མཚུངས་དཔྱད་པ་ལ་སྤྱིར་སྐྱེ་གནས་གཅིག་ནས་གཅིག་ཏུ་སྐྱེ་བའི་ཚུལ་ལ་གསུམ་སྟེ། རང་ས་ནས་རང་སར་སྐྱེ་བ་དང༌། འོག་ས་ནས་གོང་སར་སྐྱེ་བ་དང༌། གོང་ས་ནས་འོག་མར་སྐྱེ་བའོ། ། དང་པོ་ལ། འདོད་པ་ནས་ཚེ་འཕོས་ནས་འདོད་པར་སྐྱེ་བའི་ཚུལ་ལ་མ་རིག་པ་དང་ལས་དང་ལས་ཀྱི་རྣམ་པར་སྨིན་པ་ཐམས་ཅད་ས་མཚུངས་པ་ཁོ་ན་སྟེ། འདོད་པར་སྐྱེ་བ་ནི་འདོད་པའི་ལས་ཀྱི་རྒྱུ་ལས་སྐྱེ་བ་ཡིན་ཞིང༌། ལས་དང་རྣམ་པར་སྨིན་པ་ཡང་ས་གཅིག་དགོས་པའི་ཕྱིར་ཏེ། ས་ཐ་དད་ཀྱི་ལས་ཀྱིས་ས་གཞན་གྱི་རྣམ་པར་སྨིན་པ་མི་འགྲུབ་པའི་ཕྱིར་དང༌། གོང་མའི་མ་རིག་པས་འོག་མའི་ལས་སོག་པར་མི་བྱེད་པ་ཡིན་པའི་ཕྱིར་རོ། །
འདི་ཇི་ལྟར་ཤེས་ཤེ་ན། གོང་མའི་མ་རིག་པ་ཐོབ་ན་གོང་མའི་སེམས་ཐོབ་དགོས་པ་ལ། གོང་མའི་སེམས་ཐོབ་པ་ནི་འོག་མ་ལ་འདོད་ཆགས་དང་བྲལ་ཟིན་པའི་ཕྱིར་རོ། ། བསམ་གཏན་དང་པོ་ནས་ཤི་འཕོས་ནས་བསམ་གཏན་དང་པོའི་སྐྱེ་བ་ལ་ཡང་མ་རིག་པ་འོག་མར་གཏོགས་ཏེ། བསམ་གཏན་དང་པོར་སྐྱེ་བའི་རྒྱུ་ནི་རྒྱུ་སྙོམས་འཇུག་གི་བསམ་གཏན་ཡིན་ལ། སྙོམས་འཇུག་གི་བསམ་གཏན་དང་པོར་འཇུག་པ་ནི་དེ་མ་ཐོབ་པ་འཐོབ་པར་བྱ་བའི་ཕྱིར་དུ་འཇུག་ཅིང་མ་རིག་པ་དེའི་ཀུན་སློང་དུ་འགྲོ་དགོས་པའི་ཕྱིར་རོ། ། འདིས་བསམ་གཏན་ལྷག་མ་གསུམ་དང་གཟུགས་མེད་བཞིར་རང་ས་ནས་རང་ས་སྐྱེ་བ་ཐམས་ཅད་རིག་པར་བྱའོ། ། གལ་ཏེ་བསམ་གཏན་གཉིས་པར་སྐྱེ་བའི་ཚེ་འདོད་པའི་སྒོམ་སྤང་གི་མ་རིག་པས་བསམ་གཏན་གཉིས་པར་སྐྱེ་བའི་ལས་ཀྱི་ཀུན་སློང་མི་བྱེད་དེ། བསམ་གཏན་དང་པོ་ཐོབ་པའི་དུས་ནས་སྤངས་ཟིན་པའི་ཕྱིར། གལ་ཏེ་མཐོང་སྤང་གི་མ་རིག་པས་ལས་ཀྱི་ཀུན་སློང་བྱེད་ན་ནི་འདོད་པའི་སར་གཏོགས་པའི་མ་རིག་པས་བསམ་གཏན་གཉིས་པའི་ལས་ཀྱི་ཀུན་སློང་བྱེད་པ་ཡང་སྲིད་དེ།
བྱིས་པ་རྣམས་ཀྱིས་མཐོང་སྤང་ཅུང་ཟད་ཀྱང་མ་སྤངས་པའི་ཕྱིར་ཞེ་ན། འདོད་པ་ལ་འདོད་ཆགས་དང་བྲལ་ཟིན་པའི་དུས་སུ་འདོད་པའི་མཐོང་སྤང་མངོན་གྱུར་གྱི་ནུས་པའང་བཅོམ་ཟིན་པའི་ཕྱིར་རོ། ། གོང་མའི་ས་ལས་མ་ཉམས་པ་དེ་སྲིད་དུ་མངོན་འགྱུར་བ་མི་ལྡང་བ་ཡིན་པའི་ཕྱིར་འདོད་པའི་མ་རིག་པས་བསམ་གཏན་གཉིས་པར་སྐྱེ་བ་ཀུན་སློང་མི་བྱེད་པ་ཁོ་ནའོ། ། འདོད་པ་ནས་བསམ་གཏན་དང་པོར་སྐྱེ་བ་སོགས་འོག་ས་ནས་གོང་སར་སྐྱེ་བ་ཐམས་ཅད་དུ་ཡང་གང་དུ་སྐྱེ་བའི་ས་དེ་ཉིད་ཀྱི་འོག་ས་དེ་ཉིད་དུ་གཏོགས་ཏེ། རྒྱུ་མཚན་སྔར་བཀོད་པ་ལྟར་རོ། ། སྲིད་རྩེ་ནས་ཅི་ཡང་མེད་པའི་སྐྱེ་མཆེད་དུ་སྐྱེ་བ་ལྟ་བུ་གོང་ས་ནས་འོག་སར་སྐྱེ་བ་ཐམས་ཅད་ལ་ཡང་གང་དུ་སྐྱེ་བའི་ས་དེ་ཉིད་ཀྱི་འོག་སར་གཏོགས་ཏེ། སྲིད་རྩེ་ནས་ནམ་མཁའ་མཐའ་ཡས་སྐྱེ་མཆེད་དུ་སྐྱེ་བའི་ཚེ་ནམ་མཁའ་མཐའ་ཡས་སྐྱེ་མཆེད་དུ་སྐྱེ་བའི་རྒྱུ་ནི་ནམ་མཁའ་མཐའ་ཡས་སྐྱེ་མཆེད་ཀྱི་སྙོམས་འཇུག་ཡིན་ལ། དེ་ལ་དང་པོར་འཇུག་པའི་དུས་སུ་སྙོམས་འཇུག་དེ་མ་ཐོབ་པ་འཐོབ་པར་བྱ་བའི་ཆེད་དུ་འཇུག་ཅིང་མ་རིག་པ་ནི་དེའི་ཀུན་སློང་དུ་འགྲོ་དགོས་པའི་ཕྱིར་རོ། ། དེས་ན་འདོད་པའི་ས་མ་གཏོགས་པ་བསམ་གཏན་དང་པོ་ལ་སོགས་པ་ལྷག་མ་རྣམས་སུ་རང་ས་དང་གོང་ས་འོག་ས་གང་དུ་སྐྱེ་ཡང་མ་རིག་པ་གང་དུ་སྐྱེ་བའི་ས་དེ་ཉིད་ཀྱི་འོག་སར་གཏོགས་པར་ངེས་སོ། ། ཁྱད་པར་ནི་འདི་ཡོད་དེ།
གོང་ས་ནས་འོག་སར་སྐྱེ་བ་དང༌། རང་ས་ནས་རང་སར་སྐྱེ་བ་ཐམས་ཅད་དུ་མ་རིག་པ་འཆི་ས་ལ་མི་གཏོགས་པར་སྐྱེ་བ་དེ་ཉིད་ཀྱི་འོག་སར་གཏོགས་པ་སྔར་བཤད་པ་ལྟར་ཡིན་ལ། འོག་ས་ནས་གོང་སར་སྐྱེ་བའི་དུས་སུ་མ་རིག་པ་འཆི་སར་གཏོགས་པ་ཡང་ཡོད་དེ། འདོད་པ་ནས་ཚེ་འཕོས་ནས་བསམ་གཏན་དང་པོར་སྐྱེ་བའི་དུས་སུ་མ་རིག་པ་འཆི་སར་གཏོགས་པ་བཞིན་ནོ། ། འཆི་སར་མི་གཏོགས་པ་ཡང་ཡོད་དེ། འདོད་པ་ནས་ཚེ་འཕོས་ནས་བསམ་གཏན་གཉིས་པར་སྐྱེ་བའི་དུས་སུ་འཆི་ས་འདོད་པའི་ཁམས་ཡིན་ཡང་མ་རིག་པ་བསམ་གཏན་དང་པོར་གཏོགས་པ་ཡིན་ཏེ། རྒྱུ་མཚན་སྔར་བཀོད་པ་བཞིན་ནོ། ། གལ་ཏེ་གོང་མ་ནས་འོག་སར་སྐྱེ་བའི་ཚེ་འོག་མའི་སྲེད་ལེན་སྲིད་པ་གསུམ་མངོན་དུ་འགྱུར་རམ་མི་འགྱུར། གལ་ཏེ་མངོན་དུ་འགྱུར་ན་གོང་མའི་རྟེན་ལ་འོག་མའི་ཉོན་མོངས་མངོན་གྱུར་དུ་ཡོད་པར་འགྱུར་བས་གོང་མའི་རྟེན་ཅན་གྱིས་འོག་མའི་ཉོན་མོངས་པ་མ་སྤངས་པར་ཐལ་བར་འགྱུར་རོ། ། གལ་ཏེ་མངོན་དུ་མི་འགྱུར་ན་ས་གོང་མ་ནས་འོག་མར་སྐྱེ་བའི་འགྲུབ་བྱེད་ཀྱི་རྒྱུ་མངོན་དུ་མ་གྱུར་པས་ས་འོག་མར་སྐྱེ་བ་མི་འཐད་དོ་ཞེ་ན།
གོང་མའི་སེམས་ལས་མ་ཉམས་པ་དེ་སྲིད་དུ་མངོན་དུ་མི་འགྱུར་ལ། གོང་མའི་སེམས་ལས་ཉམས་ནས་མངོན་དུ་འགྱུར་བས་ན་ཉེས་པ་མེད་དོ། ། དཔེར་ན་བསམ་གཏན་བཞི་པ་ཐོབ་པའི་དགེ་སློང་དགྲ་བཅོམ་པ་མ་ཐོབ་ཀྱང་དགྲ་བཅོམ་པ་ཐོབ་པར་རློམ་པ་ཞིག་ཚེ་འཕོས་ནས་བསམ་གཏན་བཞི་པའི་བར་དོར་ཉིང་མཚམས་སྦྱར་བས་ན་འཇིག་རྟེན་ན་དགྲ་བཅོམ་པ་མེད་དོ་ཞེས་སྐུར་འདེབས་ཀྱི་ལོག་ལྟ་སྐྱེས་པས་བསམ་གཏན་བཞི་པའི་བར་དོ་ནས་དམྱལ་བའི་བར་དོ་གྲུབ་པ་ལྟ་བུའོ། ། འདི་ཡང་ལོག་ལྟའི་དངོས་རྒྱུའི་གོང་མའི་སེམས་ལས་ཉམས་ནས་རྗེས་ཐོག་ཏུ་ལོག་ལྟ་སྐྱེས་པ་ཡིན་གྱི་གོང་མའི་སེམས་ལས་མ་ཉམས་པར་ལོག་ལྟ་སྐྱེས་པ་ནི་མ་ཡིན་ནོ། ། གལ་ཏེ་གོང་མའི་མ་རིག་པ་ནི་ལུང་མ་བསྟན་ཡིན་པས་རྣམ་སྨིན་གྱི་ཕུང་པོ་འཕེན་བྱེད་དུ་མི་འཐད་དེ། ལུང་མ་བསྟན་ནི་སྟོབས་ཞན་པས་རྣམ་སྨིན་གྱི་ཕུང་པོ་འཕེན་མི་ནུས་པའི་ཕྱིར་དང༌། རྣམ་སྨིན་གྱི་རྒྱུ་ནི་མི་དགེ་བའམ་དགེ་བ་ཟག་བཅས་གཅིག་ངེས་པར་དགོས་པའི་ཕྱིར་རོ། ། ཇི་སྐད་དུ། རྣམ་སྨིན་རྒྱུ་ནི་མི་དགེ་དང༌། ། དགེ་བ་ཟག་བཅས་རྣམས་ཁོ་ན། །
ཞེས་གསུངས་པ་ལྟར་རོ། ། འཕེན་བྱེད་དངོས་ནི་ལས་ཡིན་ལ། མ་རིག་པ་ནི་འཕེན་བྱེད་ཀྱི་ལས་ཀྱི་རྟེན་ཡིན་པའི་ཕྱིར་འཕེན་བྱེད་ཀྱི་སས་བསྡུས་པ་ཙམ་མོ། ། མ་རིག་པའི་ས་མཚུངས་དཔྱད་པ་འདི་ནི་ལས་ཀྱི་ཀུན་སློང་ཡིད་ཤེས་ཀྱི་འཁོར་དུ་འབྱུང་བའི་མ་རིག་པ་ལ་འདོད་པའི་དབང་དུ་བྱས་སོ། ། ཉོན་ཡིད་ཀྱི་འཁོར་དུ་འབྱུང་བའི་མ་རིག་པ་ནི་རྟེན་གང་དུ་སྐྱེས་པ་དེའི་ས་པར་གཏོགས་ཏེ། སུམ་ཅུ་པ་ལས། གང་དུ་སྐྱེས་པ་དེའོ་ཞེས་སོ། ། རྣམ་པར་ཤེས་པའི་རྟེན་འབྲེལ་ཀུན་གཞི་ལ་འདོད་ན་ཡང་ཚུལ་དེ་བཞིན་ནོ། ། ཡན་ལག་ལྷག་མ་རྣམས་ནི་ལས་དང་ལས་ཀྱི་རྣམ་སྨིན་གཉིས་ཀྱིས་བསྡུས་པས་ན་གང་དུ་སྐྱེ་ཡང་ས་གཅིག་པ་ཁོ་ན་སྟེ། ས་གཞན་གྱི་འཕེན་བྱེད་དང་འགྲུབ་བྱེད་ཀྱི་ལས་ཀྱིས་ཐ་དད་པའི་རྣམ་པར་སྨིན་པ་མི་འགྲུབ་པའི་ཕྱིར་རོ། །
བཞི་པ་སྐྱེ་བ་དུ་ཞིག་གིས་རྫོགས་ཚུལ་དཔྱད་པ་ལ། མངོན་པ་འོག་མ་ལྟར་ན་རྒྱུ་འབྲས་ཆ་གཉིས་སུ་རྣམ་པར་གཞག་སྟེ། རྒྱུ་འབྲས་ཆ་སྔ་མ་ལ་མ་རིག་པ་དང་འདུ་བྱེད་གཉིས་སུ་རྒྱུར་བཞག་ཅིང་ཚེ་སྔ་མའི་གནས་སྐབས་ལ་བཞག་གོ ། རྣམ་པར་ཤེས་པ་ནས་ཚོར་བའི་བར་ལྔ་འབྲས་བུས་བསྡུས་ཏེ་ད་ལྟར་གྱི་གནས་སྐབས་སོ། ། རྒྱུ་འབྲས་ཆ་ཕྱི་མ་ལ་སྲེད་ལེན་སྲིད་པ་གསུམ་རྒྱུ་སྟེ་ད་ལྟར་གྱི་གནས་སྐབས་སོ། ། སྐྱེ་བ་དང་རྒ་ཤི་ནི་འབྲས་བུ་སྟེ་ཚེ་ཕྱི་མའི་གནས་སྐབས་ལ་བཞག་གོ ། དེ་ལ་ཚེ་སྔ་མའི་གནས་སྐབས་ལ་ཡང་སྲེད་ལེན་གཉིས་དང་སྲིད་པ་གསུམ་ཡོད་ཀྱང་མ་རིག་པ་དང་འདུ་བྱེད་ཀྱི་ཐ་སྙད་ཀྱིས་གསུང་ནས་གཉིས་སུ་བསྡུས་སོ། ། ཚེ་ཕྱི་མ་ལ་རྣམ་པར་ཤེས་པ་ནས་ཚོར་བའི་བར་ལྔ་ཡོད་ཀྱང་སྐྱེ་བ་དང་རྒ་ཤིའི་ཐ་སྙད་ཀྱིས་གསུངས་ནས་གཉིས་སུ་བསྡུས་སོ། ། འོ་ན་ཚེ་སྔ་མ་དང་ཕྱི་མའི་ཆ་གཉིས་ཀྱི་གནས་སྐབས་སུ་ཡན་ལག་བསྡུས་ནས་གསུངས་པས་ན་ཡན་ལག་སོ་སོའི་ངོ་བོ་མི་རྟོགས་སོ་ཞེ་ན། བར་གྱི་གནས་སྐབས་སུ་རྒྱས་པར་ཕྱེ་བས་དེ་ལས་དཔག་ནས་རྟོགས་པར་འགྱུར་ཏེ།
ཇི་སྐད་དུ། བར་མའི་རྗེས་སུ་དཔག་པ་ལས། ། ཞེས་གསུངས་པ་ལྟར་རོ། ། དགོས་པ་ཅིའི་ཕྱིར་ཡན་ལག་བཅུ་གཉིས་ཚེ་སྔ་ཕྱི་གཉིས་དང་དབུས་ཀྱི་གནས་སྐབས་རྣམས་ལ་སོ་སོར་རྣམ་པར་གཞག་ཅེ་ན། ཚེ་སྔ་མ་ཇི་ལྟར་བྱུང་བའི་ཚུལ་དང༌། ད་ལྟར་ཇི་ལྟར་གནས་པའི་ཚུལ་དང༌། མ་འོངས་པ་ལ་ཇི་ལྟར་འབྱུང་བའི་ཚུལ་ལ་རྨོངས་པ་ལྡོག་པའི་ཕྱིར་ཏེ། ཇི་སྐད་དུ། སྔོན་དང་ཕྱི་མཐའ་ད་ལྟར་ལ། ། རྨོངས་པ་རྣམ་པར་ལྡོག་ཕྱིར་རོ། །
ཞེས་གསུངས་པ་ལྟར་རོ། ། མངོན་པ་གོང་མ་ལྟར་ན་རྒྱུ་འབྲས་ཆ་གཉིས་སུ་རྣམ་པར་གཞག་པ་ལས་རྒྱུ་འབྲས་སྔ་མ་ལ་འཕེན་བྱེད་ཀྱི་རྒྱུ་དང་འཕངས་པའི་འབྲས་བུའོ། ། ཕྱི་མ་ལ་འགྲུབ་བྱེད་ཀྱི་རྒྱུ་དང་གྲུབ་པའི་འབྲས་བུ་སྟེ་ཆ་གཉིས་སུ་བཞག་གོ ། དེ་ལ་འཕེན་བྱེད་ལ་གསུམ་སྟེ། མ་རིག་པ་དང་འདུ་ཤེས་རྣམ་པར་ཤེས་པའོ། ། འཕངས་པའི་འབྲས་བུ་བཞི་སྟེ། མིང་གཟུགས་ནས་ཚོར་བའི་བར་རོ། ། འགྲུབ་བྱེད་ཀྱི་རྒྱུ་ལ་གསུམ་སྟེ། སྲེད་པ་དང་ལེན་པ་དང་སྲིད་པའོ། ། གྲུབ་པའི་འབྲས་བུ་གཉིས་ཏེ།
སྐྱེ་བ་དང་རྒ་ཤིའོ། ། དེ་ལྟར་ན་རྒྱུ་དྲུག་དང་འབྲས་བུ་དྲུག་སྟེ་ཡན་ལག་བཅུ་གཉིས་སོ། ། ཇི་ལྟར་ཞེ་ན། རྒྱུ་ལ་འཕེན་བྱེད་ཀྱི་རྒྱུ་གསུམ་དང་གྲུབ་བྱེད་ཀྱི་རྒྱུ་གསུམ་ཡོད་ཅིང༌། འབྲས་བུ་ལ་འཕངས་པའི་འབྲས་བུ་བཞི་དང༌། གྲུབ་པའི་འབྲས་བུ་གཉིས་ཡོད་པས་སོ། ། རྒྱུ་འབྲས་ཇི་ལྟར་འགྲུབ་པའི་རིམ་པ་ནི། མ་རིག་པ་ལ་བརྟེན་ཏེ་ལས་བསགས་ནས་ཀུན་གཞི་རྣམ་ཤེས་ལ་མིང་གཟུགས་སོགས་འགྲུབ་པའི་བག་ཆགས་འཇོག་པའི་ཕྱིར་མ་རིག་པ་སོགས་གསུམ་ལ་འཕེན་བྱེད་ཅེས་བྱའོ། ། མིང་གཟུགས་སོགས་བཞི་ལ་ནི་འཕངས་པའི་ཡན་ལག་ཅེས་བྱ་སྟེ། ལས་ཀྱི་ཀུན་གཞིའི་རྣམ་ཤེས་ལ་མ་འོངས་པ་ནས་འགྲུབ་རུང་གི་བག་ཆགས་བཞག་པའི་ཕྱིར།
སྲེད་ལེན་སྲིད་པ་གསུམ་ལ་འགྲུབ་བྱེད་ཀྱི་རྒྱུ་ཞེས་བྱ་སྟེ། སྲེད་ལེན་གཉིས་ཀྱིས་སྔར་གྱི་བག་ཆགས་གསོས་བཏབ་ནས་ལས་ནུས་པ་མཐུ་ལྡན་དུ་གྱུར་པ་ལ་སྲིད་པ་ཞེས་བརྗོད་པ་དག་གིས་རྣམ་པར་སྨིན་པ་ཚེ་ཕྱི་མ་དེ་ཉིད་ལ་འབྱིན་པའི་ཕྱིར་རོ། ། སྐྱེ་བ་དང་རྒ་ཤི་གཉིས་ལ་གྲུབ་པའི་འབྲས་བུ་ཞེས་བརྗོད་དེ། རྣམ་པར་སྨིན་པས་ཡོངས་སུ་གྲུབ་པའི་གནས་སྐབས་ཀྱི་ངོ་བོ་ཡིན་པའི་ཕྱིར་རོ། ། འཕེན་བྱེད་ཀྱི་འབྲས་བུ་ནི་ཚེ་ཕྱི་མ་དེ་ཉིད་དུ་འབྱུང་བའི་ངེས་པ་མེད་དེ། ད་ལྟ་འཁོར་ལོས་སྒྱུར་རྒྱལ་ཐོབ་པའི་ལས་བསགས་ནས་ལས་ཀྱི་བག་ཆགས་ཀུན་གཞིའི་རྣམ་ཤེས་ལ་བསྒོས་ཀྱང་རྣམ་པར་སྨིན་པ་ཚེ་ལོ་བརྒྱད་ཁྲིའི་བར་དུ་མི་འབྱུང་བའི་ཕྱིར་ཏེ། ཚེ་ལོ་བརྒྱད་ཁྲི་པ་མན་ཆད་དུ་འཁོར་ལོས་སྒྱུར་རྒྱལ་མི་འབྱུང་བའི་ཕྱིར་ཏེ། འཁོར་ལོས་སྒྱུར་རྒྱལ་འབྱུང་བས་ནི། ། སྟོང་ཕྲག་བརྒྱད་ཅུ་ལས་མི་འཕྱི། ། ཞེས་གསུངས་པ་ལྟར་རོ། །
འགྲུབ་བྱེད་ཀྱི་རྒྱུའི་འབྲས་བུ་ནི་ཚེ་ཕྱི་མ་དེ་ཉིད་དུ་འབྱུང་སྟེ། ལས་ནུས་པ་མཐུ་ཅན་དུ་གྱུར་པའི་གནས་སུ་གྱུར་པས་འབྲས་བུ་མྱུར་དུ་འབྱིན་པའི་ཕྱིར་རོ། ། གལ་ཏེ་སྲེད་ལེན་སྲིད་པ་གསུམ་ནི་མིང་གཟུགས་སོགས་ཀྱི་རྟེན་འབྲེལ་གྱི་སྔ་རོལ་དུ་འབྱུང་བར་རིགས་ཏེ། མིང་གཟུགས་འཕེན་བྱེད་ཀྱི་ལས་ཀྱི་བག་ཆགས་གསོས་འདེབས་པར་བྱེད་པའི་ཕྱིར་དང༌། སྲེད་ལེན་གྱིས་གསོས་བཏབ་པ་ལས་མིང་གཟུགས་ཕྱིས་འབྱུང་དགོས་པའི་ཕྱིར་རོ། ། དེ་ལྟར་ན་མདོ་ལས། ཚོར་བའི་རྐྱེན་གྱིས་སྲེད་པ། སྲིད་པའི་རྐྱེན་གྱིས་ལེན་པ་ཞེས་སོགས་རྟེན་འབྲེལ་གྱི་ཡན་ལག་གི་གོ་རིམ་གསུངས་པ་དང་མི་མཐུན་པར་འགྱུར་ཏེ། ཚོར་བ་སོགས་ཀྱི་རྟེན་འབྲེལ་གྱི་ཡན་ལག་གི་སྔ་རོལ་དུ་སྲེད་ལེན་སྲིད་པ་གསུམ་སྔོན་དུ་འགྲོ་དགོས་པའི་ཕྱིར་རོ་ཞེ་ན། འཕེན་བྱེད་ཀྱི་རྒྱུ་གསུམ་འཕངས་པའི་འབྲས་བུ་བཞི་ནི་དང་པོར་རྣམ་སྨིན་འཕེན་པའི་གནས་སྐབས་ཀྱི་རྒྱུ་འབྲས་ཡིན་ལ།
འགྲུབ་བྱེད་ཀྱི་རྒྱུ་གསུམ་གྲུབ་པའི་འབྲས་བུ་གཉིས་ནི་འབྲས་བུ་མྱུར་དུ་འགྲུབ་པའི་གནས་སྐབས་ཀྱི་རྒྱུ་འབྲས་ཡིན་པའི་ཕྱིར་དང༌། རྒྱུ་འབྲས་ཀྱི་གནས་སྐབས་མི་འདྲ་བ་གཉིས་ཀྱི་དབང་དུ་བྱས་ནས་རྟེན་འབྲེལ་ཡན་ལག་བཅུ་གཉིས་ཀྱི་གོ་རིམ་རྣམ་པར་གཞག་པ་ཡིན་ཏེ། དེ་ལ་རྒྱུ་འབྲས་ཀྱི་ཆ་སྔ་མ་ལ་ཡང་རྣམ་སྨིན་འགྲུབ་པ་ལ་སྲེད་ལེན་སྲིད་པ་གསུམ་དགོས་ཀྱང༌། འཕེན་བྱེད་ཀྱི་རྒྱུ་སྟོན་པའི་སྐབས་ཡིན་པས་དངོས་སུ་མ་སྨྲོས་ལ། རྒྱུ་འབྲས་ཆ་ཕྱི་མ་ལ་ཡང་འཕེན་བྱེད་ཀྱི་རྒྱུ་གསུམ་དགོས་ཀྱང་འགྲུབ་བྱེད་ཀྱི་རྒྱུ་སྟོན་པའི་སྐབས་ཡིན་པས་དངོས་སུ་མ་སྨྲོས་སོ། ། འོན་ཀྱང་སྔ་མའི་རྒྱུ་འབྲས་ལ་ཡང་སྲེད་ལེན་སྲིད་པ་གསུམ་དངོས་སུ་མ་སྨྲོས་ཀྱང་རྒྱུ་འབྲས་ཕྱི་མ་ལ་སྨྲོས་པས་དེ་ལ་དཔག་ནས་ཤེས་ལ། རྒྱུ་འབྲས་ཕྱི་མ་ལ་ཡང་འཕེན་བྱེད་ཀྱི་རྒྱུ་གསུམ་དངོས་སུ་མ་སྨྲོས་ཀྱང་རྒྱུ་འབྲས་སྔ་མའི་ཆ་ལ་སྨྲོས་པས་དེ་ལ་དཔག་ནས་ཁོང་དུ་ཆུད་པར་འགྱུར་རོ། ། མདོར་ན་འཕེན་བྱེད་ཀྱི་རྒྱུ་འབྲས་ཀྱི་ཆ་དང་འགྲུབ་བྱེད་ཀྱི་རྒྱུ་འབྲས་ཀྱི་ཆ་གཉིས་ཡོད་པ་ལས། འཕེན་བྱེད་ཀྱི་རྒྱུ་འབྲས་གཉིས་སྔར་སྨྲོས་ནས་འགྲུབ་བྱེད་ཀྱི་རྒྱུ་འབྲས་གཉིས་མཇུག་ཐོག་ཏུ་སྨྲོས་པའི་གོ་རིམ་གྱི་དབང་དུ་བྱས་ནས་ཡན་ལག་བཅུ་གཉིས་ཀྱི་གོ་རིམ་རྣམ་པར་གཞག་གོ ། རིང་དུ་བརྟགས་ཀྱང་རྟོགས་པར་དཀའ་བའི་དོན། །
ཆོས་མངོན་ཤེས་བྱའི་ཆུ་གཏེར་བསྲུབས་པ་ལ། ། གཙུག་ལག་ཆུ་ཀླུང་རིགས་གཏེར་རྣམ་འབྱེད་ཅིང༌། ། རྨད་བྱུང་ལེགས་བཤད་སྔོན་མེད་གསལ་བར་བཀོད། ། ཅིའི་ཕྱིར་སྲེད་ལེན་སྲིད་པ་གསུམ་འཕེན་བྱེད་མིན་ཞེ་ན། དང་པོར་ལས་གསོག་པའི་དུས་སུ་ནི་མ་སྐྱེས་པའི་ཕྱིར་རོ། ། ཅིའི་ཕྱིར་སྐྱེ་བ་དང་རྒ་ཤི་འཕངས་པའི་འབྲས་བུ་མིན་ཞེ་ན། མིང་གཟུགས་སོགས་ཀྱི་གནས་སྐབས་ཙམ་ཡིན་པས་མིང་གཟུགས་སོགས་ལས་ལོགས་སུ་ཀུན་གཞི་ལ་ས་བོན་བཞག་ཏུ་མེད་པའི་ཕྱིར་རོ། ། ཅིའི་ཕྱིར་མ་རིག་པ་སོགས་འཕེན་བྱེད་ཡིན་གྱི་འགྲུབ་བྱེད་མ་ཡིན་ཞེ་ན། འབྲས་བུ་འགྲུབ་བྱེད་དུ་ཉེ་བའི་དུས་སུ་འགགས་ཟིན་པའི་ཕྱིར་རོ། ། ཅིའི་ཕྱིར་མིང་གཟུགས་སོགས་འཕངས་པའི་འབྲས་བུར་བརྗོད་ཀྱི་གྲུབ་པའི་འབྲས་བུ་མ་ཡིན་ཞེ་ན།
གྲུབ་པའི་འབྲས་བུ་ནི་འཁོར་བའི་ཉེས་དམིགས་ཀྱི་ངོ་བོའི་ཆ་ལ་བརྗོད་ཀྱི། མིང་གཟུགས་སོགས་ནི་ཉེས་དམིགས་དང་ལྡན་པ་ཡིན་གྱི་ཉེས་དམིགས་ཀྱི་ངོ་བོ་མ་ཡིན་པའི་ཕྱིར་རོ། ། ཅིའི་ཕྱིར་གྲུབ་པའི་འབྲས་བུ་ཉེས་དམིགས་ཀྱི་སྒོ་ནས་བསྟན་ཞེ་ན། འཁོར་བ་ལ་ཡིད་འབྱུང་ནས་ཐར་འདོད་ཀྱི་བློ་སྐྱེད་པའི་དོན་ནོ། ། ཀུན་ནས་ཉོན་མོངས་ཀྱི་རྟེན་འབྲེལ་བསྟན་ཟིན་ཏོ། ། རྣམ་བྱང་གི་རྟེན་འབྲེལ་ནི་རྒྱུ་རིགས་དང་ལྷན་ཅིག་བྱེད་པའི་རྐྱེན་བདག་མེད་རྟོགས་པའི་ཤེས་རབ་ལས་མ་རིག་པ་སོགས་ཡན་ལག་བཅུ་གཉིས་རིམ་གྱིས་ལྡོག་པར་བྱེད་པའི་རྒྱུ་ལམ་ལྔ་སྔ་མ་ལས་ཕྱི་མ་རིམ་གྱིས་འབྱུང་བ་དག་གོ ། ཐོད་རྒལ་གྱི་དོན་བསྟན་པ་ལ་གཉིས་ཏེ། མདོ་ལས་ཇི་ལྟར་གསུངས་པའི་ཚུལ་དང༌། བསྟན་བཅོས་སུ་ཇི་ལྟར་བསྡུས་པའི་ཚུལ་ལོ། ། དང་པོ་ལ་ཐོད་རྒལ་ཆུང་ངུ་ནི་མདོ་ལས་བསམ་གཏན་དང་པོ་ནས་འགོག་པའི་བར་དུ་རིམ་གྱིས་སྙོམས་པར་འཇུག་པར་གསུངས་བས་བསྟན་ཏོ། །
ཐོད་རྒལ་འབྲིང་པོ་ནི་བསམ་གཏན་དང་པོ་ནས་སྲིད་རྩེའི་བར་དུ་འགོག་པ་དེ་སྤེལ་ནས་སྙོམས་པར་འཇུག་པར་གསུངས་པས་བསྟན་ཏོ། ། སྲིད་རྩེའི་མཇུག་ཐོག་ཏུ་འགོག་པ་ལ་སྙོམས་པར་འཇུག་པ་དེ་ཉིད་ཀྱིས་ཐོད་རྒལ་འབྲིང་པོ་ཡོངས་སུ་རྫོགས་སོ། ། འགའ་ཞིག་འགོག་པ་ལ་ཡང་འགོག་པ་སྤེལ་བར་འདོད་པ་ནི་དོན་མ་རྟོགས་པ་ཁོ་ན་སྟེ། འགོག་པ་ལ་སྙོམས་པར་འཇུག་པ་དེ་ཉིད་གནས་ཀྱི་འགོག་པ་ལ་སྙོམས་པར་འཇུག་པ་ཡིན་གྱི། དེ་དང་མི་འདྲ་བའི་གནས་ཀྱི་འགོག་པ་ཞེས་བྱ་བའི་ལོགས་པ་ཅུང་ཟད་མེད་དོ། ། འགོག་པ་དང་འདོད་སེམས་སྤེལ་བ་ཐོད་རྒལ་འབྲིང་པོ་ལ་སྦྱོར་ན། མཉམ་གཞག་མིན་པའི་མཚམས་གཟུགས་སྟེ། ། ཞེས་པས་ཐོད་རྒལ་འབྲིང་པོ་དང་ཆེན་པོའི་བར་གྱི་མཚམས་འཛིན་དུ་བཤད་པ་དང་འགལ་ལོ། ། འོ་ན། འགོག་དང་བཅས་པའི་སྙོམས་འཇུག་དགུར། །
ཞེས་གསུངས་པས་མཐར་གནས་ཀྱི་སྙོམས་འཇུག་དགུར་སྤེལ་བའི་གནས་སུ་བཤད་པ་དང་འགལ་ལོ་ཞེ་ན། བསམ་གཏན་བཞི་དང༌། གཟུགས་མེད་བཞི་དང་བར་དུ་འགོག་པ་ལ་སྙོམས་པར་ཞུགས་པ་དང་སྤེལ་བས་མཐར་གནས་ཀྱི་སྙོམས་འཇུག་དགུ་ཀ་ལ་སྙོམས་པར་ཞུགས་པའི་དོན་གྲུབ་པས་གནས་ཀྱི་འགོག་པ་ཞེས་བྱ་བ་ལོགས་པ་ཅི་ཞིག་དགོས། ཐོད་རྒལ་ཆེན་པོ་འགོག་པ་ནས་བཟུང་ནས་བསམ་གཏན་དང་པོའི་བར་དུ་ལུགས་མི་མཐུན་དུ་སྙོམས་པར་འཇུག་པར་གསུངས་པས་བསྟན་ཏོ། ། འདི་དག་ནི་འབུམ་དང་ཉི་ཁྲི་ལས་གསུངས་ཚུལ་ལོ། ། ཁྲི་བརྒྱད་སྟོང་པ་ལས། སྲིད་རྩེ་ལ་མཉམ་པར་བཞག་ནས་དེའི་རྗེས་ཐོག་ཏུ་འགོག་པ་ལ་སྙོམས་པར་ཞུགས་ནས་ཡང་སྲིད་རྩེ་ལ་སྙོམས་པར་ཞུགས་པའི་ནུད་ཆུང་ཞིག་ཀྱང་ལྷག་པོ་གསུངས་སོ། ། འདི་ལྟར་ན་ཐོད་རྒལ་འབྲིང་པོ་ལ་ཏིང་ངེ་འཛིན་གྱི་གནས་སྐབས་བཅུ་བདུན་ཡོད་དོ། ། མཇུག་ཐོག་གི་འདོད་སེམས་ནི་སྔ་ཕྱིའི་མཚམས་འཛིན་ཙམ་ཡིན་པས་སྙོམས་འཇུག་གི་གནས་སྐབས་སུ་མི་བགྲངས་སོ། ། ནུད་ཆུང་བྱེད་དགོས་པའི་འདོད་ཚུལ་ནི་གཉིས་ཏེ།
འགའ་ཞིག་འགོག་པ་ནས་གནས་ཀྱི་འགོག་པར་འགྲོ་བའི་དོན་ཏེ། འགོག་པ་ནས་དེ་མ་ཐག་ཏུ་གནས་ཀྱི་འགོག་པར་འགྲོ་མི་ནུས་པས་སོ་ཞེས་ཟེར་རོ། ། གཞན་དག་ནི་སྲིད་རྩེའི་མཇུག་ཐོག་གི་འགོག་པ་ནི་ཤིན་ཏུ་ཞི་བས་དེ་མ་ཐག་ཏུ་ཤིན་ཏུ་མ་ཞི་བའི་འདོད་སེམས་མངོན་དུ་བྱེད་མི་ནུས་པའི་ཕྱིར་སྲིད་རྩེ་ལ་ཕྱིར་ཅུང་ཟད་ནུར་བ་ནི་འདོད་སེམས་མངོན་དུ་བྱེད་པའི་དོན་ནོ་ཞེས་འདོད་དོ། ། འདོད་ཚུལ་སྔ་མ་ནི་བཀག་ཟིན་ལ། ཕྱི་མ་ཡང་མི་འཐད་དེ། འབུམ་དང་ཉི་ཁྲི་སོགས་ཀྱི་དོན་མི་འཐད་པར་ཐལ་བར་འགྱུར་བས་སོ། ། དེ་བས་ནུད་ཆུང་བྱེད་དགོས་པ་ནི་དབང་པོ་རྟུལ་པོས་སྲིད་རྩེའི་མཇུག་ཐོག་གི་འགོག་པ་དེ་མ་ཐག་ཏུ་འདོད་སེམས་མངོན་དུ་བྱེད་མི་ནུས་པ་ལ་དགོངས་ལ། འབུམ་དང་ཉི་ཁྲི་སོགས་ལས་ནི་དབང་པོ་རྣོན་པོའི་དབང་དུ་བྱས་ནས་དེ་མ་ཐག་ཏུ་འདོད་སེམས་མངོན་དུ་བྱེད་ནུས་པ་ལ་དགོངས་སོ། ། གཉིས་པ་བསྟན་བཅོས་སུ་བསྡུས་པའི་ཚུལ་ནི། འགོག་དང་བཅས་པའི་སྙོམས་འཇུག་དགུར། །
རྣམ་པ་གཉིས་སུ་སོང་ཞེས་པས་ནི་ཐོད་རྒལ་ཆུང་དང་འབྲིང་བསྟན་ལ། འོང་ནས་ཞེས་པ་ནི་ཁྲི་བརྒྱད་སྟོང་པ་ནས་བཤད་པའི་སྲིད་རྩེ་ལ་ནུད་ཆུང་བྱས་པ་ཉིད་བསྟན་ཏོ། ། ནས་ཞེས་པའི་སྒྲ་ནི་རིམ་པ་སྟོན་པའི་ཚིག་གོ ། འདོད་པར་གཏོགས་པའི་རྣམ་པར་ཤེས། ། མཉམ་གཞག་མིན་པའི་མཚམས་བཟུང་སྟེ། ། ཞེས་པའི་རྐང་པ་གཉིས་ཀྱིས་ནི་ནུད་ཆུང་གི་རྗེས་ཐོག་གི་ཐོད་རྒལ་འབྲིང་པོ་དང་ཆེན་པོའི་བར་གྱི་ཐུན་མཚམས་བཟུང་བ་ཡིན་ནོ། ། གཅིག་དང་གཉིས་གསུམ་བཞི་དང་ལྔ། ། དྲུག་དང་བདུན་དང་བརྒྱད་བརྒལ་ནས། ། ཞེས་པའི་ཚིག་རྐང་པ་གཉིས་ཀྱིས་ནི་ཐོད་རྒལ་ཆེན་པོ་བསྟན་པ་ཡིན་ནོ། ། ཐོད་རྒལ་དུ་ནི་སྙོམས་འཇུག་པ། །
འགོག་པའི་བར་དུ་མི་འདྲར་འགྲོ། ། ཞེས་པས་ནི་ཐོད་རྒལ་ཞེས་པའི་མིང་གི་ཐ་སྙད་དང་ཐོད་རྒལ་གྱི་དོན་བསྟན་པ་ཡིན་ནོ། ། ཚིག་རྐང་པ་ཐ་མའི་དོན་ནི་བསམ་གཏན་དང་པོ་ནས་འགོག་པའི་བར་དུ་མི་འདྲ་བར་འགྲོ་བ་དང་འོང་བ་ནི་ཐོད་རྒལ་གྱི་དོན་ཞེས་བསྟན་ཏོ། ། སློབ་དཔོན་སེང་གེ་བཟང་པོའི་དགོངས་པ་ནི་རྣམ་བཤད་དུ་བསྟན་ཟིན་ལ། འོན་ཀྱང་མདོའི་དགོངས་པ་ནི་མ་ཡིན་ནོ། ། སྒོམ་པའི་ལམ་གྱི་སྦྱོར་བའི་གནས་སྐབས་ཀྱི་ཡུལ་ཅན་ཞེས་གསུངས་ན། སྒོམ་པའི་ལམ་གྱི་སྦྱོར་བ་གང་ཞེ་ན། མཐོང་ལམ་གྱི་རྗེས་ཀྱིས་བསྡུས་པ་དང༌། སྒོམ་སྤང་ཆེན་པོའི་ས་བོན་རྣམ་པར་གནོན་པའི་གནས་སྐབས་ཀྱི་ཆ་གཉིས་ལ་བཟུང་ངོ༌། ། འོན་ཀྱང་རྟོག་པའི་གཉེན་པོར་བཤད་པ་ནི་གནས་སྐབས་ཕྱི་མ་ལ་ངོས་བཟུང་ངོ༌། །
སྒོམ་པའི་ལམ་གྱི་རྗེས་ལ་བར་ཆད་མེད་ལམ་ཡིན་པས་ཞེས་པའི་དོན་ལ། བར་ཆད་མེད་པའི་རྩེ་སྦྱོར་ཡང་སྒོམ་ལམ་མ་ཡིན་ནམ། ཅིའི་ཕྱིར་སྒོམ་པའི་ལམ་གྱི་རྗེས་ཐོག་ཏུ་འབྱུང་བར་བརྗོད་ཅེ་ན། སྒོམ་ལམ་རྩེ་སྦྱོར་དང་བར་ཆད་མེད་པའི་རྩེ་སྦྱོར་གཉིས་སུ་ཕྱེ་བའི་ཡ་གྱལ་དུ་བགྲངས་པའི་སྒོམ་ལམ་རྩེ་སྦྱོར་གྱི་རྗེས་ཐོག་ཏུ་འབྱུང་ངོ་ཞེས་པའི་དོན་ནོ། ། དེ་བས་ན་ཀུན་རྫོབ་སྒོ་ཅན་གྱི་ཀླན་ཀ་ཞེས་སོགས་ཀྱི་དོན་ལ། གཞུང་ནས་དངོས་སུ་བསྟན་པ་ནི་དོན་དམ་སྒོ་ཅན་གྱི་ཀླན་ཀ་ཡིན་པས་དཔེར་བརྗོད་ན། དོན་དམ་པར་ཡུམ་བསྒོམ་པ་མི་འཐད་པར་ཐལ། བསྒོམ་བྱ་རང་སྤྱིའི་མཚན་ཉིད་མི་འཐད་པའི་ཕྱིར་རོ་ཞེས་སྒོམ་པ་ལ་ལོག་པར་རྟོག་པ་ལ་ལན་འདེབས་ཚུལ་ནི། དོན་དམ་པར་ཡུམ་བསྒོམ་པར་མི་འཐད་པར་ཐལ་ཞེ་ན། འདོད་པ་སྟེ།
དམ་པའི་དོན་དུ་ཡོད་མ་ཡིན། ། ཞེས་གསུངས་པ་ལྟར་རོ། ། ཀུན་རྫོབ་ཏུ་སྒོམ་བྱ་རང་སྤྱིའི་མཚན་ཉིད་མི་འཐད་པའི་ཕྱིར་ཞེས་བརྗོད་ན་རྟགས་མ་གྲུབ་སྟེ། ཀུན་རྫོབ་ཏུ་ནི་ཐམས་ཅད་ཡོད། ། ཅེས་གསུངས་པ་ལྟར་རོ། ། གལ་ཏེ་ཀུན་རྫོབ་ཏུ་ཡུམ་བསྒོམ་པ་མི་འཐད་པར་ཐལ། དོན་དམ་པར་བསྒོམ་བྱ་རང་སྤྱིའི་མཚན་ཉིད་མི་འཐད་པས་སོ་ཞེས་བརྗོད་པ་འདི་ནི་དོན་དམ་གཏན་ཚིགས་སུ་བཟུང་ནས་ཀུན་རྫོབ་སུན་འབྱིན་པར་བྱེད་པའི་དོན་དམ་སྒོ་ཅན་གྱི་ཀླན་ཀ་ཡིན་པས་ཁྱབ་པ་མ་ངེས་ཏེ། དེས་ན་དངོས་པོ་གཅིག་ཉིད་ལ། ། ཡོད་དང་མེད་པ་ཇི་ལྟར་འགལ། ། ཞེས་གསུངས་པ་ལྟར་རོ། །
རང་རྒྱུད་ལ་ལོག་རྟོག་བསལ་བ་ན་རྒྱུ་མཚན་དེ་དག་ལ་བརྟེན་ནས་དོན་དམ་དུ་མེད་ཀྱང་ཀུན་རྫོབ་ཏུ་ཡོད་པ་མི་འགལ་བར་རྟོགས་པའི་ཤེས་རབ་བསྐྱེད་ནས་ཚོགས་ལམ་ནས་རྒྱུན་མཐའི་བར་དུ་ལོག་པར་རྟོག་པ་ཡང་དང་ཡང་དུ་བསལ་བ་སྔོན་དུ་འགྲོ་བའི་ངེས་པར་ཐོབ་པར་བྱས་ནས། སློབ་དཔོན་ལྟར་ན། བར་ཆད་མེད་པའི་ཏིང་ངེ་འཛིན། ། འཕགས་པ་ལྟར་ན། རྣམ་མཁྱེན་བསྐྱེད་པར་བྱའོ་ཞེས་ལོག་རྟོག་བཅུ་དྲུག་པོ་རེ་རེའི་མཇུག་ཐོག་ཏུ་སྦྱར་རོ། ། རིགས་པ་འདིས་ལོག་རྟོག་བསལ་བ་སྔོན་དུ་འགྲོ་བའི་སྒོ་ནས་ཐར་པ་ཆ་མཐུན་བསྐྱེད་པར་བྱའོ་ཞེས་པ་དང༌། ངེས་འབྱེད་ཆ་མཐུན་བསྐྱེད་པར་བྱའོ་ཞེས་པ་དང༌། མཐོང་ལམ་བསྐྱེད་པར་བྱའོ་ཞེས་པ་དང༌། སྒོམ་ལམ་བསྐྱེད་པར་བྱའོ་ཞེས་ཀྱང་སྦྱར་རོ། ། སྐབས་ལྔ་པའི་དོན་གཏན་ལ་ཕབས་ཟིན་ཏོ།། །།
སྐབས་དྲུག་པའི་དོན་ལ། སློབ་དཔོན་གྱིས་སྔར་རྣམ་ཀུན་རྩེ་སྦྱོར་དུ་རྟོགས་པའི་དོན་རྣམས་གོ་རིམ་དུ་ཀླག་ནས་བརྟན་པར་བྱ་བའི་ཕྱིར་སྒོམ་པར་བྱེད་ཅེས་གསུངས་ལ། མངོན་པར་རྟོགས་པའི་རྒྱན་གྱིས་མཐར་གྱིས་པའི་སྦྱོར་བ་ཉམས་སུ་བླང་བྱ་ཕར་ཕྱིན་དྲུག་དང་རྗེས་དྲན་དྲུག་དང་དངོས་མེད་ངོ་བོ་ཉིད་ལ་བཤད་ཀྱི། རྣམ་ཀུན་རྩེ་སྦྱོར་གྱིས་བསྒོམ་བྱའི་རྣམ་པ་རྣམས་གོ་རིམ་བཞིན་དུ་ཀླག་ནས་བསྒོམ་པའི་དོན་ཅན་དུ་མ་བསྟན་ཏོ། ། འཕགས་པ་རྣམ་གྲོལ་སྡེའི་དགོངས་པ་ནི་གཏོང་བ་དང་ཚུལ་ཁྲིམས་ཀྱིས་གཞི་བཟུང་སྟེ་ལྷ་དཔང་པོར་བཞག་ནས་བསམ་པ་ཕུན་སུམ་ཚོགས་པ་རྗེས་དྲན་དྲུག་གི་སྒོ་ནས་སྦྱོར་བ་ཕུན་སུམ་ཚོགས་པ་ཕ་རོལ་ཏུ་ཕྱིན་པ་དྲུག་ལ་འཇུག་ཅིང༌། དེ་ཐམས་ཅད་དུ་མི་དམིགས་པར་རྟོགས་པའི་ཤེས་རབ་ཀྱིས་རྒྱས་འདེབས་པའི་ཚུལ་གྱིས་མཐར་གྱིས་པ་ཉམས་སུ་བླངས་བར་བཞེད་པ་ལེགས་སོ། ། སྐབས་དྲུག་པའི་དོན་བསྟན་ཟིན་ཏོ།། །། སྐད་ཅིག་མའི་སྦྱོར་བ་ལ། རྟོགས་བྱ་རྣམ་པར་སྨིན་པ་མ་ཡིན་པ་དང་རྣམ་པར་སྨིན་པ་གཉིས་ཀྱི་དབྱེ་བས་རྣམ་པར་སྨིན་པ་མིན་པ་དང་རྣམ་པར་སྨིན་པའི་སྐད་ཅིག་སྦྱོར་གཉིས་དང༌། རྟོགས་བྱའི་ཡུལ་མཚན་ཉིད་མེད་པ་དང་གཟུང་འཛིན་གཉིས་སུ་མེད་པའི་དབྱེ་བས་མཚན་ཉིད་མེད་པ་དང་གཉིས་སུ་མེད་པའི་སྐད་ཅིག་སྦྱོར་གཉིས་ཏེ་བཞིའོ། །
དེ་ལ་རྣམ་པར་སྨིན་པ་མ་ཡིན་པའི་རྟོགས་རིགས་ཀྱི་ཆོས་ནི་ས་བདུན་པ་ཡན་ཆད་ཀྱི་རྟོགས་རིགས་ཏེ། རྣམ་པར་སྨིན་པ་མིན་པ་དང་མཐུན་པར་འབད་རྩོལ་གྱིས་བསྐྱེད་པར་བྱ་བ་ཡིན་པའི་ཕྱིར་རོ། ། རྣམ་པར་སྨིན་པ་ནི་ས་བརྒྱད་པ་ཡན་ཆད་ཀྱི་ཟག་མེད་ཀྱི་རྟོགས་རིགས་ཏེ། རྣམ་སྨིན་གྱི་འབྲས་བུ་ལྟར་འབད་རྩོལ་ལ་མི་ལྟོས་པར་རང་གི་ངང་གིས་འཇུག་པའོ། ། རྒྱུད་བླ་མ་ལས། རྣམ་སྨིན་བྲལ་འདྲ་མི་རྟོག་པའི། ། ཡེ་ཤེས་རྣམ་པར་སྨིན་པ་བཞིན། ། ཞེས་གསུངས་པ་ལྟར་རོ། ། དེ་ལ་མཚན་ཉིད་མེད་པ་ནི་ཆོས་རྣམས་རང་གི་ངོ་བོ་ཉིད་ཀྱིས་སྟོང་པའོ། ། གཉིས་སུ་མེད་པ་ནི་གཟུང་འཛིན་ཐ་དད་པ་གཉིས་ཀྱིས་སྟོང་པའོ། །
དེ་ལ་རྣམ་པར་སྨིན་པ་མ་ཡིན་པའི་སྐད་ཅིག་མའི་སྦྱོར་བའི་དོན་ནི། རྣམ་པར་སྨིན་པ་མ་ཡིན་པའི་ཟག་མེད་ཀྱི་ཆོས་གཅིག་མངོན་པར་བྱང་ཆུབ་པ་ན། དེའི་བསྡུ་བྱ་སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་མངོན་སུམ་དུ་བྱེད་དེ། རྒྱུན་མཐར་ཐོབ་པའི་ཟག་མེད་ཀྱི་རྟོགས་རིགས་གཅིག་གིས་རང་གི་བསྡུ་བྱ་སྦྱིན་པ་ནས་དཔེ་བྱད་བཟང་པོ་བརྒྱད་ཅུའི་བར་གྱི་མཚན་ཉིད་ཀྱི་ཆོས་རྣམས་བསྡུས་པའི་ཕྱིར་རོ། ། འདིས་ནི་དངོས་རྒྱུས་དངོས་འབྲས་བསྡུས་པ་སྟེ། དངོས་རྒྱུ་མངོན་སུམ་དུ་བྱས་པ་ན་དངོས་འབྲས་མངོན་སུམ་དུ་བྱེད་པའི་ནུས་པ་ཐོབ་པའི་དོན་ནོ། ། ཇི་སྐད་དུ། ཟག་པ་མེད་པའི་ཡེ་ཤེས་གཅིག་དམིགས་ན་དེ་དང་རིགས་མཐུན་པ་ཐམས་ཅད་མངོན་སུམ་དུ་བྱེད་པ་ཡིན་ནོ་ཞེས་གསུངས་པ་ལྟར་རོ། ། འདིར་མངོན་སུམ་དུ་བྱེད་ཅེས་འབྱུང་གི་ཟག་མེད་ཀྱི་ཡེ་ཤེས་གཅིག་དམིགས་ན་ཐམས་ཅད་མངོན་སུམ་དུ་བྱས་སོ་ཞེས་པ་མིན་ནོ། ། ཡང་རྣམ་པར་སྨིན་པའི་སྐད་ཅིག་སྦྱོར་ནི་རྣམ་པར་སྨིན་པའི་ཟག་མེད་ཀྱི་ཆོས་གཅིག་དམིགས་པ་ན་བསྡུ་བྱ་དེ་དང་རིགས་མཐུན་པའི་ཟག་མེད་ཀྱི་ཆོས་རྣམས་མངོན་སུམ་དུ་བྱེད་པའོ། །
འདི་ཇི་ལྟར་ཤེས་ཤེ་ན། བསྡུ་བྱེད་མངོན་སུམ་དུ་བྱས་པ་ན་དེའི་བསྡུ་བྱ་ཡང་མངོན་སུམ་དུ་བྱེད་པར་འགྱུར་བར་འཐད་པས་སོ། ། མཐུན་པའི་དཔེ་ནི། ཇི་ལྟར་སྐྱེས་བུས་ཟོ་ཆུན་རྒྱུད། ། རྡོག་ཐབས་གཅིག་གིས་བསྐྱོད་པ་ན། ། ཐམས་ཅད་གཅིག་ཆར་འགུལ་བ་ལྟར། ། སྐད་ཅིག་གཅིག་ཤེས་དེ་བཞིན་ནོ། ། ཞེས་པ་ལྟར་རོ། ། མཚན་ཉིད་མེད་པ་དང་གཉིས་སུ་མེད་པའི་སྐད་ཅིག་སྦྱོར་གཉིས་ནི་ཡེ་ཤེས་སྐད་ཅིག་མ་གཅིག་གིས་འཁོར་འདས་ཀྱི་ཆོས་རྣམས་མཚན་ཉིད་མེད་པ་དང་གཟུང་འཛིན་གཉིས་སུ་མེད་པའི་ཚུལ་གྱིས་རྟོགས་པ་ལ་བཤད་དོ། ། འདི་དག་གི་ཁྱད་པར་ནི་རྣམ་པར་སྨིན་པ་དང་སྨིན་པ་མིན་པའི་སྐད་ཅིག་སྦྱོར་གཉིས་ནི་རྟོགས་བྱའི་རྣམ་པར་སྨིན་པ་དང་སྨིན་པ་མ་ཡིན་པ་གཉིས་སྐད་ཅིག་མ་གཅིག་ལ་རྟོགས་པའི་ལྡོག་པ་ནས་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ་ཞེས་བྱ་བའི་སྒྲ་དོན་བཤད་ལ།
མཚན་ཉིད་མེད་པ་དང་གཉིས་སུ་མེད་པའི་སྐད་ཅིག་སྦྱོར་གཉིས་ནི་ཡུལ་ཅན་ཡེ་ཤེས་སྐད་ཅིག་མ་གཅིག་གིས་མཚན་ཉིད་མེད་པ་དང་གཉིས་སུ་མེད་པར་རྟོགས་པའི་ལྡོག་པ་ནས་སྒྲ་དོན་བཤད་པ་ཡིན་ནོ། ། ཇི་སྐད་དུ་སྦྱིན་པ་ལ་སོགས་ངོ་བོ་ཉིད་ངེས་པར་རྟོགས་པའི་རྣམ་པ་ཅན་སྐད་ཅིག་མ་གཅིག་ཁོ་ནས་ཞེས་པ་དང༌། ཆོས་རྣམས་ཀྱི་དེ་ཁོ་ན་ཉིད་གཉིས་སུ་མེད་པར་སྐད་ཅིག་མ་གཅིག་ཁོ་ནས་རྟོགས་པས་ན་ཞེས་གསུངས་པ་ལྟར་རོ། ། སྦྱོར་བ་སྔ་མ་གཉིས་ཀྱིས་ནི་ཡུལ་སྐད་ཅིག་མ་གཅིག་ཁོ་ན་ལ་རྟོགས་ཞེས་བཤད་ལ། སྦྱོར་བ་ཕྱི་མ་གཉིས་ཀྱིས་ནི་ཡུལ་ཅན་ཡེ་ཤེས་སྐད་ཅིག་མ་གཅིག་གིས་རྟོགས་ཞེས་གསུངས་པ་ཡིན་ནོ། ། གཞན་དག་གིས་ཐེ་ཚོམ་ཡང་མ་ཞུགས་ན་རྟོགས་པ་ལྟ་ཅི་སྨྲོས་སོ། ། ལུགས་ལས་ཆོས་ཀྱི་དབྱིངས་ཀྱི་རང་གི་ངོ་བོར་ཞེས་པ་ནས། འབྱུང་བའི་ཕྱིར་ཞེས་པའི་བར་གྱིས་ནི་མང་པོས་གཅིག་བསྡུས་པའི་སྒྲུབ་བྱེད་བསྟན་པ་ཡིན་ལ། འོན་ཀྱང་སྦྱིན་པ་ལ་སོགས་པའི་ཡེ་ཤེས་དམིགས་པར་བྱ་བ་སྐད་ཅིག་མ་གཅིག་པོ་ཞེས་པ་ནས། མཚན་ཉིད་ཀྱིས་ཆོས་རྣམས་བསྡུས་པའི་ཕྱིར་ཞེས་པའི་བར་གྱིས་ནི་གཅིག་གིས་མང་པོ་བསྡུས་པའི་སྒྲུབ་བྱེད་བསྟན་པས་ན་གཏན་ཚིགས་གཉིས་ཀྱི་བསྒྲུབ་བྱའི་ཁྱད་པར་མི་འདྲ་བས་ན་བསྒྲུབ་བྱ་གཅིག་ལ་སྔ་མ་ལུང་གི་སྒྲུབ་བྱེད་ཕྱི་མ་རིགས་པའི་སྒྲུབ་བྱེད་དུ་འདོད་པ་ཡང་མི་འཐད་དོ། །
དངོས་གཅིག་དངོས་པོ་ཀུན་གྱི་ངོ་བོ་ཉིད། ། ཅེས་སོགས་ཀྱི་ལུང་གི་དོན་ལ། བློ་གང་གིས་ཆོས་ཅན་གཅིག་གི་དེ་བཞིན་ཉིད་མཐོང་བ་དེ་ཡིས་ཆོས་ཅན་ཀུན་གྱི་ཆོས་ཉིད་དེ་བཞིན་ཉིད་མཐོང་ཞེས་སྒྲ་ཇི་བཞིན་དུ་བཤད་ནས། ཡང་རང་སངས་རྒྱས་ཀྱིས་གཟུང་བ་ཆོས་ཀྱི་བདག་མེད་རྟོགས་ལ་འཛིན་པ་ཆོས་ཀྱི་བདག་མེད་མ་རྟོགས་ཞེས་འཆད་པ་ཡང་ནང་འགལ་བ་ཡིན་ཞིང༌། བྱང་སེམས་མཐོང་ལམ་པས་ཆོས་ཅན་གཅིག་གི་ཆོས་ཉིད་དེ་བཞིན་ཉིད་དེ་མངོན་སུམ་དུ་མཐོང་བས་ན་དྲི་མ་མཐའ་དག་གིས་དག་པའི་དེ་བཞིན་ཉིད་ཀྱང་མངོན་སུམ་དུ་མཐོང་བར་འགྱུར། དེ་ལྟར་ན། སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། ། ཞེས་གསུངས་པའི་དོན་དང་ཡང་འགལ་ལོ། ། དེས་ན་ལུང་གི་དོན་ནི་ཆོས་ཅན་གཅིག་སྟོང་པ་ཉིད་དུ་མངོན་སུམ་དུ་རྟོགས་པའི་བྱེད་པ་ལ་བརྟེན་ནས་ཆོས་ཅན་ཀུན་ཀྱང་སྟོང་པ་ཉིད་དུ་རྟོགས་པའི་རྟོགས་པ་འདྲེན་ནུས་པའི་དོན་ནོ། ། རྒྱས་པར་སྐབས་གསུམ་པར་བཤད་ཟིན་ཏོ། །
སྐབས་བདུན་པའི་དོན་གཏན་ལ་ཕབས་ཟིན་ཏོ།། །། སྐབས་བརྒྱད་པའི་དོན་བསྟན་པ་ལ། མཚམས་སྦྱར་གྱི་སྐབས་སུ་སྐད་ཅིག་མ་གཅིག་པ་མངོན་པར་རྫོགས་པར་བྱང་ཆུབ་པ་ཞེས་སོགས་ཀྱི་དོན་ལ། ཆོས་ཀྱི་སྐུ་དབྱེ་གཞིར་གཟུང་ནས་སྐུ་བཞིའི་དབྱེ་བར་བཤད་པ་ནི་རང་གི་གྲུབ་པའི་མཐའ་ཆོས་སྐུ་སྐུ་བཞིའི་དབྱེ་བར་སྨྲོས་པ་དང་འགལ་བར་འགྱུར་ལ། ཆོས་ཀྱི་སྐུ་མངོན་པར་རྫོགས་པར་བྱང་ཆུབ་པ་ཡིན་ཏེ། དེ་ཡང་ངོ་བོ་ཉིད་ཀྱི་སྐུ་ལ་སོགས་པས་དབྱེ་བའི་རྣམ་པ་བཞི་ཡིན་པས་ཞེས་འབྱུང་བ་ལྟར་ན། ཆོས་སྐུ་སྐུ་བཞིའི་དབྱེ་བར་འདོད་པ་མི་འཐད་པར་འགྱུར་རོ། ། སྤངས་རྟོགས་གང་དག་ཡིན་པ་དེ་དག་གི་རང་བཞིན་ངོ་བོ་ཉིད་ཀྱིས་སྐྱེ་བ་མེད་པའི་ངོ་བོ་ཉིད་ཆོས་ཅན། ཐུབ་པ་སངས་རྒྱས་བཅོམ་ལྡན་འདས་ཀྱི་ངོ་བོ་ཉིད་སྐུ་ཡིན་ཏེ། དྲི་མ་རང་བཞིན་གྱིས་དབེན་པའི་མཚན་ཉིད་དུ་གྱུར་པ་ལ་གཉེན་པོ་ཡོངས་སུ་རྫོགས་པས།
དྲི་མ་རྣམས་རྣམ་པ་ཐམས་ཅད་དུ་རྣམ་པར་དག་པའི་དག་པ་གཉིས་ལྡན་གྱིས་རབ་ཏུ་ཕྱེ་བའི་ཆོས་སྐུ་ཡིན་པའི་ཕྱིར། ཇི་ལྟར་དྲི་མ་ཐམས་ཅད་རྣམ་པར་དག་ཏུ་རུང་ཞེ་ན།

གློ་བུར་བ་ཉིད་ཀྱི་གཉེན་པོ་ཡོངས་སུ་རྫོགས་པས་དག་ཏུ་རུང་བར་ལྟའོ། ། འདིས་ངོ་བོ་ཉིད་ཀྱི་སྐུ་ངོས་གཟུང་ནས་དེ་ཟག་མེད་དུ་བསྟན་པ་ནི། ངོ་བོ་ཉིད་ཀྱི་སྐུ་ཆོས་ཅན། ཟག་པ་མེད་པ་ཡིན་ཏེ། འཇིག་རྟེན་ལས་འདས་པ་དྲན་པ་ཉེ་བར་གཞག་པ་ལ་སོགས་པ་ཡེ་ཤེས་ཀྱི་བདག་ཉིད་ཆོས་ཀྱི་དབྱིངས་ཀྱི་ངོ་བོ་ཡིན་པ་ཉིད་ཀྱིས་སོ། ། འཕགས་པ་ལྟར་ན། ཐུབ་པའི་ངོ་བོ་ཉིད་སྐུ་ནི། ། ཆོས་ཀྱི་སྐུ་ཞེས་བརྗོད་པ་ཡིན། ། ཞེས་བཤད་ནས། ཆོས་ཀྱི་སྐུ་ཞེས་བརྗོད་པའི་ངོ་བོ་ཉིད་ཀྱི་སྐུ་གང་ཞེ་ན། ཟག་པ་མེད་པའི་ཆོས་གང་དག །
ཐོབ་གྱུར་རྣམ་ཀུན་རྣམ་དག་པ། ། དེ་དག་རང་བཞིན་མཚན་ཉིད་ཅན། ། ཞེས་བརྗོད་དོ། ། ཟག་པ་མེད་པའི་ཆོས་གང་ཞེ་ན། བྱང་ཆུབ་ཕྱོགས་མཐུན་ཚད་མེད་དང༌། ། ཞེས་སོགས་ཀྱིས་སྟོན་པར་བཞེད་དོ། ། དེས་ན་ཐུབ་པའི་ངོ་བོ་ཉིད་སྐུ་ཞེས་སོགས་ཀྱི་ཚིགས་བཅད་གཅིག་གིས་ནི་ངོ་བོ་ཉིད་སྐུའི་དོན་བསྟན་ལ། བྱང་ཆུབ་ཕྱོགས་མཐུན་ཚད་མེད་ཅེས་སོགས་ཀྱིས་ནི་ངོ་བོ་ཉིད་སྐུའི་ཡོན་ཏན་རྒྱས་པར་བཤད་དོ། ། མཚན་ནི་སུམ་ཅུ་རྩ་གཉིས་ཞེས་སོགས་ཀྱི་ཚིགས་བཅད་གཅིག་གིས་ནི་ལོངས་སྤྱོད་རྫོགས་པའི་སྐུའི་ངོ་བོ་བསྟན་ལ། ཕྱག་ཞབས་འཁོར་ལོའི་མཚན་དང་རུས་སྦལ་ཞབས། །
ཞེས་སོགས་ཀྱིས་ནི་དེའི་ཡོན་ཏན་རྒྱས་པར་བཤད་དོ། ། གང་གིས་སྲིད་པ་ཇི་སྲིད་པར། ། ཞེས་སོགས་ཀྱི་ཚིགས་བཅད་གཅིག་གིས་ནི་སྤྲུལ་པའི་སྐུའི་ངོ་བོ་བསྟན་ལ། དེ་བཞིན་འཁོར་བ་ཇི་སྲིད་འདིར། ། ཞེས་སོགས་ཀྱིས་ནི་སྤྲུལ་པའི་སྐུའི་ཡོན་ཏན་རྒྱས་པར་བཤད་དོ། ། རྩ་བའི་དགོངས་པ་འདི་ཁོ་ནའོ། ། བྱང་ཆུབ་ཀྱི་ཕྱོགས་དང་མཐུན་པ་ལ་སོགས་པ་སྤྲོས་པ་མེད་པའི་ཡེ་ཤེས་ཀྱི་བདག་ཉིད་གནས་ཡོངས་སུ་གྱུར་པས་གྱུར་པ་ཐམས་ཅད་ཀྱང་ཆོས་སྐུར་མངོན་པར་བརྗོད་དོ་ཞེས་པ་ལ། གནས་གྱུར་ནི་རྣམ་པ་གསུམ་སྟེ། སྤངས་པའི་གནས་གྱུར། ཡེ་ཤེས་ཀྱི་གནས་གྱུར།
ལམ་གྱི་གནས་གྱུར་རོ། ། དང་པོ་ནི། གནས་ནི་སྒྲིབ་པའི་ས་བོན་ཡིན་ལ། དེ་མ་ལུས་པ་སྤངས་པས་སྤངས་པའི་གནས་གྱུར་ཞེས་ཤཱནྟི་པས་བཤད་དོ། ། ཡེ་ཤེས་ཀྱི་གནས་གྱུར་ནི། སྒྲིབ་པ་དེ་དག་ལས་གྲོལ་བའི་ཡེ་ཤེས་ཕུན་སུམ་ཚོགས་པ་སྟེ། འདི་གཉིས་སངས་རྒྱས་ཀྱི་ས་ཁོ་ན་ན་ཡོད་དོ། ། ལམ་གྱི་གནས་གྱུར་ནི་ས་དང་པོ་ནས་ཐོབ་སྟེ། ས་དང་པོ་ནས་འཇིག་རྟེན་ལས་འདས་པའི་ལམ་ཐོབ་པའི་ཕྱིར། ཉོན་མོངས་པ་མེད་པ་དང་སྨོན་ནས་མཁྱེན་པའི་དོན་བཤད་པ་ལ།
བསམ་གཏན་བཞི་པ་ལ་བརྟེན་ཅིང་གང་ཟག་དགྲ་བཅོམ་པ་མི་གཡོ་བའི་ཆོས་ཅན་ཡན་ཆད་ལ་ཡོད་ཅིང་མིའི་རྟེན་ཅན་དུ་བཤད་དོ། ། ཉོན་མོངས་པ་མེད་པའི་ཏིང་ངེ་འཛིན་ལ་གཉིས་ལས། ཉན་ཐོས་ཀྱི་ཉོན་མོངས་པ་མེད་པའི་ཏིང་ངེ་འཛིན་ནི་ཉན་ཐོས་རང་རྒྱུད་ཀྱི་ཉོན་མོངས་པ་སྐྱེ་འགྱུར་ཕྱིས་མི་སྐྱེ་བའི་ཆོས་ཅན་དུ་བྱེད་པའི་ཏིང་ངེ་འཛིན་ཏོ། ། སངས་རྒྱས་ཀྱི་ཉོན་མོངས་པ་མེད་པའི་ཏིང་ངེ་འཛིན་ནི་རང་རྒྱུད་ལ་ཉོན་མོངས་མི་སྐྱེ་བའི་ཆོས་ཅན་དུ་བྱེད་པར་མ་ཟད་གང་ཟག་ཕ་རོལ་པོ་རྣམས་ཀྱི་ཉོན་མོངས་རྣམས་ཀྱང་དྲུང་ནས་འབྱིན་པར་བྱེད་པའོ། ། སྨོན་ནས་མཁྱེན་པ་ལ་ཡང་ཉན་ཐོས་དང་སངས་རྒྱས་ཀྱི་རྒྱུད་ལ་ཡོད་པའི་བྱེ་བྲག་གིས་གཉིས་ཡོད་ལ། གཉིས་ཀ་ཡང་ཐོག་མར་འདི་དང་འདི་ཤེས་པར་བྱའོ་ཞེས་བྱ་བའི་སྨོན་པ་སྔོན་དུ་བཏང་ནས་མཉམ་པར་བཞག་པས་དེ་དག་ཡོངས་སུ་མཁྱེན་པས་ན་སྨོན་ནས་མཁྱེན་པ་ཞེས་བསྟན་ཏོ། ། སོར་མོ་རིང་དང་རྟིང་ཡངས་སྐུ་ཆེ་དྲང༌། ། ཞེས་པ་ལ་སྐུ་ཆེ་བའི་དོན་ནི། འཛམ་བུའི་གླིང་པ་རྣམས་ཀྱི་ལུས་ཚད་ལ་ཞེང་དུ་རང་ཁྲུ་བཞི་མཐོ་དམན་ལ་རང་ཁྲུ་ཕྱེད་དང་བཞི་ཡོད་དེ། མཛོད་ལས།
འཛམ་བུ་གླིང་པ་རྣམས་ཀྱི་ཚད། ། ཁྲུ་བཞི་པ་དང་ཕྱེད་དང་བཞི། ། ཞེས་གསུངས་པ་ལྟར་རོ། ། གལ་ཏེ་མཐོ་དམན་དུ་ཡང་ཁྲུ་བཞི་དགོས་པ་མ་ཡིན་ནམ་ཞེ་ན། ལུས་ངོ་བོ་དང་རྐང་པ་ཕྲལ་ནས་མཐུད་པའི་དབང་དུ་བྱས་ནས་ཁྲུ་བཞི་ཡིན་ལ། མ་ཕྲལ་བར་ལུས་དང་རྐང་པའི་དཔྱི་འགོ་བསྣོལ་བའི་ཆ་ལ་མཐོ་གང་གབ་པས་ན་འདུག་ཚུལ་ལ་ཕྱེད་དང་བཞིའོ། ། སྟོན་པ་རང་གི་ཁྲུ་གང་ལ་འཛམ་བུ་གླིང་པའི་ཁྲུ་གསུམ་ཡོད་པས་སྟོན་པའི་ཁྲུ་གསུམ་ལ་འཛམ་བུ་གླིང་པའི་ཁྲུ་དགུའོ། ། སྟོན་པའི་ཁྲུ་ཕྱེད་ལ་འཛམ་བུ་གླིང་པའི་ཁྲུ་ཕྱེད་དང་གཉིས་ཡོད་པས་ན་ཐམས་ཅད་བསྡོམས་པས་འཛམ་བུ་གླིང་པའི་ཁྲུ་ཕྱེད་དང་བཅུ་གཅིག་གོ ། དེས་ན་འཛམ་བུ་གླིང་པའི་ལུས་ཚད་ཁྲུ་ཕྱེད་དང་བཞི་བཅད་པའི་ལྷག་མ་ཁྲུ་བདུན་ལྷག་པར་མངའ་བས་ན་སྐུ་ཆེ་ཞེས་བྱའོ། ། ཅིའི་ཕྱིར་སྟོན་པའི་ཁྲུ་རེ་ལ་འཛམ་བུ་གླིང་པའི་ཁྲུ་གསུམ་གསུམ་དུ་རྩི་ཞེ་ན།
འདུལ་བ་མེ་ཏོག་ཕྲེང་རྒྱུད་ལས། བདེ་བར་གཤེགས་པའི་མཐོ་ཡི་ཚད། ། འཇལ་བྱེད་མི་ཡི་ཁྲུ་དག་ནི། ། ཕྱེད་དང་གཉིས་ནི་ཡོད་པ་ཡིན། ། ཞེས་འབྱུང་བ་ལྟར་སྟོན་པའི་ཁྲུ་གང་ལ་རང་གི་མཐོ་དོ་ཡོད་ཅིང༌། མཐོ་རེ་རེ་ལ་འཛམ་བུ་གླིང་པའི་ཁྲུ་ཕྱེད་དང་གཉིས་གཉིས་ཡོད་པའི་ཕྱིར་རོ། ། གལ་ཏེ་སྟོན་པའི་སྐུའི་ཞེང་གི་ཚད་ལ་རང་ཁྲུ་བཞི་ཡོད་ལ། མཐོ་དམན་ལ་ཁྲུ་ཕྱེད་དང་བཞི་ལས་མེད་པའི་ཕྱིར་ཆུ་ཞེང་གབ་པར་བཤད་པ་མི་འཐད་པར་འགྱུར་རོ་ཞེ་ན། ལུས་དང་རྐང་པ་བསྣོལ་ཆ་སོ་སོར་ཕྲལ་ནས་གཉིས་མཐུད་བྱས་པའི་ཚད་ཀྱི་དབང་དུ་བྱས་ནས་བཞིར་ཡོད་པར་འཐད་དོ། ། འདི་སྐུ་གསུམ་གྱི་ངོ་བོ་མདོ་ནས་ཇི་ལྟར་བསྟན་ཞེ་ན།
ངོ་བོ་ཉིད་ཀྱི་སྐུ་དང་ལོངས་སྤྱོད་རྫོགས་པའི་སྐུ་དངོས་སུ་བསྟན་ཟིན་པར་སྟོན་པའི་མདོ་ནི་འབུམ་དང་ཉི་ཁྲི་སོགས་གཞན་ལ་ནི་མེད་ལ། སློབ་དཔོན་སེང་གེ་བཟང་པོས་དག་པར་བཅོས་པའི་ཉི་ཁྲི་ལེའུ་བརྒྱད་པ་ལས་ནི་སྐུ་གཉིས་པོ་ལ་ཡང་མདོ་ཚིག་རེ་རེ་སྣང་མོད་ཀྱི་དག་མི་དག་དཔྱད་པར་བྱའོ། ། མདོ་ལས་ནི། བྱང་ཆུབ་ཕྱོགས་མཐུན་སོགས་དང༌། མཚན་དང་དཔེ་བྱད་སོགས་སྐུ་གསུམ་གྱི་ཡོན་ཏན་དངོས་སུ་བསྟན་ནས། ཡོན་ཏན་དེ་དང་ལྡན་པའི་སྐུ་གཉིས་པོ་སྦས་དོན་དུ་ཡོད་པ་བྱམས་པས་དངོས་སུ་གསུངས་ནས་ཡོན་ཏན་དང་ཡོན་ཏན་ཅན་དུ་སྦྱོར་ཞེས་བཤད་ན་ལེགས་སོ། ། དེའི་འོག་ཏུ་ཡེ་ཤེས་ཀྱི་ཕ་རོལ་ཏུ་ཕྱིན་པའི་སྟོབས་ཀྱིས་ས་བཅུ་པ་ལ་སངས་རྒྱས་ཀྱི་ཞིང་སྣ་ཚོགས་རྣམ་པར་དག་པ་ལ་བཀོད་ཅེས་པའི་དོན་ནི། ཞིང་དག་པའི་སྦྱོར་བ་ཙམ་ཞིག་སྦྱོར་ལམ་ནས་ཀྱང་ཡོད་ལ། ཁྱད་པར་ཅན་ས་བརྒྱད་པ་ནས་ཡོད་ཅིང༌། འདིར་སངས་རྒྱས་ཀྱི་ཞིང་སྣ་ཚོགས་རྣམ་པར་དག་པ་ཞེས་བཤད་པ་ནི་ཞིང་སྔར་བས་ཆེས་ཡོངས་སུ་དག་པའི་དབང་དུ་བྱས་ནས་གསུངས་སོ། །
ཕྲིན་ལས་སྟོན་པ་ལ། གདུལ་བྱ་ལམ་གྱི་རྟེན་ལ་འགོད་པ་ནི། ཆོས་ཀྱི་སྐུ་ཆོས་ཅན། གདུལ་བྱ་ལམ་གྱི་རྟེན་ལ་བཀོད་པར་མཛད་དེ། འགྲོ་བ་རྣམས་ཀྱི་ངན་སོང་གི་སྡུག་བསྔལ་རབ་ཏུ་ཞི་བའི་ཕྲིན་ལས་མཛད་པས་སོ། ། སྡུག་བསྔལ་རབ་ཏུ་ཞི་བ་གང་ཞེ་ན། འགྲོ་བ་བཟང་པོ་ལྷ་མི་དང་བཟང་པོ་མ་ཡིན་པ་ངན་སོང་གསུམ་ལ་བླང་དོར་དུ་མངོན་པར་ཞེན་པ་མེད་པར་གནས་པའི་མཚན་ཉིད་དོ། ། དེ་ནས་སྟོབས་ཀྱི་ཕ་རོལ་ཏུ་ཕྱིན་པའི་སྟོབས་ཀྱིས་ས་བརྒྱད་པ་ལ་ཞེས་སོགས་ལ། སེམས་བསྐྱེད་ཀྱི་གནས་སྐབས་སུ་སྨོན་ལམ་ས་བརྒྱད་པ་དང་སྟོབས་ས་དགུ་པར་སྦྱར་ཞིང༌། ཕ་རོལ་ཏུ་ཕྱིན་པ་སྤྱིའི་གོ་རིམ་ལ་ཡང་དང་པོར་སྨོན་ལམ།
དེ་ནས་སྟོབས་བཤད་པའི་གོ་རིམ་དང༌། འདིར་སྟོབས་སྔར་བཤད་ནས་རྗེས་སུ་སྨོན་ལམ་གྱི་ཕ་རོལ་ཏུ་ཕྱིན་པ་བཤད་པས་གོ་རིམ་མི་མཐུན་པས་འདིར་བསྟན་པའི་གོ་རིམ་མི་འཐད་དོ་ཞེ་ན། འདིར་སྨོན་ལམ་གྱི་ཕ་རོལ་ཏུ་ཕྱིན་པ་ས་དགུ་པར་སྦྱར་བ་ནི་སྔར་ས་དགུ་པའི་ཡོངས་སྦྱོང་གི་སྐབས་སུ། སྨོན་ལམ་དག་ནི་མཐའ་ཡས་དང༌། ། ཞེས་གསུངས་པའི་རྗེས་སུ་འབྲངས་ནས་བཤད་པ་ཡིན་ལ། ས་དགུ་པར་སྨོན་ལམ་སྦྱར་བའི་སྟོབས་ཀྱིས་སྟོབས་ས་བརྒྱད་པ་ལ་སྦྱར་བ་ཡིན་ཏེ། གཞན་དུ་ན་ས་བརྒྱད་པའི་ངོས་སྐལ་གྱི་ཕར་ཕྱིན་མེད་པར་ཐལ་བར་འགྱུར་བས་སོ། ། ས་དགུ་པར་བྱང་ཆུབ་ཐོབ་པ་ལ་འགོད་ཅེས་པའི་དོན་ནི་ས་དགུ་པའི་ཡོངས་སྦྱོང་གི་སྐབས་སུ། འཁོར་དང་སྐྱེ་བ་དག་དང་ནི། ། ངེས་འབྱུང་བྱང་ཆུབ་ཤིང་རྣམས་ཀྱི། །
ཞེས་སོགས་སྲིད་པ་ཐ་མ་པའི་བྱང་ཆུབ་སེམས་དཔའི་ཡོངས་སུ་སྦྱོང་བ་རྣམས་ས་དགུའི་ཡོངས་སྦྱོང་ལ་བཤད་པའི་རྗེས་སུ་འབྲངས་ནས་བྱས་པས་སོ། ། ཡང་དག་པར་རྫོགས་པའི་བྱང་ཆུབ་ཏུ་སོ་སོར་ངེས་ཞེས་པའི་དོན། སྐྱེ་བ་གཅིག་གིས་ཐོགས་པའི་དུས་སུ་དེ་བཞིན་གཤེགས་པ་མཚན་འདི་ཞེས་བྱ་བ་དང༌། ཞིང་ཁམས་འདི་ཞེས་བྱ་བར་མངོན་པར་རྫོགས་པར་སངས་རྒྱས་སོ་ཞེས་སོ་སོར་ངེས་པའི་ཚུལ་གྱིས་ཡོད་པས་བྱང་ཆུབ་ཏུ་སོ་སོར་ངེས་པ་ཞེས་གསུངས་སོ། ། བྱང་ཆུབ་མཐའ་དག་འདྲེན་པ་ཞེས་སོགས་ཀྱི་དོན་ནི། ས་བཅུ་པའི་ཁྱད་པར་གྱི་ལམ་ཐོབ་པའི་དུས་སུ་ཐེག་པ་གསུམ་གྱི་བྱང་ཆུབ་ཀྱི་རྒྱུའི་ཡན་ལག་ཉན་ཐོས་ཀྱི་རིགས་ཅན་རྣམས་ལ་རང་རང་གི་བྱང་ཆུབ་ཐོབ་པ་དང་རྗེས་སུ་མཐུན་པའི་ཆོས་སྟོན་པ་དང༌། བྱང་ཆུབ་སེམས་དཔའི་རིགས་ཅན་རྣམས་ལ་ཐེག་པ་ཆེན་པོའི་ཆོས་སྟོན་པའི་སྒོ་ནས་རིགས་ཅན་གསུམ་རང་རང་གི་བྱང་ཆུབ་ལ་འགོད་པར་མཛད་པས་ན་ཐེག་པ་གསུམ་གྱི་བྱང་ཆུབ་མཐའ་དག་འདྲེན་པར་བྱེད་པའི་ཆོས་ཅན་གྱི་མཚན་ཉིད་བྱང་ཆུབ་ཀྱི་ཡན་ལག་གི་ཕྲིན་ལས་མཛད་ཅེས་བྱའོ། ། རྒྱུ་བསགས་པ་དང་མཐུན་པར་འབྲས་བུ་མ་ཐོབ་ན་ལས་དང་འབྲས་བུའི་འབྲེལ་པ་མེད་པས་ལས་འབྲས་ཆུད་ཟ་བ་ཞེས་བྱ་ལ། འདིར་ཚོགས་གཉིས་ཀྱི་ལས་བསགས་པ་དང་མཐུན་པར་འབྲས་བུ་བྱང་ཆུབ་ཐོབ་པས་ལས་དང་འབྲས་བུའི་འབྲེལ་པ་གྲུབ་པས་ལས་དང་འབྲས་བུའི་འབྲེལ་པ་ཆུད་མི་ཟ་ཞེས་བརྗོད་དེ། བདེན་བཞིའི་རྣམ་པ་མི་རྟག་སོགས་བཅུ་དྲུག་གི་བཟློག་ཕྱོགས་ཀྱི་སྒྲོ་འདོགས་བཅུ་དྲུག་འཛིན་པ་ལ་ཕྱིན་ཅི་ལོག་ཅེས་བརྗོད་ལ།
དེ་དག་མ་ལུས་པར་སྤངས་པས་ཕྱིན་ཅི་ལོག་ཐམས་ཅད་སྤངས་པ་ཞེས་བྱ་ལ། ཚུལ་ཇི་ལྟར་སྤངས་ཤེ་ན། ཕྱིན་ཅི་ལོག་གི་གཞི་ནི་ཕྱིན་ཅི་ལོག་གི་ས་བོན་ཏེ། ས་བོན་ཙམ་ཡང་མེད་པར་བྱས་པའི་ཚུལ་གྱིས་སྤངས་ཞེས་པའོ། ། ཡེ་ཤེས་ཞེས་པའི་དོན་ནི་བདེན་བཞིའི་མི་རྟག་སོགས་བཅུ་དྲུག་རྟོགས་པའི་ཡེ་ཤེས་ཀྱིས་བདེན་བཞི་ལ་རྟག་སོགས་སུ་འཛིན་པ་ཐམས་ཅད་ཀྱི་ས་བོན་ཙམ་ཡང་མེད་པར་སྤངས་ཞེས་པའི་དོན་ནོ། ། དེ་ལྟར་ན་ཆོས་ཀྱི་སྐུ་བཞིན་དུ་ཞེས་སོགས་ཀྱི་དོན་ནི། དེ་བཞིན་འཁོར་བ་ཇི་སྲིད་འདིའི། ། ལས་ནི་རྒྱུན་མི་ཆད་པར་འདོད། ། ཅེས་པའི་དོན་སྟོན་པ་ཡིན་ནོ། ། འདི་ལ་བཞེད་ཚུལ་གཉིས་ཏེ།
འཕགས་པས་ནི་དེ་བཞིན་ཞེས་པའི་དོན་སྤྲུལ་པའི་སྐུ་རྒྱུན་མི་ཆད་པར་དེ་བཞིན་དུ་སྤྲུལ་པའི་སྐུ་འདིའི་ཕྲིན་ལས་ཀྱང་འཁོར་བ་ཇི་སྲིད་པར་འཇུག་པས་རྒྱུན་མི་ཆད་པར་འདོད་དོ་ཞེས་བཤད་དོ། ། འདིས་ནི་འཁོར་བ་མཐའ་མེད་པར་ཡང་བསྟན་ཏོ། ། སློབ་དཔོན་འདིས་ནི། ཆོས་ཀྱི་སྐུ་ཡི་ཕྲིན་ལས་ནི། ། ཞེས་པའི་རྩ་ཚིག་ལ་བརྟེན་ནས་དེ་བཞིན་ཞེས་པའི་དོན་ཆོས་ཀྱི་སྐུ་ཞེས་པ་སྦྱར་ནས་བཤད་དོ། ། ཐུབ་པའི་སྤྲུལ་སྐུ་རྒྱུན་མི་ཆད། ། ཅེས་པའི་དེ་མ་ཐག་པར། དེ་བཞིན་འཁོར་བ་ཇི་སྲིད་འདི། ། ཞེས་འབྱུང་བས་འཕགས་པའི་ལུགས་ལྟར་ལེགས་སོ། ། འདིར་ཆོས་སྐུ་གསུངས་པ་ནི་སྐུ་གསུམ་གྱི་དབྱེ་གཞིའི་ཆོས་སྐུ་ཡིན་པས་སྤྱིར་སངས་རྒྱས་ཞེས་སྨྲོས་པ་དང་དོན་གཅིག་པའི་ཕྱིར་སངས་རྒྱས་ཀྱི་མཛད་པ་ཞེས་པའི་དོན་ནོ། །
སེམས་བསྐྱེད་པ་དང་ཞེས་སོགས་ཀྱི་དོན་ནི། ལས་དང་པོ་པའི་སེམས་བསྐྱེད་པ་ལ་སེམས་བསྐྱེད་པ་དང་པོ་གསུམ་ནི་ཆུང་དང་འབྲིང་དང་ཆེན་པོ་ཉིད་ཀྱིས་ལས་དང་པོ་པའི་སས་བསྡུས་སོ། ། ཞེས་སོགས་ཀྱིས་ལས་དང་པོ་པའི་ས་ནས་བཟུང་སྟེ་སངས་རྒྱས་ཀྱི་སའི་བར་དུ་ལས་དང་པོ་པའི་གནས་སྐབས་གང་ན་ཡོད་པའི་ཚུལ་རིམ་པ་བཞིན་དུ་བསྟན་ཞིང༌། ཐ་མ་ཆོས་ཀྱི་སྐུའི་ཕྲིན་ལས་ཀྱི་གནས་སྐབས་གང་ན་ཡོད་པའི་ཚུལ་ཡང་དང་པོར་འགྲོ་བ་བཟང་པོ་དང༌། བཟང་པོ་མ་ཡིན་པ་ཞེས་སོགས་ཀྱིས་ལས་དང་པོའི་ས་ནས། སངས་རྒྱས་ཀྱི་སའི་བར་དུ་གནས་སྐབས་གང་ན་ཡོད་པའི་རིམ་པ་དངོས་སུ་བསྟན་པས་ལྷག་མ་གདམས་ངག་ནས་སྤྲུལ་སྐུའི་བར་གནས་སྐབས་གང་ན་ཡོད་པའི་རིམ་པ་རྣམས་ཀྱང་ཤུགས་ལ་ཁོང་དུ་ཆུད་པར་བྱའོ། ། འདིར་དངོས་སུ་མ་བཀོད་པ་ནི་ཚིག་མང་དུ་དོགས་པས་སོ་ཞེས་བཤད་དོ། ། ཐ་མ་ཞེས་པའི་སྒྲས་ཕྲིན་ལས་ལ་སྦྱོར་བ་ནི་གཞུང་ལ་དྲུག་པའི་སྒྲ་ཡོད་པ་ཁོང་དུ་མ་ཆུད་པར་ཟད་དོ། ། རྒྱས་པ་ལ་དགའ་བའི་སེམས་ཅན་ལ་ཕན་གདགས་པས་དེ་ལྟར་ཞེས་སོགས་ཀྱི་བཤད་པ་ལ་སྤྱིར་རྒྱས་འབྲིང་བསྡུས་གསུམ་ལ་ཚུལ་གཉིས་ཏེ། ཚིག་གི་རྒྱས་འབྲིང་བསྡུས་གསུམ་དང༌།
དོན་གྱི་རྒྱས་འབྲིང་བསྡུས་གསུམ་མོ། ། དང་པོ་ལ་ཡང་ཚིག་རྒྱས་པ་ལ་གསུམ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་བྱེ་བ་ཕྲག་བརྒྱ་པ་ནི་དྲི་ཟའི་གནས་ན་བཞུགས་པར་གྲགས་པ་དང༌། འབུམ་ཕྲག་བརྒྱ་པ་ལྷའི་དབང་པོའི་གནས་ན་བཞུགས་པར་གྲགས་པ་དང༌། སྟོང་ཕྲག་བརྒྱ་པ་འོག་ཀླུའི་ཡུལ་ན་བཞུགས་པ་སློབ་དཔོན་ཀླུ་སྒྲུབ་ཀྱིས་མི་ཡུལ་དུ་གདན་དྲངས་པ་དང་གསུམ་ཡོད་པ་ལས་འདིར་ཁུངས་སུ་མཛད་པའི་རྒྱས་པ་ནི་སྟོང་ཕྲག་བརྒྱ་པ་དང༌། འབྲིང་ནི་ཉི་ཁྲི་དང༌། བསྡུས་པ་བརྒྱད་སྟོང་པ་ལ་བཤད་དོ། ། དོན་རྒྱས་འབྲིང་བསྡུས་གསུམ་ལ། དོན་རྒྱས་པ་ནི་མངོན་པར་རྟོགས་པ་བརྒྱད་དང༌། འབྲིང་མངོན་པར་རྟོགས་པ་དྲུག་དང༌།
བསྡུས་པ་ལ་མངོན་པར་རྟོགས་པ་གསུམ་མོ། ། དེ་ལ་རྒྱས་པ་སྟོང་ཕྲག་བརྒྱ་པ་ཁོ་ན་ལ་ཡང་དོན་རྒྱས་འབྲིང་བསྡུས་པ་གསུམ་ཆར་དང༌། འབྲིང་ཉི་ཁྲི་ལ་ཡང་དོན་རྒྱས་འབྲིང་བསྡུས་པ་གསུམ་ཆར་དང༌། བརྒྱད་སྟོང་པ་ལ་ཡང་དོན་རྒྱས་འབྲིང་བསྡུས་པ་གསུམ་ཆར་ཡོད་པས་རེ་རེ་ཡང་དོན་རྒྱས་འབྲིང་བསྡུས་པ་གསུམ་གསུམ་གྱི་སྒོ་ནས་རྒྱས་པར་བཤད་པར་བྱའོ། ། དོན་རྒྱས་པ་ལ་དགའ་བ་དང༌། དོན་འབྲིང་ལ་དགའ་བ་དང༌། དོན་བསྡུས་པ་ལ་དགའ་བའི་དོན་དུའོ། ། འདི་ཇི་ལྟར་ཤེས་ཤེ་ན། ཡུམ་ཐམས་ཅད་ཀྱི་དོན་བསྡུས་པ་གཞན་རྣམ་པ་དྲུག་ཅེས་པ་དང༌། རྒྱལ་བའི་ཡུམ་རྣམ་པ་གསུམ་གྱི་དོན་བསྡུས་པ་གཞན་རྣམ་པ་གསུམ་སྟེ་ཞེས་པ་དང༌།
རྒྱས་པ་ལ་དགའ་བའི་སེམས་ཅན་ལ་ཕན་གདགས་པར་དེ་ལྟར་ཞེས་སོགས་གསུངས་པས་སོ། ། དོན་དྲུག་ཏུ་བཤད་པའི་ཚིག་དོན་ནི། སློབ་དཔོན་ལྟར་ན། མཚན་ཉིད་དེའི་སྦྱོར་བ་དང༌། མཚན་ཉིད་དེའི་རབ་ཏུ་གྱུར་བ་དང༌། མཚན་ཉིད་དེའི་གོ་རིམ་དང༌། མཚན་ཉིད་དེའི་མཐའ་དང༌། མཚན་ཉིད་དེའི་རྣམ་པར་སྨིན་པ་ཞེས་འཆད་དོ། ། འཕགས་པ་ནི། མཚན་ཉིད་དེའི་སྦྱོར་བ་དང༌།
སྦྱོར་བ་དེའི་རབ་ཏུ་གྱུར་པ་དང༌། སྦྱོར་བ་དེའི་གོ་རིམ་དང༌། སྦྱོར་བ་དེའི་མཐའ་དང༌། སྦྱོར་བ་དེའི་རྣམ་པར་སྨིན་པ་ཞེས་འཆད་པ་ཉིད་ལེགས་སོ། ། སྦྱོར་བ་ནི་རྣམ་པ་བཞི་ལས། རྣམ་རྫོགས་སྦྱོར་བ་དང་རྩེ་སྦྱོར་གཉིས་ནི་མི་མཐུན་ཕྱོགས་སྤང་བའི་སྦྱོར་བ་ཡིན་ལ། མཐར་གྱིས་པའི་སྦྱོར་བ་ནི་ཡོན་ཏན་མངོན་དུ་བྱེད་པའི་སྦྱོར་བ་ཡིན་ནོ། ། སྐད་ཅིག་མའི་སྦྱོར་བ་ནི་སྦྱོར་བ་གསུམ་པོ་མཐར་ཐུག་པའི་གནས་སྐབས་སོ། ། དེའི་གོ་རིམ་ཞེས་པའི་སྦྱོར་བ་སྔ་མ་གཉིས་ཀྱི་བསྒོམ་པའི་དོན་རིམ་གྱིས་བསྒོམ་ཞེས་པའི་དོན་ནི་མ་ཡིན་གྱི། སྦྱོར་བ་ཞེས་པའི་སྒྲ་སྤྱི་ལ་བྱས་ནས་དེའི་དབྱེ་བ་མཐར་གྱིས་པའི་སྦྱོར་བས་ཆོས་བཅུ་གསུམ་རིམ་གྱིས་བསྒོམ་ཞེས་པའི་དོན་ནོ། །
མངོན་པར་རྟོགས་པ་གསུམ་དུ་བཤད་པའི་ཚིག་དོན་ནི། འཇུག་ཡུལ་ནི་མཁྱེན་པ་རྣམ་པ་གསུམ་པོ་ཡིན་ལ། ཐོབ་པར་བྱ་བའི་འབྲས་བུའི་རྒྱུ་ནི་སྦྱོར་བ་འདི་ཉིད་དོ། ། འབྲས་བུ་ནི་ཆོས་ཀྱི་སྐུ་ཕྲིན་ལས་དང་བཅས་པའོ་ཞེས་སྦྱར་ཏེ་འཕགས་པའི་དགོངས་པའོ། ། སློབ་དཔོན་གྱིས་རྒྱུ་ཞེས་པ་མཇུག་ལ་སྦྱོར་བ་ནི་རྩ་བའི་དགོངས་པ་མ་ཡིན་ནོ། ། གོ་བ་སླ་ཕྱིར་ཞེས་སོགས་ཀྱི་དོན་ནི། འཕགས་པ་རྣམ་གྲོལ་སྡེའི། མཐུ་ཡིས་དོན་མཐོང་སྒོ་ནས་ནི། ། ཞེས་གསུངས་ནས། འཕགས་པས་མདོའི་ཚིག་དང་བསྟན་བཅོས་ཀྱི་ཚིག་རེ་རེ་སྦྱར་བའི་འགྲེལ་པ་བྱེད་པ་ལྟར་འདིར་ཡང་ཚུལ་དེ་ལྟར་བྱེད་དམ་ཞེ་ན།
འདིར་ནི་མདོའི་ཚིག་དང་བསྟན་བཅོས་ཀྱི་ངག་རེ་རེ་ནས་སྦྱོར་བ་སོགས་མ་བྱས་པར་དོན་བླངས་ནས་བྱས་སོ། ། དགོས་པ་ནི་གོ་སླ་བའི་ཕྱིར་རོ། ། སོགས་པའི་སྒྲས་ནི་ལུང་སྣ་ཚོགས་དང་སྦྱར་བ་མ་བྱས་ཞེས་པའི་དོན་ནོ། ། ཚིག་ལེའུར་བྱས་པ་ཞེས་པའི་དོན་ནི། ཚིག་ལེའུར་བྱས་པ་ནི་མངོན་པར་རྟོགས་པའི་རྒྱན་ཡིན་ལ། དེའི་འགྲེལ་པ་དོན་གསལ་བ་འདི་ནི་སློབ་དཔོན་སེང་གེ་བཟང་པོས་བྱས་སོ་ཞེས་སྦྱར་རོ། ། མངོན་པར་རྟོགས་པའི་རྒྱན་གྱི་དཀའ་བའི་གནས་རྣམ་པར་འབྱེད་པ་བསྟན་ཟིན་ཏོ།། །། རྒྱལ་བའི་གསུང་རབ་རྣམ་དཔྱོད་རླུང་གིས་བསྐྱོད་པའི་རྦ་རླབས་ཆེར་གཡོ་ཞིང༌། ། མཁས་པའི་ལེགས་བཤད་རྣམ་མང་སྤྲིན་སྔོན་གཡོ་བའི་དཔལ་གྱིས་རབ་མཛེས་པ། ། ཟབ་སྙན་བདུད་རྩིའི་གསུང་གི་བདུད་རྩིའི་ཟླ་ཟེར་རྣམ་པར་རོལ་པའི་མཚོ། །
རྣམ་མང་གཞུང་བཟང་ནོར་བུའི་འོད་ཟེར་འབར་བའི་ལེགས་བཤད་དགའ་སྟོན་འགྱེད། ། སྙན་ཚིག་དྲི་མེད་འདབ་སྟོང་དོན་གྱི་སྙིང་པོའི་གེ་སར་མཆོག་ཐོབ་ཅིང༌། ། གཙུག་ལག་ཆུ་ཀླུང་རིགས་སྲོལ་རྣམ་འབྱེད་ལུང་རིགས་ཉིན་མོའི་འོད་སྟོང་ལྡན། ། རྨད་བྱུང་ལེགས་བཤད་མཁས་པའི་མགུལ་རྒྱན་རྣམ་མང་དོན་གྱི་ཚོན་རིས་བཀྲ། ། བྱམས་པའི་གསུང་རབ་འབྱོར་པའི་སྤྲིན་དཀར་ལེགས་འོང་བློ་གསལ་གཙུག་ན་མཛེས། ། བློ་གྲོས་རྣམ་འགྱུར་རྣམ་པར་བཀྲ་བའི་རྨད་བྱུང་ལེགས་བཤད་སྔོན་མེད་ལྡན། ། སྐྱོན་བྲལ་འོད་དཀར་རྒྱས་པའི་རྒྱུ་སྐར་འགྲེལ་བརྒྱུས་དག་པ་དབང་པོ་འདི་མཐོང་ནས། ། རྣམ་མང་མཁས་པའི་བཞིན་གྱི་ཀུནྡཱའི་འཛུམ་ཟེར་རྣམ་པར་འབྱེད་པར་ངེས། ། མཁས་རློམ་དུ་མ་འཆད་པར་བཞེད་ཀྱང་རྩོམ་པའི་ཚུལ་ལ་ཀུན་ཏུ་རྨོངས། ། འགའ་ཞིག་རྩོམ་པར་སྤྲོ་ཡང་སྡེབ་སྦྱོར་མི་ལྡན་དགོངས་པའི་དོན་མ་རྙེད། །
ལ་ལ་རྩོད་པའི་ཚུལ་ལ་སྤོབས་པ་གློག་འོད་འཁྱུག་པའི་ཚུལ་དང་རྣམ་བྲལ་ཏེ། ། འཆད་རྩོད་རྩོམ་པས་ཕུལ་བྱུང་སྨྲ་བའི་དབང་པོ་འགྲན་པའི་ཟླ་མེད་པ། ། མཁྱེན་རབ་མཚམས་སྤྲིན་གསར་པས་ཁེབས་པའི་བློ་གྲོས་ནམ་མཁའི་ཁྱོན་ཡངས་ཤིང༌། ། ལེགས་བཤད་ཉིན་བྱེད་འཆར་ཀའི་འོད་ལྡན་གཞུང་ལུགས་བྱེ་བའི་འདབ་སྟོང་རྒྱས། ། ས་གསུམ་མཁྱེན་གནས་སྣང་བའི་བདུད་རྩི་ལེགས་བཤད་འོད་ཀྱི་འབྱོར་པའི་གཏེར། ། གླིང་བཞིའི་དཔལ་ལྡན་གྲགས་པའི་འོད་རིས་གཡོ་བའི་རོང་སྟོན་ཆེན་པོ་ཡིས། ། དོན་ཟབ་ཕུལ་ཕྱུང་བློ་གྲོས་མཐུ་ཡིས་བསྒྲུབས་པའི་རབ་དཀར་དགེ་བའི་ཚོགས། ། གང་ཞིག་ཐོབ་པས་མ་ལུས་འགྲོ་བ་ཀུན་མཁྱེན་ས་ལ་གནས་གྱུར་ཅིག། །། མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་འབྱེད་པ་ཟབ་དོན་གནད་ཀྱི་ཟླ་འོད་ཅེས་བྱ་བ་འདི་ནི། དགེ་བཤེས་རྒྱལ་མཚན་བཟང་པོ་ལ་སོགས་པས་ཡང་དང་ཡང་དུ་བསྐུལ་བའི་ངོར་སྡེ་སྣོད་གསུམ་དང་རྒྱུད་སྡེ་བཞི་ལ་བློ་གྲོས་ཀྱི་སྣང་བ་རབ་ཏུ་རྒྱས་ཤིང་སྒྲ་ཚད་གཉིས་ཀྱིསཾ་བློ་གྲོས་ཀྱི་སྣང་བ་འདབ་གཤོག་རབ་ཏུ་རྒྱས་པས་གསུང་རབ་རྒྱ་མཚོ་ལྟ་བུའི་ཕ་རོལ་ཏུ་སོན་པ་རོང་སྟོན་ཆེན་པོས་མཛད་པའི་དཀའ་འགྲེལ་ས་ཕོ་སྤྲེའུའི་ལོ་ཡི་ཟླ་བ་གསུམ་པའི་ཚེས་བཅུ་ལ་མཁས་མང་རྒྱ་མཚོ་ལྟ་བུས་ཡུན་རིང་དུ་བརྟེན་པའི་གནས་གཙང་གི་ག་བ་གདོང་གི་གཙུག་ལག་ཁང་དུ་སྦྱར་བའོ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
