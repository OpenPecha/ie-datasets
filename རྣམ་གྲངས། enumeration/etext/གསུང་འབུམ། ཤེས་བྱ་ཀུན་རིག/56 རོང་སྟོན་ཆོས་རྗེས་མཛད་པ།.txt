གསུང་འབུམ། ཤེས་བྱ་ཀུན་རིག
པོད ༥༦
རོང་སྟོན་ཆོས་རྗེས་མཛད་པ།
༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་འགྲེལ་པའི་རྣམ་བཤད་ཚིག་དོན་རབ་ཏུ་གསལ་བ། རོང་སྟོན་ཆོས་རྗེས་མཛད་པ་བཞུགས་སོ།། ༈ ཨ་བྷི་ས་མ་ཡཱ་ལངྐཱ་ར་ནཱ་མ་པྲཛྙཱ་པཱ་ར་མི་ཏཱ་ཨུ་པ་དེ་ཤ་ཤཱ་སྟྲ་པྲྀཏྟི་བྱཱ་ཁྱ་ན་པང་ཨརྠ་པྲདྱུ་ཏི་ན་མ། བོད་སྐད་དུ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཅེས་བྱ་བའི་འགྲེལ་པའི་རྣམ་བཤད་ཚིག་དོན་རབ་ཏུ་གསལ་བ་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། རབ་བརྗིད་ཤེལ་གྱི་རི་དབང་ལྟ་བུའི་སྐུ། ། ཐར་ལམ་སྟོན་པ་འཆི་མེད་རྔ་སྒྲའི་གསུང༌། ། སྒྲིབ་བྲལ་རྣམ་པར་དག་པའི་ཐུགས་མངའ་བ། ། བློ་གཏེར་གངས་རིའི་མདོག་ཅན་ལ་ཕྱག་འཚལ། །
མཁྱེན་གསུམ་ལྗོན་པ་ཚང་མེད་ཡལ་གའི་ཁྱོན། ། སྦྱོར་བཞིའི་མེ་ཏོག་ཕྲེང་བ་རབ་རྒྱས་ཤིང༌། ། སྐུ་གསུམ་འབྲས་བུ་ཕྲིན་ལས་དྲི་བསུང་ལྡན། ། རྒྱལ་ཡུམ་དཔག་བསམ་ལྗོན་པ་རྒྱལ་གྱུར་ཅིག ། མཁྱེན་པའི་དཀྱིལ་འཁོར་བརྩེ་བའི་ཚ་ཟེར་འགྱེད། ། དོན་གཉིས་ཕུན་ཚོགས་ཤིང་རྟའི་འགྲོས་ལྡན་ཞིང༌། ། མཐའ་ཡས་འགྲོ་བ་བློ་ཡི་པདྨོའི་གཉེན། ། ཐུབ་དབང་ཕྲིན་ལས་འོད་སྟོང་ལྡན་པར་འདུད། ། ཞི་ལམ་སྟོན་པའི་གསུང་གི་རྔ་བོ་ཆེ། ། ལེགས་བཤད་དག་གི་འབྱོར་པ་མི་ཟད་གཏེར། །
འགྲོ་ལ་ཕན་བདེའི་འབྲས་བུ་སྦྱིན་མཛད་པ། ། ཐུབ་པའི་གསུང་རབ་མཆོག་ཏུ་བསྟོད་པར་བགྱི། ། འགྲོ་ཀུན་བྱམས་པའི་ཐུགས་ཀྱིས་ཉེར་འཚོ་ཞིང༌། ། གཟུངས་དང་ཏིང་འཛིན་ཚད་མེད་ཡོན་ཏན་ལྡན། ། ཕན་བདེའི་འབྱོར་བ་མི་ཟད་ཆུ་གཏེར་ཆེ། ། རྒྱལ་སྲས་ཐུ་བོ་མི་ཕམ་རྒྱལ་གྱུར་ཅིག ། མཁྱེན་པའི་ཆུ་འཛིན་དཀར་པོ་ལྷུན་སྟུག་ཅིང༌། ། རྨད་བྱུང་སྤོབས་པའི་གློག་འོད་རབ་འཁྱུག་ལ། ། ལེགས་བཤད་སྤྲིན་གྱི་རྔ་སྒྲ་མངོན་མཐོ་བའི། ། འཕགས་པ་ཐོགས་མེད་སྤྲིན་གྱི་དབང་པོར་འདུད། །
མཁྱེན་པའི་ཆུ་གཏེར་གཏིང་མཐའ་མི་མངོན་ཞིང༌། ། ཚད་མེད་ཡོན་ཏན་ནོར་བུ་རྣམ་འཕེལ་བའི། ། གསུང་རབ་རྒྱ་མཚོར་རྣམ་པར་རོལ་བྱེད་པ། ། དབྱིག་གཉེན་གདེངས་ཅན་དབང་པོ་ལ་ཕྱག་འཚལ། ། ཟབ་མོའི་དོན་རྟོགས་བློ་གྲོས་སྟོན་ཀའི་ཟླ། ། ཉེར་འཚེའི་སྒྲ་གཅན་གདོང་ལས་རྣམ་གྲོལ་ཞིང༌། ། ཚད་མེད་ཡོན་ཏན་བསིལ་བའི་འོད་བརྒྱ་པ། ། རྣམ་པར་གྲོལ་སྡེ་སྨྲ་བའི་ཟླ་བར་འདུད། ། དད་པའི་ཁྱོན་དུ་མང་ཐོས་ལྗོན་པའི་ཚོགས། ། རྣམ་གྲོལ་འབྲས་བུའི་ཁུར་གྱིས་རབ་ལྕི་ཞིང༌། །
ལེགས་བཤད་དྲི་བསྲུང་ཕུན་ཚོགས་ལྡན་པ་ཅན། ། བཙུན་པ་རྣམ་གྲོལ་སྡེ་ལའང་གུས་ཕྱག་འཚལ། ། གསུང་རབ་རལ་པའི་ཅོད་པན་གཙུག་ན་འཛིན། ། ལྟ་ངན་རི་དྭགས་འཇོམས་པའི་སྟོབས་ལྡན་ཞིང༌། ། སྤོབས་པའི་ཞབས་བརྟན་མི་འཇིགས་གདོང་ལྔ་པ། ། སྨྲ་བའི་སེང་གེ་བཟང་པོའི་ཞབས་པད་མཆོད། ། སངས་རྒྱས་གསུང་རབ་ཟབ་མོའི་རྒྱ་མཚོ་ལ། ། ལེགས་བཤད་ངག་གི་གར་གྱིས་རོལ་བྱེད་ཅིང༌། ། མཁས་མང་གཙུག་གི་ནོར་བུའི་དགའ་སྟོན་ཅན། ། དཔལ་ལྡན་བླ་མ་སྨྲ་བའི་དབང་པོར་འདུད། །
རྒྱལ་ཡུམ་ཟབ་ཅིང་གཏིང་དཔག་དཀའ་བའི་མཚོ། ། རྣམ་དཔྱོད་མཐུ་ཡིས་ཡོངས་སུ་བསྲུབས་པ་ལས། ། ལེགས་པར་འཐོན་པའི་རྣམ་བཤད་པདྨོའི་གཉེན། ། ལེགས་བཤད་ཕུལ་བྱུང་འོད་རིས་གཡོ་བ་ཅན། ། ལུང་རིགས་བྱེ་བའི་གཟི་འོད་རབ་འབར་བ། ། ངོ་མཚར་སྤོབས་པའི་ངག་གི་ཤིང་རྟ་ཡིས། ། བློ་གྲོས་ཤར་རིའི་རྩེ་ནས་ལེགས་དྲངས་ཏེ། ། ཐུབ་བསྟན་གླིང་བཞིའི་ཁྱོན་འདིར་གསལ་བར་བྱ།། ༈ །།ཐུབ་པའི་དབང་པོས་འགྲོ་བ་མཐའ་དག་སྡུག་བསྔལ་ལས་བསྒྲལ་ནས་རྣམ་པར་གྲོལ་བ་མཆོག་ལ་འགོད་པའི་ཆེད་དུ་བྱང་ཆུབ་མཆོག་ཏུ་ཐུགས་བསྐྱེད་དེ། ཐབས་ལ་མཁས་པ་དང་བརྩོན་འགྲུས་དཔག་ཏུ་མེད་པའི་སྒོ་ནས་ཀུན་རྫོབ་བྱང་ཆུབ་ཀྱི་སེམས་དང༌།
སྟོང་ཉིད་རྟོགས་པའི་ཡེ་ཤེས་ཤིན་ཏུ་གོམས་པར་མཛད་པའི་སྟོབས་ཀྱིས། བླ་ན་མེད་པའི་བྱང་ཆུབ་ཆེན་པོ་བརྙེས་ཏེ། གདུལ་བྱ་རྣམས་ཀྱི་བློའི་རིམ་པ་དང་འཚམ་པར་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་བསྐོར་རོ། ། དེ་རྣམས་ཀྱི་ཤིན་ཏུ་ཟབ་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ལ། དེའི་དོན་ནི་རྣམ་པ་གཉིས་ཏེ། དངོས་བསྟན་སྟོང་པ་ཉིད་ཀྱི་དོན་དང༌། སྦས་དོན་མངོན་པར་རྟོགས་པའི་རིམ་པའོ། ། དང་པོ་ནི། འཕགས་པ་ཀླུ་སྒྲུབ་ཀྱིས་དབུ་མ་རིགས་པའི་ཚོགས་ཀྱིས་གསལ་བར་བསྟན་པར་དག་ཡིན་ལ། གཉིས་པ་ནི།
འཕགས་པ་བྱམས་པས་ཡུལ་སྟོང་པ་ཉིད་དང་སྦྱར་ནས་བསྟན་པའི་ཡུལ་ཅན་མངོན་པར་རྟོགས་པའི་རིམ་པའོ། ། དགོངས་འགྲེལ་གྱི་བསྟན་བཅོས་འདི་གཉིས་ལ་ནི་ཤིང་རྟའི་སྲོལ་འབྱེད་རྣམ་པ་གཉིས་ཞེས་གྲགས་ཏེ། དགོངས་འགྲེལ་རྩོམ་པ་པོ་གཞན་དག་ནི་འདི་གཉིས་ལ་བརྟེན་ནས་འཇུག་པའི་ཕྱིར་རོ། ། གང་དང་དཔའ་བོའི་སྟོང་ཕྲག་བརྒྱ་པའི་བཤད་པ་དང༌། ཕྱོགས་བླང་གི་བརྒྱད་སྟོང་དོན་བསྡུ་དང་བཞི་ཡིན་ཞེས་སྨྲ་བ་ནི་མི་འཐད་དེ། སྔ་མ་གཉིས་ལས་སྲོལ་འབྱེད་གཞན་མ་ཡིན་པའི་ཕྱིར་རོ། ། ཡང་འཕགས་པ་ཐོགས་མེད་ཀྱིས་རྒྱལ་བ་མ་ཕམ་པ་ལ་མདོ་དང་བསྟན་བཅོས་དངོས་སུ་གསན་ནས་མདོའི་འགྲེལ་བ་མཛད་ཅིང༌། སློབ་དཔོན་དབྱིག་གཉེན་གྱིས་ཀྱང་མདོའི་འགྲེལ་བ་མཛད་ལ། གཉིས་ཀས་ཀྱང་མདོ་དང་རྒྱན་མ་སྦྱར་རོ་ཞེས་གྲག་གོ ། འོན་ཀྱང་སྦྱོར་བར་འདོད་པ་ཉིད་ལེགས་སོ། །
ཡང་འཕགས་པ་རྣམ་གྲོལ་སྡེ་རྒྱན་དང་སྟོང་ཕྲག་ཉི་ཤུ་ལྔ་པ་སྦྱར་བའི་འགྲེལ་པ་བྱས་ཤིང༌། སླར་ཡང་སློབ་དཔོན་སེང་གེ་བཟང་པོས་འཕགས་པ་རྣམ་གྲོལ་སྡེའི་རྗེས་སུ་འབྲངས་ནས་སྟོང་ཕྲག་ཉི་ཤུ་ལྔ་པའི་མདོ་དང་སྦྱར་བ་ལེ་བརྒྱད་མའི་བསྡུས་དོན་མཛད་ལ། བརྒྱད་སྟོང་པས་ཀྱང་མངོན་པར་རྟོགས་པའི་དོན་ཚང་བར་སྟོན་པར་དགོངས་ནས་རྒྱན་དང་སྦྱར་བའི་མངོན་པར་རྟོགས་པ་རྒྱན་གྱི་སྣང་བ་མཛད་ཅིང༌། ཡུམ་ཀུན་གྱི་རྒྱན་དུ་རྟོགས་པའི་ཆེད་དུ་རྒྱན་དང་ཡུམ་གསུམ་ཀ་སྦྱར་བའི་འགྲེལ་པ་དོན་གསལ་མཛད་དོ། ། འདི་ལ་དོན་གསུམ་ཏེ། བསྟན་བཅོས་ལ་འཇུག་པའི་ཡན་ལག ཡན་ལག་ཅན་གྱི་བསྟན་བཅོས། བསྟན་བཅོས་ཇི་ལྟར་བསྒྱུར་ཚུལ་ལོ། ། དང་པོ་ལ། ཐ་སྙད་རྟོགས་པའི་དོན་དུ་མཚན་གྱི་དོན།
གཞུང་ཚད་རྟོགས་པའི་དོན་དུ་བམ་པོའི་གྲངས། གུས་པས་འཇུག་པའི་དོན་དུ་ཕྱག་བྱ་བའོ། ། དང་པོ་ལ། མཚན་བསྒྱུར་བ་དང༌། བཤད་པ་གཉིས་ལས། བསྒྱུར་བ་ནི། རྒྱ་གར་སྐད་དུ། ཨ་བྷི་ས་མ་ཡ་ནི། བོད་སྐད་དུ། མངོན་པར་རྟོགས་པ།
ཨ་ལངྐཱ་ར་ནི་རྒྱན། ནཱ་མ་ནི་ཞེས་བྱ་བ། པྲཛྙཱ་ནི་ཤེས་རབ། པཱ་ར་མི་ཏཱ་ནི་ཕ་རོལ་ཏུ་ཕྱིན་པ། ཨུ་པ་དེ་ཤ་ནི་མན་ངག ཤཱསྟྲ་ནི་བསྟན་བཅོས། བྲྀཏྟ་ནི་འགྲེལ་པའོ། ། གཉིས་པ་ལ། ཤེས་རབ་ཀྱི་ཕ་རོལ་ཏུ་ཕྱིན་པ་ནི། གཞུང་ཤེར་ཕྱིན་ཏེ་རྒྱས་འབྲིང་བསྡུས་པ་གསུམ་མོ། །
མན་ངག་ནི་གཉིས་ཏེ། ཚིག་ཉུང་ངུས་དོན་རྒྱ་ཆེན་པོ་སྟོན་པར་བྱེད་པ་དང༌། སྦས་པའི་དོན་གསལ་བར་བྱེད་པའོ། ། འདིར་གཉིས་ཀ་ལ་འཇུག་སྟེ། ཚིག་ཉུང་ངུས་སྟོང་ཕྲག་བརྒྱ་པའི་དོན་སྟོན་པ་དང༌། སྦས་དོན་མངོན་པར་རྟོགས་པའི་རིམ་པ་གསལ་བར་བྱེད་པའི་ཕྱིར་རོ། ། མངོན་པར་རྟོགས་པ་ནི་གཉིས་ཏེ། ཡང་དག་པའི་དོན་ལ་མངོན་དུ་ཕྱོགས་པ་དང་ཡང་དག་པ་ཇི་ལྟ་བ་བཞིན་རྟོགས་པའོ། ། བསྟན་བཅོས་ལ་བཞི་ལས། དང་པོ་མཚན་ཉིད་ནི།
འདིར་རྩོམ་པ་པོ་རྣམ་གཡེང་མེད་པའི་ཡིད་ཅན་གྱིས་ཐར་བ་ཐོབ་པའི་ཐབས་སུ་བཀའི་དོན་བཤད་པའི་ངག་ཡིན་ལ། བསྟན་བཅོས་ཙམ་ལ་ནི་མ་ངེས་སོ། ། གཉིས་པ་མཚོན་བྱའི་སྒྲ་བཤད་པ་ནི་ཤསྟྲ་ལས། ཤ་ས་ན་ནི་འཆོས་པ་སྟེ། གདུལ་བྱའི་སེམས་རྒྱུད་བསླབ་པ་གསུམ་ལྡན་དུ་འཆོས་པའོ། ། ཏ་ར་ནི་སྒྲོལ་བ་འམ་སྐྱོབ་པ་སྟེ། ངན་འགྲོ་དང་སྲིད་པའི་སྡུག་བསྔལ་ལས་སྐྱོབ་པའོ། ། དབྱིག་གཉེན་གྱིས་རྣམ་བཤད་རིགས་པ་ལས། ཉོན་མོངས་དགྲ་རྣམས་མ་ལུས་འཆོས་པ་དང༌། ། ངན་འགྲོ་སྲིད་ལས་སྐྱོབ་བྱེད་གང་ཡིན་པ། །
འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། ། གཉིས་པོ་འདི་དག་གཞན་གྱི་ལུགས་ལ་མེད། ། ཅེས་སོ། ། གསུམ་པ་དབྱེ་བ་ལ། དགོས་པའི་སྒོ་ནས། དོན་དང་ལྡན་པའི་བསྟན་བཅོས། སྡུག་བསྔལ་སྤོང་བའི་བསྟན་བཅོས། སྒྲུབ་པ་ལྷུར་ལེན་གྱི་བསྟན་བཅོས་སོ། ། བྱེད་ལས་ཀྱི་སྒོ་ནས་འཐོར་བ་སྡུད་པར་བྱེད་པ་དང༌། འཁྲུགས་པ་གོ་རིམ་སྡེབ་པ་དང༌།
རྒྱ་ཆེན་པོ་སྡུད་པར་བྱེད་པའོ། ། བཞི་པ་མཚན་གཞི་ལ་གཉིས་ཏེ། མིང་ཚིག་ཡི་གེ་གསུམ་གྱི་ངོ་བོ། སློབ་དཔོན་སོ་སོའི་འདོད་ཚུལ་ལོ། ། དང་པོ་ལ། མིང་གི་ཚོགས་ནི། དོན་གྱི་རང་གི་ངོ་བོ་ཙམ་གསལ་བར་བྱེད་པ་སྟེ། བུམ་པ་ཞེས་པ་བཞིན་ནོ། ། ཚིག་གི་ཚོགས་ནི། དོན་གྱི་ངོ་བོ་དང་ཁྱད་པར་སྦྱར་ནས་སྟོན་པར་བྱེད་པ་སྟེ།
བུམ་པ་མི་རྟག་ཞེས་པ་བཞིན་ནོ། ། ཡི་གེའི་ཚོགས་ནི། མིང་ཚིག་གཉིས་ཀ་གསལ་བར་བྱེད་པ་སྟེ། གསལ་བྱེད་དང་དབྱངས་ཡིག་གཉིས་སོ། ། ཇི་ལྟར་གསལ་བར་བྱེད་ཅེ་ན། ཡི་གེ་འདུས་ཚུལ་གྱི་གནས་སྐབས་ཀྱི་བྱེ་བྲག་གིས། ཆོས་རྣམས་ཀྱི་ངོ་བོ་དང༌། ཁྱད་པར་གསལ་བར་བྱེད་པའི་བརྗོད་པ་དེ་དང་དེ་ལ་མིང་དང་ཚིག་ཏུ་བཏགས་པའི་ཕྱིར་རོ། ། ཅིའི་ཕྱིར་མིང་ཚིག་ཡི་གེ་གསུམ་དུ་བཞག་ཅེ་ན། གནས་སྐབས་དང་མཐར་ཐུག་གི་བླང་དོར་ནི་བསྟན་བཅོས་ཀྱིས་སྟོན་ལ།
བསྟན་བཅོས་ཀྱང་གསུམ་པོ་འདི་དག་གི་སྒོ་ནས་རྣམ་པར་འཇོག་པའི་ཕྱིར་རོ། ། གཉིས་པ་ལ། འགའ་ཞིག་ཆོས་ཀྱི་གྲགས་པའི་དགོངས་པ་ནི་ཡི་གེ་སྒྲ་རང་མཚན་ཁོ་ན་སྟེ། རྣམ་འགྲེལ་ལས། ཡི་གེ་ཀུན་སློང་ཤེས་པ་ལས། ། སྐྱེ་ལ་ཤེས་པས་སྒྲ་སྐྱེའོ་ཅེས་དང༌། ། དེ་ཡི་ཁྱད་པར་ཅན་དེ་ནི། ། རྣ་བས་ངེས་པར་གྱུར་བ་ཡིན། ། ཤེས་དེས་བསྐྱེད་པའི་ཤེས་པ་ཅན། ། དེ་ཐོས་མྱུར་མིན་ཐོས་པ་ཅན་ཅེས་པས་སོ། །
ཞེས་འདོད་དོ། ། མི་འཐད་དེ། དེ་ཡང་རིམ་གྱིས་རྡུལ་ཕྲན་ནི། ། དུ་མ་དག་དང་འབྲེལ་བས་རྫོགས། ། ཞེས་འབྱུང་བས། ཡི་གེ་ཐུང་ངུ་ཞིག་ཀྱང་སྐད་ཅིག་དུ་མས་རྫོགས་དགོས་ལ། སྐད་ཅིག་རེ་རེ་ཡང་ཡི་གེ་མ་ཡིན་ཞིང༌། སྔ་ཕྱི་དུ་མ་ལྷན་ཅིག་ཏུ་ཚོགས་པ་ཡང་མི་སྲིད་པའི་ཕྱིར་རོ། ། གལ་ཏེ་ཡི་གེ་ཐུང་ངུ་ཅིག་ལ་ཡང་སྐད་ཅིག་དུ་མ་ཡོད་ཅེས་བསྟན་གྱི། སྐད་ཅིག་རེ་རེ་བ་དག་ཡི་གེ་མ་ཡིན་ཞེས་བསྟན་པ་ནི་མ་ཡིན་ནོ་ཞེ་ན།
འོ་ན་ཡི་གེའི་སྐད་ཅིག་རེ་རེ་བ་དེ་དག་ཆོས་ཅན། མིག་འཛུམས་ཚད་དུ་གནས་པར་ཐལ། ཡི་གེ་ཡིན་པའི་ཕྱིར་རོ། ། རྣམ་འགྲེལ་ལས། ཡི་གེའི་བདག་ཉིད་ཀུན་མཐའ་ཡང༌། ། མིག་འཛུམས་ཚད་དུ་གནས་པ་ཡིན། ། ཅེས་སོ། ། གལ་ཏེ་ཡི་གེ་དེ་སྐད་ཅིག་མ། ཅིག་ཡིན་ནམ་དུ་མ་ཡིན། དང་པོ་ལྟར་ན་ཡི་གེ་རིང་ཐུང་གི་ཐ་སྙད་མི་འཐད་དེ།
སྐད་ཅིག་མ་ཅིག་ལ་རིང་ཐུང་གི་བྱེ་བྲག་མེད་པའི་ཕྱིར་རོ། ། གཉིས་པ་ལྟར་ན་དངོས་པོར་གྲུབ་པས་དོན་དམ་པར་རྫས་སུ་མ་གྲུབ་པར་འགལ་ལོ་ཞེ་ན། དོན་དམ་པའི་དངོས་པོར་མི་འདོད་པས་རྫས་ཅིག་དང་ཐ་དད་ཀྱི་བརྟག་པ་མི་འཇུག་གོ ། འོ་ན་ཀུན་སློང་ཤེས་པ་ལས་སྐྱེ་བ་དང་ཉན་ཤེས་ཀྱིས་ཐོས་པར་བཤད་པ་དང་འགལ་ལོ་ཞེ་ན། ཡི་གེའི་ཆ་ཤས་རིམ་ཅན་དུ་སྐྱེ་བ་དང་ཆ་ཤས་ཉན་ཤེས་ཀྱིས་ཐོས་པ་ཙམ་ལ་ཐ་སྙད་དུ་སྐྱེ་བ་དང་ཐོས་པར་བཞག་པ་ཡིན་གྱི་དངོས་པོའི་གནས་ཚུལ་ལ་མ་ཡིན་ཏེ། སྐད་ཅིག་དང་པོ་ཐོས་པའི་དུས་དང་བར་པ་དང་ཐ་མ་ཐོས་པའི་དུས་སུའང་ཐོས་པ་མ་ཡིན་པའི་ཕྱིར་ཏེ། སྐད་ཅིག་རེ་རེ་ཡི་གེར་མི་རུང་བའི་ཕྱིར་རོ། ། ཐ་མའི་དུས་སུ་ཐོས་སོ་ཅེ་ན། མ་ཡིན་ཏེ་སྔ་མ་གཉིས་འགགས་པས་དངོས་པོར་མེད་ལ་ཕྱི་མ་ཡང་ཡི་གེ་མ་ཡིན་པའི་ཕྱིར་རོ། ། མིང་ཚིག་གཉིས་ཀྱང་དོན་དམ་པར་སྒྲ་མ་ཡིན་ཏེ།
འདི་གཉིས་བརྗོད་བྱའི་དོན་ལ་དོན་གྱི་ངོ་བོ་དང་ཁྱད་པར་སྟོན་བྱེད་དུ་བརྡ་སྦྱར་བར་བྱ་བ་ཡིན་ལ། ཉན་ཤེས་ཀྱི་གཟུང་དོན་ལ་བརྡ་སྦྱར་མི་ནུས་པའི་ཕྱིར་ཏེ་བརྡ་འབྲེལ་བྱེད་པའི་རྟོག་པ་ལ་མི་སྣང་བའི་ཕྱིར་རོ། ། ཇི་སྐད་དུ། ཚིག་སོགས་ཀུན་བཏགས་དངོས་མེད་ལ། ། དངོས་པོ་ཡིན་ནི་འབྲེལ་པ་འདི། ། ཇི་ལྟ་བུར་ན་འཇུག་པར་འགྱུར། ། ཅེས་སོ། ། ཐོས་པའི་ཐ་སྙད་བྱེད་པ་ནི་མ་དཔྱད་པར་འཇུག་པའི་ཐ་སྙད་ཀྱི་གྲགས་པ་ཙམ་ལ་ཡིན་ནོ། ། བྱེ་བྲག་ཏུ་སྨྲ་བའི་མངོན་པ་བ་དག་ནི། ཡི་གེའི་ཆ་ཤས་ཐོས་པ་ན་ཡི་གེ་བྱུང་ངོ་སྙམ་པའི་རྟོག་པ་སྐྱེ་ལ།
རྟོག་པའི་བཟུང་བྱ་དོན་ཤེས་གང་དུ་ཡང་མ་གྲུབ་ཅིང་སྒྲོ་བཏགས་པ་ཡང་མ་ཡིན་པ་ཞིག་ཡི་གེར་འདོད་ལ། མིང་དང་ཚིག་ནི། ཡི་གེའི་གོ་རིམ་སྡེབ་ཚུལ་གྱི་ཁྱད་པར་ལས། རྟོག་པས་དོན་གྱི་ངོ་བོ་དང་ཁྱད་པར་གསལ་བྱེད་དུ་སྒྲོ་འདོགས་པར་བྱེད་ལ། བློ་དེའི་བཟུང་བྱར་གྱུར་པ་རྫས་སུ་གྲུབ་པ་ལ་འདོད་དོ། ། མདོ་སྡེ་པ་དག་ནི། ཡི་གེའི་ཆ་ཤས་ཉན་ཤེས་ཀྱིས་ཐོས་པ་ན། རྗེས་ཀྱི་རྟོག་པས་ཡི་གེའོ་སྙམ་དུ་འཛིན་པའི་བཟུང་བྱ་གང་ཡིན་པ་དེ་ཉིད་ཡིན་ཏེ། དོན་དམ་པར་རྫས་སུ་ཡོད་པ་མ་ཡིན་ཡང་རྟོག་བློའི་རྗེས་སུ་འབྲངས་ནས་འཇིག་རྟེན་ན་དེ་ལ་ཡི་གེའི་ཐ་སྙད་འདོགས་པའི་ཕྱིར་རོ། ། བཏགས་པ་ཙམ་དུ་མེད་པ་ཡང་མ་ཡིན་ཏེ།
སྐད་གདངས་ཀྱི་གནས་སྐབས་ལ་འདོགས་པས་ངག་གི་རྣམ་པར་རིག་བྱེད་ཀྱི་ཐ་སྙད་བྱེད་དོ། ། འཕགས་པ་ཐོགས་མེད་ཀྱང་ཕལ་ཆེར་བྱེ་བྲག་སྨྲ་བའི་མངོན་པ་བ་དང་མཐུན་ལ། ཁྱད་པར་ནི། འདི་དག་ནི་བཏགས་ཡོད་ཙམ་ཡིན་པས་རྫས་སུ་མེད་ཅིང༌། གདགས་གཞི་འདུས་བྱས་ལ་བཏགས་པས་འདུ་བྱེད་ཀྱི་ཕུང་པོར་འཇོག་པ་ཡང་མི་འགལ་ལོ་ཅེས་པའོ། ། གལ་ཏེ་མིང་ཚིག་སོགས་དངོས་པོར་མེད་ན་བསྟན་བཅོས་རྩོམ་པ་དང་འཆད་པ་དང་ཉན་པ་སོགས་ཇི་ལྟར་རུང་ཅེ་ན། རྩོད་པ་པོ་རང་གི་མངོན་པར་འདོད་པའི་དོན་སྟོན་པའི་ཆེད་དུ། རྟོག་པས་དོན་གྱི་ངོ་བོ་དང་ཁྱད་པར་གསལ་བར་བྱེད་པའི་ཡི་གེའི་གོ་རིམས་སྡེབ་པ་ལ་བསྟན་བཅོས་རྩོམ་ཅེས་ཐ་སྙད་འཇུག་ཅིང༌། འཆད་པ་པོའི་བྱེད་པ་ལྕེ་རྐན་སོགས་ལས། ཡི་གེའི་ཆ་ཤས་རྣམས་ཀུན་སློང་གི་རིམ་པ་ཇི་ལྟ་བ་བཞིན་སྐྱེ་བ་དང༌།
ཉན་པ་པོས་ཡི་གེའི་ཆ་ཤས་འབྲེལ་ཆགས་སུ་ཐོས་པ་ལ་རྗེས་ཀྱི་རྟོག་པས་དོན་གྱི་ངོ་བོ་དང་ཁྱད་པར་གསལ་བྱེད་དུ་ཡོངས་སུ་བཟུང་བས། རྟོག་པ་དེའི་རྗེས་སུ་འབྲངས་ནས་འཆད་པ་དང་ཉན་པའི་ཐ་སྙད་ཀྱང་འཇུག་གོ ། གལ་ཏེ་ཕྱིས་ཀྱི་འཆད་པ་པོས་རྩོམ་པ་པོ་སྔ་མའི་བསྟན་བཅོས་འཆང་བར་མི་རུང་སྟེ། ཕྱིས་ཀྱི་འཆ་པ་པོའི་ངག་ལས་བྱུང་བ་དེ་ཉིད་སྔར་གྱི་རྩོམ་པ་པོས་བྱས་པ་མ་ཡིན་པའི་ཕྱིར་རོ་ཞེ་ན། རྩོམ་པ་པོས་ཇི་ལྟར་བསྡེབས་པ་ལྟར་གྱི་གོ་རིམས་མ་འཆོལ་བར་འདོན་པ་ནི། རྩོམ་པ་པོ་དེ་ཉིད་ཀྱི་མཐུ་ལས་བྱུང་བ་ཡིན་པས། དེ་ལ་གཞན་གྱི་བསྟན་བཅོས་འཆད་ཅེས་པའི་ཐ་སྙད་ཐོབ་པ་ཡིན་ཏེ། ཐ་མལ་པ་དག་གིས་གླེགས་བམ་ལ་སྔོན་སངས་རྒྱས་ཀྱིས་གསུངས་པའི་ཡི་གེའི་གོ་རིམས་དང་ཁྱད་པར་མེད་པར་འདོན་པས། སངས་རྒྱས་ཀྱི་བཀའ་ཀློག་གོ་ཞེས་ཐ་སྙད་བརྗོད་པ་བཞིན་ནོ། ། རྒྱན་ལ་མཛེས་བྱེད་དང་གསལ་བྱེད་ཀྱི་རྒྱན་གཉིས་ལས།
འདིར་ཐ་མ་སྟེ་ཡུམ་གྱི་སྦས་པའི་དོན་གསལ་བར་བྱེད་པའི་ཕྱིར་རོ། ། འགྲེལ་པ་ནི། རྣམ་པར་འབྱེད་པ་སྟེ། རྒྱ་ཆེར་འགྲེལ་དང༌། ཚིག་གི་འགྲེལ་པ་དང༌། དོན་ཙམ་གྱི་འགྲེལ་པ་དང༌། དཀའ་འགྲེལ་དང༌། བསྡུས་དོན་གྱི་འགྲེལ་པ་རྣམས་ལས། འདི་ནི་དོན་ཙམ་འགྲེལ་པའོ། ། གཉིས་པ་ནི།
བམ་པོ་ལྔའོ། ། ཚད་ནི་ཤླཽ་ཀ་སུམ་བརྒྱ་ལ་བམ་པོར་བྱས་པ་སྟེ། རྒྱ་དཔེ་ལས་ཤླཽ་ཀ་སྟོང་ལྔ་བརྒྱའོ་ཅེས་འབྱུང་བས་སོ། ། གསུམ་པ་ནི། སངས་རྒྱས་དང་ཞེས་སོགས་སོ། ། གཉིས་པ་ཡན་ལག་ཅན་གྱི་བསྟན་བཅོས་ལ། ། བཤད་པ་ལ་འཇུག་པ་དང༌། བཤད་པ་ཉེ་བར་དགོད་པ་དང༌། བཤད་པ་རྫོགས་པའི་བྱ་བའོ། ། དང་པོ་ལ་གསུམ་སྟེ།
མཆོད་པར་བརྗོད་པའི་དོན། སློབ་དཔོན་སྔ་མས་ཇི་ལྟར་ཕྱེ་བའི་ཚུལ། རང་ཉིད་འགྲེལ་པ་རྩོམ་པའི་རྒྱུའོ། ། དང་པོ་ལ། བསྡུས་པའི་དོན་ནི། ཡུལ་གང་ལ། དགོས་པ་གང་གི་དོན་དུ། ཚུལ་ཇི་ལྟར་ཕྱག་འཚལ་བ་སྟེ། ཚིག་རྐང་ཅིག་དང༌། ཕྱེད་དང་གསུམ་དང༌།
ཕྱེད་ཀྱིས་རིམ་པ་བཞིན་ནོ། ། འདི་དག་གཅིག་ཡིན་པས་དོན་ཚན་མང་དུ་འཆང་བ་ནི་མི་འཐད་དོ། ། ཚིག་དོན་ནི། ཕྱག་འཚལ་ལོ། ། གང་ལ་ན། གཞུང་ཤེས་རབ་ཀྱི་ཕ་རོལ་ཏུ་ཕྱིན་པ་བརྗོད་བྱ་དང་བཅས་པ་ལའོ། ། ཚུལ་ནི་གུས་པས་སོ། ། དགོས་པ་ནི་ཤེར་ཕྱིན་དེའི་རྒྱན་གྱི་ཚིག་ལེའུར་བྱས་པ་དག་རྣམ་པར་དབྱེ་བར་བྱ་བའི་ཕྱིར་དུའོ། ། ཇི་ལྟར་དབྱེ་ན་རྒྱས་འབྲིང་བསྡུས་པ་ཀུན་གྱི་རྒྱན་དུ་འགྱུར་བར་ནིའོ། ། འདི་ཇི་ལྟར་རྟོགས་ཅེ་ན།
དགོས་འབྲེལ་ལས། རྒྱལ་བའི་ཡུམ་རྣམ་པ་གསུམ་ཆར་ལས་བརྗོད་པར་བྱ་བ་ཉིད་དུ་བསྟན་པ་གང་ཡིན་པ་ཅེས་དང༌། འཕགས་གཞིའི་མངོན་རྟོགས་བསྡུས་ཚུལ་དུ་ཡུམ་གསུམ་ཆར་ཁུངས་སུ་མཛད་པ་དང༌། སེམས་བསྐྱེད་ཀྱི་སྐབས་སུ་རྒྱལ་བའི་ཡུམ་རྣམ་པ་གསུམ་ཆར་ལས་ཀྱང་ཅེས་གསུམ་ཀ་དང་སྦྱར་བའི་ཕྱིར་རོ། ། གཉིས་པ་ལ། སྔོན་གྱི་སློབ་དཔོན་དག་གིས་ཕྱེ་བ་ཡོད་དམ་མེད། ། ཡོད་ན་ཟློས་པར་འགྱུར་ལ། མེད་ན་རང་བཟོའི་ཉེས་པ་ཡོད་དོ་ཞེ་ན། སྔོན་གྱི་སློབ་དཔོན་རྣམས་ཀྱིས་རྣམ་བཤད་མཛད་ཚུལ་དང་ཞར་ལ་ཟློས་པའི་སྐྱོན་མེད་པའི་སྟོན་པ་ལ་བཞི་ལས། ཐོགས་མེད་ཀྱིས་རྣམ་བཤད་མཛད་ཚུལ་ནི་རྣམ་བཤད་མཛད་དོ། །
གང་གིས་ཞེ་ན་འཕགས་པ་ཐོགས་མེད་ཀྱིས་སོ། ། འདི་ནི་བསམ་པའི་ཁྱད་པར་འགྲོ་ལ་ཆགས་པའི་སྙིང་རྗེས་ཀུན་ཏུ་ཆགས་པར་མཛད་ཅིང༌། སྦྱོར་བའི་ཁྱད་པར་རང་གིས་གཟིགས་པའི་ལམ་བསྟན་པས་གཞན་སྡུག་བསྔལ་ལས་སྐྱོབ་པར་མཛད་པའི་ཡོན་ཏན་དང་ལྡན་པའོ། ། གང་ལ་རྟེན་ནས་ཞེ་ན། རྗེ་བཙུན་མི་ཕམ་མགོན་པོ་ལ་མདོ་དང་བསྟན་བཅོས་དངོས་སུ་གསན་པ་ལ་བརྟེན་ནས་སོ། ། གང་གི་མཛད་ཅེ་ན། བསྟན་བཅོས་ཆེན་པོ་མངོན་པར་རྟོགས་པའི་རྒྱན་མདོ་དང་བཅས་པའི་འོ། ། གང་དག་འདིའི་བསྟན་བཅོས་མདོ་ཉིད་ལ་འདོད་པ་ནི་དགོངས་པ་མིན་ཏེ། འོག་གི་བསྟན་བཅོས་ཅེས་འབྱུང་བ་མངོན་རྟོགས་རྒྱན་ཡིན་ཞིང༌། འདི་ཡང་དེ་དག་དང་དོན་གཅིག་པའི་ཕྱིར་རོ། །
ཇི་ལྟར་ཤེས་ཅེ་ན། སྔོན་གྱི་སློབ་དཔོན་རྣམས་ཀྱིས། མདོ་དང་བསྟན་བཅོས་སྦྱར་བའི་འགྲེལ་པ་མཛད་ཚུལ་སྨོས་ནས། དེ་དག་གི་རྗེས་སུ་འབྲངས་ཏེ་རང་ཉིད་ཀྱང་མདོ་དང་བསྟན་བཅོས་སྦྱར་བའི་འགྲེལ་བ་བྱེད་པར་དོན་གྱིས་འཕངས་པའི་ཕྱིར་རོ། ། མདོའི་འགྲེལ་པ་མཛད་ཚུལ་གང་ཡིན་སྨོས་པ་ནི་མ་ཡིན་ཏེ། བརྒྱད་སྟོང་དོན་བསྡུ་སོགས་མ་སྨོས་པའི་ཕྱིར། འགྲེལ་པ་ནི་དེ་ཉིད་རྣམ་ངེས་ཅེས་བྱའོ། ། གཉིས་པ་དབྱིག་གཉེན་གྱིས་བཀྲོལ་ཚུལ་ནི། རྣམ་པར་བཀྲོལ་ལོ། ། གང་གིས་ཞེ་ན་དབྱིག་གཉེན་གྱིས་སོ། །
འདི་ཡང་འགྲོ་བའི་དོན་མངོན་མཐོ་ངེས་ལེགས་ཀྱི་རྩ་ལག་དུ་གྱུར་པའི་ཡོན་ཏན་དང་ལྡན་ནོ། ། ཇི་ལྟར་ན། ཤེས་བྱའི་ཡུལ་ནང་སེམས་ཀྱི་བདག་ཉིད་ཡིན་པའི་གྲུབ་མཐའ་ལ་ཡང་དག་པར་རྟེན་ནས་སོ། ། ཡུམ་གྱི་དགོངས་པ་རྣམ་རིག་གི་ཚུལ་དུ་འཐད་དམ་ཅེ་ན། རང་སེམས་ཙམ་གྱི་ལྟ་བ་ལ་མོས་པ་གཙོ་བོར་བྱེད་པས་ཡིན་གྱི་འཐད་པ་ནི་མ་ཡིན་ནོ། ། ཇི་ལྟར་བཤད་ཅེ་ན། མེད་ཅེས་སོགས་ཀྱི་ཚིགས་གིས་ནི་ཀུན་བརྟགས་འགོག་པ་ཡིན་ལ། སྒྱུ་མའི་དཔེས་ནི་གཞན་དབང་དང༌། ། མ་སྐྱེས་པ་ཞེས་སོགས་ཀྱིས་ནི་ཡོངས་སུ་གྲུབ་པ་བསྟན་ཏེ། སློབ་དཔོན་ཕྱོགས་ཀྱི་གླང་པོས། །
མེད་ཅེས་བྱ་བའི་ཚིགས་གིས་ནི། ། བརྟགས་པ་ཐམས་ཅད་འགོག་པ་ཡིན། ། སྒྱུ་མ་ལ་སོགས་དཔེ་ཡིས་ནི། ། གཞན་གྱི་དབང་ནི་ཡོངས་སུ་བསྟན། ། རྣམ་པར་དག་པ་བཞིར་བསྟེན་ནས། ། ཡོངས་སུ་གྲུབ་པ་བསྟན་པ་ཡིན་ཅེས་སོ། ། གཞན་དབང་རྫས་སུ་གྲུབ་པས་སྒྱུ་མའི་དཔེས་བསྟན་པ་མི་འཐད་དོ་ཅེ་ན། དེ་བདག་གཉིས་སུ་སྣང་ཡང་དེར་མ་གྲུབ་པས་སྒྱུ་མའི་དཔེས་བསྟན་པ་ཡིན་གྱི། རྫས་སུ་མ་གྲུབ་པས་སྒྱུ་མའི་དཔེས་བསྟན་པ་ནི་མ་ཡིན་ནོ། ། རྣམ་པར་དག་པ་བཞི་ནི།
རང་བཞིན་གྱི་རྣམ་པར་དག་པ་དང༌། དྲི་མ་མེད་པའི་རྣམ་པར་དག་པ་དང༌། སྒྲུབ་པ་རྣམ་པར་དག་པ་དང༌། དམིགས་པ་རྣམ་པར་དག་པ་སྟེ། སྔ་མ་གཉིས་འགྱུར་མེད་ཡོངས་གྲུབ། ཕྱི་མ་གཉིས་ཕྱིན་ཅི་མ་ལོག་པའི་ཡོངས་གྲུབ་བོ། ། བསྟན་བཅོས་ནི་ཉི་ཁྲི་གཞུང་འགྲེལ་ལོ། ། གསུམ་པ་གྲོལ་སྡེས་ཕྱེ་ཚུལ་ནི་རྣམ་པར་ཕྱེ། ། གང་ན་བསྟན་བཅོས་ཆེན་པོའོ། ། གང་གིས་ན།
རྣམ་པར་གྲོལ་སྡེ་ཞེས་བྱ་བས་ཀྱང་ངོ༌། ། འདི་ནི་འཕགས་པའི་ཁོངས་སུ་གཏོགས་ཏེ། ། འཇིག་རྟེན་ལས་འདས་པའི་ཡེ་ཤེས་སྐྱེས་བས་སོ། ། ཚུལ་ཇི་ལྟར་ཞེ་ན། ཡུམ་དོན་དབུ་མར་གནས་པ་རྟོགས་པའི་བློ་ལ་བརྟེན་ནས་སོ། ། འདི་ནི་ཤེས་བྱ་ནང་གི་ཞེས་བྱ་ལ་མ་རངས་པའོ། ། གཟུ་བོར་གནས་པའི་བློས་རྣམ་ཕྱེ། ། ཞེས་བསྒྱུར་བ་ལྟར་ན། རང་གི་མོས་པ་གཙོར་བྱེད་པས། ། ཞེས་ལ་ཟུར་ཟའོ། །
དབྱིག་གཉེན་གྱིས་བཤད་པས་འདི་དོན་མེད་ཅེ་ན། དབྱིག་གཉེན་དེས་བྱས་པ་ནི་དགོངས་པ་ཇི་ལྟ་བ་བཞིན་བྱས་པ་མིན་པར་མཐོང་ནས་བྱས་པས་ཉེས་པ་མེད་དོ། ། བསྟན་བཅོས་ནི་ཉི་ཁྲི་སྣང་བའོ། ། བཞི་པ་གྲོལ་སྡེས་བཤད་ཚུལ་ནི། རྣམ་བཤད་བྱས་སོ། ། གང་གི་ཞེ་ན། བསྟན་བཅོས་ཆེན་པོའི་འོ། ། དུས་ནི་འཕགས་པས་མཛད་པ་དེའི་འོག་ཏུའོ། ། གང་གིས་ན་བཙུན་པ་རྣམ་གྲོལ་སྡེ་སོ། ། འདིའི་ཡོན་ཏན་ནི་དད་པའི་ས་ཚོགས་ལམ་ལ་གནས་པའོ། །
ཚུལ་ཇི་ལྟར་ན། བསྟན་བཅོས་ཀྱི་དོན་མཐའ་དག་ཡུམ་གསུམ་ཆར་གྱི་དོན་དང་ཚིག་རྣམས་དེ་དག་གི་རྒྱན་དུ་མ་རྙེད་པར་ལེ་མངས་ཁོ་ནའི་དོན་དུ་བསམས་ཏེ་དེ་དང་སྦྱར་ནས་སོ། ། དགོས་པ་ནི། རང་གི་རྟོགས་པ་འཕེལ་བ་དང་རྗེས་སུ་མཐུན་པའི་ཕྱིར་དུའོ། ། བསྟན་བཅོས་ནི་ཉི་ཁྲི་རྣམ་འགྲེལ་ལོ། ། གསུམ་པ་ལ་གསུམ་སྟེ། རང་གི་རྟོགས་པ་གཞན་ལས་ཁྱད་ཞུགས་པ། ། དབྱེ་བར་རིགས་པའི་རྒྱུ་མཚན། ཁེངས་སྐྱུངས་སྟེ་རྩོམ་པར་དམ་བཅའ་བའོ། ། དང་པོ་ནི།
རྙེད་པ་གང་ཡིན་པ་དེ་གཞན་ལས་ཡ་མཚན་ཆེ་སྟེ། དབྱིག་གཉེན་ལ་སོགས་པ་འགའ་ཞིག་ཁོ་ནས་མ་རྙེད་པའི་དོན་རྙེད་པའི་ཕྱིར་རོ། ། གང་ལས་རྙེད་ཅེ་ན། སྔར་བཤད་པ་དེ་ལྟར་མཁས་པ་སྔ་མ་རྣམས་ཀྱིས་ཡུམ་གྱི་དོན་སྣང་བར་བྱས་པ་རྟོགས་ཤིང་ཁོང་དུ་ཆུད་པ་ལས་སོ། ། ཚུལ་ཇི་ལྟར་ཞེ་ན། བསྟན་བཅོས་འདིའི་དོན་མཐའ་དག་ཡུམ་གསུམ་ཆར་གྱི་དོན་དང་ཚིག་རྣམས་དེ་དག་གི་རྒྱན་ཏུ་སྔར་བཤད་པར་ལྟར་རོ། ། གཉིས་པ་ནི། རྗེས་འཇུག་གི་མཁས་པ་རྣམས་ཀྱིས་ཀྱང་དབྱེ་བར་རིགས་སོ། ། གང་ཞེ་ན། ཟབ་མོའི་ལམ་ཤེས་རབ་ཀྱི་ཕ་རོལ་ཏུ་ཕྱིན་པ་འདིའོ། །
ཅིའི་ཕྱིར་ན། ཤིན་ཏུ་རྙེད་པར་དཀའ་བའི་ཕྱིར་ཏེ། དབྱིག་གཉེན་དང་གྲོལ་སྡེས་ཀྱང་དོན་མཐའ་དག་མ་རྙེད་པ་དེ་ལྟ་བས་ནའོ། ། ཁྱོད་ཀྱིས་ཇི་ལྟར་རྙེད་ཅེ་ན། དུས་ཅི་ཞིག་ལྟར་སངས་རྒྱས་ཀྱི་བྱིན་བརླབས་ཀྱི་དབང་གིས་རྙེད་དོ། ། འོ་ན་དབྱིག་གཉེན་གྱིས་ཀྱང་ཅིའི་ཕྱིར་རྙེད་པར་མི་མཛད་ཅེ་ན། མ་ཡིན་ཏེ། སངས་རྒྱས་ཀྱི་བྱིན་རླབས་ནི་རང་གི་སྐལ་པ་དང་འཚམ་པར་འཇུག་པའི་ཕྱིར་ཏེ། ཟླ་བའི་གཟུགས་བརྙན་བཞིན་ནོ། ། གསུམ་པ་ནི།
མཁས་པ་སྔ་མ་གང་གིས་ཀྱང་མ་རྟོགས་པའི་དོན་བདག་གི་སྤྱོད་ཡུལ་མིན་ཡང་འགྲེལ་བ་རྩོམ་པ་ལ་སྤྲོ་བ་སྐྱེས་ཏེ། རང་གཞན་ལ་ཕན་གདགས་པར་འདོད་པས་སོ། ། ཇི་ལྟར་རང་གཞན་ལ་ཕན་ཅེ་ན། བསོད་ནམས་དག་སྒྲུབ་པ་དང་རྫོགས་པའི་བྱང་ཆུབ་ཀྱི་རྒྱུར་མཐུན་པའི་ཕྱིར་རོ། ། གཉིས་པ་ལ་གསུམ་སྟེ། གུས་པའི་ཡན་ལག་མཆོད་བརྗོད། བསྟན་བཅོས་ལ་འཇུག་པའི་ཡན་ལག་དགོས་འབྲེལ། བསྟན་བཅོས་ཀྱི་བརྗོད་བྱ་མངོན་རྟོགས་བཤད་པའོ། ། དང་པོ་ལ་གསུམ་སྟེ། འཚམ་སྦྱར་བ་དང༌།
རྩ་བ་དང༌། འགྲེལ་པའོ། ། དང་པོ་ལ། དགོས་པ་དང༌། རྒྱུ་མཚན་དང༌། བརྒལ་ལན་དང༌། དྲིས་ལན་གྱི་སྒོ་ནས་འཚམ་སྦྱར་བ་དང་བཞི་ལས། འདིར་དགོས་པའི་སྒོ་ནས་འཚམ་སྦྱར་བ་ནི། ཕྱག་འཚལ་ལོ། ། གང་གིས་ན་འཕགས་པ་བྱམས་པས་སོ། །
དུས་ནི་མཆོད་བརྗོད་དགོས་འབྲེལ་ལ་སོགས་པ་དུ་མ་ཡོད་པའི་རེ་ཤིག་བསྟན་བཅོས་རྩོམ་པའི་དང་པོར་རོ། ། ཚུལ་ནི་ཡུམ་ལ་སྤངས་རྟོགས་མཛད་པའི་ཡོན་ཏན་ཇི་ལྟར་ཡོད་པ་བཞིན་དུ་བརྗོད་པ་སྔོན་དུ་འགྲོ་བ་ཅན་གྱི་སྒོ་ནས་སོ། ། དགོས་པ་ལ་གཉིས་ལས་དམ་པའི་སྤྱོད་པ་དང་མཐུན་པ་ནི། རང་ཉིད་གཞན་དོར་གང་ཟག་དམ་པའི་སྤྱོད་པ་དང༌། མཐུན་པར་རབ་ཏུ་སྟོན་པའི་ཕྱིར། ཅི་ཞེ་ན། རང་ཉིད་དམ་པར་རྟོགས་པས་གཞན་བསྟན་བཅོས་ལ་འཇུག་པའི་ཕྱིར་ཡིན་ནོ། ། འདི་རང་དོན་གྱི་དགོས་པར་སྦྱོར་བ་མི་འཐད་དེ། བྱམས་པ་ལ་རང་དོན་དོན་དུ་གཉེར་བ་མེད་པའི་ཕྱིར་དང༌། གཞན་བསྟན་བཅོས་ལ་འཇུག་པའི་ཆེད་ཁོ་ནར་སྣང་བས་སོ། །
དང་བ་སྐྱེ་བའི་དགོས་པ་ནི་གདུལ་བྱ་གཞན་དག་རབ་དུ་དང་བ་བསྐྱེད་པའི་ཆེད་དུའོ། ། འདིའི་དགོས་པ་ཡང་འོག་ནས་འབྱུང་བ་ལྟར་བཅོམ་ལྡན་འདས་མ་ལ་དོན་གྱིས་འཇུག་པར་བྱ་བའི་ཕྱིར་ཡིན་ནོ། ། བཅོམ་ལྡན་འདས་མ་གང་ཞེ་ན་མཁྱེན་གསུམ་ལ་བརྗོད་དེ། སྤངས་རྟོགས་མཛད་པའི་ཡོན་ཏན་རིན་པོ་ཆེ་ཕུལ་དུ་དབྱུང་དུ་མེད་ཅིང་དཔག་ཏུ་མེད་པའི་འབྱུང་གནས་ཡིན་པའི་ཕྱིར་རོ། ། འདིས་ནི་མཁྱེན་གསུམ་ལ་བཅོམ་ལྡན་འདས་མའི་སྒྲ་འཇུག་པའི་རྒྱུ་མཚན་བསྟན་ནོ། ། གང་དག་གཞུང་འདི་ལ་བརྟེན་ནས་བསྟོད་ཡུལ་འབྲས་ཡུམ་ཁོ་ནར་སྨྲ་བས་ནི་འབྱུང་གནས་ཞེས་པའི་ཚིག་གི་དོན་ཁོང་དུ་མ་ཚུད་དོ། ། དད་པ་ལ་བརྟེན་ནས་ཡུམ་ལ་དོན་གྱིས་འཇུག་པར་ཅིས་མངོན་ཅེ་ན་བྱམས་པའི་སོ་སོ་རང་གིས་རིག་པའི་ཡེ་ཤེས་ཀྱི་རྟོགས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་མཁྱེན་པ་གསུམ་དང་བའི་ཡུལ་དུ་བྱེད་པ་ཅན་གྱི་རབ་ཏུ་དང་བ་ནི་ལེགས་པ་ཐམས་ཅད་འཐོབ་པའི་རྒྱུའི་གཙོ་བོ་ཡིན་ནོ་ཞེས་བྱ་བར་ངེས་པར་བཟུང་བའི་ཕྱིར་རོ། ། རྣམ་པར་མི་རྟོག་པའི་ཡེ་ཤེས་ཀྱིས་རྒྱུ་འབྲས་ཀྱི་འབྲེལ་བ་ཇི་ལྟར་འཛིན་པར་རིགས་ཅེ་ན། མེ་དུའི་འབྲེལ་པ་མངོན་སུམ་གྱི་རྗེས་ཀྱི་ངེས་ཤེས་ཀྱིས་ངེས་པ་ལ་མངོན་སུམ་གྱིས་རྟོགས་ཞེས་བརྗོད་པ་ལྟར།
མཉམ་བཞག་གིས་དྲངས་པའི་རྗེས་ཐོབ་ཀྱི་ཡེ་ཤེས་ཀྱིས་ངེས་པ་ལ་སོ་སོ་རང་གིས་རིག་པའི་ཡེ་ཤེས་ཀྱིས་རྟོགས་ཞེས་བརྗོད་དོ། ། གཉིས་པ་རྩ་བ་ལ། དངོས་ཀྱི་དོན་དང༌། བརྒལ་ལན་ནོ། ། དང་པོ་ལ་བསྟོད་པ་དང༌། ཕྱག་འཚལ་བ་གཉིས་ལས། དང་པོ་ལ་གཞི་ཤེས་ལ་བསྟོད་པ་ནི། ཉེར་ཞིར་ཁྲིད་པར་མཛད་དོ། ། གང་ན་ཉན་ཐོས་ཞི་བ་ཚོལ་བ་རྣམས་སོ། ། ཐབས་གང་གིས་ཞེ་ན་ཀུན་ཤེས་ཉིད་ཀྱིས་ཏེ།
གཞི་ཤེས་ཀྱིས་ཉོན་མོངས་ཀྱི་རྩ་བ་བདག་འཛིན་སྤངས་པས་ཉོན་མོངས་པ་དང་སྡུག་བསྔལ་ཉེ་བར་ཞི་བ་ཐོབ་པའི་ཕྱིར། ལམ་ཤེས་ལ་བསྟོད་པ་ནི། བྱེད་ལས་འཇིག་རྟེན་གྱི་དོན་སྒྲུབ་པར་མཛད་དོ། ། གང་གིས་ན་གདུལ་བྱའི་འགྲོ་བ་ལ་ཕན་པར་བྱེད་པ་བྱང་སེམས་རྣམས་ཀྱིས་སོ། ། ཐབས་གང་གིས་ཅེ་ན་ལམ་ཤེས་པ་ཉིད་ཀྱི་ཐབས་ཀྱིས་ཏེ། རང་གིས་ལམ་གསུམ་རྟོགས་པ་གཞན་ལ་བསྟན་པའི་སྒོ་ནས་རིགས་ཅན་གསུམ་གྱི་དོན་བྱེད་པའི་ཕྱིར་རོ། ། རྣམ་མཁྱེན་ལ་བསྟོད་པ་ནི་གསུངས་སོ། ། གང་ན་ཇི་ལྟ་ཇི་སྙེད་ཀྱི་རྣམ་པ་ཀུན་དང་ལྡན་པའི་མདོ་སྡེ་སྣ་ཚོགས་འདིའོ། ། གང་གིས་ན་ཐུབ་པ་རྣམས་ཀྱིས་སོ། ། ཐབས་གང་གིས་ཞེ་ན་རྣམ་པ་ཐམས་ཅད་མཁྱེན་པ་ཉིད་གང་དང་ཡང་དག་པར་ལྡན་པ་སྟེ།
གདུལ་བྱའི་ཁམས་དང་བག་ལ་ཉལ་མ་ལུས་པར་མཁྱེན་པས་སྣོད་དང་འཚམ་པར་ཆོས་ཀྱི་འཁོར་ལོ་བསྐོར་དགོས་པའི་ཕྱིར། འདིར་གང་ཞེས་པ་སྤྱི་སྒྲ་ཡིན་ཡང་མཁྱེན་གསུམ་ལ་བསྟོད་པའི་སྐབས་ཡིན་ལ་གཞན་གཉིས་སྔར་བརྗོད་ཟིན་པས་ཤུགས་ཀྱིས་བྱུང་བའི་ཚིག་དང་འབྲེལ་པས་རྣམ་མཁྱེན་ཁོ་ན་ལ་གོ་བར་འགྱུར་རོ། ། གཉིས་པ་ཕྱག་འཚལ་བ་ནི། ཉན་ཐོས་བྱང་ཆུབ་སེམས་དཔའི་ཚོགས་བཅས་སངས་རྒྱས་ཀྱི་ནི་ཡུམ་དེ་ལ་ཕྱག་འཚལ་ལོ། ། གཉིས་པ་བརྒལ་ལན་ལ་གསུམ་སྟེ། གོ་རིམས་ངེས་པ་དང༌། བསྟོད་ཕྱག་གི་ཡུལ་དང༌། ཡུམ་སྲས་ཀྱི་བརྒལ་ལན་ནོ། ། དང་པོ་ནི། བསྟོད་པའི་གོ་རིམས་མི་འཐད་དེ། །
ལུས་ཀྱི་གོ་རིམ་དང་མི་མཐུན་པས་སོ་ཞེ་ན། ཉན་ཐོས་ཀྱི་རིགས་ཅན་ཐེག་པ་གསུམ་ལ་རིམས་ཀྱིས་དང་བ་བསྐྱེད་ནས་འཇུག་པའི་ཆེད་ཀྱི་རིམ་པས་བསྟན་པའམ་ཡང་ན་གླིང་གཞིའི་འགྲེལ་བ་ཡིན་པས་དེ་དང་མཐུན་པར་བྱས་པ་ཡིན་ནོ། ། ཇི་ལྟར་ཡིན་ཞེ་ན་དང་པོ་གཞི་ཤེས་ལ། བཅོམ་ལྡན་འདས་བྱ་རྒོད་ཕུང་པོའི་རི་ལ་དགེ་སློང་ལྔ་སྟོང་ཙམ་ཞེས་སོགས་ཀྱིས་ནི་རྟེན་བསྟན་ལ། འབྲས་བུ་ནི་ཐམས་ཅད་ཀྱང་དགྲ་བཅོམ་པ་ཟག་པ་ཟད་པ་ཞེས་སོགས་སོ། ། ལམ་ཤེས་ལ་རྟེན་ནི་བྱང་ཆུབ་སེམས་དཔའ་ཆེན་པོ་ཚད་མེད་པ་གྲངས་མེད་པ་ཞེས་སོགས་སོ། ། འབྲས་བུ་ནི། ཐམས་ཅད་ཀྱང་གཟུངས་རབ་ཏུ་ཐོབ་པ་ཞེས་སོགས་སོ། ། རྣམ་མཁྱེན་ལ་བཅོམ་ལྡན་འདས་ཉིད་ཀྱིས་གདན་སེང་གེའི་ཁྲི་བཤམས་ནས་ཅེས་པ་ནས་བྱང་ཆུབ་སེམས་དཔའ་གཞོན་ནུར་གྱུར་པ་རྣམས་ཀྱང་འདུས་པར་གཟིགས་པར་གྱུར་ཏོ་ཞེས་པའི་བར་གྱིས་གསུངས་ཏེ། འདི་ལ་སྐུའི་སྣང་བ་བྱུང་བ་རྣམས་ནི་རྟེན་དང་ཆོས་གསུང་བའི་སྣང་བ་བྱུང་བ་རྣམས་ནི་འབྲས་བུའོ། །
གསུམ་ཀའི་ཐབས་ནི་མདོའི་སྦས་དོན་བྱམས་པས་དངོས་སུ་གསུངས་པའོ། ། གཉིས་པ་ནི་གཞི་ཤེས་ཕྱག་གི་ཡུལ་དུ་མི་འཐད་དེ། ཤེར་ཕྱིན་མ་ཡིན་པས་སོ་ཞེ་ན། འདི་ནི་ལམ་ཤེས་ལའང་མཚུངས་མོད་འོན་ཀྱང་ཤེར་ཕྱིན་གྱི་སྒྲ་བཞེད་དོན་སྒྲུབ་པ་དང་འཁོར་གསུམ་རྣམ་དག་གི་ཤེས་རབ་དང་སྲིད་ཞིའི་ཕ་རོལ་དུ་སོན་པ་གསུམ་ལ་འཇུག་པ་ལས། འདིར་ནི་དང་པོའི་དབང་དུ་བྱས་ཏེ་ཤེས་པ་གཞན་ལས་ནུས་པ་ཕུལ་དུ་བྱུང་བ་དང་ལྡན་པས་སོ། ། གསུམ་པ་ལ། མཁྱེན་གསུམ་དང་འཕགས་གཞི་ཡུམ་སྲས་སུ་མི་འཐད། འཕགས་པ་དང་མཁྱེན་པ་གསུམ་ཐོབ་པ་དུས་མཉམ་པས་སོ་ཅེ་ན། རྒྱུན་ལ་ལྟོས་ནས་མཁྱེན་པ་སྔ་མ་ནི་ཡུམ་དང༌། རྟོགས་པའི་རྒྱུན་ཕྱི་མ་ལ་གནས་པ་ནི་སྲས་སུ་འཇོག་ཅིང༌།
མཐོང་ལམ་པའི་སྔ་རོལ་གྱི་མཁྱེན་པ་རྗེས་མཐུན་པ་དང༌། སངས་རྒྱས་ལའང་སྔ་རོལ་གྱི་རྣམ་མཁྱེན་རྗེས་མཐུན་པ་ཡུམ་དུ་འདོད་པ་ཡིན་ནོ། ། གསུམ་པ་འགྲེལ་པ་ལ་ལྔ་སྟེ། བསྡུས་དོན། དགོས་དོན། བསྟོད་པའི་རྒྱུ་མཚན། ཚིག་དོན། བརྒལ་ལན་བརྗོད་པའོ། ། དང་པོ་ནི། ཉན་ཐོས་ཞི་བ་ཚོལ་རྣམས་ཞེས་སོགས་ཀྱི་ཚིགས་སུ་བཅད་པ་འདིས་ནི་ཡུམ་ལ་བསྟོད་དེ།
མཁྱེན་གསུམ་འདིའི་ཆེ་བའི་བདག་ཉིད་སྤངས་རྟོགས་མཛད་པའི་ཡོན་ཏན་གཞན་ལས་ཕུལ་དུ་བྱུང་བ་དང་ལྡན་པར་བརྗོད་པའི་ཕྱིར་རོ། ། གཉིས་པ་ལ། དགོས་པ་སོ་སོའི་རང་བཞིན། ཐུན་མོང་གི་མཇུག་བསྡུ་བའོ། ། དང་པོ་ལ་དངོས་དང༌། བརྒྱུད་པའི་དགོས་པ་གཉིས་ལས། དངོས་ཀྱི་དགོས་པ་ལ་དད་པ་སྐྱེ་བའི་ཆེད་དུ་ཕྱག་འཚལ་ན་སུ་ཞིག་དད་པ་བསྐྱེད་པར་བྱེད་ཅེ་ན། དབང་རྟུལ་དད་པ་སྐྱེ་ཚུལ་ནི། དད་པ་སྐྱེའོ། ། གང་ན་གང་ཟག་གཉིས་ཡོད་པ་ལས་རེ་ཤིག་གི་དད་པའི་རྗེས་སུ་འབྲང་བ་རྣམས་ནིའོ། །
རྐྱེན་གང་གིས་ཅེ་ན་ཚིགས་བཅད་དེ་ཐོས་པས་རྐྱེན་བྱས་ནས་སོ། ། ཡུལ་ནི་ཡུམ་འདི་ལའོ། ། ཚུལ་ནི། ཐེ་ཚོམ་མེད་པར་མྱུར་དུ་རབ་ཏུའོ། ། རབ་ཏུ་ཞེས་པ་རྐྱེན་གྱིས་མི་འཕྲོགས་པ་ལ་འདོད་པ་མི་འཐད་དེ། དབང་རྟུལ་གྱི་དད་པ་གཞན་གྱིས་འཕྲོག་པར་ནུས་པའི་ཕྱིར་རོ། ། དབང་རྣོན་དང་བ་སྐྱེ་ཚུལ་ནི་རབ་ཏུ་དད་པ་བསྐྱེད་པར་བྱེད་པ་ཉིད་དོ། ། གང་ན་དབང་རྟུལ་དུ་མ་ཟད་ཆོས་ཀྱི་རྗེས་སུ་འབྲང་བ་རྣམས་ཀྱང་ངོ༌། ། ཡུལ་གང་ལ་ཅེ་ན་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ལའོ། ། དབང་རྟུལ་ལ་འདི་ཞེས་པ་ཉེ་ཚིག་དང་དབང་རྣོན་ལ་དེ་ཞེས་པ་རིང་ཚིག་སྨོས་པ་ནི་དད་པ་སྐྱེ་དཀའ་སླའི་ཁྱད་པར་རོ། །
རྐྱེན་གང་ལས་ཅེ་ན། ཚིགས་སུ་བཅད་པ་དེ་ཐོས་པས་རྐྱེན་བྱས་ནས་སོ། ། ཚུལ་ནི། ཡུམ་གྱིས་སངས་རྒྱས་ལ་སོགས་པ་འཕགས་བཞིའི་བཞེད་དོན་བསྐྲུན་པར་མཛད་པ་ནི་གདོན་མི་ཟ་བའི་སྲིད་པ་ཉིད་དོ་ཞེས་ངེས་པར་གཟུང་སྟེའོ། ། སྔ་རབས་པ་དག་འདི་རྒྱུ་མཚན་སྟོན་བྱེད་དུ་སྦྱོར་བ་ནི་དོན་ལ་མ་ཞུགས་ཏེ། འདི་དད་པ་སྐྱེ་ཚུལ་བརྗོད་བྱེད་ཡིན་པའི་ཕྱིར་དང༌། དམ་བཅའ་ཡིན་པས་རྒྱུ་མཚན་དུ་མི་འཐད་པའི་ཕྱིར་རོ། ། ཡུམ་ཇི་ལྟ་བུ་ཞེ་ན་ཐེག་པ་གསུམ་གྱི་ཚུལ་གསུམ་པ་ཅན་ཏེ། ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ཡིན་པས་སོ། ། འདིར་དོན་གཅིག་ལ་གསུམ་དུ་དབྱེ་བར་འདོད་པས་ནི་གསུམ་གྱི་བདག་ཉིད་ཅེས་པའི་དོན་མ་རྟོགས་སོ། །
དབང་རྣོན་ནི་རྒྱུ་མཚན་མ་མཐོང་བར་དད་པ་མི་སྐྱེ་བས། རྒྱུ་མཚན་གང་བཟུང་ཅེ་ན་མཆོད་བརྗོད་ཀྱི་ཚིགས་སུ་བཅད་པའི་དོན་གྱི་མཚན་ཉིད་ཀྱི་ཡུམ་གཞི་དང་རྣམ་པ་སྐྱེ་བ་མེད་པར་ཡོངས་སུ་ཤེས་པས་འཕགས་བཞིའི་ཡུམ་བྱེད་ཚུལ་ལ་ལུང་རིགས་གང་གིའང་གནོད་པ་མ་མཐོང་བའི་རྒྱུ་མཚན་བཟུང་ནས་སོ། ། གང་ལས་ཤེས་ཞེ་ན་གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར་ཞེས་བྱ་བ་ལ་སོགས་པའི་ཚད་མས་སོ། ། འདི་སྐྱེ་མེད་སྒྲུབ་བྱེད་ཀྱི་ཚད་མ་ཡིན་པས་སྐྱེ་བ་མེད་ཅེས་པའི་ཚིག་དང་ལེགས་པར་འབྱོར་རོ། ། གང་དག་གཅིག་དང་དུ་བྲལ་སོགས་ཀྱི་ཚད་མས་གནོད་པ་མ་མཐོང་ཞེས་སྦྱོར་བ་ནི་མ་ཡིན་ཏེ། དེ་ཙམ་གྱིས་གནོད་པ་གཞན་ཡོད་པའི་དོགས་པ་མི་ཁེགས་པའི་ཕྱིར་དང༌། གནོད་བྱེད་ཀྱི་ཚད་མ་ནི་གཅིག་དང་དུ་བྲལ་སོགས་ཀྱི་དབུ་མའི་གཏན་ཚིགས་རྣམས་སུ་འདུས་པ་མིན་པའི་ཕྱིར་རོ། ། གལ་ཏེ་ཡུམ་གྱིས་ཟག་མེད་ཀྱི་ཕུང་པོ་བསྐྱེད་པར་བསྟན་པ་ནི་སྐྱེ་བ་འགོག་པའི་རིགས་པ་འདི་དག་ལས་ལྷག་པ་གཞན་མེད་ལ་འདིས་མི་གནོད་པའི་ཕྱིར་འགྲུབ་བོ་ཞེས་སྦྱོར་བས་འཐོབ་བོ་སྙམ་ན། མ་ཡིན་ཏེ་འདི་ནི་ཚིག་གིས་ཟིན་པའི་ཚུལ་ལ་བརྟེན་པ་ཡིན་ལ་སྐྱེ་བ་ཡོད་མེད་སོགས་ནི་ཚིག་གིས་ཟིན་པ་མེད་པའི་ཕྱིར་རོ། ། རྟགས་ལས་གཞི་ལམ་རྣམ་གསུམ་སྐྱེ་མེད་དུ་ཤེས་པ་ནི་ཚོགས་སྦྱོར་ནའང་ཡོད་པས།
འདིས་ནི་ཚོགས་སྦྱོར་ནའང་ཡུམ་ཡོད་པར་བསྟན་ནོ། ། གཅིག་དང་དུ་བྲལ་སོགས་ཀྱི་རྟགས་བསྟན་པ་ལ་བཞི་སྟེ། རྟགས་དགོང་པ་དང༌། ཆོས་ཅན་སོགས་ངོས་བཟུང་བ་དང༌། ཚུལ་སྒྲུབ་པ་དང༌། རྗེས་དཔག་སྐྱེ་ཚུལ་ལོ། ། དང་པོ་ནི། གཟུགས་སོགས་ཀྱི་སྣང་བ་ནི་བདེན་པའི་རང་བཞིན་མེད་དེ། བདེན་པའི་གཅིག་དང་དུ་མ་དང་བྲལ་བའི་ཕྱིར་གཟུགས་བརྙན་བཞིན། གཉིས་པ་ལ་བཞི་ལས།
ཆོས་ཅན་གྱི་དོན་ནི་བདེན་འཛིན་འཇུག་པའི་གཞི་ཐུན་མོང་དུ་སྣང་བ་ཙམ་ཡིན་ཏེ། རྒོལ་བ་གཉིས་ཀའི་མཐུན་སྣང་དུ་གྲུབ་ཅིང་དེ་ལ་བདེན་འཛིན་གྱི་ལོག་རྟོག་དགག་དགོས་པའི་ཕྱིར་རོ། ། གཉིས་ཀ་ལ་གྲུབ་དགོས་པའི་དོན་ནི་སྔ་རྒོལ་ལ་མ་གྲུབ་ན། ཁྱད་པར་གྱི་ཆོས་ལ་དཔག་འདོད་མེད། ཕྱིར་རྒོལ་ལ་མ་གྲུབ་ན་ཤེས་འདོད་མེད་པའི་ཕྱིར་རོ། ། ཁན་ཚུན་རྩོད་ན་གང་ལ་ལོག་རྟོག་ཞུགས་པ་དེ་ཉིད་ཡིན་ཏེ། རྩོད་པའི་གཞི་ཡིན་པའི་ཕྱིར་རོ། ། གཉིས་པ་སྒྲུབ་བྱའི་ཆོས་ལ་སྒྱུ་མ་ལྟ་བུ་དང་བདེན་པ་བཀག་ཙམ་གཉིས་ལས། དང་པོ་ལྟར་ན་དགག་སྒྲུབ་ཚོགས་པ་སྒྲུབ་བྱའི་ཆོས་སུ་འགྱུར་ཏེ། སྣང་ལ་བདེན་པ་དང་བྲལ་བ་སྒྱུ་མའི་དོན་ཡིན་པས་སོ། །
འདོད་ན་སྒྲུབ་བྱ་དང་སྒྲུབ་བྱའི་ཆོས་ལ་ཁྱད་པར་མེད་པར་ཐལ་བའི་སྐྱོན་གནས་སོ། ། སྔ་རབས་པ་དག་སྒྱུ་མ་རིགས་སྒྲུབ་ཏུ་འགྱུར་བའི་སྐྱོན་བརྗོད་པ་ནི་མི་འཇུག་ཏེ། འཕགས་པ་ཀླུ་སྒྲུབ་ཀྱིས་སྣང་བ་སྒྱུ་མ་ལྟ་བུ་ལུང་རིགས་ཀྱིས་རྒྱ་ཆེར་སྟོན་པ་ཕྱིར། དེས་ན་བདེན་པ་བཀག་ཙམ་ཉིད་རིགས་སོ། ། གསུམ་པ་གཏན་ཚིགས་ལ་ཐ་སྙད་པའི་གཅིག་དང་དུ་མ་གང་རུང་དུ་མ་གཏོགས་པ་ནི་མེད་པའི་ཕྱིར། དེ་གཏན་ཚིགས་སུ་མི་འཐད་པས། བདེན་པའི་གཅིག་དང་དུ་མ་བཀག་ཙམ་གྱི་མེད་དགག་ཉིད་གཏན་ཚིགས་སོ། ། བཞི་པ་དགག་བྱ་ལ་གཉིས་ཏེ། དགག་བྱ་ཙམ་དང༌། གཏན་ཚིགས་ཀྱི་དགག་བྱའོ། །
དང་པོ་ལ་ལམ་གྱི་སྤང་བྱ་དང༌། རིགས་པའི་དགག་བྱ་གཉིས་ལས། དང་པོ་ནི། འཁྲུལ་བའི་སྣང་བ་མཐའ་དག་གོ་གཉིས་པ་ལ་མེད་པ་བསྐུར་འདེབས་དང༌། ཡོད་པ་སྒྲོ་འདོགས་ཀྱི་མཐའ་གཉིས་སོ། ། གཉིས་པ་གཏན་ཚིགས་ཀྱི་དགག་བྱ་ནི་སྣང་བ་ལ་བདེན་པར་སྒྲོ་བཏགས་པ་ཏེ། སྒྲོ་འདོགས་པའི་རྒྱུན་ནི་ཐུན་མོང་དུ་ལྷན་སྐྱེས་ཀྱི་མ་རིག་པ་ཡིན་ལ། གྲུབ་མཐའ་ལ་ཞུགས་པ་རྣམས་ཀྱི་ནི་ཀུན་བཏགས་ཀྱི་མ་རིག་པ་སྟེ། བདེན་པར་སྣང་བ་ལ་ལུང་རིགས་ལྟར་སྣང་ལ། རྟེན་ནས་བདེན་པར་རྟོག་པའི་ཕྱིར།
བཏགས་པར་ངེས་ན་དངོས་པོར་སྒྲོ་འདོགས་མི་འཇུག་པས། བཏགས་པ་ལ་དངོས་པོར་མངོན་པར་ཞེན་པའི་ཞེན་སྟངས་ཀྱི་བཟུང་བྱ་དེ་ཉིད་དོ། ། བདེན་གཉིས་ལས། གཞན་གྱིས་ཡོངས་སུ་བཏགས་པ་འགོག་ཅེས་དང༌། རྒྱན་ལས། རིགས་པའི་ལམ་གྱི་རྗེས་འབྲང་བའི། ། གཞན་དག་འདོད་པ་སེལ་བར་བྱེད་ཅེས་སོ། ། གལ་ཏེ་བཏགས་པ་དེ་གཅིག་དང་དུ་མ་དང་བྲལ་ན། རྟགས་མི་མཐུན་ཕྱོགས་ལ་ཞུགས་པས་མ་ངེས་པར་འགྱུར་ལ། མི་བྲལ་ན་བདེན་པར་གྲུབ་པས་བཏགས་པ་ཉིད་དུ་མི་འཐད་དོ་ཅེ་ན།
སྒྲོ་འདོགས་ཀྱིས་བདེན་པར་བཟུང་བ་ལྟར་གནས་ན་བདེན་པའི་གཅིག་དང་དུ་མ་ལས་མི་འདའ་བས་མ་ངེས་པ་མ་ཡིན་ལ། བདེན་པར་མེད་པ་ལ་བདེན་པར་བཟུང་བའི་ཆ་ནས་སྒྲོ་བཏགས་སུ་ཡང་མི་འགལ་ལོ། ། གང་ཡང་ཉེས་པ་ཐམས་ཅད་སྣང་བ་ལ་བདེན་པར་ཞེན་པ་ལས་འབྱུང་བས་ཐོག་མར་སྣང་བ་ཙམ་ལ་བདེན་པ་འགོག་ཅིང༌། ཕྱིས་ནི་སྣང་བ་ཡང་འགོག་ཏེ། མ་བཀག་ན་སྣང་བའི་མཚན་མ་ཟིལ་གྱིས་མི་ནོན་པའི་ཕྱིར་རོ། ། ཞེས་ཟེར་བ་ནི་མ་ཡིན་ཏེ། སྣང་བ་མངོན་སུམ་གྱིས་དམིགས་པས་མངོན་སུམ་གྱིས་འགོག་མི་ནུས་ལ་རྗེས་དཔག་གིས་འགོག་ན་རྟགས་ཁས་ལེན་དགོས་པས་སྣང་བ་འགོག་པ་འགལ་བ་ཡིན་ནོ། ། བདེན་གཉིས་ལས། སྣང་བའི་ངོ་བོ་གང་ཡིན་པ། དེ་ནི་འགོག་པར་རིགས་མ་ཡིན་ཅེས་སོ། །
སྣང་བ་ལ་བདེན་པར་ཞེན་ན་འགོག་དགོས་ཅེ་ན། དེའི་ཚེ་བདེན་པ་འགོག་པ་རིགས་ཀྱི། སྣང་བ་འགག་པ་ལ་དགོས་པ་ཅི་ཡོད། གསུམ་པ་ཚུལ་སྒྲུབ་པ་ལ་གཉིས་ཏེ། ཕྱོགས་ཆོས་དང་ཁྱབ་པ་སྒྲུབ་པའོ། ། དང་པོ་ལ། བདེན་པའི་གཅིག་བཀག་པ་དང༌། དུ་མ་བཀག་པ་གཉིས་སོ། ། གཅིག་བཀག་པ་ནི་སྒྲོ་འདོགས་བཅད་པའི་ཡུལ་དོན་ཤེས་གཉིས་སུ་ངེས་ལ། དོན་ཡང་རགས་པ་རྣམས་གཅིག་མ་ཡིན་ཏེ།
སྒྲིབས་མ་སྒྲིབས་སོགས་འགལ་བའི་ཆོས་དུ་མར་སྣང་བའི་ཕྱིར་རོ། ། དབུ་མ་རྒྱན་ལས། སྒྲིབས་དང་མ་སྒྲིབས་དངོས་སོགས་ཕྱིར། ། རགས་པ་རྣམས་ཀྱང་གཅིག་པུ་མིན་ཅེས་སོ། ། རྩོམ་བྱེད་ཀྱི་རྡུལ་རྣམས་གཅིག་ཏུ་བདེན་ནོ་ཅེ་ན། མི་འཐད་དེ་དབུས་རྡུལ་ཤར་ལ་བལྟ་བའི་ངོས་དེ་ཉིད་ཀྱིས་གཞན་ཀུན་ལ་བལྟའམ། ཕྱོགས་གཞན་དང་གཞན་གྱིས་བལྟ། དང་པོ་ལྟར་ན་ཕྱོགས་གཞན་གྱི་རྡུལ་རྣམས་ཤར་ཕྱོགས་ཁོ་ན་ན་གནས་པར་འགྱུར་ཏེ། དབུས་རྡུལ་ཤར་ལ་བལྟ་བའི་བལྟ་ས་ཡིན་པའི་ཕྱིར་རོ། ། འདོད་ན་ཕྱོགས་གཞན་ན་རྡུལ་མེད་པས་རགས་པ་རྩོམ་པ་མི་སྲིད་དོ། །
དབུ་མ་རྒྱན་ལས། དབུས་གནས་རྡུལ་ཕྲན་རྡུལ་གཅིག་ལ། ། བལྟས་པའི་རང་བཞིན་གང་ཡིན་པ། ། རྡུལ་ཕྲན་གཞན་ལ་བལྟ་བ་ཡང༌། ། གལ་ཏེ་དེ་ཉིད་ཡིན་བརྗོད་ན། ། དེ་ལྟ་ཡིན་ན་ཇི་ལྟར་ཡང༌། ། ས་ཆུ་ལ་སོགས་རྒྱས་འགྱུར་རམ་ཅེས་སོ། ། གཉིས་པ་ལྟར་ན་དབུས་རྡུལ་ཆ་མེད་མ་ཡིན་པར་འགྱུར་ཏེ། ཕྱོགས་དུ་མའི་རྡུལ་ལ་བལྟ་བའི་ངོས་དུ་མ་དང་ལྡན་པའི་ཕྱིར་རོ། ། ཡང་དབུ་མ་རྒྱན་དུ།
རྡུལ་ཕྲན་གཞན་ལ་བལྟ་བའི་ངོས། གལ་ཏེ་གཞན་དུ་འདོད་ན་ནི། ། རབ་ཏུ་ཕྲ་རྡུལ་ཇི་ལྟ་བུར། ། གཅིག་པུ་ཆ་ཤས་མེད་པར་འགྱུར་ཅེས་སོ། ། གཉིས་པ་ཤེས་པ་དགག་པ་ལ་གཉིས་ཏེ། རྣམ་བཅས་དགག་པ་དང༌། རྣམ་མེད་དགག་པའོ། ། དང་པོ་ལ་སེམས་ཙམ་པ་ཁ་ཅིག རྣམ་པ་སྣ་ཚོགས་སུ་སྣང་བ་ཤེས་པ། ཅིག་གི་ངོ་བོར་བདེན་ཅེ་ན།
ཤེས་པ་ཅིག་ལ་སྣང་བའི་རྣམ་པ་སྣ་ཚོགས་ཆོས་ཅན། གཅིག་ཏུ་བདེན་པར་ཐལ། ཤེས་པ་གཅིག་གི་ངོ་བོར་བདེན་པའི་ཕྱིར། ཤེས་པ་ཡང་དུ་མར་ཐལ། དུ་མ་དང་ཐ་མི་དད་པའི་ཕྱིར། གཞན་ཡང་རྣམ་པ་གཅིག་གཡོ་བ་ན་ཐམས་ཅད་གཡོ་བ་དང༌། གཅིག་མི་གཡོ་ན་ཡང་གཞན་ཡང་གཡོ་བ་མེད་པ་ཉིད་དུ་འགྱུར་རོ། ། འགའ་ཞིག་རྣམ་པའི་གྲངས་བཞིན་དུ་རྣམ་པར་ཤེས་པ་ཁས་ལེན་པས་ཉེས་པ་མེད་དོ་སྙམ་ན། མིག་གི་ཤེས་པ་ལ་སྔོ་སེར་སོགས་ཀྱི་རྣམ་པ་དུ་མ་སྣང་བའི་ཚེ་སྔོན་པོའི་རྣམ་པ་ཤེས་པ་དེ་ཉིད་ཀྱིས་རྣམ་པ་གཞན་ཤེས་སམ་མི་ཤེས། དང་པོ་ལྟར་ན་རྣམ་པ་གཞན་རྣམས་ཀྱང་རྣམ་པ་གཅིག་པུ་དེ་ཉིད་དུ་འདུས་པར་འགྱུར་ཏེ།
སྔོན་པོའི་རྣམ་པ་ཤེས་པའི་ཤེས་བྱ་ཡིན་པའི་ཕྱིར། སྔོན་པོའི་རྣམ་པ་ཉིད་བཞིན་ནོ། ། གཉིས་པ་ལྟར་ན་ཆ་མེད་པའི་ཅིག་ཏུ་མི་འགྱུར་ཏེ། ཤེས་མ་ཤེས་ཆ་གཉིས་དམིགས་པའི་ཕྱིར། གཉིས་པ་རྣམ་མེད་དགག་པ་ལ་བྱེ་བྲག་སྨྲ་བ་རྣམས་རྣམ་པ་མེད་པར་རིག་ཙམ་དུ་ཡོད་པས་ཡུལ་རྟོགས་སོ་ཞེ་ན། སྔོ་སེར་སོགས་ཐ་དད་དུ་རྣམ་པར་འབྱེད་པའི་རྒྱུ་མེད་པ་དང༌། མིག་ཤེས་སོགས་ཡུལ་ལྔ་ཀུན་ལ་རིག་ཙམ་ཡོད་པར་ཁྱད་པར་མེད་པས་ཐམས་ཅད་རིག་པར་ཡང་འགྱུར་རོ། ། རྣམ་རྫུན་པ་རྣམས་རྣམ་པའི་དྲི་མས་དབེན་པའི་ཤེལ་སྒོང་ཡོངས་སུ་དག་པ་ལྟ་བུའོ་ཞེ་ན། ཡུལ་ཅན་ཤེས་པ་དང་བདག་གཅིག་པའི་འབྲེལ་བ་དང་དེ་བྱུང་གི་འབྲེལ་བ་གང་ཡང་མི་རུང་སྟེ། རང་གི་བདག་ཉིད་དངོས་པོར་མེད་པས་སོ། །
འདོད་ན་ཡུལ་ཅན་ཤེས་པ་དང་འབྲེལ་པ་མེད་པས་གསལ་བར་རྟོགས་བྱེད་ཀྱི་བློ་མེད་པར་ཐལ་ལོ། ། གཞན་ཡང་རྣམ་པ་རྒྱུ་དང་ལྡན་ནམ་མི་ལྡན། དང་པོ་ལྟར་ན་གཞན་དབང་དུ་འགྱུར་ལ། གཉིས་པ་ལྟར་ན་རེས་འགའ་བའི་དོན་སྣང་མ་ཡིན་པར་འགྱུར་རོ། ། གཉིས་པ་དུ་མ་དགག་པ་ནི་གང་ལ་གཅིག་མེད་པ་དེ་ལ་དུ་མ་ཉིད་ཀྱང་མེད་དེ། དུ་མ་ནི་གཅིག་བསགས་པའི་མཚན་ཉིད་ཅན་ཡིན་པའི་ཕྱིར་རོ། ། ཤིང་མེད་ན་ནགས་ཚལ་མེད་པ་བཞིན་ནོ། ། འདིར་དབང་པོ་རྣོན་པོས་གཅིག་མ་གྲུབ་པར་རྟོགས་པ་ན་དུ་མ་མེད་པར་ཤུགས་ལ་ངེས་པས་རྟུལ་པོ་ལ་རྟགས་འགོད་པ་ཡིན་ནོ། ། གལ་ཏེ་གཅིག་དང་དུ་མ་འགལ་ལམ་འབྲེལ། འགལ་ན་གཅིག་བཀག་པས་དུ་མ་མི་ཁེགས་ལ་འབྲེལ་ན་དུ་མ་སྒྲུབ་པས་གཅིག་འགོག་པ་མི་འཐད་དོ་ཞེ་ན།
སྔ་རབས་པ་འགའ་ཞིག་དུ་མ་ཡོད་པ་དེ་གཅིག་ལ་འབྲེལ་བས་གཅིག་བཀག་ནས་དུ་མ་འགོག་ཅིང༌། དུ་མ་གཅིག་ཡིན་པར་འགལ་བས། དུ་མ་ཡིན་པའི་རྟགས་ཀྱིས་གཅིག་ཏུ་བདེན་པ་འགོག་གོ་ཞེས་སྨྲའོ། ། འདི་ནི་མི་འཐད་དེ་གཅིག་དང་བྲལ་བར་སྒྲུབ་པ་ལ་དུ་མ་ཡིན་པ་རང་རྒྱུད་ཀྱི་རྟགས་སུ་མི་འཐད་པའི་ཕྱིར་རོ། ། དུ་མ་ཡིན་པར་ངེས་ནས་གཅིག་ཡིན་མིན་ཐེ་ཚོམ་ཟ་བ་མེད་པའི་ཕྱིར། རིགས་གཏེར་ལས། ཕན་ཚུན་སྤངས་པ་དངོས་ལ་ནི། རྟགས་དང་རྟགས་ཅན་གྲུབ་པ་མེད་ཅེས་པ་ལྟར་རོ། ། དུ་མ་གཅིག་ལ་འབྲེལ་བས་འབྲེལ་ཡུལ་གྱི་གཅིག་བཀག་ན་དུ་མ་ཁེགས་པ་ཡིན་ལ། ཆ་དུ་མ་དང་བཅས་པ་དང་གཅིག་ཏུ་བདེན་པ་འགལ་བས་ཆ་བཅས་ཀྱི་རྟགས་དེས་གཅིག་ཡིན་པ་འགོག་གོ །
གཅིག་དང་དུ་མ་ལ་ཕུང་གསུམ་མེད་ན་གཅིག་བཀག་པ་ན་དུ་མ་ཉིད་དུ་འགྱུར་རོ། ། ཡོད་ན་བདེན་པའི་གཅིག་དང་དུ་མ་བཀག་པས་ཕུང་གསུམ་ལ་བདེན་པ་མི་ཁེགས་སོ་ཅེ་ན། གང་བདེན་པར་གྲུབ་པ་ནི་བདེན་པའི་གཅིག་དང་དུ་མར་འདུས་པས་གཉིས་པོ་དང་བྲལ་བར་བསྒྲུབས་པ་ན། བདེན་པ་མཐའ་དག་ཁེགས་ལ། སྣང་ཙམ་ནི་བདེན་པར་མ་གཏོགས་པས་བདེན་པའི་གཅིག་དང་བྲལ་ཡང་བདེན་པའི་དུ་མ་ཉིད་དུ་མ་འགྱུར་རོ། ། གཉིས་པ་ཁྱབ་པ་སྒྲུབ་པ་ལ། དཔེ་ལ་རྗེས་འགྲོ་སྒྲུབ་པ་དང༌། ལྡོག་ཁྱབ་སྒྲུབ་པའོ། ། དང་པོ་ནི་གཟུགས་བརྙན་ཆོས་ཅན། བདེན་པར་མེད་དེ།
དོན་དང་ཤེས་པ་གང་དུ་ཡང་མ་གྲུབ་པའི་ཕྱིར་རོ། ། གལ་ཏེ་བྱང་བཞིན་གྱི་གཟུགས་སོ་ཅེ་ན། མ་ཡིན་ཏེ་སྐྱེས་བུ་བྱང་དུ་བལྟས་པ་ན་གཟུགས་བརྙན་ལྷོ་ཕྱོགས་སུ་བལྟས་པ་དང༌། ཤིང་གི་རྩེ་མོ་གྱེན་དུ་བལྟས་པ་རྣམས་ཆུ་ནང་དུ་ཐུར་དུ་དམིགས་པའི་ཕྱིར་རོ། ། གཟུགས་དོན་གཞན་ཡང་མ་ཡིན་ཏེ། གཟུགས་བརྙན་ཤར་བའི་ཡུལ་དང་དེ་ལས་གཞན་དུ་མ་དམིགས་པའི་ཕྱིར་རོ། ། གང་ལ་ཤར་སའི་གཞི་དེ་ཉིད་ཀྱི་དངོས་པོ་ཡང་མ་ཡིན་ཏེ། གཟུགས་བརྙན་གཡོ་ཡང་དེ་མི་གཡོ་བའི་ཕྱིར་རོ༌། ། གཟུགས་གཞན་ཞིག་མེ་ལོང་གི་ནང་དུ་དམིགས་སོ་ཅེ་ན། མ་ཡིན་ཏེ་གཟུགས་རྫས་ཐ་དད་པ་གཉིས་ཡུལ་ཅིག་ན་ལྷན་ཅིག་ཏུ་མི་གནས་པའི་ཕྱིར་རོ། །
འོ་ན་དཔེ་རྟོགས་པའི་དུས་སུ་བསྒྲུབ་བྱ་གྲུབ་ཟིན་པར་འགྱུར་ཏེ། ཆོས་གཅིག་རང་བཞིན་མེད་པར་རྟོགས་ན་ཀུན་རང་བཞིན་མེད་པར་རྟོགས་པའི་ཕྱིར་རོ། ། ཇི་སྐད་དུ། གང་གི་དངོས་གཅིག་དེ་བཞིན་ཉིད་མཐོང་བ། དེ་ཡིས་དངོས་ཀུན་དེ་བཞིན་ཉིད་དུ་མཐོང་ཅེས་འབྱུང་བས་སོ་ཞེ་ན། འདིས་ནི་མངོན་སུམ་གྱིས་ཡུལ་མཐོང་ཚུལ་བསྟན་པ་ཡིན་ལ། རྗེས་དཔག་ནི་སེལ་པས་འཇུག་པའི་ཕྱིར་དང༌། དཔེ་གཟུགས་བརྙན་ནི་སྣང་བ་ལྟར་མི་བདེན་པར་རྟོགས་སླ་ལ། ཆོས་ཅན་ནི་བདེན་མེད་དུ་རྟོགས་པར་དཀའ་བས་ཉེས་པ་མེད་དོ། ། ཕྱོགས་ཆོས་གྲུབ་པའི་དུས་སུ་བསྒྲུབ་བྱ་གྲུབ་པའི་སྐྱོན་ཡོད་དེ།
བདེན་པའི་གཅིག་དང་དུ་བྲལ་དུ་རྟོགས་དགོས་པས་སོ་ཞེ་ན། ཕྱོགས་ཆོས་ངེས་པའི་དུས་སུ་བདེན་མེད་ཀྱི་དོན་རྟོགས་པས་དབུ་མའི་ལྟ་བ་སྐྱེས་སུ་ཟིན་ཀྱང་ཐ་སྙད་སྒྲུབ་པར་བྱེད་དེ། དཔལ་སྦས་ཀྱིས་དབུ་མ་དེ་ཁོ་ན་ཉིད་ལ་འཇུག་པ་ལས། རང་བཞིན་མེད་དེ་ཐ་སྙད་དུ། ། རུང་བ་ཉིད་དུ་སྒྲུབ་པར་བྱེད། ། གཅིག་དང་དུ་མའི་རང་བཞིན་དང༌། བྲལ་བས་རང་བཞིན་མེད་པ་ཡིན། ། ཞེས་དང༌། དབུ་མ་རྒྱན་གྱི་རང་འགྲེལ་ལས། གྲུབ་པའི་ཡུལ་ཅན་ཤེས་པ་དང་སྒྲའི་ཐ་སྙད་རྣམས་སྒྲུབ་པའི་ཕྱིར་ཏེ།
དཔེར་ན་འདི་ནི་བ་གླང་སྟེ་ཀློག་ཤལ་ལ་སོགས་པ་འདུས་པའི་བདག་ཉིད་ཡིན་པའི་ཕྱིར་ཞེས་པ་ལྟ་བུའོ། ། གཉིས་པ་ལྡོག་ཁྱབ་སྒྲུབ་པ་ནི། གཅིག་དང་དུ་མ་དངོས་འགལ་ཡིན་པས་གཅིག་དང་དུ་མ་གང་རུང་དུ་འདུས་པར་སྤྱིར་རྟོགས་པས། བདེན་པར་གྲུབ་ན་ནི་བདེན་པའི་གཅིག་དང་དུ་མ་གང་རུང་ལས་མི་འདའ་བར་སྒྲོ་འདོགས་ཆོད་པ་ཡིན་ནོ། ། ཇི་སྐད་བཤད་པའི་རིགས་པས་སྐྱེ་བ་མེད་ཀྱང་སྐྱེ་མེད་བདེན་པར་གྲུབ་བོ་ཅེ་ན། སྐྱེ་མེད་ཀྱང་ཡང་དག་པར་ཡོད་པ་མ་ཡིན་ཏེ། དགག་བྱ་སྐྱེ་བ་མེད་པའི་ཕྱིར། མ་ངེས་པ་མ་ཡིན་ཏེ། དགག་ཡུལ་བདེན་པ་མེད་ན་དགག་པ་བདེན་པར་མི་རུང་བའི་ཕྱིར་ཏེ། དགག་བྱ་ཅི་ཡང་མེད་ན་བཀག་གོ་ཞེས་འདོག་པ་ཙམ་དུ་ཟད་པའི་ཕྱིར་རོ། །
གལ་ཏེ་སྐྱེ་བ་མེད་ཅེས་པའི་རྟགས་ཚད་མས་གྲུབ་ན་སྐྱེ་མེད་འགོག་པ་འགལ་ལ། མ་གྲུབ་ན་སྒྲུབ་བྱ་སྒྲུབ་མི་ནུས་ཅེ་ན། ཡང་དག་པར་གྲུབ་པ་འགོག་པ་ཡིན་གྱི། ཡོད་ཙམ་འགོག་པ་མ་ཡིན་པས་རྟགས་ཚད་མས་གྲུབ་ཅིང༌། སྒྲུབ་བྱ་འགོག་པ་ཡང་མི་འགྱུར་རོ། ། སྐྱེ་མེད་བཀག་པས་སྐྱེ་བ་ཡོད་བར་འགྱུར་རོ་ཞེས་ཀྱང་མི་བསམ་སྟེ། ཐ་སྙད་དུ་སྐྱེ་མེད་ཙམ་མ་བཀག་ཅིང༌། ཡང་དག་པར་ཁྱད་གཞི་མ་གྲུབ་པས་སྐྱེ་སོགས་སུ་འགྱུར་བའི་གཞི་མེད་པའི་ཕྱིར། གལ་ཏེ་རིགས་པ་སྔ་མའི་ཡུལ་སྐྱེ་མེད་སོགས་འགོག་ན་རིགས་པ་ཕྱི་མའི་ཡུལ་ཡང་རིགས་པ་གཞན་གྱིས་དགག་དགོས་པས། བློ་སྔ་མ་གནོད་བཅས་དང་ཕྱི་མ་ཐུག་མེད་དུ་འགྱུར་རོ་ཞེ་ན།
སྔ་མས་འཇལ་བའི་སྟོང་ཉིད་ཙམ་ཕྱི་མས་མི་འགོག་ཅིང༌། ཕྱི་མས་བཀག་པའི་སྟོང་ཉིད་བདེན་པ་ནི་སྔ་མས་མ་གཞལ་བས་འགལ་བ་མེད་ལ། ཐུག་མེད་དུ་ཡང་མི་འགྱུར་ཏེ། སྟོང་ཉིད་བདེན་པ་འགོག་པའི་རིགས་པས་སྐྱེ་མེད་འགག་མེད་སོགས་ཀྱི་ཆོས་སུ་བདེན་པ་ཐམས་ཅད་ཁེགས་པས་གསུམ་པ་ནས་དོན་མེད་པའི་ཕྱིར་རོ། ། བཞི་པ་རྗེས་དཔག་སྐྱེ་ཚུལ་ལ་དངོས་དང་རྩོད་པ་སྤང་བ་གཉིས་ལས། དང་པོ་ནི། ཚུལ་གསུམ་ངེས་བྱེད་ཀྱི་ཚད་མ་ལས་རྟགས་དྲན་པའི་བློ་སྐྱེ་ཞིང༌། དེ་ལས་ཆོས་ཅན་ལ་དམིགས་པའི་རྗེས་དཔག་སྐྱེ་བ་ཡིན་ནོ། ། གཉིས་པ་ནི། ཆོས་ཅན་མི་སྣང་ན་ཁྱད་གཞི་མ་བཟུང་བའི་ཕྱིར།
ཁྱད་པར་ལ་སྒྲོ་འདོགས་མི་ཆོད་ལ་སྣང་ན་རིགས་ཤེས་ཀྱི་ཡུལ་ཡིན་པའི་ཕྱིར་བདེན་པར་གྲུབ་པར་འགྱུར་རོ་ཞེ་ན། འགའ་ཞིག་རིགས་ཤེས་ནི་ཡུལ་ཅིར་ཡང་མི་དམིགས་པའི་བློ་ཡིན་པས་མི་སྣང་ཞེའོ། ། ཅི་དགག་བྱ་ཡིན་པས་སམ་ཡུལ་མ་ཡིན་པས་མི་སྣང༌། དང་པོ་ལྟར་ན་སྣང་བ་མངོན་སུམ་གྱིས་དམིགས་པས་དམ་བཅའ་ལ་ཚད་མའི་བསལ་བ་འཇུག་གོ ། སྣང་བ་རིགས་ངོར་ཡོད་པ་འགོག་པ་ཡིན་ལ་དེ་ནི་མངོན་སུམ་གྱིས་མ་གྲུབ་པས་ཉེས་པ་མེད་དོ་ཞེ་ན། འོ་ན་རིགས་ངོར་ཡོད་པ་དགག་བྱར་འགྱུར་གྱི་སྣང་བ་དགག་བྱར་མི་འགྱུར་ཏེ་སྒྲ་རྟག་པ་དགག་བྱ་ཡིན་པས་སྒྲ་དགག་བྱར་མི་འགྱུར་བ་བཞིན་ནོ། ། འགའ་ཞིག་ཡུལ་མ་ཡིན་པས་མི་སྣང་ངོ་ཞེ་ན། སྣང་བ་ལ་བདེན་པར་ཡོད་མེད་ཀྱི་རིགས་པའི་དཔྱད་པ་མི་འཇུག་པ་དང་སྒྲོ་འདོགས་ཀྱང་མི་ཆོད་པར་ཐལ་བར་འགྱུར་རོ། ། མི་སྣང་བའི་ཕྱོགས་ལ་རིགས་པས་གནོད་པས་སྣང་བའི་ཕྱོགས་ཉིད་བཟུང་ངོ༌། ། འོ་ན་བདེན་པར་གྲུབ་པར་འགྱུར་རོ་ཞེ་ན།
དམིགས་ཡུལ་ཡིན་གྱི་འཛིན་སྟངས་ཀྱི་བཟུང་བྱ་མ་ཡིན་པས་བདེན་པར་མ་འགྱུར་རོ། ། གལ་ཏེ་ཚད་མ་དེ་དག་ལ་ཡུལ་མེད་ན་ཤེས་པར་མི་རུང་ལ། ཡོད་ན་བདེན་པའམ་རྫུན་པ་ཡིན། དང་པོ་ལྟར་ན་བདེན་པ་མི་ཁེགས་ཤིང༌། གཉིས་པ་ལྟར་ན་རིགས་ཤེས་སུ་མི་འགྱུར་རོ་ཞེ་ན། ཡུལ་ཡོད་པས་ཉེས་པ་དང་པོ་མེད་ལ་རིགས་ཤེས་ལ་ལོགས་པ་དང་དངོས་པོ་དང་སྟོང་ཉིད་འགོག་པའི་ཕྲ་རགས་གསུམ་ཡོད་པའི་ཕྱིར། དངོས་པོ་འགོག་པའི་རིགས་ཤེས་ཀྱི་ཡུལ་ནི་ལོག་པར་བརྟགས་པ་ལ་ལྟོས་ཏེ་བདེན་པར་འཇོག་ཅིང་སྟོང་ཉིད་འགོག་པ་ལ་ལྟོས་ཏེ་ཀུན་རྫོབ་ཏུ་གནས་པས་བདེན་པ་མི་ཁེགས་པའི་སྐྱོན་ལས་གྲོལ་ལོ། ། བདེན་གཉིས་ལས། དེ་བས་འདི་ནི་ཀུན་རྫོབ་སྟེ་ཅེས་སོ། ། ཇི་སྐད་བཤད་པའི་རིགས་པས་སྟོང་པ་དང་མི་སྟོང་པ་ཐམས་ཅད་བདེན་པར་མེད་ན་ལས་རྒྱུ་འབྲས་ལ་སོགས་པའི་རྣམ་བཞག་ཀྱང་ཇི་ལྟར་རུང་ཞེ་ན།
བདེན་པ་དང་བྲལ་བའི་སྣང་ཙམ་ལ། ལས་རྒྱུ་འབྲས་དང་འཁོར་འདས་ཐམས་ཅད་འཇོག་པས་འཐད་པ་ཡིན་ནོ། ། གཉིས་པ་བརྒྱུད་པའི་དགོས་པ་ལ། མཆོད་བརྗོད་ངག་གི་གདུལ་བྱ་ཡུམ་དེ་ལ་རབ་དུ་དྭང་བས་ཀྱང་ཆོས་ཅན། དགོས་པ་ཡོད་དེ། ཡུམ་དེའི་སྤངས་རྟོགས་མཛད་པའི་ཡོན་ཏན་མངོན་པར་འདོད་པའི་གང་ཟག་དབང་པོ་རྣོ་རྟུལ་གཉིས་ཀ་ཡང་ཡུམ་དེ་དང་དེ་ལ་བརྟེན་པའི་གསུང་རབ་ལ་རྣམ་པ་ཐམས་ཅད་དུ་ཚིག་བཟུང་བ་ལ་སོགས་པའི་དོན་དུ་ཤིན་ཏུ་གུས་པར་བྱེད་པའི་ཕྱིར། གུས་པའི་རྗེས་དེ་ནས་ཡུམ་ལ་ཐོས་པ་ལས་བྱུང་བ་ལ་སོགས་པའི་ཤེས་པ་སྐྱེ་བའི་རིམ་གྱིས་ཞུགས་པ་ཆོས་ཅན། དགོས་པ་ཡོད་དེ། ངེས་པར་ལེགས་པའི་མཆོག་ཐོབ་པར་འགྱུར་པའི་ཕྱིར་རོ། ། གཉིས་པ་ཐུན་མོང་གི་མཇུག་བསྡུ་བ་ནི།
བཅོམ་ལྡན་འདས་མ་ལ་རབ་ཏུ་དྭང་བའི་དད་པ་ནི་ཆོས་ཅན། ངེས་པར་ལེགས་པ་བྱང་ཆུབ་ཀྱི་ཡོན་ཏན་ཐམས་ཅད་འཐོབ་པའི་རྒྱུའི་གཙོ་བོ་ཡིན་ཏེ། ངེས་པར་ལེགས་པའི་ཐོག་མའི་བྱེད་རྒྱུ་ཡིན་པ་དེའི་ཕྱིར། རྒྱུའི་གཙོ་བོ་ཉེར་ལེན་དང་ཐོག་མའི་བྱེད་རྒྱུ་གཉིས་ལས་འདིར་ཐ་མའོ། ། གསུམ་པ་བསྟོད་པའི་རྒྱུ་མཚན་ནི། རྩ་བའི་ངག་གསུངས་པ་དེ་ལ་བསྟོད་པའི་རྒྱུ་མཚན་གོང་དུ་སྨོས་པ་དེ་ལྟར་ཐུགས་ལ་བཞག་ནས་བསྟོད་དོ། ། གང་ལ་ཞེ་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལའོ། ། གང་གི་སྒོ་ནས་ཞེས་ན་ཐམས་ཅད་མཁྱེན་པ་ཉིད་གསུམ་གྱི་ཡོན་ཏན་བརྗོད་པའི་སྒོ་ནས། བསྟོད་པའི་རྒྱུ་མཚན་གང་ཞེ་ན་མཁྱེན་གསུམ་དུ་མ་ཟད་བརྒྱད་པོ་དེས་ཀྱང༌། ཚིག་དོན་ནས་འཆད་པར་འགྱུར་བའི་ཚུལ་གྱིས་འཕགས་པ་བཞིའི་བཞེད་དོན་ཐམས་ཅད་ཕུན་སུམ་ཚོགས་པ་ཡིན་ནོ་ཞེས་པའོ། །
རྩ་བར་མཁྱེན་གསུམ་ཡུམ་དུ་སྨོས་ལ་མངོན་རྟོགས་བརྒྱད་མ་སྨོས་པས། བརྒྱད་པོ་བཞེད་དོན་སྒྲུབ་བྱེད་དུ་མི་འཐད་དོ་ཞེ་ན། མཁྱེན་གསུམ་དུ་མ་ཟད་མངོན་པར་རྟོགས་པ་བརྒྱད་པོ་དེ་དག་ཀྱང༌། བསྟོད་ཡུལ་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནོ། ། ཞིང་ནི་སྡུད་ཚིག་གོ ། འོ་ན་མངོན་རྟོགས་བརྒྱད་ཀྱི་སྒོ་ནས་བསྟོད་པར་རིགས་སོ་ཞེ་ན། མཁྱེན་གསུམ་ལ་བསྟོད་པས་དེ་ལའང་དོན་གྱིས་བསྟོད་དེ། ཐམས་ཅད་མཁྱེན་པ་ཉིད་གསུམ་གྱིས་ནི་དོན་མངོན་པར་རྟོགས་པ་བརྒྱད་བསྡུས་པའི་ཕྱིར་རོ། ། ཇི་ལྟར་བསྡུས་ཅེ་ན་འཕགས་བཞིའི་མངོན་རྟོགས་ལ་མཁྱེན་གསུམ་དུ་རྣམ་པར་བཞག་པ་ནི་མཁྱེན་གསུམ་སྤྱི་ཡིས་བསྡུས་ལ། སྦྱོར་བཞི་ལམ་ཤེས་ཀྱིས་བསྡུས་ཤིང༌།
ཆོས་སྐུ་རྣམ་མཁྱེན་གྱིས་བསྡུས་སོ། ། བཞི་པ་ཚིག་དོན་ལ། མཁྱེན་གསུམ་གྱི་ཡོན་ཏན་བརྗོད་པའི་སྒོ་ནས་བསྟོད། དོན་བསྡུས་ཏེ་འཕགས་བཞིའི་ཡུམ་དུ་བསྟན་པའོ། ། དང་པོ་ལ་གསུམ་ལས། གཞི་ཤེས་ལ་བསྟོད་པ་ནི། འཕགས་པ་བྱམས་པ་ཆོས་ཅན། གཞི་ཤེས་ལ་བསྟོད་པ་ཡིན་ཏེ། གཞི་ཐམས་ཅད་གང་ཟག་གི་བདག་མེད་པ་དང་གཟུང་པའི་ཆོས་རང་བཞིན་གྱིས་སྐྱེ་བ་མེད་པར་ཡོངས་སུ་ཤེས་པ་ཉིད་ཀྱིས་འབྲས་བུ་ཕུང་པོ་དང་བཅས་པ་དང་ཕུང་པོ་མེད་པའི་མཚན་ཉིད་ཀྱི་མྱ་ངན་ལས་འདས་པ་རྣམ་པ་གཉིས་ཐོབ་པར་མཛད་པ་གང་ཡིན་པའི་ཡོན་ཏན་བརྗོད་པའི་ཕྱིར། མྱང་འདས་ཀྱི་ཁྱད་པར་ནི་ཉོན་མོངས་པའི་ཀུན་འབྱུང་སྤངས་ཤིང༌།
འཁོར་བར་འཆིང་བྱེད་ཀྱི་ཉོན་མོངས་ཀྱི་འབྲས་བུའི་ཕུང་པོའི་ལྷག་མ་དང་བཅས་པ་དང་ལྷག་མ་མེད་པའི་སོ་སོར་བརྟགས་འགོག་གོ ། འགའ་ཞིག་རྒྱུད་བླ་ལས། དེས་ན་སངས་རྒྱས་མ་ཐོབ་པར། ། མྱ་ངན་འདས་པ་མི་ཐོབ་ཏེ། ། ཞེས་པ་ལ་རྟེན་ནས་འདི་མྱང་འདས་མ་ཡིན་ཞེས་སྨྲ་བ་ནི་མི་འཐད་དེ། གཞུང་དེ་ནི་ཉན་རང་ལ་མཐར་ཐུག་གི་མྱང་འདས་ཡོད་པ་དགག་པའི་དོན་དུ་རྣམ་མཁྱེན་མ་ཐོབ་པར་མྱང་འདས་མཐར་ཐུག་མི་འཐོབ་ཅེས་པའི་དོན་ནོ། ། ཅིའི་ཕྱིར་གཞི་ཤེས་ཀྱིས་ཉེར་ཞི་གཉིས་ཐོབ་པར་མཛད་ཅེ་ན། ཉོན་མོངས་ཀྱི་རྩ་བ་བདག་འཛིན་ནི་གཞི་ཤེས་ཀྱིས་སྤོང་ལ། ཉོན་མོངས་ཀྱི་རྩ་བ་སྤངས་པས་ཉོན་མོངས་པ་དང་སྡུག་བསྔལ་ཞི་བའི་མྱང་འདས་འཐོབ་པའི་ཕྱིར་རོ། ། གང་གིས་ཐོབ་པར་མཛད་ཅེ་ན་ཉན་ཐོས་མྱ་ངན་ལས་འདའ་བར་འདོད་པ་རྣམས་དང༌།
དེར་མ་ཟད་རང་སངས་རྒྱས་ཀྱི་རིགས་ཅན་མྱ་ངན་ལས་འདའ་བར་འདོད་པ་རྣམས་ཀྱིས་ཀྱང་ངོ༌། ། འདི་རྩ་བར་མེད་དོ་ཞེ་ན་ཉན་ཐོས་དེའི་ཕྱོགས་སུ་བསླན་ནས་སོ། ། ཇི་ལྟར་ན། ཉན་ཐོས་ཅེས་པའི་ཚིག་གི་རིམ་པ་ཅིག་གིས་བསྟན་ནོ། ། དངོས་སུ་མ་བརྗོད་པ་ནི་རྟགས་རྣམ་པར་བརྩེན་པའི་སྡེབ་སྦྱོར་ཉམས་པར་འགྱུར་བས་སོ། ། ལྷན་ཅིག་ཏུ་སྟོན་པའི་དོན་ནི་གཞི་ཤེས་ཀྱི་འབྲས་བུ་ཉེར་ཞི་སྒྲུབ་པར་མཚུངས་པས་སོ། ། འོ་ན་ཁྱད་པར་ཡོད་དམ་མེད་ཅེ་ན་གཟུང་རྟོགས་སྤངས་པའི་རྣམ་པར་ཐར་པ་ཅུང་ཟད་ཙམ་ཞིག་གིས་ལྷག་གོ ། གཉིས་པ་ལམ་ཤེས་ལ་བསྟོད་པ་ནི། བྱམས་པ་ཆོས་ཅན། ལམ་ཤེས་ལ་བསྟོད་དེ།
ལམ་གསུམ་པོ་ཐམས་ཅད་སྐྱེ་བ་མེད་པར་རྟོགས་པའི་ངོ་བོ་ཉིད་ཀྱི་ཐབས་ཀྱིས་འགྲོ་བ་མཐའ་དག་གི་མངོན་མཐོ་ངེས་ལེགས་ཀྱི་དོན་སྒྲུབ་པར་མཛད་པའི་ཡོན་ཏན་གང་ཡིན་པ་བརྗོད་པའི་ཕྱིར། གང་གིས་སྒྲུབ་ཅེ་ན། བྱང་ཆུབ་སེམས་དཔའ་འཁོར་བ་ཇི་སྲིད་པར་འགྲོ་བའི་དོན་བྱེད་པ་རྣམས་ཀྱིས་སོ། ། གསུམ་པ་རྣམ་མཁྱེན་ལ་བསྟོད་པ་ནི། བྱམས་པ་ཆོས་ཅན། རྣམ་མཁྱེན་ལ་བསྟོད་དེ། རྣམ་མཁྱེན་གྱི་སྤངས་རྟོགས་མཛད་པའི་ཡོན་ཏན་བརྗོད་པའི་ཕྱིར། ཡོན་ཏན་ནི་བསྐོར་བར་མཛད་དོ། ། གང་ལས་ན། རྣམ་པ་ཐམས་ཅད་སྐྱེ་བ་མེད་པར་ཐུགས་སུ་ཆུད་པ་གང་དང་ལྡན་པ་ལ་བརྟེན་ནས་སོ། །
གང་ཟག་གང་གིས་ན། ། སངས་རྒྱས་སྒོ་གསུམ་གྱི་མི་མཐུན་ཕྱོགས་ལས་ཡང་དག་པར་བསྡམས་པའི་སྐུ་ཅན་ཞི་ལྷག་ཟུང་འཇུག་གི་རྣལ་འབྱོར་ཅན་གྱི་དབང་ཕྱུག་གི་གཙོ་བོས་སངས་རྒྱས་རྣམས་ཀྱིས་སོ། ། དགོས་པ་ཉོན་མོངས་པ་བརྒྱད་ཁྲི་བཞི་སྟོང་ལ་སྤྱོད་པའི་གཉེན་པོར་རོ། ། གང་ན། ཆོས་ཀྱི་འཁོར་ལོ་རིམ་པ་གསུམ་མ་ལུས་པ་བརྗོད་བྱ་ཀུན་རྫོབ་དང་དོན་དམ་པའི་རྣམ་པ་ཐམས་ཅད་དང་ལྡན་པའོ། ། ཆོས་ཀྱི་འཁོར་ལོ་ལ་གསུམ་ལས། མཚན་ཉིད་ནི། སྟོན་པས་གསུངས་པའི་དམ་ཆོས་མི་མཐུན་ཕྱོགས་གཅོད་པར་མཛད་པའོ། ། མཚོན་བྱའི་སྒྲ་དོན་ནི་འཁོར་ལོ་དང་ཆོས་མཐུན་པའི་ཕྱིར་སྟེ། འཁོར་ལོ་རིན་པོ་ཆེ་ཡུལ་གཞན་དང་གཞན་དུ་འཕོ་བ་དང༌།
མི་མཐུན་ཕྱོགས་ལས་རྒྱལ་བར་བྱེད་པ་ལྟར། སློབ་མའི་རྒྱུད་ལ་རིམ་གྱིས་འཕོ་བར་བྱེད་པ་དང༌། འདོད་ཆགས་ལ་སོགས་པའི་མི་མཐུན་ཕྱོགས་ལས་རྒྱལ་བར་བྱེད་པའི་ཕྱིར་རོ། ། གསུམ་པ་དབྱེ་བ་ལ་གཉིས་ཏེ། ལུང་གི་ཆོས་ཀྱི་འཁོར་ལོ་དང༌། རྟོགས་པའི་ཆོས་ཀྱི་འཁོར་ལོའོ། ། དང་པོ་གསུམ་ཏེ། སོ་སོའི་དབྱེ་བ་དང༌། དྲང་ངེས་ཀྱི་ཁྱད་པར་དང༌། ཇི་ལྟར་བསྐོར་བའི་ཚུལ་ལོ། །
དང་པོ་ལ་བདེན་པ་བཞིའི་ཆོས་འཁོར། མཚན་ཉིད་མེད་པའི་ཆོས་འཁོར། ལེགས་པར་རྣམ་པར་ཕྱེ་བའི་ཆོས་འཁོར་རོ། ། བསྐོར་བའི་གནས་ནི། བཱ་རཱ་ཎ་སི་ལ་སོགས་པ་དང༌། བྱ་རྒོད་ཕུང་པོའི་རི་དང༌། གྲོང་ཁྱེར་ཡངས་པ་ཅན་ལ་སོགས་པའོ། ། ཡུལ་བཱ་རཱ་ཎ་སིར་བསྐོར་བ་ལ་ཡང་བདེན་པ་བཞིར་ཕྱེ་ནས་བསྟན་པ་ནི། བདེན་བཞིའི་ཆོས་འཁོར་སྟེ་ཆོས་འཁོར་དང་པོའི་དང་པོའོ། ། ངོ་བོ་ཉིད་མེད་པར་སྟོན་པ་རྣམས་ནི།
དང་པོའི་བར་པའོ། ། ཀུན་བཏགས་གཞན་དབང་ཡོངས་གྲུབ་གསུམ་སྟོན་པ་ནི། དང་པོའི་ཐ་མའོ། ། བྱ་རྒོད་ཕུང་པོའི་རི་ལ་གསུངས་པ་ལ་ཡང༌། འཕགས་པའི་བདེན་པ་བཞི་དག་གི་ཞེས་སོགས་ཀྱི་སྐབས་ཀྱི་མདོ་ལྟ་བུ་ནི་བར་པའི་དང་པོ་ཡིན་ལ། གཟུགས་སོགས་ངོ་བོ་ཉིད་མེད་ཉིད་ཞེས་སོགས་ཀྱི་སྐབས་ཀྱི་མདོ་ལྟ་བུ་ནི་བར་པའི་བར་པ་ཡིན་ལ། དེ་མ་རྫོགས་དང་རབ་རྫོགས་དང་ཞེས་སོགས་ཀྱི་སྐབས་ཀྱི་མདོ་ལྟ་བུ་ནི་བར་པའི་ཐ་མ་ཡིན་ནོ། ། གྲོང་ཁྱེར་ཡངས་པ་ཅན་ལ་སོགས་པར་བསྐོར་བ་ལ་བདེན་བཞིའི་དབང་དུ་བྱས་པ་ནི་ཐ་མའི་དང་པོ་དང༌། ངོ་བོ་ཉིད་མེད་པར་སྟོན་པའི་དབང་དུ་བྱས་པ་ནི་ཐ་མའི་བར་པ་དང༌། ཀུན་བཏགས་གཞན་དབང་ཡོངས་གྲུབ་གསུམ་དུ་ཕྱེས་ནས་སྟོན་པ་ནི་ཐ་མའི་ཐ་མའོ། །
བདེན་བཞི་སྟོན་པ་ལ་དང་པོ་དང༌། མཚན་ཉིད་མེད་པ་ལ་བར་པ་དང༌། ལེགས་པར་རྣམ་པར་ཕྱེ་བ་ལ་ཐ་མའི་ཐ་སྙད་ཀྱང་དགོངས་འགྲེལ་ལས་གསུངས་སོ། ། ཤེར་ཕྱིན་ལས་འཛམ་བུའི་གླིང་དུ་ཆོས་ཀྱི་འཁོར་ལོ་གཉིས་པ་བསྐོར་པ་མཐོང་ངོ༌། ། ཞེས་པ། བྱ་རྒོད་ཕུང་པོའི་རི་ལ་བསྐོར་བ། སྤྱི་ལྡོག་ནས་བར་པའི་དབང་དུ་བྱས་པ་ནི་བླ་མའི་བཞེད་པའོ། ། གདུལ་བྱ་ལ་ཡང་ཆོས་འཁོར་དང་པོ་ཉན་པ་དང༌། བར་པ་ཉན་པ་དང༌། ཐ་མ་ཉན་པ་དང༌།
དང་པོ་ནས་ཐ་མའི་བར་ཐམས་ཅད་ཉན་པ་སོགས་སྣ་ཚོགས་པ་ཡོད་པས། རྒྱུད་བླ་ལས། ཆོས་འཁོར་གསུམ་གདུལ་བྱའི་བྱེ་བྲག་གསུམ་སོ་སོར་ཕྱེ་ནས་དེའི་དབང་དུ་བྱས་ནས་གསུངས་པ་དང༌། མདོ་དེ་ཉིད་བྱང་ཆུབ་སེམས་དཔའ་ཁམས་ཀྱི་དྲི་མ་རིམ་པ་གསུམ་སྦྱོང་བྱེད་ལ་སྦྱར་བའི་དོན་ཡང་དེ་ཉིད་ཀྱིས་རྟོགས་སོ། ། གཉིས་པ་དྲང་ངེས་ཀྱི་ཁྱད་པར་ནི། བདེན་བཞིའི་ཆོས་ཀྱི་འཁོར་ལོ་ནི། གཙོ་བོར་དྲང་བའི་དོན་ཡིན་ལ། དགོངས་པ་ངེས་འགྲེལ་ལས། བར་པ་དྲང་དོན་དུ་བཤད་པ་ནི། སེམས་ཙམ་པས་མདོ་དེ་ངེས་དོན་དུ་འདོད་ཀྱང༌།
དབུ་མ་པས་དྲང་བའི་དོན་དུ་བཞེད་པས་འདིར་ངོ་བོ་ཉིད་མེད་པར་སྟོན་པ་ངེས་དོན་དུ་བཟུང་ངོ༌། ། ཡང་ན་བར་པ་དང་ཐ་མ་གཉིས་བརྗོད་བྱའི་དོན་ངེས་དོན་ཡིན་པ་ལ་ཁྱད་པར་མེད་ལ། དགོངས་འགྲེལ་ལས། བར་པ་དྲང་དོན་དང་བརྩོད་པའི་གཞིར་གྱུར་པ་དང༌། བླ་ན་ཡོད་པར་གསུངས་པའི་དོན་ནི། འཁོར་ལོ་བར་པས་ངོ་བོ་ཉིད་མེད་པར་བསྟན་པ་ན། འཁོར་ལོ་དང་པོ་དང་འགལ་ལོ་སྙམ་པའི་བརྩོད་པ་ཡོད་པས་བརྩོད་པའི་གཞིར་འགྱུར་བ་ཞེས་པ་དང༌། འཁོར་ལོ་ཕྱི་མ་ནས་བཤད་པའི་དགོངས་པ་ལ་སླར་བློ་དྲང་དུ་ཡོད་པའི་ཕྱིར་དང༌། ད་དུང་ཡོད་མེད་གཉིས་སུ་གསུངས་པའི་དགོངས་པ་རྣམ་པར་འབྱེད་པའི་ཆོས་འཁོར་ཕྱི་མ་བསྐོར་དུ་ཡོད་པའི་ཕྱིར་བླ་ན་ཡོད་པ་ཞེས་གསུངས་སོ། ། སློབ་དཔོན་ཀ་མ་ལ་ཤྲཱི་ལས་ཀྱང༌།
ཀུན་བཏགས་གཞན་དབང་ཡོངས་གྲུབ་གསུམ་དུ་རྣམ་པར་ཕྱེ་བས་ཡོད་མེད་གཉིས་ཀྱི་མཐའ་བསལ་ནས་དབུ་མའི་ལམ་སྟོན་པར་བཤད་དོ། ། འགའ་ཞིག་དུ་ཆོས་ཀྱི་འཁོར་ལོ་གསུམ་རིམ་ཅན་དུ་བསྐོར་བ་གསུངས་པ་དང༌། གསུང་ཅིག་ཉིད་དུ་གསུངས་མོད་ཀྱི། ། དུ་མ་ཉིད་དུ་སོར་སོར་གོ ། ཞེས་ཅིག་ཆར་དུ་བསྐོར་བར་གསུངས་པ་དང༌། ཞི་བའི་བློ་གྲོས་གང་གི་ནུབ་མོ་དེ་བཞིན་གཤེགས་པས་བླ་ན་མེད་པའི་བྱང་ཆུབ་མངོན་པར་རྫོགས་པར་སངས་རྒྱས་པ་དང༌། གང་གི་ནུབ་མོ་ལེན་པ་མི་མངའ་བར་མྱ་ངན་ལས་འདའ་བར་འགྱུར་བ་དེའི་བར་དུ་ཐ་ན་ཡི་གེ་འབྲུ་གཅིག་ཀྱང་མ་གསུངས་སོ། ། གསུང་བར་མི་འགྱུར་རོ། ། ཞེས་སོགས་གསུངས་པ་འདི་དག་གི་དོན་ཇི་ལྟར་ཞེ་ན། དང་པོ་ནི།
སྤྱིར་ཆོས་ཀྱི་འཁོར་ལོ་དུ་མ་གསུངས་པའི་དབང་དུ་བྱས་ལ། གཉིས་པ་ནི། ཆོས་འཁོར་གཅིག་ལ་ཡང་གདུལ་བྱའི་བྱེ་བྲག་གིས་རྟོགས་ཚུལ་སྣ་ཚོགས་སུ་འགྱུར་ཞེས་པའི་དོན་ཏེ། རྒྱུད་བླར། ཇི་ལྟར་བསིལ་དང་ཞིམ་དང་འཇམ་པ་དང༌། ། ཡངས་བའི་ཆུ་ནི་སྤྲིན་དེ་ལས་འཐོན་པ། ། ས་ལ་བ་ཚྭ་ལ་སོགས་གནས་འབྲེལ་བས། ། ཤིན་ཏུ་མང་པོའི་རོར་ནི་འགྱུར་བ་ཡིན། ། དེ་བཞིན་འཕགས་ལམ་ཡན་ལག་བརྒྱད་ཆུའི་ཆར། ། རབ་ཡངས་བརྩེ་སྤྲིན་སྙིང་པོ་ལས་འཐོན་པ། །
འགྲོ་བའི་རྒྱུད་ཀྱི་གནས་ཀྱི་དབྱེ་བ་ལས། ། ཤིན་ཏུ་མང་པོའི་རོར་ནི་འགྱུར་བ་ཡིན། ། ཞེས་པ་ལྟར་རོ། ། ཐ་མ་ནི་ངེས་དོན་མཐར་ཐུག་པའི་དབང་དུ་བྱས་ཏེ། དོན་དམ་པར་ཆོས་ཀྱི་འཁོར་ལོ་གང་ཡང་བསྐོར་བ་མེད་པའི་ཕྱིར་རོ། ། གཉིས་པ་རྟོགས་པའི་ཆོས་ཀྱི་འཁོར་ལོ་ལ། བྱེ་བྲག་སྨྲ་བ་རྣམས་ངོ་བོ་མཐོང་ལམ་ཡིན་ཏེ། ལྔ་སྡེ་བཟང་པོ་ལ་མཐོང་ལམ་སྐྱེས་པའི་ཚེ་ལྷ་རྣམས་ཀྱི་བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་རོ་ཞེས་སྒྲ་བསྒྲགས་པས་སོ། ། འཁོར་ལོ་ཞེས་བརྗོད་པ་ནི། འཁོར་ལོ་དང་ཆོས་མཐུན་པའི་ཕྱིར་ཏེ།
མཐོང་ལམ་སྐད་ཅིག་བཅོ་ལྔ་པོ་སེམས་གཞན་གྱིས་བར་མ་ཆོད་པར་སྐྱེ་བས་མྱུར་དུ་འགྲོ་བ་དང༌། བར་ཆད་མེད་ལམ་གྱིས་སྤང་བྱའི་ཐོབ་པ་གཅོད་པས་མ་རྒྱལ་བ་ལས་རྒྱལ་བར་བྱེད་པ་དང༌། རྣམ་གྲོལ་ལམ་གྱིས་བྲལ་ཐོབ་འཛིན་པས་རྒྱལ་བ་རྣལ་དུ་འགོད་པར་བྱེད། ཁམས་གོང་མའི་བདེན་པ་ལ་འཕར། འོག་མའི་བདེན་པ་ལ་འབབ་པའོ། ། བཙུན་པ་དབྱངས་སྒྲོགས་ནི། མཐོང་ལམ་ནི་འཕགས་ལམ་ཡན་ལག་བརྒྱད་ཀྱི་རང་བཞིན་ཡིན་ལ། དེ་ལ་ལྟ་བ་དང༌། རྟོག་པ་དང༌། རྩོལ་བ་དང༌།
དྲན་པ་རྣམས་ནི་ཤེས་རབ་ཀྱི་ངོ་བོ་རྩིབས་ལྟ་བུ་ཡིན་ཏེ། མཐོང་སྤང་གི་རྟོག་པ་གཅོད་པས་སོ། ། ངག་དང༌། ལས་ཀྱི་མཐའ་དང༌། འཚོ་བ་རྣམས་ཚུལ་ཁྲིམས་ཀྱི་རང་བཞིན་ལྟེ་བ་ལྟ་བུ་ཡིན་ཏེ། ཏིང་ངེ་འཛིན་དང་ཤེས་རབ་ཀྱི་རྟེན་བྱེད་པས་སོ། ། ཏིང་ངེ་འཛིན་མུ་ཁྱུད་ལྟ་བུ་ཡིན་ཏེ། དམིགས་པ་ལ་སེམས་འཛིན་པས་སོ་དེས་ན་འཁོར་ལོ་དང་འདྲ་བར་འདོད་དོ། ། ཐེག་པ་ཆེན་པོ་པ་ནི་ལམ་ལྔ་ཅར་ལ་འདོད་དོ། ། ཆོས་ཀྱི་བཤེས་གཉེན་གྱིས་བར་ཆད་མེད་པའི་ལམ་གྱི་བར་དུའོ་ཞེས་པ་ནི།
དངོས་གཉེན་ལ་དགོངས་སོ། ། གཉིས་པ་དོན་བསྡུས་ཏེ་འཕགས་བཞིའི་ཡུམ་དུ་བསྟན་པ་ནི། ཡུམ་དེ་ལ་ཕྱག་འཚལ་ལོ། ། ཡུམ་གང་ཞེ་ན། མཁྱེན་གསུམ་ཆོས་ཅན། འཕགས་བཞིའི་ཡུམ་ཡིན་ཏེ། གཙོ་བོ་སངས་རྒྱས་འཁོར་ཉན་ཐོས་ལ་སོགས་པས་ཡོངས་སུ་བསྐོར་བ་དེ་དག་གི་བཞེད་དོན་སྒྲུབ་པར་བྱེད་པ་ཉིད་ཀྱིས་སོ། ། ཡུམ་ནི་གཉིས་ཏེ། བཞེད་དོན་སྒྲུབ་བྱེད་དང༌། ཟག་མེད་ཀྱི་ཕུང་པོ་བསྐྱེད་བྱེད་དོ། །
དང་པོ་ནི་མཁྱེན་གསུམ་ཡིན་ལ། གཉིས་པ་ལ། ཐེག་ཆེན་ལ་མོས་པ་དང༌། བདག་མེད་རྟོགས་པའི་ཤེས་རབ་དང༌། བསམ་གཏན་དང༌། སྙིང་རྗེ་རྣམས་ཏེ། ཐེག་ཆེན་ལ་མོས་པས་བདག་མེད་རྟོགས་པའི་ཤེས་རབ་ལ་འཇུག་ཅིང༌། དེ་བསམ་གཏན་གྱིས་བརྟན་པར་བྱས་ནས་སྙིང་རྗེའི་གྲོགས་ཀྱིས་རྒྱུན་དུ་བསྐྱངས་པས་ཟག་མེད་ཀྱི་ཕུང་པོ་སྐྱེ་བའི་ཕྱིར་རོ། ། ལྔ་པ་བརྒལ་ལན་ལ། རྒོལ་བའི་ཡུལ་ནི།
མཁྱེན་གསུམ་ལ་བསྟོད་པ་དང་ཕྱག་འཚལ་བས་མཁྱེན་གསུམ་བརྗོད་བྱར་བྱས་པའི་བསྟན་བཅོས་རྩོམ་ཞེས་ཤུགས་ལ་དམ་བཅས་པའོ། ། རྒོལ་བའི་ཚུལ་ནི། སྔར་བཤད་པ་དེ་ལྟར་མཁྱེན་གསུམ་ལ་ཕྱག་འཚལ་བ་དང་བསྟོད་པ་སྔོན་དུ་འགྲོ་བ་ཅན་གྱི་བསྟན་བཅོས་མངོན་པར་རྟོགས་པ་མཁྱེན་གསུམ་གྱི་རྒྱན་རྩོམ་ན། གཞི་དང་གཉེན་པོ་དང་རྣམ་པ་རྣམས་ལས་གང་ཡང་རུང་བ་ཙམ་ཞིག་བརྗོད་བྱར་བསྡུས་པར་མཛད་གྲང་ན། ཕྱོགས་དང་པོ་ལྟར་ན་ནི། རྒྱན་རྩོམ་པ་ལ་འབད་པ་དོན་མེད་པ་ཡིན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་རྟོགས་པའི་རྒྱན་འདི་ལས་ནི། མཚན་ཉིད་ཀྱི་བསྟན་བཅོས་མངོན་པ་དག་ལས་མ་སྨོས་པའི་གཞི་གང་ཡིན་པ་དེ་འབྱུང་བ་ནི་མེད་པས་ཟློས་པའི་སྐྱོན་གནས་སོ། ། གཉིས་པ་ལྟར་ན་ཡང༌། ཀུན་ནས་ཉོན་མོངས་པའི་དངོས་པོ་བརྗོད་བྱར་མ་བསྡུས་པར་ཐལ།
རྣམ་པར་བྱང་བའི་དངོས་པོ་ཙམ་ཞིག་བརྗོད་བྱར་བསྡུས་པའི་ཕྱིར། འདོད་ན་གཉེན་པོ་འདི་སྤང་བྱ་གང་གི་གཉེན་པོ་ཡིན་པ་ཁོང་དུ་ཆུད་པར་མི་འགྱུར་རོ། ། གསུམ་པ་ལྟར་ན་ཡང༌། རྣམ་པ་བཞི་བཅས་སམ། གཞི་མེད་སྟོན། དང་པོ་ལྟར་ན། གཞི་ལ་བཀོད་པའི་སྐྱོན་ཡོད་ལ། གཉིས་པ་ལྟར་ན། ཁྱོད་ལ་སྐྱེས་བུ་ལ་མཁོ་བའི་དོན་རྟོགས་པ་མེད་པར་ཐལ། རྣམ་པ་གཞི་མེད་པ་ཙམ་ཞིག་བརྗོད་བྱར་བསྡུས་པའི་ཕྱིར།
འདོད་ན། ཁྱོད་ལ་འཇུག་པ་དོན་མེད་པ་ཡིན་པར་ཐལ། སྐྱེས་བུ་ལ་མཁོ་བའི་དོན་ཅུང་ཟད་ཀྱང་མ་བཤད་པའི་ཕྱིར་སྙམ་དུ་གཞན་དག་སེམས་པར་འགྱུར་བ་མ་ཡིན་ནམ་ཞེ་ན། གཉིས་པ་ལན་ལ། གཏན་ཚིགས་དགོད་པ་དང༌། སྒྲུབ་བྱེད་བཤད་པ་དང༌། མཇུག་བསྡུ་བའོ། ། དང་པོ་ནི། མངོན་པར་རྟོགས་པའི་རྒྱན་ཆོས་ཅན། གཞི་དང་གཉེན་པོ་དང་རྣམ་པ་གང་རུང་རེ་རེ་ཁོ་ན་བརྗོད་བྱར་བསྡུས་པ་ལ་བརྗོད་པའི་སྐྱོན་དེ་ནི་ཡོད་པ་མ་ཡིན་ཏེ།
གང་གི་ཕྱིར་ན་རེ་རེ་ཁོ་ན་བསྡུས་པ་མ་ཡིན་གྱི་ཕྱོགས་གསུམ་ཅར་བརྗོད་བྱར་བསྡུས་པའི་ཕྱིར། དེས་ན་མངོན་པར་རྟོགས་པ་མཐའ་དག་བསྟན་ཏེ། ཕྱོགས་གསུམ་ཅར་བརྗོད་བྱར་བསྡུས་ཤིང་གསུམ་ཅར་གྱིས་ཀྱང་མཁྱེན་གསུམ་བསྡུས་ལ་ཐམས་ཅད་མཁྱེན་པ་ཉིད་གསུམ་གྱིས་གོ་རིམ་བཞིན་དུ་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང༌། བླ་ན་མེད་པའི་སངས་རྒྱས་རྣམས་ཀྱི་མངོན་པར་རྟོགས་པ་མཐའ་དག་བསྡུས་པས་ནའོ། ། མཇུག་བསྡུས་ལས་དོན་འདི་ཁོ་ནར་སྣང་ངོ༌། ། གཉིས་པ་སྒྲུབ་བྱེད་ལ་ལུང་དགོད་པ་དང༌། ལུང་གི་དོན་བཤད་པའོ། ། དང་པོ་ལ། ཡུམ་བར་མ་དང༌། བསྡུས་པ་དང༌།
རྒྱས་པའི་ལུང་ཁུངས་དགོད་པའོ། ། དང་པོ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། མཁྱེན་གསུམ་གྱིས་འཕགས་བཞིའི་མངོན་རྟོགས་བསྡུས་པའི་ཚུལ་འདི་ལྟར། རྒྱལ་བའི་ཡུམ་བར་མ་ལས་རབ་འབྱོར་ཐམས་ཅད་ཤེས་པ་ཉིད་ནི་ཉན་ཐོས་དང་རང་སངས་རྒྱས་རྣམས་ཀྱི་ཡིན་ནོ། ། ལམ་ཤེས་པ་ཉིད་ནི་བྱང་ཆུབ་སེམས་དཔའ་རྣམས་ཀྱི་ཡིན་ནོ། ། རྣམ་པ་ཐམས་ཅད་མཁྱེན་པ་ཉིད་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡིན་ནོ། ། ཞེས་འབྱུང་བས་སོ། །
གཉིས་པ་ལ་གསུམ་ལས། གཞི་ཤེས་ལ། རྒྱུ་མཚན་དྲི་བ་དང༌། རྒྱུ་མཚན་དགོད་པའོ། ། དང་པོ་ནི། བཅོམ་ལྡན་འདས་རྒྱུ་མཚན་ཅིའི་སླད་དུ་ཐམས་ཅད་འཚལ་བ་ཉིད་ཀྱིས་ཉན་ཐོས་དང་རང་སངས་རྒྱས་རྣམས་ཀྱི་མངོན་པར་རྟོགས་པ་བསྡུས་པ་ལགས་ཞེས་པའོ། ། གཉིས་པ་ནི། རབ་འབྱོར་ཉན་ཐོས་དང་རང་སངས་རྒྱས་རྣམས་ཀྱི་མངོན་པར་རྟོགས་པ་ནི་ཐམས་ཅད་ཤེས་པ་ཉིད་ཀྱིས་བསྡུས་ཞེས་བྱའོ། ། ཅི་ཞེ་ན། ཐམས་ཅད་ནི་ཕྱི་དང་ནང་གི་སྐྱེ་མཆེད་ཀྱི་ཆོས་རྣམས་ཇི་སྙེད་པ་འདི་ཙམ་ཡིན་ལ།
དེ་དག་ཀྱང་ཉན་ཐོས་དང་རང་སངས་རྒྱས་རྣམས་ཀྱིས་གང་ཟག་དང༌། གཟུང་བ་ཆོས་ཀྱི་བདག་མེད་པར་ཤེས་ཀྱི། ལམ་གསུམ་པོ་ཐམས་ཅད་ཀྱིས་ཀྱང་མ་ཡིན་ལ། རྣམ་པ་ཐམས་ཅད་མངོན་སུམ་དུ་མཁྱེན་པ་ཡང་མ་ཡིན་པ་དེའི་ཕྱིར་རོ། ། གཉིས་པ་ལམ་ཤེས་ལ། རྒྱུ་མཚན་དྲི་བ་དང༌། རྒྱུ་མཚན་དགོད་པའོ། ། དང་པོ་ནི། བཅོམ་ལྡན་འདས་རྒྱུ་མཚན་ཅིའི་སླད་དུ་ལམ་གྱི་རྣམ་པ་འཚལ་བ་ཉིད་ཀྱིས་བྱང་ཆུབ་སེམས་དཔའ་རྣམས་ཀྱི་མངོན་པར་རྟོགས་པ་བསྡུས་པ་ལགས་ཞེས་པའོ། ། གཉིས་པ་ལ།
དོན་དངོས་དང༌། ཞར་བྱུང་ངོ༌། ། དང་པོ་ནི། རབ་འབྱོར་བྱང་ཆུབ་སེམས་དཔའ་རྣམས་ཀྱི་མངོན་རྟོགས་ནི་ལམ་ཤེས་པ་ཉིད་ཀྱིས་བསྡུས་ཞེས་བྱའོ། ། རྒྱུ་མཚན་ཅི་ཞེ་ན། དེ་ཉིད་ཀྱིས་ཤེས་རབ་དང་ཐབས་གཉིས་ཀྱི་སྒོ་ནས་བསྡུས་པར་འཐད་པ་དེའི་ཕྱིར། ཤེས་རབ་ནི། བྱང་ཆུབ་སེམས་དཔའ་རྣམས་ཀྱི་ནི་གང་ཟག་གི་བདག་མེད་རྟོགས་པའི་ཉན་ཐོས་ཀྱི་ལམ་གང་ཡིན་པ་དང༌། གཟུང་བ་ཆོས་ཀྱི་བདག་མེད་རྟོགས་པའི་རང་སངས་རྒྱས་ཀྱི་ལམ་གང་ཡིན་པ་དང༌། འཛིན་པ་ཆོས་ཀྱི་བདག་མེད་རྟོགས་པའི་སངས་རྒྱས་ཀྱི་ལམ་གང་ཡིན་པའི་ལམ་ཐམས་ཅད་བསྐྱེད་པར་བྱ་ཞིང་ལམ་གསུམ་པོ་ཐམས་ཅད་ཤེས་པར་བྱའོ། །
དེ་དག་གི་སྤངས་རྟོགས་ཀྱང་ཡོངས་སུ་རྫོགས་པར་བྱ་ཞིང༌། བྱང་སེམས་དེ་དག་གིས་ལམ་གྱི་བྱ་བ་སྒྲིབ་པ་སྤོང་བ་ཡང་བྱའོ། ། གཉིས་པ་ཐབས་ནི། བྱང་སེམས་དེ་དག་གིས་ཡང་དག་པའི་མཐའ་ཆོས་ཉིད་ལ་རྟག་དུ་མཉམ་པར་བཞག་པའི་ཚུལ་གྱིས་མངོན་སུམ་དུ་ནི་མི་བྱའོ། ། དུས་ཅི་ཙམ་གྱི་བར་དུ་ཞེ་ན། གཞན་དོན་དུ་སངས་རྒྱས་ཐོབ་པར་གྱུར་ཅིག་ཅེས་པའི་སྨོན་ལམ་ཡོངས་སུ་རྫོགས་པར་མ་བྱས་པ་དང༌། སྐུ་དངོས་ཀྱི་གདུལ་བྱའི་སེམས་ཅན་རྣམས་དངོས་ཀྱི་སྒྲིབ་པ་སྤང་རུང་དང༌། དངོས་ཀྱི་གཉེན་པོ་སྐྱེ་རུང་དུ་ལམ་གྱིས་ཡོངས་སུ་སྨིན་པར་མ་བྱས་པ་དང༌། རང་སྣང་ལ་སངས་རྒྱས་ཀྱི་སྣོད་བཅུད་ཀྱི་ཞིང་ཡོངས་སུ་སྦྱངས་བར་དུའོ། ། ཕྱིས་ནི་མངོན་སུམ་དུ་བྱའོ། །
གང་གི་ཚེ་ན། སྨོན་ལམ་རྫོགས་པ་དང༌། སེམས་ཅན་སྨིན་པ་དང༌། སངས་རྒྱས་ཀྱི་ཞིང་སྦྱངས་པ་དེའི་ཚེའོ། ། འདིར་སྨོན་ལམ་རྫོགས་པའི་ཚད་སྨོན་ལམ་ཐམས་ཅད་གྲུབ་པར་འདོད་པ་ནི་མིན་ཏེ། ཤཱཀྱ་ཐུབ་པས་སེམས་ཅན་ཐམས་ཅད་ཀྱི་སངས་རྒྱས་ཐོབ་པར་གྱུར་ཅིག་ཅེས་པའི་སྨོན་ལམ་བཏབ་ཀྱང་མ་གྲུབ་པས་སྨོན་ལམ་མ་རྫོགས་པར་ཐལ་བའི་ཕྱིར་རོ། ། སེམས་ཅན་སྨིན་པའི་ཚད་སྒྲིབ་པ་སྤང་རུང་ཙམ་ལ་འདོད་པ་ཡང་མིན་ཏེ། སེམས་ཅན་ཐམས་ཅད་ཡོངས་སུ་སྨིན་པར་ཐལ་བའི་ཕྱིར་རོ། ། ཞིང་ཡོངས་སུ་སྦྱངས་པ་ཡང་རང་སྣང་ལ་ཡིན་གྱི་གཞན་སྣང་ལ་མིན་ཏེ། ཤཱཀྱ་ཐུབ་པས་ཞིང་མ་སྦྱངས་བར་ཐལ་བའི་ཕྱིར་རོ། །
གཉིས་པ་ལ། སྤངས་རྟོགས་རྫོགས་པའི་ཚུལ། ཡང་དག་མཐའི་ངོ་བོ། མངོན་སུམ་དུ་བྱ་བའི་ཚུལ་ལོ། ། དང་པོ་ལ། འགའ་ཞིག་རྟོགས་པ་ས་དང་པོ་དང༌། སྤངས་པ་ས་བརྒྱད་པར་རྫོགས་ཤིང་སྔ་རོལ་དུ་མ་ཡིན་ཏེ། ཉོན་སྒྲིབ་མ་ལུས་པར་མ་སྤངས་པས་སོ་ཞེ་ན། འོ་ན་ཉན་རང་དགྲ་བཅོམ་པ་ལ་ཡང་སྤངས་པ་མ་རྫོགས་པར་འགྱུར་ཏེ། བག་ལ་ཉལ་གྱི་ཉོན་སྒྲིབ་མ་ལུས་པ་མ་སྤངས་པའི་ཕྱིར།
གཞན་དུ་ན་མ་རིག་བག་ཆགས་ཀྱིས་ས་ཡིད་ཀྱི་རང་བཞིན་གྱི་ལུས་ལེན་པ་སྤངས་པས་དེ་བཞིན་གཤེགས་པ་ཉིད་དུ་འགྱུར་རོ། ། འཁོར་བར་འཆིང་བྱེད་ཀྱི་ཉོན་མོངས་མ་ལུས་པར་སྤངས་པས་སྐྱོན་མེད་དོ་ཞེ་ན། དེ་ནི་ས་དང་པོར་ཡང་སྤངས་ཏེ། ལས་ཉོན་གྱི་དབང་གིས་སྐྱེ་འཆི་དང་བྲལ་བའི་ཕྱིར་རོ། ། ས་དང་པོར་རྟོགས་པ་རྫོགས་པ་མ་ཡིན་པར་འགྱུར་ཏེ། གང་ཟག་གི་བདག་མེད་རྟོགས་པ་མཐར་ཐུག་མ་ཐོབ་པས་སོ་ཞེས་མཚུངས་སོ། ། གཞན་ཡང་བྱང་སེམས་ཀྱི་བདག་མེད་རྟོགས་པའི་ནུས་པ་ལས་ཉན་ཐོས་ཀྱི་ནུས་པ་ལྷག་པར་ཡང་འགྱུར་ཏེ། བྱང་སེམས་ཀྱིས་བསྐལ་བ་གྲངས་མེད་གཅིག་དུ་བསྒོམས་ཀྱང་ཉོན་མོངས་མ་སྤངས་ལ། ཉན་ཐོས་ཀྱིས་ཉོན་མོངས་སྤངས་པའི་དགྲ་བཅོམ་མྱུར་དུ་ཐོབ་ནུས་པའི་ཕྱིར་རོ། ། དེ་ན་ས་དང་པོར་རྫོགས་པ་འཐད་ཅིང་འཕགས་པས་ཀྱང་བཞེད་དེ།
མདོ་ལས། ཉན་ཐོས་དང་རང་སངས་རྒྱས་ཀྱི་ཤེས་པ་དང་སྤོང་བ་ནི་བྱང་སེམས་ཆེན་པོའི་མི་སྐྱེ་བའི་ཆོས་ལ་བཟོད་པའོ་ཞེས་པའི་འགྲེལ་བར། བཟོད་པའི་ངོ་བོ་སྡུག་བསྔལ་ལ་ཆོས་ཤེས་པའི་བཟོད་པར་གསུངས་པས་སོ། ། འོ་ན་ས་དང་པོར་ཉོན་སྒྲིབ་མ་ལུས་པ་སྤངས་པ་ཡོད་པར་འགྱུར་ཞེ་ན། ཉོན་སྒྲིབ་ལ་འཁོར་བར་འཆིང་བར་བྱེད་པ་དང༌། བག་ལ་ཉལ་གྱི་ཉོན་སྒྲིབ་གཉིས་ལས། དང་པོ་ནི་ས་དང་པོ་ནས་ཀྱང་སྤངས་ལ། གཉིས་པ་ནི། ཉན་རང་དགྲ་བཅོམ་གྱིས་ཀྱང་སྤངས་པ་མ་ཡིན་ཏེ། མ་རིག་བག་ཆགས་ཀྱི་རྒྱུ་ལས་ཡིད་ཀྱི་རང་བཞིན་ཅན་གྱི་ལུས་ལེན་པའི་ཕྱིར།
སློབ་དཔོན་གྱིས། མདོར་བཟོད་པ་གསུངས་པའི་ངོ་བོ་སྦྱོར་ལམ་དང་མཐོང་ལམ་དུ་བཞག་ཚུལ་གཉིས་བཤད་དེ། འགྲེལ་ཆེན་ལས། ཁ་ཅིག་ནི་ཚོགས་ཀྱི་ས་ལ་སོགས་པར་བསོད་ནམས་དང་ཡེ་ཤེས་ཀྱི་ཚོགས་བསགས་པས་སྔོན་སྦྱང་བ་བྱས་ཤིང་སྒྲུབ་པ་དེ་རྣམས་ཀྱིས་སྒྱུ་མ་ལྟ་བུའི་ཆོས་ལ་བཟོད་པ་སྟེ་ལྷག་པར་མོས་པ་ཐོབ་པར་འགྱུར་བ་ཡིན་ནོ་ཟེར་རོ། །

གཞན་དག་ནི། ཆོས་དབྱིངས་ཀུན་དུ་འགྲོ་བར་རྟོགས་པས་མི་སྐྱེ་བའི་ཆོས་ལ་བཟོད་པ་རྟོགས་པ་ཡིན་ནོ་ཞེས་ཟེར་རོ་ཞེས་བཤད་པས་སོ། ། གཉིས་པ་ནི། གཞུང་འགྲེལ་རྣམས་སུ་ཆོས་སྐུ་དང་དེ་བཞིན་ཉིད་དང༌། དམན་པའི་མྱང་འདས་དང༌། དྲི་བྲལ་གྱི་ཆོས་ཉིད་རྣམས་ལ་བཤད་དེ། འགྲེལ་ཆེན་ལས། རང་དོན་མོས་པའི་སྐབས་སུ། དེ་བཞིན་གཤེགས་པའི་སྐུ་དེ་ཡང་ཡང་དག་པའི་མཐའ་རབ་ཏུ་ཕྱེ་སྟེ་ཞེས་དང༌། སྦྱོར་བའི་སྐབས་སུ། ཡང་དག་པའི་མཐའ་ནི་ཆོས་ཀྱི་དབྱིངས་ཡིན་ལ་ཞེས་དང༌།
སྐྱོན་གྱི་སྐབས་སུ། ཡང་དག་པའི་མཐའ་མངོན་སུམ་དུ་བྱེད་ཅིང༌། ཞེས་པ་ནི་ཉན་ཐོས་ཀྱི་མྱང་འདས་ཐོབ་པར་བྱེད་པའོ་ཞེས་པ་དང༌། འདིར་ཡང་དག་པའི་མཐའ་རྟོགས་པ་དང་ཞེས་འབྱུང་བས་སོ། ། ཇི་སྐད་བརྗོད་པ་རྣམས་ལས་ཐེག་དམན་གྱི་མྱང་འདས་མི་བཟུང་སྟེ། དེ་ནི་གཏན་ནས་མངོན་དུ་བྱ་བ་མིན་ལ། འདི་ནི་མཐར་མངོན་དུ་བྱ་བ་ཡིན་པས་སོ། ། ཆོས་སྐུ་དང་ཆོས་ཉིད་དྲི་བྲལ་ཡང་མ་ཡིན་ཏེ། རྫོགས་སྨིན་མ་སྦྱངས་པར་མངོན་དུ་བྱེད་མི་ནུས་པས། མངོན་སུམ་དུ་མི་བྱའོ་ཞེས་གདམས་པ་དོན་མེད་པར་ཐལ་བའི་ཕྱིར་རོ། །
འདིར་གང་བཟུང་ཞེ་ན། དེ་བཞིན་ཉིད་ཙམ་ཡིན་ཏེ། བྱང་སེམས་ཀྱིས་དེ་བཞིན་ཉིད་ལ་འདྲིས་པར་བྱ་བའི་དུས་ཡིན་གྱི་མངོན་སུམ་དུ་བྱ་བའི་དུས་མིན་པར་བཤད་པ་དང༌། འདིར་ཡང༌། གནས་སྐབས་ཐམས་ཅད་དུ་དེ་བཞིན་ཉིད་གོམས་པར་བྱེད་ཀྱང་དེ་མངོན་སུམ་དུ་མི་བྱེད་ཅེས་བཤད་པས་སོ། ། འདིས་ནི་ཤེས་རབ་ཀྱིས་དེ་བཞིན་ཉིད་ལ་གོམས་པར་མཛད་ཀྱང་ཐབས་ཀྱིས་མངོན་སུམ་དུ་མི་བྱེད་པར་བསྟན་ནས། བྱང་སེམས་ཀྱི་རྨད་དུ་བྱུང་བའི་སྤྱོད་པ་བསྟན་པ་ཡིན་ནོ། ། མངོན་སུམ་དུ་བྱས་པ་ལ་ཉེས་པ་ཅི་ཡོད་ཅེ་ན། སྨོན་ལམ་སོགས་རྫོགས་པར་མ་བྱས་པར་མངོན་དུ་བྱས་ན། ཞི་བའི་མཐར་ལྷུང་བར་འགྱུར་བས་སོ། །
འདི་ནི་འཕགས་སེང་གཉིས་ཀས་ཐེག་པ་ཆེ་ཆུང་གཉིས་ཀའི་མྱང་འདས་མ་ཡིན་པར། རེ་ཤིག་གཞན་དོན་རྒྱུན་ཆད་པ་ཉེ་བར་བཟུང་ནས་དགོངས་པ་ཅན་གྱི་མྱང་འདས་སུ་བཤད་དོ། ། སངས་རྒྱས་ལ་ནི་མི་མཚུངས་ཏེ། བསོད་ནམས་ཀྱི་ཚོགས་ཡོས་སུ་རྫོགས་པས་ཆོས་ཀྱི་སྐུ་ལས་མ་གཡོས་བཞིན་དུ་གཟུགས་སྐུ་གཉིས་ལས་གཞན་དོན་ཕྲིན་ལས་འབྱུང་བའི་ཕྱིར་རོ། ། སློབ་ལམ་ན་དེ་མངོན་དུ་བྱེད་པའི་ནུས་པ་མེད་པས། མངོན་སུམ་དུ་མི་བྱའོ་ཞེས་པའི་གདམས་པ་དོན་མེད་པའི་ཉེས་པ་ཁྱེད་ལའང་གནས་སོ་ཞེ་ན། མ་ཡིན་ཏེ། ས་བརྒྱད་པ་ཐོབ་པའི་བྱང་ཆུབ་སེམས་དཔའ་མཚན་མེད་ལ་ཡུན་རིང་དུ་སྙོམས་པར་ཞུགས་ན། སངས་རྒྱས་རྣམས་ཀྱིས་འགོག་པ་ལས་བསླང་དགོས་པར་མདོ་སྡེ་ས་བཅུ་པ་ལས་བཤད་པས་སོ། ། ས་བདུན་པ་མན་ཆད་ལ་གནས་པ་ལ་ནི་ས་བརྒྱད་པ་ཐོབ་པའི་དུས་སུ་འདི་ལྟ་བུ་མངོན་སུམ་དུ་མི་བྱའོ་ཞེས་ཡོན་ཏན་མ་ཐོབ་པ་ཐོབ་པར་བྱེད་པའི་ཚུལ་གྱིས་གདམས་སོ། །
གསུམ་པ་ནི། ཆོས་དབྱིངས་ལ་རྟག་ཏུ་མཉམ་པར་འཇོག་པ་ཏེ། རྒྱུད་བླར། ཐུགས་ནི་ཆོས་རྣམས་ཐམས་ཅད་ལ། ། རྩེ་གཅིག་ཕྱིར་ན་བརྟན་པ་ཉིད། ། ཅེས་པ་ལྟར་རོ། ། འདི་ས་བརྒྱད་པ་ན་ཡང་ཡོད་དོ་ཞེ་ན། མ་ཡིན་ཏེ། མཉམ་པར་མ་བཞག་པ་མི་མངའ་བ་ནི། སངས་རྒྱས་ཀྱི་མ་འདྲེས་པའི་ཡོན་ཏན་ཡིན་པའི་ཕྱིར།
གསུམ་པ་རྣམ་མཁྱེན་ལ་གཉིས་ལས། རྒྱུ་མཚན་དྲི་བ་ནི། བཅོམ་ལྡན་འདས་རྒྱུ་མཚན་ཅིའི་སླད་དུ་རྣམ་པ་ཐམས་ཅད་མཁྱེན་པ་ཉིད་ཀྱིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་མངོན་པར་རྟོགས་པ་བསྡུས་པ་ལགས་ཞེས་པའོ། ། རྒྱུ་མཚན་དགོད་པ་ནི། རབ་འབྱོར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་མངོན་པར་རྟོགས་པ་ནི་རྣམ་པ་ཐམས་ཅད་མཁྱེན་པ་ཉིད་ཀྱིས་བསྡུས་ཞེས་བྱའོ། ། ཅི་ཞེ་ན། རྣམ་པ་གང་དག་གི་ཆོས་རྣམས་རབ་ཏུ་བརྗོད་པའི་རྣམ་པ་དེ་དག་དང༌། རྟགས་གང་དག་དང༌། མཚན་མ་གང་དག་གིས་ཆོས་རྣམས་རབ་ཏུ་བརྗོད་པའི། རྟགས་དེ་དག་དང༌།
མཚན་མ་དེ་དག་དེ་བཞིན་གཤེགས་པས་ཐུགས་སུ་ཆུད་པ་དེའི་ཕྱིར། རྣམ་པ་ནི་ངོ་བོ། རྟགས་ནི་འབྲས་བུ། མཚན་མ་ནི་རྒྱུའོ། ། གཉིས་པ་བསྡུས་པའི་ལུང་དགོད་པ་ནི། བར་མ་ལས། འཕགས་བཞིའི་མངོན་རྟོགས་བསྡུས་ཚུལ་གསུངས་པ་དེ་བཞིན་དུ་མདོར་བསྡུས་པ་བརྐྱང་སྟོང་པ་ལས་ཀྱང་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། སངས་རྒྱས་ཀྱི་ས་ལ་སློབ་པར་འདོད་པས་ཀྱང་ཡུམ་ལ་བསླབ་པར་བྱའོ་ཞེས་གསུངས་སོ། །
འདིས་མཁྱེན་གསུམ་གྱིས་འཕགས་བཞིའི་མངོན་རྟོགས་བསྡུས་པར་ཇི་ལྟར་བསྟན་ཞེ་ན། མ་བསྡུས་ན་འཕགས་བཞིའི་སྤངས་རྟོགས་བསྒྲུབ་པར་འདོད་པས་མཁྱེན་གསུམ་ལ་བསླབ་པ་དོན་མེད་པའི་ཕྱིར་རོ། ། གསུམ་པ་རྒྱས་པའི་ལུང་ཁུངས་དགོད་པ་ནི། རྒྱས་པ་ལས་ཀྱང༌། རྒྱུན་དུ་ཞུགས་པའི་ས་ལ་སློབ་པར་འདོད་པས་ཀྱང་ཞེས་སོགས་རྒྱ་ཆེར་གསུངས་སོ། ། གཉིས་པ་ལུང་གི་དོན་བཤད་པ་ལ། གཞི་ཤེས་ཀྱི་དབང་དུ་བྱས་པ་ནི། མདོ་ལས། མངོན་རྟོགས་བསྡུད་བྱེད་མཁྱེན་གསུམ་བསྟན་པ་དེ་ལ། ཐམས་ཅད་ཤེས་པ་ཉིད་ནི།
གཟུགས་ལ་སོགས་པའི་ཆོས་ལ་དམིགས་པ་དང༌། རྣམ་པ་མི་རྟག་པ་ལ་སོགས་པའི་རྟེན་ཅན་དང༌། བྲལ་པའི་འབྲས་བུ་ཉོན་མོངས་པའི་རྩ་བ་ཕུང་པོ་ལ་བདག་དུ་རྨོངས་པ་སྤངས་པ་ཅན་ཡིན་ནོ། ། ལམ་ཤེས་པ་ཉིད་ནི། ཤེས་རབ་ཀྱིས་ཐེག་པ་གསུམ་གྱི་ལམ་གྱི་རྟོགས་རིགས་ཐམས་ཅད་ཀྱི་རང་རང་གི་སྤང་བྱ་ལས་ངེས་པར་འབྱུང་བ་ལ་དམིགས་པ་དང༌། ཐབས་ཀྱིས་སྨོན་ལམ་རྫོགས་པ་ལ་སོགས་པ་མ་བྱས་པར་དེ་ཁོ་ན་ཉིད་མངོན་སུམ་དུ་མི་བྱེད་པའི་རྟེན་ཅན་དང༌། བྱེད་པའི་འབྲས་བུ་སེམས་ཅན་འཁོར་དུ་མ་བསྡུས་པ་སྡུད་པ་ལ་སོགས་པར་བྱེད་པ་ཅན་ཡིན་ནོ། ། རྣམ་མཁྱེན་ནི། ཆོས་ཐམས་ཅད་ལ་དམིགས་ནས། རྣམ་པ་རང་བཞིན་གྱིས་སྐྱེས་བ་མེད་པའི་རྟེན་ཅན་དང༌།
འབྲས་བུ་ལ་དོན་གཉིས་ལས། གཞན་དོན་ནི། ནམ་མཁའི་ཁམས་ཀྱི་མཐས་གཏུགས་པའི་སེམས་ཅན་གྱི་དོན་འཁོར་བ་ཇི་སྲིད་བར་རྒྱུན་མི་ཆད་པའོ། ། རང་དོན་ལ་རྟོགས་པ་ནི། ཡང་དག་པའི་མཐའ་གློ་བུར་བྲི་བྲལ་གྱི་ཆོས་སྐུ་རྟོགས་པ་དང༌། སྤངས་པ་ནི། མ་རིག་བག་ཆགས་དང༌། ཟག་མེད་ཀྱི་ལས་ཀྱིས་ཡིད་ཀྱི་རང་བཞིན་གྱི་ལུས་ལེན་པའི་འཚམ་སྦྱོར་བ་ཉིད་སྤངས་པ་ཅན་ཡིན་ནོ། ། གསུམ་པ་མཇུག་བསྡུ་བ་ནི། མཁྱེན་གསུམ་གྱིས་འཕགས་བཞིའི་མངོན་རྟོགས་བསྡུས་པ་དེ་ལྟ་བས་ན་མངོན་པར་རྟོགས་པའི་རྒྱན་ཆོས་ཅན།
མངོན་པར་རྟོགས་པ་རིལ་རྫོགས་པར་བསྟན་པ་འཐད་དེ། གཞི་དང་གཉེན་པོ་དང་རྣམ་པ་མཐའ་དག་བརྗོད་བྱར་བསྡུས་པས་སོ། ། གཉིས་པ་བསྟན་བཅོས་ལ་འཇུག་པའི་ཡན་ལག་དགོས་འབྲེལ་ལ། སྤྱིའི་དོན་ནི། དགོས་འབྲེལ་ངག་གིས་དགོས་སོགས་ཆོས་བཞི་བསྟན་པར་མཛད་པ་ནི། བསྟན་བཅོས་ལ་འཇུག་པའི་གེགས་ལོག་རྟོག་བཞི་བསལ་བའི་ཆེད་ཡིན་ཏེ། བརྗོད་བྱ་མང་ན་ཉན་པར་ཡང་མི་འགྱུར་ལ། དགོས་པ་མེད་ན་མི་འཇུག་ཅིང་དགོས་པ་ཙམ་ཡོད་ཀྱང༌། མཐར་ཐུག་གི་ཉིང་དགོས་མེད་ན་སྤྲོ་བས་དོན་དུ་མི་གཉེར་རོ། ། བརྗོད་བྱ་སོགས་ཡོད་ཀྱང་བསྟན་བཅོས་འདི་དང་འབྲེལ་བ་མེད་སྙམ་པའི་དོགས་པ་བཞི་བཟློག་པའི་ཆེད་དུ་དགོས་སོགས་ཆོས་བཞི་པོ་བསྟན་པ་ཡིན་ནོ། །
དེ་ལ་དགོས་འབྲེལ་ངག་གི་བརྗོད་བྱ་ནི། བསྟན་བཅོས་ལ་ཡོད་པའི་དགོས་སོགས་ཆོས་བཞི་པོ་ཡིན་ནོ། ། དགོས་པ་ནི། དོགས་པ་བསལ་བ་དང་དོན་འགྱུར་གྱི་ཐེ་ཚོམ་བསྐྱེད་པའོ། ། ཉིང་དགོས་ནི། རྒྱན་ལ་འཇུག་པ་ཡིན་ལ། འབྲེལ་བ་ནི། ཤུགས་ལ་བསྟན་ནོ། ། བསྟན་བཅོས་ལུས་ལ་ཡོད་པའི་ཆོས་བཞི་ལས་བརྗོད་བྱ་ནི། མངོན་པར་རྟོགས་པ་བརྒྱད་དེ།
འདིས་བཤད་པར་བྱ་བ་ཡིན་པའི་ཕྱིར། དགོས་པ་ནི། མདོ་དོན། བདེ་བླག་ཏུ་རྟོགས་པ་སྟེ། དེའི་ཆེད་དུ་གསུངས་པའི་ཕྱིར་རོ། ། ཉིང་དགོས་ནི། མངོན་པར་རྟོགས་པ་བརྒྱད་རྫོགས་པར་མངོན་སུམ་དུ་བྱས་པ་སྟེ། བྱ་བ་གཞན་ཐམས་ཅད་ཀྱང་འདིའི་ཆེད་ཡིན་པའི་ཕྱིར་དང༌། འདི་ལས་གོང་དུ་དོན་དུ་གཉེར་བྱ་གཞན་མེད་པའི་ཕྱིར་རོ། ། སྔ་མ་རྣམས་མེད་པར་ཕྱི་མ་རྣམས་མི་འབྱུང་བ་ནི་འབྲེལ་བའོ། །
ཅི་སྟེ་དགོས་པ་ལ་ཡང་དགོས་པ་གཞན་དགོས་ན། ཐུག་མེད་དུ་འགྱུར་རོ་ཞེ་ན། མི་འགྱུར་ཏེ། མངོན་པར་འདོད་པའི་དོན་ཡོངས་སུ་རྫོགས་པ་ན་འདོད་པའི་དོན་གྲུབ་པས། གོང་དུ་དགོས་པ་གཞན་མི་དགོས་སོ། ། གཞུང་དོན་ལ། མཚམས་སྦྱར་བ་ནི། གསུངས་སོ། ། གང་ན་བྱམས་པ་རང་གི་བསྟན་བཅོས་ཀྱི་བརྗོད་པར་བྱ་བ་དང༌། དགོས་པ་དང༌།
དགོས་པའི་ཡང་དགོས་པ་དང༌། འབྲེལ་བ་རྩ་ཚིག་གི་ཁོང་ན་ཡོད་པ་རྣམས་སོ། ། དགོས་པ་ནི། གཞན་བསྟན་བཅོས་ལ་འཇུག་པའི་ཡན་ལག་དུའོ། ། དགོས་སོགས་གསུངས་པ་ཇི་ལྟར་འཇུག་པའི་ཡན་ལག་ཡིན་ཞེ་ན། རྣམ་བཅད་དུ་འཇུག་པའི་གེགས་དོགས་པ་བསལ་བའི་ཕྱིར་དང༌། མཐུན་རྐྱེན་དོན་ལ་ཐེ་ཚོམ་བསྐྱེད་པ་ཉིད་ཀྱིས་སོ། ། དོགས་པ་ཇི་ལྟར་འབྱུང་སྙམ་ན། དོགས་སོ། ། གང་གིས་ན།
མདོ་དང་བསྟན་བཅོས་ཀྱི་དགོས་པའི་ཁྱད་པར་མི་ཤེས་པའི་སྐྱེ་བོ་བློ་གྲོས་དམན་པ་དག་གིས་སོ། ། གང་ལ་ན། བཅོམ་ལྡན་འདས་འཕགས་པ་མ་རྒྱལ་བའི་བདུད་བཞི་ལས་རྒྱལ་བའི་བྱམས་པས་ཡུམ་གྱི་དོན་དེ་བསྟན་པ་ལའོ། ། ཚུལ་ནི། དོན་ཅི་ཞིག་ཡོད་སྙམ་དུའོ། ། རྒྱུ་མཚན་ནི། བཅོམ་ལྡན་འདས་རྒྱས་པ་དང་འབྲིང་དང་མདོར་བསྡུས་པ་ལ་དད་པའི་སེམས་ཅན་ལ་ཕན་འདོགས་པར་བཞེད་པའི་ཐུགས་རྗེ་ཅན་ཉིད་ཀྱིས་རྒྱལ་བའི་ཡུམ་རྒྱས་འབྲིང་དེ་དང༌། བསྡུས་པ་དེ་ལས་ཤེར་ཕྱིན་གྱི་དོན་མངོན་པར་རྟོགས་པ་བརྒྱད་ཀྱི་རིམ་པ་མཐའ་དག་གསལ་བར་མཛད་ཟིན་པ་མ་ཡིན་ནམ་སྟེ་ཡིན་པས་སོ་སྙམ་དུའོ། ། གཉིས་པ་རྩ་བ་ལ། ཚིག་རྐང་དང་པོ་གཉིས་ཀྱིས་བརྗོད་བྱ་བསྟན་ཅིང༌།
བར་པ་བཞིས་ཉིང་དགོས་དང༌། ཐ་མ་གཉིས་ཀྱིས་དགོས་པ་བསྟན་པ་ཡིན་ནོ། ། གསུམ་པ་ཚིག་དོན་ལ། དགོས་སོགས་བཞི་ལས་དང་པོ་བརྗོད་བྱ་ལ། རྒྱལ་བའི་ཡུམ་རྒྱས་འབྲིང་བསྡུས་པ་གསུམ་ལས་བརྗོད་པར་བྱ་བ་ཉིད་དུ་བསྟན་པ་གང་ཡིན་པ་དེ་ནི་འདིར་བརྗོད་བྱའོ། ། སུ་ཞིག་གིས་བསྟན་ཞེ་ན། བཅོམ་ལྡན་འདས་སྐུ་རྫུ་འཕྲུལ་གྱི་ཆོ་འཕྲུལ། གསུང་རྗེས་སུ་བསྟན་པའི་ཆོ་འཕྲུལ། ཐུགས་ཀུན་བརྗོད་པའི་ཆོ་འཕྲུལ་རྣམ་པ་གསུམ་གྱིས་འགྲོ་བ་མཐའ་དག་ལ་གདམས་ངག་རྗེས་སུ་སྟོན་པར་མཛད་པ་དེ་ཉིད་ཀྱིས་སོ། ། གང་ལས་བསྟན་ཞེ་ན།
རྒྱལ་བའི་ཡུམ་གསུམ་ཆར་ལས་སོ། ། བསྟན་པ་དེ་ཉིད་གང་ཞེ་ན། སངས་རྒྱས་ཉིད་ཀྱི་ལམ་སྟེ་དེ་ནི་རྣམ་པ་ཐམས་ཅད་མཁྱེན་པ་ཉིད་དོ། ། འདིས་མཚོན་ནས་མངོན་པར་རྟོགས་པ་གཞན་བདུན་པོ་ཐམས་ཅད་བརྗོད་བྱར་ལྷུར་ལེན་པ་ཡིན་ནོ། ། འབྲེལ་བ་ནི། བརྗོད་པར་བྱེད་པ་བསྟན་བཅོས་དང་བརྗོད་པར་བྱ་བ་མངོན་པར་རྟོགས་པ་དག་ཐབས་དང་ཐབས་ལས་བྱུང་བའི་ཚུལ་གྱིས་བྱམས་པས་འབྲེལ་བར་མཛད་པ་དག་གོ ། དགོས་པ་ནི། བྱང་ཆུབ་སེམས་དཔས་མངོན་པར་འདོད་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་མདོའི་དོན་རྣམ་མཁྱེན་གྱི་ཆོས་བྱང་ཆུབ་ཀྱི་སེམས་དང་སྒྲུབ་པ་ལ་སོགས་པའི་མཚན་ཉིད་གདུལ་བྱ་རྣམས་ཀྱིས་བདེ་བླག་ཏུ་རྟོགས་པར་འགྱུར་བ་ནི་བསྟན་བཅོས་མངོན་པར་རྟོགས་པའི་རྒྱན་རྩོམ་པའི་དགོས་པ་ཡིན་ནོ། ། འདི་གང་གི་ཆེད་ཡིན་ཞེ་ན། དགོས་པའི་ཡང་དགོས་པ་ཉིང་དགོས་ཀྱི་ཆེད་ཡིན་ནོ། །
ཉིང་དགོས་ནི། རྣམ་པ་ཐམས་ཅད་མངོན་པར་རྫོགས་པར་མངོན་སུམ་དུ་བྱེད་པར་འགྱུར་རོ། ། གང་ན་འཕྲོག་བྱེད་ལ་སོགས་པའི་ཕྱི་རོལ་པ་དང་གཅིག་ཤོས་ནང་པའི་འདོད་ཆགས་དང་བྲལ་བ་གཞན་དོན་དུ་ཆོས་ཐམས་ཅད་བདག་མེད་པ་ལ་གོམས་པར་མ་བྱས་པ་རྣམས་ཀྱིས་ཐོས་པ་དང༌། བསམས་པ་ལས་བྱུང་བ་ལ་སོགས་པ་ཤེས་པ་སྐྱེ་བའི་རིམ་པས་མ་མྱངས་པ་མངོན་པར་རྟོགས་པ་བརྒྱད་ཡོངས་སུ་རྫོགས་པ་དེའོ། ། སུ་ཞིག་གིས་མངོན་སུམ་དུ་བྱེད་ཅེ་ན། བྱང་ཆུབ་སེམས་དཔའ་རང་དང་གཞན་གྱི་དོན་སྒྲུབ་པའི་ཐབས་རང་གིས་ཁོང་དུ་ཆུད་པས་གཞན་ཅི་ལ་ཡང་མ་རག་པར་བྱང་ཆུབ་དུ་ཆས་པ་དག་ཁོ་ནས་སོ། ། རྒྱུ་གང་ལས་ཞེ་ན། རིང་བའི་རྒྱུ་ནི། རྣམ་མཁྱེན་གྱི་ཆོས་བཅུ་ལས་དང་པོ་བྱང་ཆུབ་ཀྱི་སེམས་དང༌། ཕྱི་མ་སྦྱིན་པ་ལ་སོགས་པ་སྒྲུབ་པ་བཞིའམ་སྒྲུབ་པ་ལ་འདོམས་པའི་གདམས་ངག་གི་བརྗོད་བྱ་སྦྱིན་པ་ལ་སོགས་པ་ཆོས་སྤྱོད་བཅུའི་སྒྲུབ་པའི་སྤྱོད་པ་མདོའི་དོན་མངོན་པར་རྟོག་པ་བརྒྱད་ཀྱི་བདག་ཉིད་མ་ལུས་པ་ཐོས་བསམ་གྱིས་ཤེས་པས་ཉམས་སུ་མྱོང་བ་ཤིན་ཏུ་གསལ་བས་བཞག་པའི་བག་ཆགས་ལས་བྱུང་བའི་དྲན་པའི་ཤེས་པ་ལ་ལེགས་པར་བཞག་ནས་སོ། །
ཆོས་སྤྱོད་བཅུ་ནི། རྣམ་མཁྱེན་གྱི་ཆོས་བཅུ་སྟེ། འགྲེལ་ཆེན་ནས། སེམས་བསྐྱེད་དང་གདམས་ངག་ལ་སོགས་པ་ཞེས་འབྱུང་བས་སོ། ། ཉེ་བའི་རྒྱུ་ནི། ཆོས་ཀྱི་དབྱིངས་ཀུན་དུ་འགྲོ་བ་རྟོགས་པའི་མཚན་ཉིད་ས་རབ་ཏུ་དགའ་བ་དང་དྲི་མ་མེད་པ་ལ་སོགས་པ་རྟོགས་པའི་རིམ་པས་སོ། ། གསུམ་པ་འཇུག་བྱ་བསྟན་བཅོས་ཀྱི་རང་བཞིན་ལ་གསུམ་སྟེ། རྒྱས་པ་ལ་དད་པ་ལ་བརྒྱད། བར་པ་ལ་དད་པ་ལ་དྲུག བསྡུས་པ་ལ་དད་པ་ལ་གསུམ་དུ་བསྡུ་བའོ། །
དང་པོ་ལ་གཉིས་ཏེ། བསྡུས་དོན་ལུས་རྣམ་བཞག་དང༌། ཚིག་དོན་ཡན་ལག་རྒྱས་བཤད་དོ། ། དང་པོ་ལ་བཞི་སྟེ། དགོས་པའི་སྒོ་ནས་འཚམ་སྦྱར། བཤད་བྱའི་ངག་ཉེ་བར་དགོད། དེ་དག་གིས་བསྡུས་པའི་དོན་རྒྱས་པར་མ་བཀྲོལ་བའི་རྒྱུ་མཚན་ནོ། ། དང་པོ་ནི། དེ་ལྟར་འཇུག་པའི་ཡན་ལག་འབྲེལ་པ་ལ་སོགས་པ་བསྙད་ཟིན་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་ལུས་རྣམ་པར་བཞག་པ་གསུངས་སོ། ། གང་གིས་ཞེ་ན།
ཚིག་ལེའུར་བྱས་པ་བཅོ་ལྔས་སོ། ། ཇི་ལྟར་ཞེ་ན། ཚིགས་བཅད་དང་པོ་གཉིས་ཀྱིས་མདོར་བསྟན་པ་དང༌། ལྷག་མ་རྣམས་ཀྱིས་རྒྱས་པར་བསྟན་པའི་ཚུལ་གྱིས་སོ། ། དགོས་པ་ནི། ཉན་པ་པོ་དང༌། འཆད་པ་པོའི་དགོས་པ་གཉིས་གཟིགས་ནས་སོ། ། དེ་ལ་དང་པོ་ནི། གདུལ་བྱ་རྣམས་ཀྱིས་ཚིག་ཉུང་ངུས་བསྟན་བཅོས་ཀྱི་དོན་རགས་པ་བདེ་བླག་དུ་རྟོགས་པར་བྱ་བའི་ཕྱིར་རོ། ། གཉིས་པ་ནི།
བསྟན་བཅོས་ཀྱི་དོན་རྣམ་པར་དབྱེ་བ་བྱས་པ་ཡང་ལུས་དང་མཐུན་པར་མ་འཛིངས་པ་ཉིད་ཀྱིས་བཤད་པར་བྱ་སླ་བའོ། ། གཉིས་པ་ལ། ལུས་མདོར་བསྟན་པ་དང༌། ཅུང་ཟད་ཕྱེ་སྟེ་བཤད་པའོ། ། དང་པོ་ལ། ཇི་ལྟར་བཤད་པའི་ཚུལ་དང༌། དངོས་པོ་བརྒྱད་དུ་ཕྱེ་བའོ། ། དང་པོ་ལ། བཤད་དོ། ། གང་ན།
ཤེས་རབ་ཀྱི་ཕ་རོལ་ཏུ་ཕྱིན་པའོ། ། གང་གི་སྒོ་ནས་ན། དངོས་པོ་བརྒྱད་ཀྱི་སྒོ་ནས་སོ། ། ཚུལ་ནི། མདོ་ལས་ཇི་ལྟར་བཤད་པ་ལྟར་སྟོན་པས་ན་ཡང་དག་པར་རོ། ། མདོ་ལས་ཇི་ལྟར་བསྟན་ཞེ་ན། ལེ་བརྒྱད་མ་ལྟར་ན། གླེང་གཞིའི་མཇུག་ཐོགས་ནས་བརྩམས་ཏེ། རབ་འབྱོར་གྱི་ལེའུས་རྣམ་མཁྱེན། མཐའ་གཉིས་རྣམ་དག་གི་ལེའུས་ལམ་ཤེས།
སྤྱོད་པ་ཁྱད་པར་ཅན་གྱི་ལེའུས་གཞི་ཤེས། དེ་བཞིན་ཉིད་ཀྱི་ལེའུས་རྣམ་ཀུན། བསླབ་པ་ཡོངས་སུ་དག་པའི་ལེའུས་རྩེ་སྦྱོར། རིམ་གྱིས་འཇུག་པ་ལ་བསླབ་པའི་ལེའུས་མཐར་གྱིས་པ། བསླབ་པ་ཡོངས་སུ་རྫོགས་པའི་ལེའུས་སྐད་ཅིག་མ་བསླབ་པ་ཡི་འབྲས་བུའི་ལེའུས་ཆོས་སྐུ་བཤད་དོ། ། འདིར་ཤེར་ཕྱིན་ནི། གཞུང་དང་ལམ་དང་འབྲས་བུའི་དབྱེ་བས་གསུམ་ཏེ། གསུམ་ཀ་ལའང་ཤེར་ཕྱིན་གྱི་སྒྲས་བསྟན་པའི་ཕྱིར་རོ། ། དང་པོ་ནི། སྟོང་ཕྲག་བརྒྱ་པ་ལ་སོགས་པའི་གཞུང་གི་ཚོགས་རྣམས་ཡིན་ལ།
གསུམ་པ་ནི། ཆོས་རང་བཞིན་མེད་པར་རྟོགས་པའི་ཤེས་རབ་མཐོང་ལམ་དང་སྒོམ་ལམ་གྱིས་བསྡུས་པ་རྣམས་སོ། ། གསུམ་པ་ནི། སངས་རྒྱས་སའི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་སྟེ། འདིའི་མཚན་ཉིད་ཆོས་རབ་ཏུ་རྣམ་འབྱེད་རབ་ཀྱི་མཐར་ཕྱིན་པའོ། ། གཞུང་དང་ལམ་ནི། བཏགས་པ་བ་སྟེ། འདོགས་པའི་རྒྱུ་མཚན་ནི། གཞུང་ནི་དེ་སྟོན་པར་བྱེད་པ་དང༌། ལམ་ནི་དེ་ཐོབ་བྱེད་ཀྱི་རྒྱུ་ཡིན་པའི་ཕྱིར།
དགོས་པ་ནི། ཤེར་ཕྱིན་དོན་དུ་གཉེར་བས་གཞུང་ལ་ཐོས་སོགས་ཀྱིས་འཇུག་ཅིང་ལམ་སྒོམ་བྱར་ཤེས་པའི་དོན་ནོ། ། དངོས་ལ་གནོད་བྱེད། ཇི་སྐད་བཤད་པའི་མཚན་ཉིད་དང་མི་ལྡན་པའི་ཕྱིར་རོ། ། འགྲེལ་ཆེན་ལས། སངས་རྒྱས་བཅོམ་ལྡན་འདས་ཀྱི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ནི་དངོས་ཡིན་ལ། དེ་ཐོབ་པ་དང་རྗེས་སུ་མཐུན་པ་ཉིད་ཀྱིས་ན་ཚིག་དང་ངག་གི་ཚོགས་ཀྱི་གཞུང་དང༌། མཐོང་བ་ལ་སོགས་པའི་ལམ་ལ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བ་ནི་བཏགས་པའོ་ཞེས་སོ། ། ཟླ་བ་གྲགས་པས་ཀྱང༌། དེ་དང་མཐུན་པར་བཞེད་དེ།
འཇུག་འགྲེལ་ལས། ཕ་རོལ་ནི་ཉོན་མོངས་པ་དང་ཤེས་བྱའི་སྒྲིབ་པ་མ་ལུས་པ་སྤངས་པ་མངའ་བའི་རང་བཞིན་སངས་རྒྱས་ཉིད་དོ། ། ཕྱིན་པ་ནི་དེར་སོན་པའོ་ཞེས་སོ། ། འདི་ཉིད་དོན་ལ་གནས་པ་ཡིན་ཏེ། རབ་ཀྱི་མཐར་ཕྱིན་པ་མ་ཐོབ་པར་ཤེས་རབ་ཀྱི་ཕ་རོལ་ཏུ་ཕྱིན་པར་འགལ་བའི་ཕྱིར་ཏེ། ཕ་རོལ་ཏུ་ཕྱིན་པ་ནི་རབ་ཀྱི་མཐར་ཐུག་པའི་དོན་ཡིན་པའི་ཕྱིར་རོ། ། གཉིས་པ་ལ། སོ་སོའི་རང་བཞིན་གྲངས་དང༌། གོ་རིམ་ངེས་པའོ། ། དང་པོ་ལ།
རྣམ་མཁྱེན་ལ། མཚན་ཉིད། མཚོན་བྱ། མཚན་གཞིའི་དབྱེ་བ། ས་མཚམས་དང་བཞི་ལས། དང་པོ་ནི། བདེན་གཉིས་ཀྱི་རྣམ་པ་མ་ལུས་པར་མཁྱེན་པའི་ཡེ་ཤེས་སོ། ། གཉིས་པ་ནི། རྣམ་ཀུན་མཁྱེན་ཉིད་ཅེས་པའོ། ། གསུམ་པ་ནི།
ཇི་ལྟ་བ་དང༌། ཇི་སྙེད་པ་མཁྱེན་པ་གཉིས་ལས། དང་པོ་ནི། ཆོས་ཉིད་དྲི་མ་མཐའ་དག་ཞི་བ་མངོན་སུམ་དུ་རྟོགས་པའི་ཡེ་ཤེས་ཏེ། མདོ་ལས། ཆོས་གཅིག་གིས་རྣམ་པ་ཐམས་ཅད་མཁྱེན་པ་ཉིད་ཅེས་བྱ་སྟེ་འདི་ལྟ་སྟེ་ཞི་བའི་རྣམ་པས་སོ་ཞེས་པ་ལྟར་རོ། ། གཉིས་པ་ལ། ཤེས་བྱའི་རྣམ་པ་མ་ལུས་པ་དང༌། རྒྱུ་འབྲས་ཀྱི་གཙོ་བོ་མཁྱེན་པ་གཉིས་ལས། དང་པོ་ནི།
ཆོས་རྣམས་ཀྱི་ངོ་བོ་རྒྱུ་འབྲས་མ་ལུས་པ་མཁྱེན་པའི་ཡེ་ཤེས་ཏེ། རྣམ་པ་གང་དག་དང༌། རྟགས་གང་དག་དང༌། མཚན་མ་གང་དག་གིས་ཆོས་རྣམས་རབ་ཏུ་བརྗོད་པའི་རྣམ་པ་དེ་དག་དང༌། རྟགས་དེ་དག་དང༌། མཚན་མ་དེ་དག་དེ་བཞིན་གཤེགས་པས་ཐུགས་སུ་ཆུད་དེ་ཞེས་པ་ལྟར་རོ། ། གཉིས་པ་ནི། རྣམ་མཁྱེན་གྱི་ཆོས་བཅུ་མ་ལུས་པ་མངོན་སུམ་དུ་རྟོགས་པའི་ཡེ་ཤེས་ཏེ། འདིར་ནི་དེ་ཉིད་དོ། ། མཁྱེན་པའི་ཚུལ་ནི།
ཡེ་ཤེས་སྙིང་པོས། བློ་རྫས་གཅིག་གིས་བདེན་པ་གཉིས་ཅར་མཁྱེན་པར་འདོད་དེ། བདེན་གཉིས་ལས། མཁྱེན་པའི་སྐད་ཅིག་གཅིག་གིས་ནི། ། ཤེས་བྱའི་དཀྱིལ་འཁོར་ཀུན་ཁྱབ་ཅན། ། ཞེས་སོ། ། སློབ་དཔོན་འདིས་ནི། མཉམ་བཞག་གིས་ཆོས་ཉིད་མཁྱེན་ལ། དེས་དྲངས་པའི་རྗེས་ཐོབ་ཀྱིས་ཆོས་ཅན་སོ་སོ་བ་མཁྱེན་པས། བློ་སོ་སོས་མཁྱེན་པར་བཞེད་དེ།
ཐུགས་མཉམ་པར་མ་བཞག་པ་མི་མངའ་བས་མཉམ་བཞག་ལས་མི་ལྡང་བའི་ཕྱིར་སྔ་མ་ཉིད་ལེགས་མོད་འོན་ཀྱང་འདིར་ཕྱི་མ་ལྟར་བཟུང་ངོ༌། ། བཞི་པ་ནི། མཚན་ཉིད་པ་སངས་རྒྱས་ཀྱི་ས་ཁོ་ན་ལ་ཡོད་ལ། རྗེས་མཐུན་པ་སློབ་ལམ་ནའང་ཡོད་དེ། ས་དང་པོ་ནས་ཇི་ལྟ་བ་དང༌། ས་བདུན་པ་ནས་ཇི་སྙེད་པ་སངས་རྒྱས་ཀྱི་སྤྱན་ཐོབ་པར་བཤད་པའི་ཕྱིར། ལམ་ཤེས་ལ། མཚན་ཉིད་ནི། ལམ་གསུམ་རང་བཞིན་མེད་པར་མངོན་སུམ་དུ་རྟོགས་པའི་ཡེ་ཤེས་སོ། ། མཚོན་བྱ་ནི།
ལམ་ཤེས་ཉིད་ཅེས་པའོ། ། དབྱེ་བ་ནི། དམིགས་ཡུལ་ཐེག་པ་གསུམ་གྱི་དབྱེ་བས་གསུམ་མོ། ། ས་མཚམས་ཐེག་ཆེན་འཕགས་པའི་རྒྱུད་ལ་ཡོད་དོ། ། ཚོགས་སྦྱོར་ན་ཡོད་པར་འདོད་པ་ནི་མི་འཐད་དེ། འཕགས་པ་སྦྱོར་ལམ་ལམ་ཤེས་ཀྱི་རྒྱུར་བཤད་ཀྱི་ལམ་ཤེས་སུ་དངོས་སུ་མ་བཤད་པ་དང༌། ཉན་རང་གི་ལམ་རྟོག་བྲལ་མ་འཁྲུལ་བའི་ཚུལ་གྱིས་ཤེས་དགོས་པར་བསྟན་པའི་ཕྱིར་ཏེ། མདོ་ལས། ཐམས་ཅད་ཤེས་པ་ཉིད་ལ་ཤེས་པ་དང་མཐོང་བས་བལྟས་ནས་འདའ་ཞེས་པའི་འགྲེལ་བར་འཕགས་པས་རྗེས་སུ་དཔག་པའི་ཤེས་པ་བསལ་བའི་དོན་དུ་མཐོང་བ་སྨོས་ལ། འཁྲུལ་པའི་མཐོང་བ་བསལ་བའི་དོན་དུ་ཤེས་པ་སྨོས་སོ་ཞེས་དང༌།
འགྲེལ་ཆེན་ལས་ཀྱང༌། རང་གི་རྟོགས་པའི་རྗེས་འབྲང་བའི། ། ཇི་ཙམ་ཞིག་གིས་དཔག་པར་ནུས། ། ཐབས་བྱུང་དེ་རྒྱུ་ལྐོག་གྱུར་པ། ། དེ་འཆད་པ་ནི་དཀའ་བ་ཡིན། ། ཞེས་པ་ཁུངས་སུ་མཛད་ནས། དོན་སྤྱིའི་ཚུལ་དུ་ཤེས་པ་ཙམ་ལམ་ཤེས་སུ་བཀག་པའི་ཕྱིར་རོ། ། གཞི་ཤེས་ལ་མཚན་ཉིད་ནི། གཞི་བདག་མེད་པར་མངོན་སུམ་དུ་རྟོགས་པའི་ཡེ་ཤེས་སོ། ། ཉན་རང་ཁོ་ནའི་མངོན་རྟོགས་ནི་མིན་ཏེ།
གཉེན་པོ་གཞི་ཤེས་ཉན་རང་གི་མངོན་རྟོགས་སུ་མི་རུང་བའི་ཕྱིར། གཞན་དག་གཞི་ཤེས་ཡོད་པས་ཉན་རང་གིས་ལམ་ཡང་ཡོད་དེ། གང་ཟག་གི་བདག་མེད་རྟོགས་པའི་རིགས་ནི་གང་ཟག་གང་གི་རྒྱུད་ལ་ཡོད་ཀྱང་ཉན་ཐོས་ཀྱི་ལམ་ཞེས་བྱ་སྟེ། ཉོན་སྒྲིབ་ཀྱི་གཉེན་པོའི་རིགས་ཡིན་པའི་ཕྱིར། གཞན་དུ་ན་ཉན་ཐོས་ཀྱི་ལམ་གང་ཡིན་པ་དང༌། རང་སངས་རྒྱས་ཀྱི་ལམ་གང་ཡིན་པ་ཞེས་སོགས་དང༌། ཐེག་པ་གསུམ་ཅར་འཐོབ་པའི་རྒྱུ། ཞེས་གསུངས་པ་རྣམས་མི་འཐད་པར་འགྱུར་བས་སོ། ། ཞེས་འདོད་དོ། ། རྟོགས་རིགས་གཅིག་པས་དེ་སྐད་བརྗོད་ཀྱི་ཉན་ཐོས་ཀྱི་ཐེག་པ་མཚན་ཉིད་པ་མ་ཡིན་ཏེ།
དེ་དག་ནི་ཐེག་དམན་གྱི་སློབ་ལམ་དང་མི་སློབ་ལམ་གང་དུའང་མི་རུང་པས་སོ། ། ཉན་ཐོས་ཀྱི་ཐེག་པ་ཡིན་ཡང་ཐབས་ཀྱིས་ཟིན་པ་ན་ཉན་ཐོས་ཀྱི་བྱང་ཆུབ་ཏུ་བགྲོད་པར་མི་བྱེད་དོ་ཟེར་ན། དེ་ཉིད་ཀྱི་ཕྱིར་ཉན་རང་གི་ཐེག་པའི་དོན་མི་གནས་སོ། ། ཅི་སྟེ་ཐམས་ཅད་ཤེས་པ་ཉིད་ནི་ཉན་ཐོས་དང་རང་སངས་རྒྱས་རྣམས་ཀྱི་ཡིན་ནོ་ཞེས་འབྱུང་བ་མ་ཡིན་ནམ་ཞེ་ན། དེ་ནི་གཞི་ཤེས་ཀྱིས་ཉན་རང་གི་མངོན་རྟོགས་བསྡུས་པའི་ཁུངས་ཡིན་གྱི། གཞི་ཤེས་ཐམས་ཅད་ཉན་རང་གི་མངོན་རྟོགས་སུ་སྟོན་པ་མིན་ཞིང༌། མདོ་དེ་ཉིད་ཀྱི་རྒྱས་བཤད་དུའང་གཞི་ཤེས་ཉན་རང་གི་མངོན་རྟོགས་བསྡུད་བྱེད་དུ་གསུངས་སོ། ། གཞན་དུ་ན་གཉེན་པོ་གཞི་ཤེས་ཀྱང་ཉན་རང་གི་མངོན་རྟོགས་སུ་ཐལ་བར་འགྱུར་རོ། ། འགའ་ཞིག་སངས་རྒྱས་ལ་མཁྱེན་པ་གཞན་གཉིས་མེད་པར་འདོད་པའང་མི་འཐད་དེ། གཞི་ལམ་རྣམ་གསུམ་རང་བཞིན་སྐྱེ་མེད་དུ་རྟོགས་པ་རབ་ཀྱི་མཐར་ཐུག་པ་མངའ་བའི་ཕྱིར་དང༌།
གཞི་མཁྱེན་པ་གསུམ་གྱི་རྣམ་པ་བསྒོམས་པས་འབྲས་བུའི་གནས་སྐབས་སུ་རྟོག་པ་ཉིད་མངོན་དུ་འགྱུར་བའི་ཕྱིར་དང༌། རྣམ་མཁྱེན་གྱི་རྣམ་པ་སྟོན་པ་ན། ཀུན་མཁྱེན་གསུམ་དུ་ཕྱེ་བས་ན། ། ཞེས་སོགས་མང་དུ་གསུངས་པའི་ཕྱིར་རོ། ། མ་ཡིན་ཏེ། ལམ་གྱི་བདེན་པའི་རྗེས་མཐུན་པར་ཞེས་འབྱུང་བས་སོ་ཞེ་ན། དེ་ནི་འཕགས་པ་འོག་མ་ལ་ཡོད་པ་དང་རྗེས་སུ་མཐུན་པར་སྟོན་པ་ཡིན་གྱི། མཁྱེན་གསུམ་རྗེས་མཐུན་པར་སྟོན་པ་མ་ཡིན་ནོ། ། ལམ་ཤེས་ཀྱི་རྩོད་སྤང་ཡང་འདིས་རྟོགས་པར་བྱའོ། ། མཚོན་བྱ་ནི།
དེ་ནས་ཐམས་ཅད་ཤེས་པ་ཉིད་ཅེས་སོ། ། དབྱེ་བ་ནི། གཞི་གང་ཟག་གི་བདག་མེད་པར་རྟོགས་པ་དང༌། ཆོས་ཀྱི་བདག་མེད་པར་རྟོགས་པའོ། ། དང་པོ་ནི། མི་རྟག་ལ་སོགས་བཅུ་དྲུག་གི་རྣམ་པ་ཅན་ནོ། ། གཉིས་པ་གཟུགས་སོགས་རང་བཞིན་སྐྱེ་མེད་ཀྱི་རྣམ་པ་ཅན་ནོ། ། ཡང་ན་མི་མཐུན་ཕྱོགས་དང་གཉེན་པོ་གཞི་ཤེས་གཉིས་སོ། ། ས་མཚམས་ནི། དང་པོ་ཉན་རང་འཕགས་པ་དང༌།
གཉིས་པ་ས་དང་པོ་ནས་ཡོད་དོ། ། རྣམ་ཀུན་ལ་མཚན་ཉིད་ནི། མཁྱེན་གསུམ་བསྡུས་ནས་བསྒོམ་པའི་རྣལ་འབྱོར་རོ། ། མཚོན་བྱ་ནི། རྣམ་ཀུན་མངོན་རྫོགས་རྟོགས་པ་ཞེས་སོ། ། དབྱེ་བ་ནི། རང་བཞིན་གྱི་སྦྱོར་བ་ལྔ། གནས་སྐབས་ཀྱི་སྦྱོར་བ་བཅོ་ལྔའོ། ། ས་མཚམས་ནི། ལས་དང་པོ་པའི་ས་ནས་ས་བཅུ་པའི་བར་ན་ཡོད་དོ། །
རྩེ་མོ་ལ་བཞི་ལས། དང་པོ་ནི། བསྡུས་སྒོམ་རབ་ཏུ་གྱུར་པའི་རྣལ་འབྱོར་རོ། ། གཉིས་པ་ནི། རྩེ་མོར་ཕྱིན་ཞེས་སོ། ། གསུམ་པ་དབྱེ་བ་ནི། སྦྱོར་ལམ་རྩེ་སྦྱོར་སོགས་བཞིའོ། ། ས་མཚམས་དྲོད་ནས་སོ། ། དབང་རྣོན་ཁོ་ན་ལ་འཇོག་པ་མི་འཐད་དེ། སྦྱོར་མཐོང་སྒོམ་གསུམ་ལ་གནས་པའི་དབང་པོ་རྟུལ་པོ་རྣམས་ལ་རྩེ་སྦྱོར་མེད་པར་ཐལ་བར་འགྱུར་བས།
མཐོང་སྤང་དང་སྒོམ་སྤང་གི་གཉེན་པོ་མེད་པར་འགྱུར་ལ། མཐོང་ལམ་པ་དབང་རྟུལ་གྱིས་མཐོང་ལམ་རྩེ་སྦྱོར་མ་ཐོབ་པར་ཡང་འགྱུར་རོ། ། མཐར་གྱིས་པ་ལ་བཞི་ལས། མཚན་ཉིད་ནི། འཕགས་པ་ལྟར་ན། ཆོས་བཅུ་གསུམ་ལ་རིམ་གྱིས་སློབ་པའི་རྣལ་འབྱོར། ས་མཚམས་ནི་ཚོགས་ལམ་ནས་སོ། ། སློབ་དཔོན་ལྟར་ན། བརྟན་པ་ཐོབ་པའི་དོན་དུ་སོ་སོ་བ་དང་བསྡུས་པ་ཉིད་དུ་རྟོགས་པའི་དོན་རྣམས། གོ་རིམ་བཞིན་དུ་བླགས་ནས་བསྒོམ་པའི་རྣལ་འབྱོར།
མཚོན་བྱ་ནི་མཐར་གྱིས་པའོ། ། དབྱེ་བ་ནི་བཅུ་གསུམ་མོ། ། ས་མཚམས་རྩེ་སྦྱོར་ཐོབ་པའི་རྗེས་ཐོགས་ནས་སོ། ། སྐད་ཅིག་མ་ལ་བཞི་ལས། མཚན་ཉིད་ནི། འཕགས་པ་ལྟར་ན། ཟག་མེད་ཀྱི་ཆོས་གཉིས་རྟོགས་ཚུལ་གཉིས་ཀྱིས་རྟོགས་པའི་རྣལ་འབྱོར་མཐར་ཐུག སློབ་དཔོན་ལྟར་ན། མཁྱེན་གསུམ་བསྡུས་ནས་སྒོམ་པ་མཐར་ཐུག་པའི་རྣལ་འབྱོར་མཚོན་བྱ་ནི། སྐད་ཅིག་གཅིག་མངོན་རྫོགས་བྱང་ཆུབ་ཅེས་པའོ། །
དབྱེ་བ་ནི། སྦྱོར་བ་ངོ་བོ་གཅིག་ལ་མཚན་ཉིད་མི་འདྲ་བའི་སྒོ་ནས་བཞིའོ། ། ས་མཚམས་རྒྱུན་མཐའ་ནའོ། ། ཆོས་སྐུ་ལ་བཞི་ལས། མཚན་ཉིད་ནི། སྦྱོར་བཞི་བསྒོམས་པའི་རྣམ་སྨིན་མཐར་ཐུག མཚོན་བྱ་ནི་ཆོས་ཀྱི་སྐུའོ། ། དབྱེ་བ་ནི་སྐུ་གསུམ་མམ་བཞི་ཕྲིན་ལས་དང་བཅས་པའོ། ། ས་མཚམས་ནི། སྐུ་གསུམ་མམ་བཞི་ནི་སངས་རྒྱས་ཀྱི་ས་ཁོ་ནར་ཡོད་ལ།
ཕྲིན་ལས་ནི་གཉིས་ཏེ། བྱེད་པ་པོ་ལ་ཡོད་པ་དང་བྱ་བ་ཡུལ་ལ་ཡོད་པའོ། ། དང་པོ་ནི། སངས་རྒྱས་ཀྱི་ས་ཁོ་ནར་ཡོད་ལ། གཉིས་པ་ནི། ལས་དང་པོའི་ས་ནས་ཡོད་དོ། ། གཉིས་པ་གྲངས་ངེས་ནི། ཅིའི་ཕྱིར་ཤེར་ཕྱིན་གྱི་ལུས་ལ་དངོས་པོ་བརྒྱད་དུ་ངེས་ཅེ་ན། དོན་དུ་གཉེར་བྱའི་བྱང་ཆུབ་ནི། ཤེས་བྱའི་ཡུལ་གསུམ།
ཉམས་སུ་ལེན་པའི་སྦྱོར་བ་བཞི། ཐོབ་བྱའི་འབྲས་བུ་དང་བརྒྱད་ཀྱིས་མཐར་ཕྱིན་པར་བྱ་དགོས་པའི་ཕྱིར་རོ། ། ཅིའི་ཕྱིར་དེ་མཐར་ཕྱིན་པ་ལ་འཇུག་ཡུལ་སོགས་གསུམ་དགོས་ཅེ་ན། ཤེས་བྱའི་ཡུལ་མ་རྟོགས་པར་སྦྱོར་བ་ཉམས་སུ་ལེན་མི་ནུས་ཤིང༌། སྦྱོར་བ་ཉམས་སུ་མ་བླངས་པར་འབྲས་བུ་མི་ཐོབ་ལ། ཐོབ་བྱའི་འབྲས་བུ་མེད་ན་སྦྱོར་བ་ཉམས་སུ་བླངས་པ་དོན་མེད་པས་སོ། ། ཤེས་བྱའི་ཡུལ་ལ་གསུམ་ཅི་དགོས་སྙམ་ན། ཐོག་མར་འབྲས་བུ་ལ་སྤྲོ་བ་བསྐྱེད་ནས་དེའི་རྒྱུ་ལ་ནན་གྱིས་འཇུག་པར་བྱ་དགོས་ཤིང༌། དེ་ལ་མི་མཐུན་ཕྱོགས་དང་གཉེན་པོའི་རབ་དབྱེ་ཤེས་པར་བྱ་དགོས་པས། ཡུལ་ལ་རྣམ་མཁྱེན་དང༌།
ལམ་ཤེས་དང༌། གཞི་ཤེས་གསུམ་དུ་བསྟན་ནོ། ། ཅིའི་ཕྱིར་ཉམས་སུ་ལེན་པའི་སྦྱོར་བ་བཞིར་བཞག་ཅེ་ན། སློབ་དཔོན་ལྟར་ན། དབང་དུ་བྱ་བའི་ཕྱིར་དུ་སྒོམ་པ་རྣམ་ཀུན་གྱི་སྦྱོར་བ་མེད་ན། དབང་ཐོབ་པ་རྩེ་མོའི་སྦྱོར་བ་མི་འབྱུང་ལ། དེ་མེད་པར་མི་མཐུན་ཕྱོགས་ཉོན་མོངས་དང་རྣམ་རྟོག་སྤོང་མི་ནུས་པས། དབང་དུ་བྱེད་ས་རྒྱུ་འབྲས་རྣམ་ཀུན་དང་རྩེ་སྦྱོར་བསྟན་ནོ། ། མི་མཐུན་ཕྱོགས་སྤངས་ཀྱང་བློའི་ནུས་པ་མཐར་ཐུག་པར་བྱ་བའི་ཕྱིར་དུ། སྔར་ཉམས་སུ་མྱོང་བའི་ཡོན་ཏན་རྣམས་གོ་རིམ་མ་འཆོལ་བར་ཡང་དང་ཡང་དུ་མངོན་དུ་བྱེད་པ་མཐར་གྱིས་པའི་སྦྱོར་བ་མེད་ན།
སྐད་ཅིག་མ་གཅིག་ལ་ཆོས་ཀུན་མངོན་དུ་བྱེད་ནུས་པ་སྐད་ཅིག་མའི་སྦྱོར་བ་མི་འབྱུང་ལ། དེ་མེད་ན་སྐད་ཅིག་མ་གཅིག་ལ་མངོན་པར་རྫོགས་པར་བྱང་ཆུབ་པ་མི་འབྱུང་བས། བརྟན་པ་རྒྱུ་འབྲས་མཐར་གྱིས་པ་དང་སྐད་ཅིག་མའི་སྦྱོར་བ་བསྟན་པས་ན། མངོན་པར་རྟོགས་པ་བརྒྱད་དོ། ། འཕགས་པ་ལྟར་ན། རྫོགས་པའི་སངས་རྒྱས་ནི་སྒྲིབ་པ་མ་ལུས་པ་སྤངས་པ་དང༌། ཡོན་ཏན་ཐམས་ཅད་རྫོགས་པ་ཡིན་པས། མི་མཐུན་ཕྱོགས་སྤང་པའི་ཕྱིར་དུ་རྣམ་ཀུན་རྩེ་སྦྱོར་གཉིས་དགོས་ཤིང༌། ཡོན་ཏན་མངོན་དུ་བྱེད་པའི་ཕྱིར་དུ་མཐར་གྱིས་པ་དང་སྐད་ཅིག་མ་རྣམ་པར་བཞག་གོ ། རྩ་བའི་དགོངས་པ་ནི་འདི་ཁོ་ནར་སྣང་ངོ༌། །
གསུམ་པ་གོ་རིམ་ངེས་པ་ནི། ཐོག་མར་འཇུག་ཡུལ་ཐོས་བསམ་གྱིས་གཏན་ལ་ཕབ་དགོས་པས་མཁྱེན་གསུམ་བསྟན་ལ། དེ་ཡང་འབྲས་བུ་ལ་དོན་གཉེར་གྱི་བློ་བསྐྱེད་པའི་ཕྱིར་དུ། དང་པོ་རྣམ་མཁྱེན་བསྟན་ནོ། ། དེ་ཡང་ལམ་ཤེས་པ་ཉིད་མེད་ན་མི་འབྱུང་བས། དེ་ནས་ལམ་ཤེས་བསྟན་ནོ། ། དེ་ཡང་གཞི་ཡོངས་སུ་ཤེས་པ་མེད་ན་མེད་པས། དེ་ནས་གཞི་ཤེས་བསྟན་ནོ། ། ཐོས་བསམ་གྱིས་གཏན་ལ་ཕབ་པ་དེ་ཡང༌། སྦྱོར་བ་ཉམས་སུ་ལེན་དགོས་པས།
དེ་ན་སྦྱོར་བ་བཞི་བསྟན་ནོ། ། སྦྱོར་བཞི་བསྒོམས་པ་མཐར་ཕྱིན་པ་ན་སངས་རྒྱས་ཐོབ་པས། དེ་ནས་ཆོས་ཀྱི་སྐུ་བསྟན་ནོ། ། གཉིས་པ་ཅུང་ཟད་ཕྱེ་སྟེ་བཤད་པ་ལ། ཡུལ་དང༌། སྦྱོར་བ་དང༌། འབྲས་བུའོ། ། དང་པོ་ལ་གསུམ་ལས། རྣམ་མཁྱེན་ལ། ཆོས་བཅུའི་རང་བཞིན།
གོ་རིམ་ངེས་པ། ཇི་ལྟར་བསྟན་པའི་ཚུལ། ལུས་དང་སྦྱར་བའོ། ། དང་པོ་ལ། བསམ་པ་དང༌། སྦྱོར་བ་གཉིས་སོ། ། དང་པོ་ནི། བྱང་ཆུབ་མཆོག་ཏུ་སེམས་བསྐྱེད་པའོ། ། གཉིས་པ་ལ། སྒྲུབ་པའི་རྒྱུ།
འབྲས་བུ་སྒྲུབ་པ། སྒྲུབ་པའི་ཡན་ལག་གི་ཆོས་སོ། ། དང་པོ་ནི། རྫོགས་པའི་བྱང་ཆུབ་ཐོབ་པའི་ཐབས་སྟོན་པ་གདམས་ངག་གོ ། གཉིས་པ་ནི། ངེས་འབྱེད་ཡན་ལག་རྣམ་པ་བཞིའོ། ། གསུམ་པ་ལ། སྒྲུབ་པའི་རྟེན། དམིགས་པ། ཆེད་དུ་བྱ་བ།
སྒྲུབ་པའི་ངོ་བོ་དང་བཞིར་ངེས་ཏེ། འདི་དག་ལས་གང་ཡང་རུང་བ་མ་ཚང་ན། སྒྲུབ་པའི་བྱ་བ་མི་རྫོགས་པའི་ཕྱིར་རོ། ། དང་པོ་ལ་མཚན་ཉིད་ནི། རང་གི་རྟེན་ཆོས་སྒྲུབ་པའི་རྟེན་གཞིར་གྱུར་བའི་ཆོས་སོ། ། ངོ་བོ་ནི། ཆོས་ཀྱི་དབྱིངས་ཀྱི་རང་བཞིན་ཞེས་པའོ། ། གཉིས་པ་ནི་སྒྲོ་འདོགས་གཅད་པར་བྱ་བའི་དམིགས་པ་དག་གོ ། གསུམ་པ་ནི། གང་གི་དབང་དུ་བྱས་ནས་སྒྲུབ་པ་བྱེད་པའི་ཆེད་དུ་བྱ་བ་གསུམ་མོ། །
བཞི་པ་ཕ་རོལ་ཏུ་ཕྱིན་པ་དྲུག་ལ་འཁོར་གསུམ་མི་དམིགས་པའི་གོ་བགོས་པ། གོ་ཆ་དང༌། གོ་བགོས་པ་ལྟར་ཐེག་ཆེན་ལ་སྦྱོར་བའི་བརྩོན་འགྲུས་ཀྱིས་ཞུགས་པ། འཇུག་པའི་བྱ་བ་དང༌། ཞུགས་པའི་འོག་དུ་མི་མཐུན་ཕྱོགས་ལས་ངེས་པར་འབྱུང་བའི་ཆེད་དུ་ཚོགས་གཉིས་བསོག་པ། ཚོགས་དང༌། ཚོགས་གཉིས་ཀྱི་དཔུང་བསགས་པས་མི་མཐུན་ཕྱོགས་ལས་རྒྱལ་བ། ངེས་པར་འབྱུང་བའི་སྒྲུབ་པ་རྣམས་སོ། ། གཉིས་པ་གོ་རིམ་ནི། རྣམ་མཁྱེན་གྱི་ཆོས་ཐམས་ཅད་ཀྱི་རྩ་བ་ཡིན་པས།
དང་པོར་སེམས་བསྐྱེད་བསྟན་ནོ། ། སེམས་བསྐྱེད་པས་ནི་གདམས་ངག་ཚོལ་བར་བྱེད་ཅིང༌། དེ་ལས་གདམས་ངག་གི་འབྲས་བུ་ངེས་འབྱེད་ཡན་ལག་འབྱུང་བས་གཉིས་པོ་རིམ་པ་བཞིན་བསྟན་ནོ། ། དེའི་འབྲས་བུ་ཐོབ་པ་ལ་སྒྲུབ་པ་ལ་འཇུག་དགོས་པས། སྒྲུབ་པའི་ཆོས་བཞི་བསྟན་ནོ། ། དེ་ཡང་རིགས་ལ་རྟེན་ནས་དམིགས་པ་ལ་སྒྲོ་འདོགས་གཅད་དེ། ཆེན་པོ་གསུམ་གྱི་ཆེད་དུ་སྒྲུབ་པ་ལ་འཇུག་པའི་དབང་དུ་བྱས་ནས་རྟེན་ལ་སོགས་པ་བཞི་རིམ་བཞིན་བསྟན་ནོ། ། གསུམ་པ་ནི། ཡུལ་ཆོས་བཅུ་པོ་འདིས། ཡུལ་ཅན་རྣམ་མཁྱེན་འཕེན་པའི་ཚུལ་གྱིས་བསྟན་ཏེ།
སེམས་བསྐྱེད་ལ་སོགས་པའི་རྣམ་མཁྱེན་རྒྱུ་འབྲས་དང་བཅས་པ་མཁྱེན་པ་ནི། རྣམ་པ་ཐམས་ཅད་མཁྱེན་པ་ཉིད་ཅེས་པའི་ཚུལ་དུའོ། ། བཞི་པ་ནི། ཐུབ་པའི་རྣམ་ཀུན་མཁྱེན་པ་ཉིད་དང་བཅས་གསུངས་སོ། ། ལམ་ཤེས་ལ། ཆོས་སོ་སོའི་ངོ་བོ། གོ་རིམ་ངེས་པ། ཇི་ལྟར་བསྟན་པའི་ཚུལ། ལུས་དང་སྦྱར་བའོ། ། དང་པོ་ལ།
ལམ་ཤེས་བསྐྱེད་པའི་ཆོས། རང་བཞིན། བྱེད་ལས། ཤེས་བྱ་ལམ་གྱི་ངོ་བོ། དེ་ལ་དང་པོ་གསུམ་ནི། མོག་མོག་པོར་བྱེད་ལ་སོགས་དང་ཞེས་པའོ། ། བཞི་པ་ལ། གཞན་རྗེས་སུ་འཛིན་པའི་ལམ་དང༌། རང་དོན་དུ་མངོན་དུ་བྱ་བའི་ལམ་གཉིས་ལས། དང་པོ་ལ།
ཉན་ཐོས་ཀྱི་རིགས་ཅན་ལ་བསྟན་པར་བྱ་བ་སློབ་མའི་ལམ་དང༌། རང་རྒྱལ་གྱི་རིགས་ཅན་ལ་བསྟན་པར་བྱ་བ་བསེ་རུའི་ལམ་གང་ཡིན་པའོ། ། གཉིས་པ་ལ་ཡང་སྒྲིབ་པ་ཕྱོགས་གཅིག་སྤོང་བ་དང༌། མཐའ་དག་སྤོང་བའི་གཉེན་པོ་གཉིས་ལས། དང་པོ་ནི། འདི་དང་གཞན་པའི་ཡོན་ཏན་གྱི་ཕན་ཡོན་ཆེན་པོ་དང་ལྡན་པར་བསྟན་པའི་མཐོང་བའི་ལམ་མོ། ། གཉིས་པ་ལ་བྱེད་པ་དང༌། བྱེད་པ་ཅན་གྱི་སྒོམ་ལམ་གཉིས་ལས། དང་པོ་ནི། སྒོམ་ལམ་བསྒོམ་པའི་གནས་སྐབས་སུ་བཤད་པའི་བྱེད་པ་སྟེ།
ཀུན་ནས་ཞི་བ་ལ་སོགས་པའོ། ། གཉིས་པ་ལ། རྗེས་ཐོབ་དག་པ་འཇིག་རྟེན་པའི་རང་བཞིན་དང༌། མཉམ་བཞག་རྣམ་པར་མི་རྟོག་པའི་རང་བཞིན་ནོ། ། དང་པོ་ནི་བསོད་ནམས་ཀྱི་ཚོགས་ཡོངས་སུ་རྫོགས་པའི་རྒྱུ་སྟེ། མོས་བསྔོ་ཡིད་རང་གསུམ་མོ། ། དང་པོ་ལ་དངོས་ནི། བསོད་ནམས་མ་སྐྱེས་པ་སྐྱེས་པར་བྱེད་པ་སྟེ། མོས་པ་བཅས་པའོ། ། དེའི་ཕན་ཡོན་ནི།
དེ་བསྒོམ་པའི་བྱང་སེམས་སྤྲོ་བ་བསྐྱེད་པའི་ཕྱིར་དུ་ཡོན་ཏན་བརྗོད་པ་ཆུང་ངུ་འབྲེང་ཆེན་པོའི་དབྱེ་བས་བསྟོད་པ་དང༌། བཀུར་བ་དང་བསྔགས་པ་གསུམ་མོ། ། གཉིས་པ་ནི། བསོད་ནམས་ཀྱི་ཚོགས་བསགས་པ་བྱང་ཆུབ་ཀྱི་རྒྱུར་བསྒྱུར་བར་བྱེད་པ་ནི། བསྔོ་བ་ཡིད་ལ་བྱེད་པ་བླ་ན་མེད་པའི་སྒོམ་ལམ་མོ། ། གསུམ་པ་ནི། རྗེས་སུ་ཡི་རང་བ་བླ་ན་མེད་པའི་སྒོམ་ལམ་སྟེ། བསོད་ནམས་ཀྱི་ཚོགས་ཡོངས་སུ་སྤེལ་བའི་ཡན་ལག་གོ ། གཉིས་པ་ལ། ཡོན་ཏན་མངོན་པར་སྒྲུབ་པ་དང༌།
མི་མཐུན་ཕྱོགས་རྣམ་པར་དག་པའོ། ། དང་པོ་ནི། སྒྲུབ་པ་སྒོམ་ལམ་སྟེ། མི་མཐུན་ཕྱོག་སྤོང་བྱེད་དངོས་གཉེན་བར་ཆད་མེད་ལམ་མོ། ། གཉིས་པ་ནི། ཤིན་ཏུ་དག་པ་ཞེས་པའི་སྒོམ་ལམ་སྟེ། སྤངས་པའི་རྣམ་གྲོལ་མངོན་དུ་བྱེད་པའི་རྣམ་གྲོལ་ལམ་མོ། ། གཉིས་པ་ནི། འགལ་རྐྱེན་དང་བྲལ་པའི་རྟེན་གྱི་སེམས་བསྐྱེད་པ་དང་རིགས་ལ་སོགས་པའི་རྒྱུ་རྐྱེན་ལ་རྟེན་ནས་བསྐྱེད་པར་བྱ་བ་ཡིན་པའི་ཕྱིར། ཐོག་མར་རྒྱུ་ཚོགས་བསྟན་ནས་དེའི་རྗེས་སུ་ལམ་ཤེས་པ་བཤད་དོ། །
དེ་ནི་ཤེས་བྱ་ལམ་གསུམ་རྟོགས་པའི་ངོ་བོ་ཡིན་པས་དམིགས་ཡུལ་ཐེག་པ་གསུམ་བསྟན་ནོ། ། དེ་དག་ཀྱང་ཐེག་པ་གསུམ་བསྟན་པའི་རིམ་པ་དང་མཐུན་པར་རིམ་པ་ལྟར་བསྟན་ནོ། ། དམིགས་ཡུལ་བྱང་སེམས་ཀྱི་ལམ་ནི་སྐྱེད་རིམ་ལྟར་མཐོང་སྒོམ་རིམ་པ་ལྟར་བཤད་དོ། ། སྒོམ་ལམ་ཡང་དགོས་པའི་སྒོ་ནས་བྱེད་པ་དང༌། བྱེད་པ་ཅན་རིམ་པ་བཞིན་ནོ། ། དེ་ཡང་དམན་པ་དང་མཆོག་གི་རིམ་པས་དང་པོར་ཟག་བཅས་དེ་ནས་ཟག་མེད་སྒོམ་ལམ་བཤད་དོ། ། གསུམ་པ་བསྟན་ཚུལ་ནི། ངོ་བོའི་སྒོ་ནས་བསྟན་ནོ། ། བཞི་པ་ནི། བྱང་ཆུབ་སེམས་དཔའ་མཁས་རྣམས་ཀྱི། །
ལམ་ཤེས་ཉིད་ནི་དེ་འདྲར་བཤད། ། ཅེས་སོ། ། གཞི་ཤེས་ལ་ཡང་སྔར་བཞིན་བཞི་ལས། དང་པོ་ལ་འཇུག་པའི་ཡུལ། འཇུག་པའི་སྦྱོར་བ། ཞུགས་པའི་འབྲས་བུ་མཐོང་ལམ་མོ། ། དང་པོ་ལ་གཞི་ཤེས་ཀྱི་ངོ་བོ། ཉི་རིང་གི་འཐད་པ། མི་མཐུན་པ་དང་གཉེན་པོའི་ཁྱད་པར་རོ། ། དང་པོ་ལ།
བྱང་སེམས་ཀྱི་གཞི་ཤེས་ནི་སྲིད་པ་འཁོར་བ་ལ་མི་གནས་ཏེ། ཤེས་རབ་ཀྱིས་དུས་གསུམ་མཉམ་པ་ཉིད་དུ་ཤེས་པས་སོ། ། ཞི་བ་མྱང་འདས་ཀྱི་མཐའ་ལ་མི་གནས་ཏེ། སྙིང་རྗེས་གཞན་དོན་བྱེད་པས་སོ། ། བཟློག་པས་ཉན་རང་གི་གཞི་ཤེས་སྲིད་ཞི་གང་རུང་གི་མཐའ་ལ་གནས་པར་བསྟན་ནོ། ། གཉིས་པ་ནི། ཉན་རང་གི་གཞི་ཤེས་ནི་འབྲས་ཡུམ་ལས་རིང་བ་ཡིན་ཏེ། བདེན་གཉིས་རྟོགས་པའི་ཐབས་ལ་མཁས་པ་མ་ཡིན་པས་སོ། ། བྱང་སེམས་ཀྱི་ནི་མི་རིང་བ་ཡིན་ཏེ། བདེན་གཉིས་རྟོགས་པའི་ཐབས་ལ་མཁས་པ་ཉིད་ཀྱིས་སོ། །
གསུམ་པ་ནི། ཉན་ཐོས་ཀྱི་ནི་ཐབས་ཤེས་དང་བྲལ་བས་དོར་བྱ་ཡིན་པའི་ཕྱིར་མི་མཐུན་ཕྱོགས་ཡིན་ལ། བྱང་སེམས་ཀྱི་ནི་ཐབས་ཤེས་ཀྱིས་ཟིན་པས་བླང་བྱ་ཡིན་པའི་ཕྱིར་གཉེན་པོའི་ཕྱོགས་དག་ཡིན་ནོ། ། གཉིས་པ་འཇུག་པ་སྦྱོར་བ་ལ། དངོས་དང༌། རྣམ་པའོ། ། དང་པོ་ནི། ཡུལ་བཅུ་ལ་སྤྱོད་པ་བཀག་པའི་སྦྱོར་བའོ། ། གཉིས་པ་ནི། ཡུལ་དང་ཡུལ་ཅན་རྟོགས་པ་ལ་རློམ་པ་བཀག་ནས་མཉམ་པ་ཉིད་དུ་སྒོམ་པའོ། །
གསུམ་པ་ནི། སྒྲོ་འདོགས་སོ་གཉིས་དང་བྲལ་བའི་རྣམ་པ་ཅན་གྱི་བྱང་སེམས་ཀྱི་མཐོང་བའི་ལམ་མོ། ། ཉན་ཐོས་ཀྱི་མཐོང་ལམ་ལ་འདོད་པ་ནི་ཡན་ལག་རྒྱས་བཤད་དང་མི་འགྲིག་གོ ། བྱང་སེམས་ཀྱི་མཐོང་ལམ་ལ་ཉན་ཐོས་ཀྱི་མཐོང་ལམ་གྱི་མིང་གིས་བརྟགས་པར་བཞེད་པས་ཀྱང་གཞུང་གི་གཅོད་མཚམས་མ་ཤེས་པ་ཡིན་ཏེ། ཉན་ཐོས་ལ་སོགས་ཞེས་པ་དང༌། མཐོང་བའི་ལམ་ཞེས་པ་སོ་སོར་བཅད་ནས་བཤད་དགོས་པའི་ཕྱིར། འབྲོམ་འགྱུར་ལས་མཐོང་ལམ་ཉན་ཐོས་ལ་སོགས་པ། ཞེས་པ་ལྟར་ན་འཁྲུལ་པ་མེད་དོ། ། དེས་ན་ཉན་ཐོས་ལ་སོགས་ཞེས་པ་ནི། རྣམ་མཁྱེན་ལ་ཐུབ་པ་དང༌།
ལམ་ཤེས་ལ་བྱང་སེམས་ཞེས་འབྱུང་བ་ལྟར་རྟེན་གྱི་གང་ཟག་སྟོན་ལ། སོགས་པས་རང་རྒྱལ་སོགས་སྡུད་དོ། ། གཉིས་པ་གོ་རིམ་ནི། ཐོག་མར་འཇུག་ཡུལ་ཤེས་པར་བྱ་དགོས་པས་དང་པོར་བསྟན་ནོ། ། དེ་ལ་སྲིད་ཞི་ལ་གནས་མི་གནས་ཀྱི་ངོ་བོ་རྟོགས་ནས་མི་གནས་པ་ལ་འཇུག་དགོས་པས་གཉེན་པོ་དང་མི་མཐུན་ཕྱོགས་དངོས་ཤུགས་ལ་བསྟན་ནོ། ། དེ་ཡང་ཉེ་རིང་གི་འཐད་པས་རྟོགས་པར་བྱ་བས་ན་འཐད་པའི་སྒོ་ནས་ཉེ་རིང་དུ་བསྟན། དེ་ཉིད་ངེས་པར་བྱ་བའི་ཕྱིར་མི་མཐུན་པ་དང་གཉེན་པོའི་རབ་དབྱེ་བསྟན་ནོ། ། འཇུག་ཡུལ་ཤེས་ནས་ཉམས་སུ་ལེན་པའི་སྦྱོར་བ་ལ་འཇུག་ཅིང་ཞུགས་པ་ལས་འབྲས་བུ་ཐོབ་པས་སྦྱོར་བ་དང་འབྲས་བུ་མཐོང་ལམ་རིམ་པ་བཞིན་བསྟན་ནོ། ། ཇི་ལྟར་བསྟན་ཚུལ་ནི། ངོ་བོའི་སྒོ་ནས་སོ། །
བཞི་པ་ནི། ཆོས་དགུ་པོ་དེ་འདྲ་ཉན་ཐོས་ལ་སོགས་པའི་ཀུན་ཤེས་ཉིད་དུ་འདོད། ཅེས་བཤད་དོ། ། གཉིས་པ་སྦྱོར་བ་ལ་བཞི་ལས། དང་པོ་རྣམ་རྫོགས་སྦྱོར་བ་ལ་ཆོས་སོ་སོའི་ངོ་བོ་ནི་གསུམ་སྟེ། སྦྱོར་བ་སྒོམ་པ་ལ་འཇུག་ཚུལ། ཞུགས་པའི་རྟེན་གྱི་གང་ཟག སྒོམ་བྱ་སྦྱོར་བའི་ངོ་བོའོ། ། དང་པོ་ལ་སྒོམ་བྱ་དང༌། སྒོམ་པའི་རྣལ་འབྱོར་དང༌།
སྔོན་འགྲོའི་ཆོས་དང༌། ཉེ་རྒྱུ་རྣམས་ཏེ། དང་པོ་ནི། རྣམ་པ་ཞེས་པའོ། ། གཉིས་པ་ནི། སྦྱོར་བར་བཅས་རྣམས་ཞེས་པའོ། ། གསུམ་པ་ལ་བླང་བྱ་དང་དོར་བྱ་དང་ཤེས་བྱ་རྣམས་ལ་རིམ་པ་བཞིན། ཡོན་ཏན་སྐྱོན་ནི་མཚན་ཉིད་བཅས་ཞེས་སོ། ། བཞི་པ་ནི། ཐར་དང་ཞེས་སོ། །
གཉིས་པ་ལ། སྦྱོར་བ་སྐྱེས་པའི་གནས་སྐབས། རྟེན་གྱི་གང་ཟག་དངོས་སོ། ། གཉིས་པོ་ནི། ངེས་འབྱེད་ཆ་མཐུན་དང༌། སློབ་པ་ཕྱིར་མི་ལྡོག་པའི་ཚོགས་ཞེས་སོ། ། གསུམ་པ་ལ། ཆོས་སྐུའི་རྒྱུ་སྲིད་ཞི་མཉམ་ཉིད་དང༌། གཟུགས་སྐུའི་རྒྱུ་ཞིང་དག་པ། ཕྲིན་ལས་ཀྱི་རྒྱུ་ཐབས་ལ་མཁས་པ་གསུམ་པོ་གོ་རིམ་བཞིན་དུ།
སྲི་དང་ཞི་བ་མཉམ་ཉིད་དང༌། ། ཞིང་དག་བླ་ན་མེད་པ་ནི། ། ཞེས་དང༌། འདི་ནི་ཐབས་མཁས་བཅས་པ་ཡིན་ཞེས་པ་རྣམས་སོ། ། གོ་རིམ་ནི། སྦྱོར་བ་སྒོམ་པ་ལ་འཇུག་པས་ན། ཐོག་མར་སྦྱོར་བ་ལ་འཇུག་ཚུལ་ངེས་པར་བྱས་ནས། དེ་ནས་སྒོམ་པ་དངོས་ལ་འཇུག་པས་དང་པོར་འཇུག་ཚུལ་དང༌། དེ་ནས་འཇུག་པ་དངོས་བསྟན་ནོ། ། དང་པོ་ལ་ཡང་སྒོམ་བྱ་མ་བསྟན་པར་སྒོམ་ཚུལ་བསྟན་མི་ནུས་ལ།
དེ་ཡང་འཇུག་པ་པོ་མེད་པར་མི་ནུས་ཤིང༌། དེ་ཐམས་ཅད་ལ་ཡང་སྦྱོར་བའི་སྔོན་འགྲོའི་ཆོས་རྣམས་སྔོན་ལ་བཏང་དགོས་པས། རྣམ་པ་དང༌། རྟེན་གྱི་གང་ཟག་དང༌། སྦྱོར་བའི་ངོ་བོ་དང༌། སྔོན་འགྲོའི་ཆོས་རྣམས་རིམ་བཞིན་བསྟན་ནོ། ། གཉིས་པ་ལ་ཡང་སྦྱོར་ལམ་སྐྱེས་ནས་ཕྱིར་མི་ལྡོག་པའི་དགེ་འདུན་དུ་འགྱུར་ཞིང༌། ཕྱིར་མི་ལྡོག་པ་ཐོབ་པ་ནི། སྐུ་གསུམ་ཕྲིན་ལས་དང་བཅས་པ་ཐོབ་པའི་དོན་དུ་དེ་དག་གི་རྒྱུ་སྦྱོར་བ་སྒོམ་པ་ལ་འབད་པས་ན། ངེས་འབྱེད་ཆ་མཐུན།
དེ་ནས་ཕྱིར་མི་ལྡོག་པའི་དགེ་འདུན། དེ་ནས་སྦྱོར་བ་བསྟན་ནོ། ། གསུམ་པ་ནི། ངོ་བོའི་སྒོ་ནས་སོ། ། བཞི་པ་ནི། ཆོས་བཅུ་གཅིག་པོ་ལ་བརྟེན་ནས་རྣམ་པ་བརྒྱ་བདུན་ཅུ་རྩ་གསུམ་པོ་ཀུན་རྟོགས་པས་ན་རྣམ་ཀུན་མངོན་པར་རྟོགས་པའོ། ། རྩེ་མོའི་སྦྱོར་བ་ལ་བཞི་ལས། དང་པོ་ཆོས་སོ་སོའི་ངོ་བོ་ལ། སྦྱོར་ལམ་རྩེ་སྦྱོར་ནི། རྩེ་མོ་དེའི་རྟགས་ཀྱིས་མཚོན་པའི་དྲོད་དང༌།
བསོད་ནམས་གོང་ནས་གོང་དུ་རྣམ་པར་འཕེལ་བས་མཚོན་པའི་རྩེ་མོ་དང༌། རང་དོན་མཁྱེན་གསུམ་གྱི་ཆོས་རྟོགས་པ་དང༌། གཞན་དོན་སེམས་ཅན་གྱི་དོན་མི་གཏོང་བའི་བརྟན་པ་གཉིས་ཀྱིས་མཚོན་པའི་བཟོད་པ་དང༌། བསོད་ནམས་མང་པོ་དང་ལྡན་པའི་སེམས་ཀུན་དུ་གནས་པས་མཚོན་པའི་ཆོས་མཆོག་རྣམས་སོ། ། མཐོང་ལམ་དང་སྒོམ་ལམ་སོ་སོ་ལ་སྤང་བར་བྱ་བ་མཐོང་སྤང་རྣམ་རྟོག་བཞི་དང༌། སྒོམ་སྤང་རྣམ་རྟོག་བཞིའི་གཉེན་པོ་མཐོང་ལམ་སྦྱོར་འཇུག་གཉིས་དང༌། སྒོམ་ལམ་སྦྱོར་འཇུག་གཉིས་སྟེ་རྣམ་པ་བཞི་དང་བཅས་པ་དང༌། འདིར་གཞན་གྱི་བཤད་པ་ལ་ནི་གཉེན་པོ་བརྒྱད་དུ་འགྱུར་བས་མ་ཡིན་ནོ། ། བར་ཆད་མེད་པའི་རྩེ་མོ་ལ། དངོས་དང༌།
བསལ་བྱ་གཉིས། དང་པོ་ནི་སངས་རྒྱས་ཐོབ་པ་ལ་གཞན་གྱིས་བར་ཆད་མེད་པ་རྒྱུན་མཐའི་ཏིང་ངེ་འཛིན་ནོ། ། གཉིས་པ་ནི། བར་ཆད་མེད་རྩེ་འབྲས་བུ་དང་བཅས་པའི་དམིགས་རྣམ་ལ་བདེན་གཉིས་འགལ་བར་རྩོད་པའི་ལོག་པར་སྒྲུབ་པ་དང་བཅས་པའོ། ། གོ་རིམ་ནི། སྔ་མ་སྔ་མ་ལས་ཕྱི་མ་ཕྱི་མ་འབྱུང་བས་སྐྱེ་བའི་རིམ་པའོ། ། བསྟན་ཚུལ་ནི། ངོ་བོའི་སྒོ་ནས་སོ། ། བཞི་པ་ནི། རྩེ་མོའི་མངོན་རྟོགས་ཞེས་པའོ། །
མཐར་གྱིས་པ་ལ། སོ་སོའི་ངོ་བོ་ནི། སྦྱོར་བ་ཕུན་ཚོགས་ཕྱིན་དྲུག བསམ་པ་ཕུན་ཚོགས་རྗེས་དྲན་དྲུག དེ་རྣམས་དག་བྱེད་དངོས་མེད་ངོ་བོ་ཉིད་དེ། རྣམ་གསུམ་རྣམ་བཅུ་ཞེས་པའོ། ། གོ་རིམ་ནི་བཤད་པའི་རིམ་པའོ། ། བསྟན་ཚུལ་ནི་ངོ་བོའི་སྒོ་ནས་སོ། ། བཞི་བ་ནི། མཐར་གྱིས་པ་ཞེས་པའོ། །
སྐད་ཅིག་མའི་སྦྱོར་བ་ལ། ངོ་བོ་ནི་རྒྱུན་མཐའི་ཡེ་ཤེས་སོ། ། དབྱེ་བ་ནི། ངོ་བོ་གཅིག་ལ་མཚན་ཉིད་མི་འདྲ་བ་ཉིད་ཀྱི་སྒོ་ནས། རྣམ་པར་སྨིན་པ་དང་རྣམ་པར་སྨིན་པ་མ་ཡིན་པ་དང༌། མཚན་ཉིད་མེད་པ་དང༌། གཉིས་སུ་མེད་པའི་སྐད་ཅིག་མ་རྣམ་པ་བཞིའོ། ། རྣམ་པར་སྨིན་པ་ནི། ས་བརྒྱད་པ་ཡན་ཆད་དུ་ཐོབ་པའི་ཟག་མེད་དེ། འབད་རྩོལ་ལ་མི་ལྟོས་པར་ཐོབ་པས་སོ། །
རྒྱུད་བླར། མངལ་སྦུབས་བྲལ་འདྲ་མི་རྟོག་པའི། ། ཡེ་ཤེས་རྣམ་པར་སྨིན་པ་བཞིན། ། ཞེས་པ་ལྟར། རྣམ་སྨིན་མ་ཡིན་པ་ནི་མ་དག་ས་བདུན་གྱི་ཟག་མེད་དེ། འབད་རྩོལ་གྱི་སྒྲུབ་པས་སོ། ། ཡོན་ཏན་དེ་གཉིས་ཀྱི་རིགས་མངོན་དུ་བྱེད་པའི་ལྡོག་པ་ལས་སྔ་མ་གཉིས་དང༌། ཀུན་རྫོབ་ཏུ་ཆོས་རྣམས་རང་བཞིན་མེད་པ་དང༌། དོན་དམ་པར་གཟུང་འཛིན་གཉིས་སུ་མེད་པའི་ལྡོག་པ་ལས་ཕྱི་མ་གཉིས་བཞག་གོ ། ལུས་དང་སྦྱར་བ་ནི།
སྐད་ཅིག་མ་གཅིག་གིས་མངོན་རྫོགས་བྱང་ཆུབ་པ་ཞེས་སོ། ། གཞན་རྣམས་སྔར་ལྟར་རོ། ། སྦྱོར་བ་བཞི་ལ་སྒོམ་ཚུལ་གྱི་ཁྱད་པར་ཅི་ཡོད་ཞེ་ན། ཆོས་བཤེས་ཀྱིས་དབང་དུ་བྱེད་པ་རྒྱུ་འབྲས་ཀྱི་སྐབས་སུ་རྣམ་པ་རེ་རེའང་ཡུན་རིང་དུ་སྒོམ་པ་ཡིན་ལ། མཐར་གྱིས་པའི་སྐབས་སུ་ནི་སྔར་ཐོབ་ཟིན་གྱི་མངོན་རྟོགས་རྣམས་ཇི་ལྟར་རྒྱུད་ལ་སྐྱེས་པའི་རིམ་པས། པདྨ་འདབ་མ་བརྒྱ་པ་འབིགས་པའི་དཔེས་མྱུར་དུ་གཅོད་པར་བྱེད་དོ། ། སྐད་ཅིག་མའི་གནས་སྐབས་ལ་ནི། ཟག་མེད་ཀྱི་ཆོས་གཅིག་མངོན་སུམ་དུ་བྱས་པ་ན་དེ་དང་རིགས་མཐུན་པ་ཀུན་སྐད་ཅིག་མ་གཅིག་ལ་མངོན་དུ་བྱེད་པའོ། ། འདི་ཇི་ལྟར་ལྟ་ཞེ་ན། ཤིན་ཏུ་གོམས་པ་མཐར་ཐུག་པས་སྦྱིན་སོགས་རེ་རེ་ཡང་ཐོབ་ཟིན་གྱི་རྟོགས་རིགས་ཐམས་ཅད་ཀྱི་ཡོན་ཏན་དང་ལྡན་པར་བསྐྱེད་ནུས་པ་ན།
ཆོས་གཅིག་གི་ནང་དུ་ཡང་ཟག་མེད་ཀྱི་ཆོས་གཞན་ཐམས་ཅད་ཡོན་ཏན་གྱི་སྒོ་ནས་འདུ་བའི་ཕྱིར་རོ། ། འཕགས་པས་སྦྱོར་བ་སྔ་མ་གཉིས་ཉེས་པ་སེལ་བ་དང༌། ཕྱི་མ་གཉིས་ཡོན་ཏན་མངོན་དུ་བྱེད་ཚུལ་ལས་གཞག་གོ ། ཆོས་ཀྱི་སྐུ་ནི་རྣམ་པ་བཞིར་ནི་ཡང་དག་བརྗོད་དོ། ། གང་ཞེ་ན། ཟག་པ་མེད་པའི་ཡེ་ཤེས་དང་ཆོས་ཉིད་དབྱེར་མེད་པའི་ངོ་བོ་ཉིད་དང༌། བྱང་ཆུབ་སེམས་དཔའ་འཕགས་པ་རྣམས་དང་ལྷན་ཅིག་ཏུ་ཐེག་ཆེན་གྱི་ཆོས་ལ་རྫོགས་པར་ལོངས་སྤྱོད་ན་ལོངས་སྤྱོད་རྫོགས་པ་དང༌། དེ་བཞིན་དུ་སྐུ་གཞན་འགྲོ་བ་དག་མ་དག་སྣ་ཚོགས་ཀྱི་དོན་མཛད་པ་སྤྲུལ་པའི་སྐུ་དང༌། མཛད་པ་ཕྲིན་ལས་དང་བཅས་པ་རྣམས་སོ། ། མཁན་པོ་རྣམ་སྣང་མཛད་སོགས་ནི་མཛད་པ་ཞར་ལས་བྱུང་བ་ཡིན་པ་སྐུ་བཞིར་བརྗོད་ཅེས་འདོད་དོ། །
འོན་ཀྱང་ཆོས་སྐུ་ནི་སྔ་མ་རྣམས་སུ་ལུས་དང་ཡན་ལག་རེ་རེ་སྦྱར་བའི་རིགས་པས་དབྱེ་གཞིར་གསལ་བས་དབྱེ་བའི་ཡ་གྱལ་དུ་མི་འཐད་དོ། ། གོ་རིམ་ནི། མཆོག་དང་དམན་པའི་གོ་རིམ་མོ། ། ལུས་དང་སྦྱར་བ་ནི། ཆོས་སྐུ་ཞེས་པའོ། ། གསུམ་པ་བསྡུས་དོན་གྱི་བཤད་པ་ནི། ཚིགས་བཅད་བཅོ་ལྔ་ཡོད་པ་དེ་ལ་ཚིག་ལེའུར་བྱས་པ་དང་པོ་གཉིས་ཀྱིས་ནི་ཆོས་ཅན། ལུས་མདོར་བསྟན་པ་ཡིན་ཏེ། ནང་ཚན་མ་སྨོས་པར་བརྗོད་བྱའི་གཙོ་བོར་དངོས་པོ་བརྒྱད་དུ་བསྡུས་ཏེ་བསྟན་པའི་ཕྱིར། ཚིག་ལེའུར་བྱས་པ་ལྷག་མ་བཅུ་གསུམ་གྱིས་ནི་ཆོས་ཅན།
ལུས་ཅུང་ཟད་རྒྱས་པར་བཤད་པ་ཡིན་ཏེ། ཚིགས་བཅད་སྔ་མ་གཉིས་ཀྱི་དོན། དོན་བདུན་བཅུའི་གྲངས་ཙམ་དུ་བསྡུས་ནས་བཤད་པའི་ཕྱིར། ཚུལ་དེ་ལྟར་ན་ཚིག་ལེའུར་བྱས་པ་བཅོ་ལྔ་ཆོས་ཅན། རྒྱན་གྱི་ལུས་ལེགས་པར་བཤད་པ་ཡིན་ཏེ། དངོས་པོ་བརྒྱད་དུ་བསྡུས་པ་དང་དེ་ནས་དོན་བདུན་བཅུར་ཕྱེ་ནས་རྒྱས་པར་བཤད་པ་ཡིན་པའི་ཕྱིར། བཞི་པ་ནི། བསྡུས་པའི་དོན་གྱི་ཚིག་ལེའུར་བྱས་པ་ལུས་རྣམ་བཞག་རྣམས་ནི་སེང་གེ་བཟང་པོས་ཡན་ལག་རྒྱས་བཤད་ཀྱི་གོང་འདིར་རྣམ་པར་མ་བཀྲོལ་ལོ། ། ཅི་སྟེ་ཞེ་ན། ཟློག་པའི་ཉེས་པར་འགྱུར་གྱིས་དོགས་ནས་སོ། །
རྒྱུ་མཚན་ནི། བསྟན་བཅོས་མཛད་པ་བྱམས་པ་ཉིད་ཀྱིས་སེམས་བསྐྱེད་པ་ནི་གཞན་དོན་ཕྱིར། ཞེས་བྱ་བ་ལ་སོགས་པ་འཆད་པར་འགྱུར་བའི་བསྟན་བཅོས་མཐའ་དག་གིས་རིམ་པ་ལྟར་འཆད་པས། རྒྱས་བཤད་དེ་དག་རྣམ་པར་བཤད་པས་བསྡུས་དོན་རྣམས་ཀྱང་འཆད་པར་འགྱུར་བར་བསམས་ཏེའོ། ། གཉིས་པ་ཡན་ལག་རྒྱས་བཤད་ལ་གསུམ་སྟེ། ཡུལ་མཁྱེན་པ་གསུམ། ཉམས་ལེན་སྦྱོར་བ་བཞི། འབྲས་བུ་ཆོས་ཀྱི་སྐུའོ། ། དང་པོ་ལ་གསུམ་ལས། རྣམ་མཁྱེན་ལ།
འབྲེལ་དགོད་པས་འཚམ་སྦྱར། མཚོན་བྱེད་ཀྱི་ཆོས་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ནི། བཤད་པར་བཞེད་དོ་གང་ན། རྣམ་པ་ཐམས་ཅད་མཁྱེན་པ་ཉིད་དེ་སྡུད་པའི་ལུས་རྣམ་གཞག་གི་ཚིག་ལེའུར་བྱས་པའོ། ། ཚུལ་ཇི་ལྟར་ན། རྣམ་པར་ཏེ་རྒྱས་བར་བཤད་པའི་སྒོ་ནས་སོ། ། དུས་ནམ་གྱི་ཚེ་ན། སྐབས་བརྒྱད་ཀྱི་དང་པོར་རོ། །
རྒྱུ་མཚན་ནི། རྣམ་པ་ཐམས་ཅད་མཁྱེན་པ་ཉིད་དེ་བྱང་ཆུབ་སེམས་དཔའ་བྱང་ཆུབ་རྗེས་སུ་ཐོབ་པར་འདོད་པར་ཐོབ་པར་བྱ་དགོས་པས་སོ། ། དེའི་རྒྱུ་མཚན་ཡང་དོན་དུ་གཉེར་བྱའི་འབྲས་བུ་ཡིན་པའི་ཕྱིར། གཉིས་པ་ལ། བསམ་པ་སེམས་བསྐྱེད་པ་དང༌། སྦྱོར་བ་སྒྲུབ་པ་ལ་འཇུག་ཚུལ་གཉིས་ལས། དང་པོ་ལ། སྤྱི་གཞུང་གཉིས་སོ། ། དང་པོ་ལ། རྟེན་དང༌།
རྟེན་པའི་ཆོས་གཉིས། དང་པོ་ལ། ལུས་ཀྱི་རྟེན་ནི། འདུ་ཤེས་མེད་པའི་སེམས་ཅན་མ་རྟོགས་པའི་འདོད་གཟུགས་ཀྱི་གང་ཟག་རྣམས་ཏེ། དམྱལ་བའི་སེམས་ཅན་ལ་ཡང་སྐྱེན་གཞན་རྣམས་ལ་ལྟ་ཅི་སྨོས། འདུ་ཤེས་མེད་པ་པ་ལ་མ་ཡིན་ཏེ། ཡིད་ཤེས་མེད་པའི་ཕྱིར། གཟུགས་མེད་པའི་སེམས་ཅན་ལ་མ་ཡིན་ཏེ། གཞན་དོན་བྱ་བའི་རྟེན་དུ་མི་རུང་བའི་ཕྱིར་ཏེ། གང་ཟག་ཕན་ཚུན་ཡུལ་མ་ཡིན་པའི་ཕྱིར།
དེ་ཉིད་ཀྱི་ཕྱིར་ཀུན་ལས་བཏུས་ལས། བྱང་ཆུབ་སེམས་དཔའ་འདོད་གཟུགས་ཀྱི་རྟེན་ཅན་ཁོ་ནར་བསྟན་ནོ། ། རྒྱལ་སྲས་མ་ལས་དབང་མ་ཐོབ་པའི་བྱང་ཆུབ་སེམས་དཔའ་དེར་སྐྱེ་སྲིད་པར་བཤད་པ་ལྟར་ན་དམིགས་བསལ་ཅུང་ཟད་ཕྱེའོ། ། བསམ་པའི་རྟེན་ནི། སྐྱབས་འགྲོ་ཁྱད་པར་ཅན་ཏེ། ཛེ་ཏ་རིས། སྐྱབས་གསུམ་སྔོན་དུ་འགྲོ་བ་ཅན་གྱི་སེམས་བསྐྱེད་པ་ཞེས་འབྱུང་བས་སོ། ། གཉིས་པ་རྟེན་ཆོས་ལ་གསུམ་སྟེ། བསྐྱེད་བྱེད་ཀྱི་རྒྱུ། ཐོབ་བྱའི་ངོ་བོ།
ཐོབ་འབྲས་ཡོན་ཏན་ནོ། ། དང་པོ་བསྐྱེད་བྱེད་ཀྱི་རྒྱུ་ལ། ཉེ་བར་ལེན་པའི་རྒྱུ་དང༌། ལྷན་ཅིག་བྱེད་པའི་རྐྱེན་གཉིས་སོ། ། དང་པོ་ནི། རྐྱེན་གྱིས་ཡོངས་སུ་སད་བའི་རིགས་ཀྱི་ནུས་པ་ཡིན་ལ། གཉིས་པ་ལ་དད་པ་དང༌། སྙིང་རྗེ་གཉིས་སོ། ། དང་པོ་ནི། རྒྱལ་བ་སྲས་དང་བཅས་པའི་ཡོན་ཏན་ལ་རབ་ཏུ་དང་བའི་དད་པ་སྟེ།
དེ་ལས་བྱང་ཆུབ་ཐོབ་འདོད་ཀྱི་བསམ་པ་ཁྱད་པར་ཅན་སྐྱེ་བའི་ཕྱིར། གཉིས་པ་ནི། གཙོ་བོར་གཞན་དོན་དོན་གཉེར་གྱི་བྱང་ཆུབ་སེམས་དཔའི་སེམས་བསྐྱེད་ཀྱི་རྒྱུ་ནི་སྙིང་རྗེ་སྟེ། སྡུག་བསྔལ་མི་བཟོད་པའི་སྙིང་རྗེ་ལས་གཞན་གྱི་སྡུག་བསྔལ་བསལ་འདོད་ཀྱི་བློ་སྐྱེ་ལ་དེ་ལས་གཞན་དོན་དུ་བླ་མེད་བྱང་ཆུབ་ཐོབ་འདོད་ཀྱི་བློ་སྐྱེ་བའི་ཕྱིར། གཉིས་པ་ཐོབ་བྱའི་ངོ་བོ་ལ། རང་བཞིན། དབྱེ་བ། བསྐྱེད་པའི་ཆོ་ག བསླབ་བྱ་ལ་སློབ་ཚུལ་ལོ། ། དང་པོ་ལ།
འཕགས་སེང་གཉིས་ཀྱིས་གཞན་དོན་དུ་བྱང་ཆུབ་ལ་དམིགས་པའི་གཙོ་བོ་སེམས་ཡིན་ཏེ། སེམས་བྱུང་རྣམས་ལ་སེམས་བསྐྱེད་པའི་སྒྲའི་དོན་མེད་པའི་ཕྱིར་རོ། ། སེམས་ལ་ཡང་ཡིད་ཤེས་ཁོ་ན་བཟུང་གི་གཞན་ལ་མ་ཡིན་ཏེ། གཞན་དོན་དང་བྱང་ཆུབ་ལ་དམིགས་མི་ནུས་པའི་ཕྱིར་སྙམ་དུ་སེམས་སོ། ། སྐུ་མཆེད་གཉིས་ཀས་སེམས་བྱུང་དུ་འདོད་དེ། ཐོགས་མེད་ཀྱིས་བྱང་སར། བྱང་ཆུབ་སེམས་དཔའི་སྨོན་ལམ་གྱི་མཆོག་ནི་སེམས་བསྐྱེད་པ་སྟེ་ཞེས་དང་རྒྱན་ལས། དོན་གཉིས་ལྡན་པའི་སེམས་བྱུང་བ། ཞེས་པའི་འགྲེལ་པར་དབྱིག་གཉེན་གྱིས། དོན་གཉིས་ལ་དམིགས་པའི་སེམས་པ་ནི་སེམས་བསྐྱེད་པའོ་ཞེས་སོ། །
དེས་ན་བསྐྱེད་པར་བྱ་བས་ན་སེམས་བསྐྱེད་ཅེས། བྱ་བ་ལས་ལ་བཤད་ན་འཕགས་སེང་དང༌། སེམས་བསྐྱེད་པར་བྱེད་པས་ན་སེམས་སྐྱེད་ཅེས། བྱེད་པ་ལ་བཤད་ན་ཐོགས་མེད་སྐུ་མཆེད་ཀྱི་བཞེད་པ་ལྟར་ཡིན་པས། གཉིས་ཀས་ཀྱང་སེམས་བསྐྱེད་ཀྱི་སྒྲ་དོན་མི་འདོར་རོ། ། དབྱེ་བ་ལ་སྨོན་འཇུག་གཉིས་ཏེ། སྤྱོད་འཇུག་ལས། བྱང་ཆུབ་སེམས་དེ་མདོར་བསྡུ་ན། ། རྣམ་པ་གཉིས་སུ་ཤེས་བྱ་སྟེ། ། བྱང་ཆུབ་སྨོན་པའི་སེམས་དང་ནི། །
བྱང་ཆུབ་འཇུག་པ་ཉིད་ཡིན་ནོ། ། ཞེས་སོ། ། འདི་གཉིས་ཀྱི་ཁྱད་པར་ལ། གཞན་དོན་དུ་འབྲས་བུ་བྱང་ཆུབ་ལ་དམིགས་པ་དང༌། བྱང་ཆུབ་ཀྱི་ཆེད་དུ་ཕྱིན་དྲུག་ལ་དམིགས་པའོ་ཞེས་སྨྲ་བ་ནི་མི་འཐད་དེ། འཇུག་སེམས་ལ། ཡང་དག་རྫོགས་པའི་བྱང་ཆུབ་འདོད། ། ཅེས་པའི་དོན་མ་ཞུགས་པའི་སྐྱོན་གནས་སོ། ། བྱང་ཆུབ་ཐོབ་པར་སྨོན་པའི་ཆ་ནས་སྨོན་སེམས་ཡིན་ལ། བསླབ་པ་དང་ལྷན་ཅིག་འཇུག་པའི་ཆ་ནས་འཇུག་པ་ཡིན་ནོ་ཞེས་ཟློག་པས་ཕྱེ་བར་འདོད་པའང་མི་འཐད་དེ།
སྨོན་པ་ནི་ཐོག་མ་ཁོ་ནར་བྱང་ཆུབ་ཐོབ་པར་སྨོན་པ་ཙམ་ཡིན་ལ། འཇུག་པ་ནི་བསླབ་པས་ཟིན་པ་ཁོ་ན་ཡིན་པས་འགལ་བས་སོ། ། དེས་ན་འདི་གཉིས་གྲོགས་བསླབ་པས་ཟིན་མ་ཟིན་གྱི་བྱེ་བྲག་ཁོ་ནས་ཕྱེའོ། ། འོ་ན་ལམ་དུ་ཞུགས་པ་ན་སྨོན་སེམས་མེད་པར་འགྱུར་ཏེ། བསླབ་པས་ཟིན་པ་ཁོ་ན་ཡིན་པའི་ཕྱིར་ཞེ་ན། ཚོགས་ལམ་དུ་རེ་ཤིག་བྱང་སེམས་ཀྱི་བསླབ་པ་ཉམས་ནས་སྨོན་སེམས་རྐྱང་པར་གནས་པར་སྲིད་ལ། ཕྱིས་བསླབ་པའི་གྲོགས་ཀྱིས་ཟིན་པ་ན་འཇུག་སེམས་སུ་གནས་འཕོ་བ་ཡིན་ནོ། ། སྦྱོར་ལམ་ཡན་ཆད་དུ་འགྲོ་བ་མི་སྲིད་དེ། བསླབ་པའི་གྲོགས་ཀྱིས་ཟིན་པ་ཁོ་ན་ཡིན་པའི་ཕྱིར་རོ། ། འོ་ན་དེ་ཡན་ཆད་དུ་ཐེག་ཆེན་གྱི་དགེ་བའི་ཆོས་རྣམས་བཏང་བར་འགྱུར་ཏེ།
སྨོན་སེམས་བཏང་ན་ཐེག་ཆེན་གྱི་ཆོས་བཏང་བར་བཤད་པའི་ཕྱིར་རོ་ཞེ་ན། འོ་ན་ས་དང་པོ་ནས་ཀྱང་ཐེག་ཆེན་གྱི་དགེ་བའི་ཆོས་རྣམས་བཏང་བར་འགྱུར་ཏེ། སྨོན་སེམས་མེད་པའི་ཕྱིར། དེས་ན་ལམ་དུ་ཞུགས་པ་ན་ལྡོག་པ་བཏང་བ་ཡིན་གྱི་རྫས་རྒྱུན་གོང་ནས་གོང་དུ་ཕུལ་དུ་བྱུང་བར་འགྲོ་བའི་ཕྱིར་ངེས་པ་མེད་དོ། ། སྨོན་སེམས་མེད་པ་ཙམ་གྱིས་ཉམས་པ་ཞེས་མི་བརྗེད་དེ། འགོག་སྙོམས་ལ་སྨོན་སེམས་མེད་ཀྱང་བསླབ་པ་ཉམས་པར་མི་བརྗོད་པ་བཞིན་ནོ། ། ལུང་གི་དོན་ནི། སངས་རྒྱས་མ་ཐོབ་པར་བྱང་ཆུབ་ཐོབ་འདོད་བཏང་ན་ཉམས་ཞེས་བྱ་བ་ཡིན་གྱི། འཇུག་པའི་ཟླས་དབྱེ་བའི་སྨོན་སེམས་ཀྱི་ལྡོག་པ་བཏང་བ་ལ་དགོངས་པ་མ་ཡིན་ནོ། ། སྨོན་འཇུག་གཉིས་ཀ་གཞན་དོན་དུ་བྱང་ཆུབ་འདོད་པའི་མཚན་ཉིད་ཅན་དུ་འདྲ་ཡང༌།
ཐོག་མར་སྨོན་པ་ཙམ་དང་བསླབ་པ་ལ་ཞུགས་པའི་བྱེ་བྲག་གིས་སོ་སོར་བསྟན་ཏེ། དགེ་བའི་ལྷས། སྨོན་པ་ནི་འགྲོ་བར་འདོད་པ་ཙམ་ཡིན་གྱི་འགྲོ་བ་ཉིད་ནི་མ་ཡིན་ནོ་ཞེས་པ་དང༌། ཆོས་ཀྱི་བཤེས་གཉེན་གྱིས་ཀྱང་སྨོན་པ་ནི་སྨོན་པ་ཙམ་སྟེ་སེམས་བསྐྱེད་པའི་ཆོ་ག་ཙམ་ཡང་བླང་བར་མ་བྱས་པའོ་ཞེས་པ་དང༌། བསྒོམ་རིམ་ལས་ཀྱང༌། དང་པོར་འགྲོ་བ་མཐའ་དག་ལ་ཕན་པའི་ཆེད་དུ་སངས་རྒྱས་སུ་གྱུར་ཅིག ཅེས་གང་ཐོག་མར་དོན་དུ་གཉེར་བ་ནི་སྨོན་པའི་སེམས་སོ། ། གང་ཕན་ཆད་སྡོམ་པ་བླངས་པ་ནས་བཟུང་སྟེ་ཚོགས་རྣམས་ལ་ཞུགས་པ་དེ་ནི་འཇུག་པའི་སེམས་སོ་ཞེས་འབྱུང་བས། དབུ་མ་པ་དང༌། ཐོགས་མེད་དང༌།
རྒྱ་མཚོ་སྤྲིན་གྱི་བཞེད་པ་ལ་ཡང༌། སྨོན་འཇུག་འགལ་ཞིང༌། འཇུག་པ་ཁོ་ན་ཆོ་གས་ལེན་པར་འདོད་དོ། ། ངོ་བོའི་སྒོ་ནས་ཀུན་རྫོབ་དང་དོན་དམ་སེམས་བསྐྱེད་གཉིས་སོ། ། དང་པོ་ནི། གཙོ་བོར་གཞན་གྱི་མཐུ་ལས་བྱུང་བའི་སེམས་བསྐྱེད་དེ། རྒྱན་ལས། གཞན་གྱིས་བསྟན་པའི་སེམས་བསྐྱེད་བཤད་ཅེས་སོ། ། དེ་ལ་དགེ་བའི་བཤེས་གཉེན་གྱི་སྟོབས་དང༌། རྒྱུ་རིགས་ཀྱི་སྟོབས་དང༌།
དགེ་བའི་རྩ་བ་རྒྱས་པའི་སྟོབས་དང༌། ཐེག་ཆེན་གྱི་སྡེ་སྣོད་ཐོས་པའི་སྟོབས་དང༌། ཐོས་པ་མང་དུ་གོམས་པས་བསྐྱེད་པ་དང་ལྔའོ། ། གཉིས་པ་ནི། བདག་རྐྱེན་དགེ་བའི་བཤེས་གཉེན་དང༌། རྒྱུ་ཚོགས་གཉིས་རྫོགས་པ་ལས་སྐྱེས་པའི་རྣམ་པར་མི་རྟོག་པའི་ཡེ་ཤེས་ཏེ། རྒྱན་ལས། རྫོགས་པའི་སངས་རྒྱས་རབ་མཉེས་བྱས། ། བསོད་ནམས་ཡེ་ཤེས་ཚོགས་རབས་བསགས། ། ཆོས་ལ་མི་རྟོག་ཡེ་ཤེས་ནི། །
སྐྱེས་ཕྱིར་དེ་ནི་དམ་པར་འདོད། ། ཅེས་སོ། ། ངེས་ཚིག་ནི། ཆོས་ཉིད་དོན་དམ་པ་མཐོང་བས་ཐོབ་པའི་སེམས་བསྐྱེད་ཡིན་པས་དེ་སྐད་ཅེས་བྱའོ། ། གསུམ་པ་སེམས་བསྐྱེད་པའི་ཆོ་ག་ལ། བྱམས་པ་ནས་སེམས་ཙམ་པའི་སློབ་དཔོན་རྣམས་ལ་བརྒྱུད་པ་དང༌། འཇམ་དབྱངས་ནས་དབུ་མ་པའི་སློབ་དཔོན་རྣམས་ལ་བརྒྱུད་ཚུལ་གཉིས་སོ། ། འགའ་ཞིག་དབུ་སེམས་ཀྱི་ཁྱད་པར་ལྟ་བས་འབྱེད་ཀྱི། ཆོ་གས་འབྱེད་པ་མ་ཡིན་པས་མི་འཐད་དོ་ཞེས་སྨྲ་བ་ནི་བབ་ཅོལ་འབའ་ཞིག་སྟེ། ལྟ་བའི་བྱེ་བྲག་གིས་ཆོ་ག་ཐ་དད་པ་གཉིས་ཡོད་ཅེས་སྨྲས་ཀྱི།
ཆོ་གའི་སྒོ་ནས་འབྱེད་ཞེས་མ་སྨྲས་ཤིང༌། ལྟ་བའི་བྱེ་བྲག་གིས་ཆོ་གའི་ཁྱད་པར་ཡོད་པ་ཅི་འགལ། ལྟ་བ་ཟབ་མི་ཟབ་ཀྱི་བྱེ་བྲག་གིས་སྡོམ་པ་ལེན་པའི་སྣོད་ལ་རྒྱ་ཆེ་ཆུང་གི་རྣམ་བཞག་མཛད་དེ། སོ་ཐར་གྱི་སྡོམ་པའི་སྣོད་ལས། ལག་བསྡུམ་དང་སྐྲ་སེར་སོགས་མི་རུང་ལ། བྱང་སེམས་ཀྱི་སྡོམ་པའི་སྣོད་དུ་རུང་བར་མཛད་པ་བཞིན་ནོ། ། གཞན་ཡང༌། ལྟ་བའི་བྱེ་བྲག་གིས་སྤྱོད་པ་ལ་ཡང་ཁྱད་པར་ཡོད་དེ། ཕ་རོལ་ཏུ་ཕྱིན་པ་དྲུག་ལ་ཤེར་ཕྱིན་གྱི་དོན་ལ་མི་མཐུན་པས། འཁོར་གསུམ་རྣམ་པར་དག་པའི་ཁྱད་པར་ལ་ཡང་མི་མཐུན་པ་བཞིན་ནོ། །
འདི་གཉིས་ལ་དང་པོ་ལེན་པའི་ཆོ་གའི་ཚུལ་དང༌། བསླབ་པར་བྱ་བའི་གྲངས་དང༌། སོ་ཐར་གྱི་སྡོམ་པ་རྟེན་དུ་དགོས་མི་དགོས་སོགས་ཀྱི་ཁྱད་པར་དུ་མ་ཡོད་དོ། ། དེས་ན་ལེགས་པར་མ་སྦྱངས་པ་དག་གིས་མཁས་པ་སྔ་མའི་ལེགས་བཤད་ལ་ཟུར་ཟ་བ་ལ་སྙིང་པོ་ཅི་ཡོད། ཆོ་ག་ལ་བླང་བྱའི་ཡུལ་དང༌། ལེན་པའི་གང་ཟག ཇི་ལྟར་ལེན་པའི་ཚུལ་ལོ། ། དང་པོ་ནི། བླ་མ་བྱང་སེམས་ཀྱི་བསླབ་པ་དང་ལྡན་པ་ལས་བླང་བར་བྱ་ཞིང༌། དེ་མེད་ན་སངས་རྒྱས་དང་བྱང་སེམས་མངོན་སུམ་དུ་ཞུགས་པར་མོས་པའི་དྲུང་དུ་ལེན་པར་བྱང་ས་དང༌།
ཀུན་ལས་བཏུས་སོགས་ལས་བཤད་ལ། གནས་བརྟན་བྱང་བཟངས་ཀྱིས། ལེན་པ་ལ་བླ་མ་མེད་ཀྱང་རུང་ལ། གསོ་བ་ལ་ནི་ངེས་པར་དགོས་པར་བཤད་ཀྱང༌། ཞི་བ་འཚོས་ལེན་པ་དང༌། གསོ་བ་གཉིས་ཀ་ལ་བླ་མ་དགོས་པའི་ངེས་པ་མེད་པར་བཤད་པ་ལེགས་སོ། ། གཉིས་པ་ནི། ལམ་སྒྲོན་དུ། སོ་སོ་ཐར་པ་རིགས་བདུན་གྱི། ། རྟག་ཏུ་སྡོམ་གཞན་ལྡན་པ་ལ། །
བྱང་ཆུབ་སེམས་དཔའི་སྡོམ་པ་ཡི། ། སྐལ་བ་ཡོད་ཀྱི་གཞན་དུ་མིན། ། ཞེས་གསུངས་པའི་དོན་དུ་བསམས་ནས། སོ་སོ་ཐར་པ་རིགས་བདུན་གང་རུང་དང་ལྡན་དགོས་པར་འདོད་པ་ནི་མི་འཐད་དེ། ཚེའི་འདུ་བྱེད་བཏང་བའི་འོག་རོལ་ཏུ་བྱང་སེམས་ཀྱི་སྡོམ་པ་ལྡོག་པར་ཐལ། སོ་སོ་ཐར་བའི་སྡོམ་པ་ལྡོག་པའི་ཕྱིར་ཏེ། དེ་ནི་ཇི་སྲིད་འཚོའི་བར་གྱི་སྡོམ་པ་ཡིན་པའི་ཕྱིར། འདོད་མི་ནུས་ཏེ། བྱང་སེམས་ཀྱི་བསླབ་པ་ནི་བྱང་ཆུབ་མ་ཐོབ་བར་གྱི་བསླབ་པ་ཡིན་པའི་ཕྱིར་རོ། ། བྱང་སེམས་ཀྱི་བསླབ་པ་དང་འཇུག་སེམས་གཏོང་ཐོབ་གཅིག་པས།
ལྷ་ལ་ཡང་འཇུག་སེམས་མེད་པར་འགྱུར་ལ། འདོད་ན། ལྷའི་བྱང་སེམས་འཕགས་པ་མེད་པར་འགྱུར་རོ། ། ལུང་གི་ཀྱང་གནོད་དེ། ལམ་ཤེས་ཀྱི་མདོར། ལྷའི་བུ་དུ་མས་བྱང་ཆུབ་ཏུ་སེམས་བསྐྱེད་པ་དང༌། ཀླུའི་རྒྱལ་པོ་རྒྱ་མཚོས་ཞུས་པ་ལས། ཀླུ་ཁྲི་ཉིས་སྟོང་གིས་བྱང་ཆུབ་ཏུ་སེམས་བསྐྱེད་པར་བཤད་པས་སོ། ། ལམ་སྒྲོན་གྱི་དོན་ནི། སོ་སོར་ཐར་པ་རིགས་བདུན་གང་རུང་གི་མི་མཐུན་ཕྱོགས་རང་བཞིན་གྱི་ཁ་ན་མ་ཐོ་བ་ལས་མ་ལོག་པར།
བྱང་སེམས་ཀྱི་སྡོམ་པ་ལེན་པའི་སྐལ་བ་ཅན་དུ་མི་རུང་ཞེས་པའོ། ། ཇི་སྐད་བཤད་པའི་ལུང་དང་རིགས་པས། སངས་རྒྱས་ཐོབ་པར་འདོད་པའི་འདོད་གཟུགས་ཀྱི་རྟེན་ཅན་གཉིས་ཀ་ཡང་ལེན་པའི་གང་ཟག་ཏུ་རུང་བར་ལྟའོ། ། གསུམ་པ་ལེན་ཚུལ་ལ། སྔོན་གྱི་སློབ་དཔོན་དག་ཇི་ལྟར་སྔོན་གྱི་བདེན་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་དང༌། ། བྱང་ཆུབ་སེམས་པའི་བསླབ་པ་ལ། ། དེ་དག་རིམ་བཞིན་གནས་པ་ལྟར། ། དེ་བཞིན་འགྲོ་ལ་ཕན་དོན་དུ། ། བྱང་ཆུབ་སེམས་ནི་བསྐྱེད་བགྱི་ཞིང༌། །
དེ་བཞིན་དུ་ནི་བསླབ་པ་ལ། ། རིམ་པ་བཞིན་དུ་བསླབ་པར་བགྱི། ། ཞེས་པའི་ཚིག་བཅད་གཉིས་ལས། ཚིག་རྐང་སྔ་མ་གཉིས་དང་ཕྱི་མའི་སྔ་མ་གཉིས་ཀྱིས་སྨོན་སེམས་དང༌། ལྷག་མ་རྣམས་ཀྱིས་འཇུག་སེམས་ཀྱི་ཆོ་ག་བསྟན་ཞེས་གཞུང་སོ་སོར་བཅད་ནས་སྨོན་འཇུག་སོ་སོར་སྦྱོར་བ་མི་རིགས་ཏེ། ཚིགས་བཅད་དང་པོའི་རྐང་པ་དང་པོ་གཉིས་དང༌། ཚིགས་བཅད་ཕྱི་མའི་རྐང་པ་དང་པོ་གཉིས་ཏེ་ཤླཽ་ཀ་གཅིག་གིས་སེམས་བསྐྱེད་ཀྱི་ཆོ་ག་དང༌། དང་པོའི་ལྷག་མ་གཉིས་དང་ཕྱི་མའི་ལྷག་མ་གཉིས་ཀྱིས་ནི། དེ་ཉིད་ནན་ཏན་གྱིས་བསྲུང་བར་སྟོན་པ་ཡིན་པས། འཇུག་སེམས་ཀྱི་ལེན་ཚུལ་ཁོ་ནར་སྣང་བའི་ཕྱིར་རོ། །
གཞན་དུ་ན་ཞི་བ་ལྷས་ནང་འགལ་སྨྲས་པར་འགྱུར་ཏེ། འདིས་སྨོན་སེམས་ཀྱི་ཆོ་ག་བསྟན་ཅིང༌། སྨོན་སེམས་ཆོ་གས་མི་ལེན་པར་བཤད་པའི་ཕྱིར་ཏེ། བྱང་ཆུབ་སྨོན་པའི་སེམས་ལ་ནི། ། འཁོར་ཚེ་འབྲས་བུ་ཆེ་འབྱུང་ཡང༌། ། ཇི་ལྟར་འཇུག་པའི་སེམས་བཞིན་དུ། ། བསོད་ནམས་རྒྱུན་ཆགས་འབྱུང་བ་མིན། ། གང་ནས་བཟུང་སྟེ་སེམས་ཅན་ཁམས། ། མཐའ་ཡས་རབ་ཏུ་བསྒྲལ་བའི་ཕྱིར། ། མི་ལྡོག་པ་ཡི་སེམས་ཀྱི་སུ། །
སེམས་དེ་ཡང་དག་བླངས་གྱུར་ན། ། དེང་ནས་བཟུང་ནས་གཉིད་ལོག་གམ། ། བག་མེད་གྱུར་ཀྱང་བསོད་ནམས་ཤུགས། ། རྒྱུ་མི་འཆད་པ་དུ་མ་ཞིག ། ནམ་མཁའ་མཉམ་པ་རབ་ཏུ་འབྱུང༌། ། ཞེས་གསུངས་པས། ཆོ་གས་བླངས་ན་བསོད་ནམས་རྒྱུན་ཆགས་སུ་འབྱུང་བར་བཤད་ཅིང་སྨོན་སེམས་ལ་རྒྱུན་ཆགས་སུ་མི་འབྱུང་བར་བཤད་ལ། འཇུག་སེམས་ལོགས་སུ་བཀར་ནས་ཆོ་གས་ལེན་པར་བཤད་པའི་ཕྱིར་རོ། ། དེས་ན་སྨོན་སེམས་ནི་སྡོམ་པས་མ་ཟིན་པའི་བར་མ་དགེ་བ་ཙམ་ཡིན་པར་དགོངས་ནས་བསོད་ནམས་རྒྱུན་ཆགས་སུ་མི་འབྱུང་བར་བཤད་པ་ཡིན་ནོ། ། སྟོན་པ་འདི་སྔོན་དམྱལ་བའི་ཤིང་རྟ་འདྲེན་པའི་གྱད་དུ་འཁྲུངས་པའི་ཚེ་སེམས་བསྐྱེད་པར་བཤད་པས་ཀྱང་སྨོན་སེམས་ལ་ཆོ་ག་མི་དགོས་པར་མངོན་ཅིང༌།
བྱང་ཆུབ་ཐོབ་འདོད་ཡོད་ན་དེ་ཉིད་ཀྱིས་གྲུབ་ཟིན་པས་ཆོ་ག་མི་དགོས་ལ། མེད་ན་ཆོ་གས་ཀྱང་མི་སྐྱེ་བའི་ཕྱིར་རིགས་པས་ཀྱང་གྲུབ་པ་ཡིན་ནོ། ། ཤིང་རྟའི་སྲོལ་འབྱེད་ཆེན་པོ་དག་གི་བཞེད་པ་ཡང་ཡིན་ཏེ། བྱང་སར་སྨོན་སེམས་ལ་ཆོ་ག་མ་བཤད་ལ། འཇུག་སེམས་ཀྱི་སྡོམ་པ་ལེན་པའི་ཆོ་ག་གསུངས་པ་དང༌། རྒྱ་མཚོ་སྤྲིན་གྱིས་ཀྱང༌། བསླབ་པ་མ་བླངས་པ་སྨོན་སེམས་དང༌། སྡོམ་པ་བླངས་པ་ནས་འཇུག་སེམས་ཡིན་པར་བཤད་ལ། བསླབ་བཏུས་ལས་ཀྱང༌། དེ་དང་མཐུན་པར་གསུངས་པ་ཡིན་ནོ། །
ཛེ་ཏ་རིས། སྨོན་པའི་སེམས་མངོན་དུ་བྱའོ་ཞེས་གསུངས་པའི་དོན་ནི། སྨོན་སེམས་ཀྱི་རྫས་རྒྱུན་ཆོ་གས་བླངས་པ་ན་འཇུག་སེམས་སུ་འགྱུར་བར་བཤད་པ་ཙམ་ཡིན་གྱི། གཞན་གསལ་ཀ་མི་སྣང་ངོ༌། ། ཀླུ་སྒྲུབ་ཀྱིས་ཡིད་དམ་བླང་བའི་ཆོ་ག་ལས། བཤད་ཟེར་བ་ཡང༌། འགྱུར་གྱིས་འཁྲུལ་གཞི་བྱས་ནས་དགོངས་པ་མ་ལོན་པ་སྟེ། དེར་ནི། སེམས་བསྐྱེད་ལེན་པའི་ཆོ་ག་ཙམ་བཤད་ཀྱི། སྨོན་འཇུག་གི་དབྱེ་བ་ཡང་མ་བཤད་པའི་ཕྱིར།
ཆོ་ག་དེ་ཉིད་སྨོན་སེམས་ལ་སྦྱོར་ན། འཇུག་སེམས་ཀྱི་ཆོ་ག་མ་བསྟན་པར་འགྱུར་ཏེ། དེ་ལས་གཞན་མི་གནང་བའི་ཕྱིར་རོ། ། བྱང་ཆུབ་སེམས་འགྲེལ་ལས། དེ་ལྟར་བྱང་ཆུབ་ཀྱི་སེམས་སྨོན་པའི་རང་བཞིན་ཅན་ཀུན་རྫོབ་ཀྱི་རྣམ་པ་བསྐྱེད་ནས་ཞེས་གསུངས་པས་ཀྱང༌། གཞན་དོན་དུ་བྱང་ཆུབ་ཐོབ་པར་སྨོན་པའི་ཀུན་རྫོབ་སེམས་བསྐྱེད་ཀྱི་ཆོ་ག་བསྟན་གྱི། འཇུག་པའི་ཟླས་དབྱེ་བའི་སྨོན་སེམས་ཀྱི་ཆོ་ག་མ་བསྟན་ནོ། ། དེས་ན་ཤིང་རྟའི་སྲོལ་འབྱེད་ཆེན་པོ་དག་གི་རྗེས་སུ་འབྲང་བར་བྱའི་གཞན་དག་ལ་ནི་སྙིང་པོ་མེད་དོ། ། བཞི་པ་བསླབ་བྱ་ལ། སྤྱིའི་བསླབ་བྱ་དང༌།
ཁྱད་པར་གྱི་བསླབ་བྱའོ། ། དང་པོ་ལ་བསླབ་པར་བྱ་བའི་ཆོས་གསུམ། ཤེས་པར་བྱ་བའི་ཆོས་བཞི། སེམས་བསྐྱེད་ཀྱི་མི་མཐུན་ཕྱོགས་གསུམ་མོ། ། དང་པོ་ནི། ཐེག་ཆེན་གྱི་དགེ་བའི་བཤེས་གཉེན་ལ་གུས་པ། དཀོན་མཆོག་གསུམ་གྱི་གདུང་མི་གཅོད་པ། སེམས་ཅན་བློས་མི་སྤོང་བའོ། ། གཉིས་པ་ནི། ལྟུང་བ་དང་ལྟུང་བའི་གཟུགས་བརྙན་གཉིས།
ལྟུང་མེད་དང་ལྟུང་མེད་ཀྱི་གཟུགས་བརྙན་གཉིས་ཏེ་བཞིའོ། ། གསུམ་པ་ནི། ཞུམ་པ་དང༌། སྒྱིད་ལུག་པ་དང༌། འཁོར་བའི་ཉེས་དམིགས་ཀྱིས་སྐྲག་པའོ། ། གཉིས་པ་ཁྱད་པར་གྱི་བསླབ་བྱ་ལ། འགལ་རྐྱེན་སྤོང་བའི་དང༌། མཐུན་རྐྱེན་སྒྲུབ་པའི་བསླབ་བྱའོ། ། དང་པོ་ལ། རྒྱུ་དྲུག་སྤོང་བ་དང༌།
རང་དོན་ཤེས་རབ་ཀྱི་གེགས་གསུམ་སྤོང་བ། གཞན་དོན་ཉམས་པའི་རྒྱུ་ལྔ་སྤོང་བ་ལ་བསླབ་པའོ། ། དང་པོ་ནི། ནག་པོའི་ཆོས་བཞི་དང༌། མི་དགེ་བའི་གྲོགས་པོ་བསྟེན་པ་དང༌། བསམ་པ་ཕྲག་དོག་པ་དང༌། རྒྱུད་ལ་འཁོན་དུ་འཛིན་པ་དང༌། གཞན་གྱི་ཡིད་གསོད་པ་དང༌། ཐམས་ཅད་དུ་དམན་པ་ལ་མོས་པ་སྤོང་བའོ། ། གཉིས་པ་ནི།
ཐོས་པ་ལ་མི་མོས། བསམ་པ་ལ་གཡེལ། བསྒོམ་པ་ལ་ལྷོད་པ་སྤོང་བའོ། ། གསུམ་པ་ནི། སྦྱོར་བ་ལེ་ལོའོ། ། སྤྱོད་པ་ལ་གཞན་མ་དང༌། དངོས་གཞིའི་དུས་སུ་ཕན་མི་འདོགས། ཆོས་མ་ཡིན་པ་ལ་འགོད། རྗེས་ལ་གོལ་པ་ལ་སྦྱོར་བ་སྤོང་བའོ། ། གཉིས་པ་མཐུན་རྐྱེན་ལ།
སྐྱེས་བུ་དམ་པའི་སྨོན་པ། མི་ཉམས་པའི་རྒྱུ། འཕེལ་བའི་རྐྱེན་ནོ། ། དང་པོ་ལ་གསུམ་སྟེ། བྱང་ཆུབ་ཐོབ་པར་བྱ་སྙམ་པ་འབྲས་བུ་དང༌། ལམ་ལ་བསླབ་པར་བྱ་སྙམ་པ་ཐམས་ཅད་དང༌། སེམས་ཅན་ཐམས་ཅད་ཀྱི་རེ་བ་བསྐང་བར་བྱ་སྙམ་པ་ཕྲིན་ལས་ལ་སྨོན་པའོ། ། གཉིས་པ་ལ། ཚེ་འདིར་མི་ཉམས་པའི་རྒྱུ་དྲན་པ་གསུམ། ཕྱི་མར་མི་ཉམས་པའི་རྒྱུ་ཐབས་གསུམ།
གཉིས་ཀར་མི་ཉམས་པའི་རྒྱུ་འདུན་པ་ལྔའོ། ། དང་པོ་ནི། སྐྱེས་པའི་ཕན་ཡོན། ཉམས་པའི་ཉེས་དམིགས། རྙེད་པར་དཀའ་བ་དྲན་པའོ། ། གཉིས་པ་ནི། ཡན་ལག་བདུན་པ་དུས་གསུམ་དུ་བྱེད་པ། རྒྱལ་བ་སྲས་དང་བཅས་པ་ལ་གསོལ་བ་འདེབས་པ། བདུད་ལས་སྤོང་བའོ། ། གསུམ་པ་ནི།
སེམས་ཅན་དང༌། ཆོས་དང༌། བྱང་ཆུབ་ཀྱི་སེམས་དང༌། དགེ་བའི་བཤེས་གཉེན་དང་བཞི་ལ་གཅེས་སྤྲས་སུ་འཛིན་པ་དང༌། མྱུར་དུ་སངས་རྒྱས་ཐོབ་པར་འདོད་པའོ། ། འཕེལ་བའི་རྐྱེན་ལ། (Dདཀར་པོའི་ཆོས་བཞི་)ལ་བསླབ་པ་དང༌། ཚད་མེད་བཞི་ལ་བསླབ་པའོ། ། དང་པོ་ནི་(Eརྫུན་མི་སྨྲ་བ། གཞན་ཐེག་ཆེན་ལ་སྦྱོར་བ།
བྱང་སེམས་ལ་རྟེན་པའི་འདུ་ཤེས། སེམས་ཅན་ལ་ལྷག་པའི་བསམ་པ)འོ། ། ཚད་མེད་བཞི་ནི་བྱམས་པ་ཚད་མེད་སོགས་ཏེ་འོག་ནས་འཆད་དོ། ། གསུམ་པ་ཐོབ་འབྲས་ཡོན་ཏན་ལ། གནས་སྐབས་ཀྱི་འབྲས་བུ་དང༌། མཐར་ཐུག་གི་འབྲས་བུའོ། ། དང་པོ་ལ། སྡིག་པ་ཟད་པའི་ཡོན་ཏན་དང༌། བསོད་ནམས་བརླབས་ཆེན་ཐོབ་པའི་ཡོན་ཏན་ནོ། ། དང་པོ་ནི།
སྡིག་པ་སྟོབས་ཆེན་མི་ཟད་བྱས་ན་ཡང༌། ། དཔའ་ལ་བརྟེན་ནས་འཇིགས་པ་ཆེན་པོ་ལྟར། ། གང་ལ་བརྟེན་ནས་ཡུད་ཀྱིས་སྒྲོལ་འགྱུར་བ། ། དེ་ལ་བག་ཡོད་ལྡན་རྣམས་ཅིས་མི་བརྟེན། ། ཞེས་པ་ལྟར་རོ། ། གཉིས་པ་ནི། དཔའ་བྱིན་གྱིས་ཞུས་པ་ལས། བྱང་ཆུབ་སེམས་ཀྱི་བསོད་ནམས་གང༌། ། གལ་ཏེ་དེ་ལ་གཟུགས་མཆིས་ན། ། ནམ་མཁའི་ཁམས་ནི་ཀུན་བཀང་ནས། །
དེ་ནི་དེ་ལས་ལྷག་པར་འགྱུར། ། ཞེས་པ་ལའོ། ། མཐར་ཐུག་གི་འབྲས་བུ་ནི། སངས་རྒྱས་ཐོབ་པ་སྟེ། རྣམ་སྣང་མངོན་བྱང་ལས། རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་ནི་བྱང་ཆུབ་ཀྱི་སེམས་ཀྱི་རྒྱུ་ལས་བྱུང་བ། སྙིང་རྗེའི་རྩ་བ་ཅན་ཐབས་ཀྱིས་མཐར་ཕྱིན་པ་ཡིན་ནོ་ཞེས་གསུངས་པ་ལྟར་རོ། ། གཞུང་དོན་ལ། སེམས་བསྐྱེད་ཀྱི་མཚན་ཉིད། དམིགས་ཡུལ།
དབྱེ་བ། ས་མཚམས་སོ། ། དང་པོ་ལ་དངོས་དང༌། རྩོད་པ་སྤང་བའོ། ། དང་པོ་ལ་མཚམས་སྦྱར་བ་ནི། སེམས་བསྐྱེད་ཞེས་སོགས་སོ། ། ཚིག་དོན་ལ། སེམས་བསྐྱེད་པ་ནི་ཞེས་པས་མཚོན་བྱ་དང༌། ལྷག་མས་མཚན་ཉིད་བསྟན་ནོ། ། རང་ཉིད་སངས་རྒྱས་སུ་གྲུབ་ནས་སེམས་ཅན་གཞན་གྱི་དོན་གྱི་ཕྱིར་ཐེག་པ་གསུམ་གྱི་སྐལ་བ་ཇི་ལྟ་བ་བཞིན་དུ་འབད་པར་བྱའོ་ཞེས་པའི་རྣམ་པ་ཅན།
གཞན་དོན་དུ་ཡང་དག་པར་རྫོགས་པའི་བྱང་ཆུབ་འདོད་པའི་མཚན་ཉིད་དང་ལྡན་པའི་སེམས་སོ། ། དབྱེ་ན་གཉིས་ཏེ། སྨོན་པ་དང་འཇུག་པའི་ངོ་བོ་ཉིད་རྣམ་པ་གཉིས་ཡོད་པས་སོ། ། གཉིས་པ་ལ་རྩོད་ལན་གཉིས་སོ། ། དང་པོ་ནི། གང་ལ་གང་གིས་ཇི་ལྟར་བརྩོད་པའོ། ། དང་པོ་ནི། ཡང་དག་རྫོགས་པའི་བྱང་ཆུབ་འདོད་ཅེས་པའི་སྒྲ་ཇི་བཞིན་པ་ལའོ། ། གཉིས་པ་ནི། སེམས་སེམས་བྱུང་རྫས་ཐ་དད་དུ་སྨྲ་བས་སོ། །
གསུམ་པ་ནི། ཡང་དག་པར་རྫོགས་པའི་བྱང་ཆུབ་འདོད་པ་ཉིད་ནི་ཆོས་ཅན། ཇི་ལྟར་ན་སེམས་བསྐྱེད་པ་ཡིན་པར་འགྱུར་ཏེ་མ་ཡིན་པར་ཐལ། སེམས་ལས་བྱུང་བར་ཡིན་པའི་ཕྱིར་ཏེ། བྱང་ཆུབ་དེ་དོན་དུ་གཉེར་བ་དགེ་བའི་ཆོས་ལ་འདུན་པ་ཡིན་པའི་ཕྱིར། སྔ་མ་ལ་ཁྱབ་པ་ཡོད་དེ། སེམས་བསྐྱེད་པའི་སེམས་ཡུལ་ཁྱད་པར་དུ་འཕགས་པ་དོན་གཉིས་སྣང་བ་ཅན་འབྱུང་བ་མ་ཡིན་ནམ་སྟེ་ཡིན་པས་སོ་ཞེ་ན། ལན་ལ། སྤྱིར་བསྟན་པ་དང༌། སོ་སོར་བཤད་པའོ། །
དང་པོ་ནི། སེམས་བྱུང་ཡིན་ན་སེམས་བསྐྱེད་མ་ཡིན་པ་བདེན་མོད་ཀྱི། འོན་ཀྱང་གཞུང་འདིར་ནི་འདོད་པའི་མིང་གིས་དོན་སེམས་བསྐྱེད་ལ་ཉེ་བར་བཏགས་པ་ལ་བརྟེན་ནས་བསྟན་པ་ཡིན་པས། འདོད་པ་སེམས་བསྐྱེད་དུ་བཟུང་བའི་ཉེས་པ་མེད་དོ། ། དངོས་ལ་གནོད་བྱེད་ནི། བདེན་མོད་ཀྱི་ཞེས་པས་བསྟན་ནོ། ། གཉིས་པ་ལ་རྒྱུ་མིང་འབྲས་བུ་ལ་བཏགས་པ་དང༌། གྲོགས་མིང་གྲོགས་ཅན་ལ་བཏགས་པ་གཉིས་ལས། དང་པོ་ནི། རྒྱུ་འདོད་པའི་མིང་གིས་འབྲས་བུ་སེམས་བསྐྱེད་བསྟན་པ་ཡིན་ནོ། །
འདོགས་པའི་རྒྱུ་ནི་དགེ་བའི་ཆོས་གཞན་དོན་ལ་འདུན་པའི་མཚན་ཉིད་ཅན་གྱི་གཞན་དོན་དོན་དུ་གཉེར་བ་ཡོད་ན་བྱང་ཆུབ་ཀྱི་སེམས་བསྐྱེད་པ་འབྱུང་བས་སོ། ། དགོས་པ་ནི། གཞན་དོན་དོན་དུ་གཉེར་བའི་བྱང་ཆུབ་སེམས་དཔའི་རྒྱུད་ལ་དགེ་བའི་ཆོས་ཐམས་ཅད་རྣམ་པར་འཕེལ་བར་འགྱུར་ཏེ། རྒྱུ་གཞན་དོན་དོན་གཉེར་ཡོད་ན་སེམས་བསྐྱེད་ཅིང༌། དེ་ལས་དགེ་བའི་ཆོས་ལ་བརྩོན་པ་འབྱུང་བས་སོ་ཞེས་ཤེས་པར་བྱ་བའི་ཕྱིར་དུའོ། ། གཉིས་པ་ནི། ལན་གྱི་རྣམ་པ་གཅིག་ཏུ་ན། དོན་སེམས་བསྐྱེད་ལ་གྲོགས་སྨོན་ལམ་དེའི་སྒྲར་བསྟན་པ་སྟེ། དེ་དང་སེམས་བསྐྱེད་ལྷན་ཅིག་དུ་སྤྱོད་པས་སོ། ། གྲོགས་སྨོན་ལམ་ནི།
དོན་དུ་གཉེར་བ་སྟེ། གང་ཞེ་ན། ཡང་དག་པར་རྫོགས་པའི་བྱང་ཆུབ་འདོད་པ་སྟེ། དོན་དུ་གཉེར་བ་ཉིད་ཡིན་ནོ། ། འདིར་རྒྱུ་འདོད་པ་ནི་གཞན་དོན་དོན་གཉེར་དང༌། གྲོགས་ནི། བྱང་ཆུབ་དོན་གཉེར་དུ་སོ་སོར་ཤེས་པར་བྱའོ། ། དགོས་པ་ནི། སེམས་བསྐྱེད་ལ་སྨོན་ལམ་གྱི་སྒྲས་བསྟན་པ་ཆོས་ཅན། དགོས་པ་ཡོད་དེ།
བྱང་ཆུབ་སེམས་དཔའ་རྣམས་ལ་བྱང་ཆུབ་དོན་གཉེར་གྱི་སྨོན་ལམ་དང་ལྡན་པའི་སེམས་དེ་སྐྱེའོ་ཞེས་བྱ་བར་ཤེས་པར་བྱ་བའི་ཕྱིར་ཡིན་པའི་ཕྱིར། གཉིས་པ་ལ་གསུམ་ལས། དང་པོ་དྲི་བ་འཚམ་སྦྱར་བ་ནི། ངོ་བོ་ལ་བརྩོད་པའི་དྲི་བར་མ་ཟད། ཡང་གང་འདོད་པར་བྱ་བའི་བདག་ཉིད་དངོས་ཀྱི་དམིགས་པ་ཡང་དག་པར་རྫོགས་པའི་བྱང་ཆུབ་དེ་ནི་གང་ཡིན། དགོས་པ་གང་གི་དོན་དུ་སེམས་བསྐྱེད་པ་ཆེད་དུ་བྱ་བའི་དམིགས་པ་གཞན་གྱི་དོན་ནི་གང་ཡིན་ཞེ་ན། རྩ་བ་ནི། བྱང་ཆུབ་དེ་དང་གཞན་དོན་དེ་ནི་ཡུམ་གྱི་མདོ་བཞིན་དུ་བསྡུས་པ་དང་རྒྱས་པའི་སྒོ་ནས་བརྗོད་དོ། ། ཇི་ལྟར་ན། མཚན་ཉིད་སྟོན་པའི་གཞུང་གིས་ནི།
བྱང་ཆུབ་དང་གཞན་དོན་གྱི་མིང་ཙམ་སྨོས་པས་མདོར་བསྡུས་པ་དང༌། ས་གསེར་ཟླ་བ་མེ་ཞེས་སོགས་ཀྱིས་ནི་ཕར་ཕྱིན་བཅུར་ཕྱེ་བ་དང༌། གཞན་དོན་དུ་ཤེར་ཕྱིན་ལ་བསླབ་ཚུལ་དཔེ་ཡིས་རྒྱས་པར་བསྟན་པའི་ཕྱིར་རོ། ། འགའ་ཞིག་བསྟན་བཅོས་ཀྱིས་རྒྱས་བསྡུས་གཉིས་སུ་བསྟན་པ་མེད་ཅེས་སྨྲ་བ་ནི། གཞུང་ལ་མ་བརྟགས་པར་སྣང་ངོ༌། ། འགྲེལ་བ་ལ། མདོ་དང་སྦྱར་བ་དང༌། དོན་བསྡུ་བ་དང༌། གཞན་གྱི་དོགས་པ་སྤང་བའོ། ། དང་པོ་ལ།
ཚིག་དོན་དངོས་དང༌། མདོ་དྲང་བའོ། ། དང་པོ་ནི། བསྟན་ནོ། ། གང་ན། དམིགས་ཡུལ་ཡང་དག་པར་རྫོགས་པའི་བྱང་ཆུབ་དང༌། གཞན་དོན་ནོ། ། གང་གི་སྒོ་ནས། རྩ་བར་བཤད་པ་ལྟར་བསྡུས་པ་དང༌། རྒྱས་པའི་སྒོ་ནས་སོ། །
ཚུལ་ནི། ཤེར་ཕྱིན་གྱི་མདོའི་དོན་དང་མི་འགལ་བར་སྟེ་མཐུན་པར་རོ། ། སྡོང་པོ་བཀོད་པ་སོགས་དང་སྦྱོར་བ་ནི་སྐབས་ཀྱི་དོན་མ་ཡིན་ཞིང༌། འགྲེལ་ཆེན་ལས། སྟོང་ཕྲག་ཉི་ཤུ་ལྔ་པའི་མདོ་ཇི་ལྟ་བ་བཞིན་དུ་བརྗོད་པར་བྱའོ་ཞེས་པ་དང་ཡང་འགལ་ལོ། ། གང་གིས་ན། གཞན་དོན་དང་བྱང་ཆུབ་རབ་ཏུ་སྟོན་པའི་མདོའི་དོན་བརྗོད་བྱར་ལྷུར་ལེན་པར་བྱེད་པའི་མངོན་པར་རྟོགས་པའི་རྒྱན་གྱི་ངག་གིས་སོ། ། གཉིས་པ་ནི། མདོ་གང་ལས་བསྟན་སྙམ་ན། རྒྱལ་བའི་ཡུམ་རྣམ་པ་གསུམ་ཅར་ལས་སོ། །
ཀྱང་ནི་ཕན་ཚུན་བསྡུད་པའོ། ། བརྒྱད་སྟོང་པ་ལས་ནི། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བརྩམས་ཏེ། སློབས་པར་གྱིས་ཤིག་ཞེས་པའི་སྒྲས་བསྟན་ཏེ། ཕྱོགས་གླང་གིས། བརྒྱད་སྟོང་འདིར་དོན་མ་ཚང་མེད་ཅེས་གསུངས་པ་ལྟར། ཡུམ་གཞན་གཉིས་ཀྱི་དོན་ཚང་དགོས་ལ། སྟོན་བྱེད་གཞན་མེད་པའི་ཕྱིར་རོ། ། གཞན་གཉིས་ལས་ནི། མདོར་བསྟན་དང༌།
རྒྱས་བཤད་གཉིས་གཉིས་ཀྱིས་བསྟན་ཏེ། འདི་ལྟར་ཤ་རིའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱ་བར་འདོད་པས་ཡུམ་ལ་བརྩོན་པར་བྱའོ་ཞེས་པ་འདིས་བྱང་ཆུབ་མདོར་བསྟན་ཏེ། རྫོགས་པའི་བྱང་ཆུབ་ཀྱི་མིང་ཙམ་སྟོན་པས་སོ། ། འདིར་མདོའི་ཞབས་བཀོད་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྒྲུབ་པར་བྱ་ཞེས་པའོ། ། ཤ་རིའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་མི་གནས་པའི་ཚུལ་གྱིས་ཡུམ་ལ་གནས་ཏེ། སྦྱིན་པ་ལ་སོགས་པ་ཐམས་ཅད་ལ་སྦྱིན་པར་བྱ་བ་དང༌། སྦྱིན་པ་པོ་དང་ལེན་པ་པོ་ལ་སོགས་པ་མི་དམིགས་པའི་ཕྱིར་ཡོངས་སུ་བཏང་བ་མེད་པའི་ཚུལ་གྱིས་སྦྱིན་པའི་ཕ་རོལ་ཏུ་ཕྱིན་པ་རྫོགས་པར་བྱའོ་ཞེས་སོགས་ཀྱི་མདོས་ནི། བྱང་ཆུབ་རྒྱས་པར་བཤད་དེ། བྱང་ཆུབ་ཀྱི་ངོ་བོ་ཕར་ཕྱིན་དྲུག་ཏུ་ཕྱེ་སྟེ་བཤད་པས་སོ། །
འདིར་བསྡུས་པ་ནི། སྦྱིན་པ་ཞེས་པ་ནས་བསྒྲུབ་པར་བྱའོ་ཞེས་པའི་བར་རོ། ། བྱང་སེམས་ཆེན་པོ་ཕྱོགས་བཅུ་རེ་རེ་ཞིང་གངྒཱའི་ཀླུ་གི་བྱེ་མ་སྙེད་ཀྱི་འཇིག་རྟེན་གྱི་ཁམས་ན། སེམས་ཅན་གང་དག་ཡོད་པ་དེ་དག་ཐམས་ཅད་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་བར་འདོད་པས་ཡུམ་ལ་བསླབ་པར་བྱའོ་ཞེས་སོགས་ཀྱི་མདོས་ནི། གཞན་དོན་མདོར་བསྟན་ཏེ། གཞན་དོན་གྱི་ཐབས་མ་ཕྱེ་བར་བསྟན་པས་སོ། ། འདིར་བསྡུས་པ་ནི། སེམས་ཅན་ཐམས་ཅད་སྐལ་པ་ཇི་ལྟ་བ་བཞིན་དུ་མྱ་ངན་ལས་འདས་པ་ལ་འགོད་པར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསྒྲུབ་པར་བྱའོ་ཞེས་སོ། །

སེམས་ཅན་སེར་སྣ་ཅན་རྣམས་སྦྱིན་པ་ལ་འགོད་པར་འདོད་པས་ཡུམ་འདི་ཉིད་ལ་བསྒྲུབ་པར་བྱའོ་ཞེས་སོགས་ཀྱི་མདོས་ནི། གཞན་དོན་རྒྱས་པར་བསྟན་ཏེ། གཞན་དོན་གྱི་ཐབས་ཕྱེ་ནས་བསྟན་པའི་ཕྱིར་རོ། ། འདིར་བསྡུས་པ་ནི། སེར་སྣ་ཅན་ཞེས་སོགས་སོ། ། གཉིས་པ་ནི་ཐེག་ཆེན་སེམས་བསྐྱེད་ནི་ཆོས་ཅན། གཞན་གྱི་དོན་གྱི་ཕྱིར་ཡང་དག་པར་རྫོགས་པའི་བྱང་ཆུབ་འདོད་པའི་བདག་ཉིད་ཅན་ཡིན་པར་ཤེས་པར་བྱ་སྟེ། གཞན་དོན་དུ་བྱང་ཆུབ་ལ་དམིགས་པར་མདོས་བསྟན་པ་དེ་ལྟར་ནའོ། ། འཚམ་སྦྱར་དུ་དྲི་བ་གསུམ་མཛད་ནས། འདི་ངོ་བོ་ལ་དྲི་བའི་ལན་དུ་སྦྱོར་བ་མི་རིགས་ཏེ། གོང་དུ་བརྒལ་ལན་དང་བཅས་པས་ངོ་བོ་ལ་དོགས་པ་བསལ་ཟིན་པའི་ཕྱིར།
གསུམ་པ་ནི། འདིར་ཡུམ་གསུམ་ཀ་དང་སྦྱར་རྒྱུ་ཡིན་པས། སེམས་བསྐྱེད་ཡུམ་གསུམ་ཀ་དང་སྦྱར་བ་ལྟར། གདམས་ངག་སོགས་ལྷག་མ་རྣམས་ཀྱང་སྦྱར་དགོས་སོ་སྙམ་ན། གཙུག་ལག་ནི་གསུང་རབ་ཀྱི་མིང་གི་རྣམ་གྲངས་ཡིན་ཀྱང་འདིར་ཡུམ་གྱི་མདོའི་དོན་སྟོན་པའི་གཞུང་གི་སྐབས་ཀྱི་དོན། གདམས་ངག་ནས་ཕྲིན་ལས་ཀྱི་བར་དུ་སྟོན་པ་ལྷུར་ལེན་པ་ནི། རྒྱས་འབྲིང་བསྡུས་པ་ཐམས་ཅད་ལས་ཀྱང་གསུངས་མོད་ཀྱི། འགྲེལ་པ་འདིར་ཁུངས་ཉིད་དུ་མ་བྲིས་ཏེ། ཚིག་མང་སུ་དོགས་ནས་སོ། ། ཡང་ན་རྒྱ་དཔེ་ལས།
ཐམས་ཅད་ལ་ཡང་གསུངས་མོད་ཀྱི་ཞེས་འབྱུང་བས། སེམས་བསྐྱེད་དུ་མ་ཟད། གདམས་ངག་ནས་ཕྲིན་ལས་ཀྱི་བར་ཐམས་ཅད་ལ་ཡང་མདོ་རེ་རེ་གསུངས་མོད་ཀྱི་ཞེས་སྦྱར་རོ། ། འདིར་ཐེག་ཆེན་གྱི་མདོ་གཞན་མི་འདྲེན་པའི་རྒྱུ་མཚན་ལ་སྦྱོར་བ་ནི་སྐབས་དོན་མ་ཡིན་ཏེ། དབྱེ་བ་སོགས་ལ་མདོ་གཞན་ཡོད་ཀྱང་སྦྱོར་མི་སྦྱོར་གང་ཡང་མི་གསུང་བར། འདི་ཁོ་ན་ལ་མདོ་ཀུན་འདྲེན་དགོས་པའི་རྒྱུ་མཚན་ཅི་ཡང་མེད་པས་སོ། ། དེ་བས་ན་སེམས་བསྐྱེད་ལ་མདོ་སྦྱར་བ་ནི། མདོ་དང་རྒྱན་སྦྱར་བ་སྐབས་སུ་བབ་པ་ལ་དགོངས་ལ། འདི་ནི་འོག་མ་རྣམས་ལ་མདོ་ཡོད་ཀྱང་མི་སྦྱོར་བའི་རྒྱུ་མཚན་དུ་བཀོད་པ་ཡིན་ནོ། ། གསུམ་པ་དབྱེ་བ་ལ།
གསུམ་ལས་འཚམ་སྦྱར་བ་ནི། དེ་ལྟར་ན་སེམས་བསྐྱེད་པ་ཞེས་སོགས་སོ། ། རྩ་བ་ནི། ཇི་སྐད་བཤད་པའི་མཚན་ཉིད་ཅན་གྱི་སེམས་བསྐྱེད་པ་དེ་ཡང་རྣམ་པ་ཉི་ཤུ་རྩ་གཉིས་སོ། ། དེ་གང་ཞེ་ན་ས་གསེར་ཟླ་བ་མེ་ཞེས་སོགས་སོ། ། འགྲེལ་བ་ལ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི། དོན་དང་དཔེ་དང་ཆོས་མཐུན་གསུམ་གསུམ་གྱིས་བསྟན་ཏེ།
གྲོགས་བྱང་ཆུབ་དོན་གཉེར་གྱི་འདུན་པ་དང་ལྡན་པའི་སེམས་བསྐྱེད་ནི་ས་ལྟ་བུ་སྟེ། ཆོས་དཀར་པོ་ཐམས་ཅད་ཀྱི་གཞིའི་དངོས་པོར་གྱུར་པ་ཉིད་ཀྱིས་སོ། ། ཞེས་ཐོག་མཐའི་གསལ་བྱེད་ཀུན་ལ་སྦྱར་རོ། ། ཕར་ཕྱིན་དྲུག་ལ་དམིགས་པའི་ཕན་བདེའི་བསམ་པ་དང་ལྡན་པ་ནི། གསེར་བཟང་པོ་ལྟ་བུ་སྟེ། ། བྱང་ཆུབ་མ་ཐོབ་ཀྱི་བར་དུ་ལྡོག་པར་མི་འགྱུར་བས་སོ། ། དྲན་པ་ཉེར་བཞག་སྒོམ་པར་འདོད་པའི་ལྷག་པའི་བསམ་པ་དང་ལྡན་པ་ནི། ཡར་ངོའི་ཟླ་བ་ཚེས་པ་ལྟ་བུ་སྟེ། བྱང་ཕྱོགས་སོ་བདུན་སོགས་དགེ་བའི་ཆོས་མཐའ་དག་གོང་ནས་གོང་དུ་འཕེལ་བར་འགྱུར་བས་སོ། ། མཁྱེན་གསུམ་སྒོམ་པའི་སྦྱོར་བ་དང་ལྡན་པ་ནི།
མེ་ལྟ་བུ་སྟེ། ཐམས་ཅད་མཁྱེན་པ་ཉིད་གསུམ་གྱི་མི་མཐུན་ཕྱོགས་ཀྱི་སྒྲིབ་པའི་བུད་ཤིང་བསྲེག་པར་བྱེད་པས་སོ། ། སྦྱིན་པའི་ཕར་ཕྱིན་དང་ལྡན་པ་ནི། གཏེར་ཆེན་པོ་ལྟ་བུ་སྟེ། ལོངས་སྤྱོད་ཀྱིས་སེམས་ཅན་ཐམས་ཅད་ཚིམ་པར་བྱེད་པས་སོ། ། ཚུལ་ཁྲིམས་དང་ལྡན་པ་ནི། རིན་པོ་ཆེའི་འབྱུང་ཁུངས་ཀྱི་གནས་ལྟ་བུ་སྟེ། ཡོན་ཏན་རིན་པོ་ཆེའི་རྟེན་གྱི་དངོས་པོ་ཡིན་པས་སོ། ། བཟོད་པ་དང་ལྡན་པ་ནི། རྒྱ་མཚོ་ཆེན་པོ་ལྟ་བུ་སྟེ།
མི་འདོད་པ་ཐམས་ཅད་ཐོག་དུ་བབ་པས་རྒྱུད་མི་འཁྲུགས་པས་སོ། ། བརྩོན་འགྲུས་དང་ལྡན་པ་ནི། རྡོ་རྗེ་ལྟ་བུ་སྟེ། ལས་འབྲས་ལ་ཡིད་ཆེས་པ་བརྟན་པས་བདུད་ལས་ཀྱིས་མི་ཕྱེད་པས་སོ། ། བསམ་གཏན་དང་ལྡན་པ་ནི། རིའི་རྒྱལ་པོ་ལྟ་བུ་སྟེ། དམིགས་པའི་རྣམ་པར་གཡེང་བས་མི་བསྐྱོད་པས་སོ། ། ཤེར་ཕྱིན་དང་ལྡན་པ་ནི། སྨན་ལྟ་བུ་སྟེ། སྡུག་བསྔལ་བསྐྱེད་པས་ནད་དང་འདྲ་བའི་ཉོན་མོངས་པ་དང་ཤེས་བྱའི་སྒྲིབ་པ་རབ་ཏུ་ཞི་བར་བྱེད་པས་སོ། །
ཐབས་ལ་མཁས་པ་དང་ལྡན་པ་ནི། དགེ་བའི་བཤེས་གཉེན་ལྟ་བུ་སྟེ། གནས་སྐབས་ཐམས་ཅད་དུ་སེམས་ཅན་གྱི་དོན་ཡོངས་སུ་མི་གཏོང་བས་སོ། ། སྨོན་ལམ་དང་ལྡན་པ་ནི། ཡིད་བཞིན་གྱི་ནོར་བུ་ལྟ་བུ་སྟེ། ཇི་ལྟར་སྨོན་པའི་འབྲས་བུ་འགྲུབ་པས་སོ། ། སྟོབས་དང་ལྡན་པ་ནི། ཉི་མ་ལྟ་བུ་སྟེ། སོ་སོ་ཡང་དག་པར་རིག་པ་བཞིས་སྐལ་བ་དང་འཚམ་པར་གདུལ་བྱ་ཡོངས་སུ་སྨིན་པར་བྱེད་པས་སོ། ། ཡེ་ཤེས་ཀྱི་ཕ་རོལ་ཏུ་ཕྱིན་པ་དང་ལྡན་པ་ནི།
ཆོས་ཀྱི་སྒྲ་དབྱངས་སྙན་པ་ལྟ་བུ་སྟེ། གདུལ་བྱ་འདུན་པར་བྱེད་པའི་ཆོས་སྟོན་པས་སོ། ། མངོན་པར་ཤེས་པ་དྲུག་དང་ལྡན་པ་ནི། རྒྱལ་པོ་ཆེན་པོ་ལྟ་བུ་སྟེ། མངོན་ཤེས་ཀྱི་སྒོ་ནས་གཞན་དོན་བྱེད་པའི་མཐུ་ཐོགས་པ་མེད་པ་ཐོབ་པས་གཞན་གྱི་དོན་བསྒྲུབ་པས་སོ། ། བསོད་ནམས་དང་ཡེ་ཤེས་དང་ལྡན་པ་ནི། བང་མཛོད་ལྟ་བུ་སྟེ། བསོད་ནམས་དང་ཡེ་ཤེས་ཀྱི་ཚོགས་མང་པོའི་མཛོད་ཡིན་པས་སོ། ། བྱང་ཆུབ་ཀྱི་ཕྱོགས་དང་མཐུན་པའི་ཆོས་དང་ལྡན་པ་ནི། ལམ་པོ་ཆེ་ལྟ་བུ་སྟེ།
དུས་གསུམ་གྱི་འཕགས་པ་ཐམས་ཅད་གཤེགས་ཤིང་རྗེས་སུ་གཤེགས་པ་ཉིད་ཀྱིས་སོ། ། སྙིང་རྗེ་དང་ལྷག་མཐོང་དང་ལྡན་པ་ནི། བཞོན་པ་བཟང་པོ་ལྟ་བུ་སྟེ་འཁོར་བ་དང་མྱ་ངན་ལས་འདས་པ་གང་དུ་ཡང་མི་ལྟུང་བས་མི་གནས་པའི་མྱང་འདས་སུ་བདེ་བླག་ཏུ་འགྲོ་བར་བྱེད་པས་སོ། ། གཟུངས་དང་སྤོབས་པ་དང་ལྡན་པ་ནི། བཀོད་མའི་ཆུ་ལྟ་བུ་སྟེ། གཟུངས་ཀྱིས་སྔར་ཐོས་པ་དང༌། མ་ཐོས་པའི་ཆོས་འཛིན་པས་མི་ཟད་པས་སོ། ། ཆོས་ཀྱི་སྡོམ་བཞི་འཆད་པའི་དགའ་སྟོན་དང་ལྡན་པ་ནི། ཆོས་ཀྱི་སྒྲ་སྙན་སྟོན་པ་ལྷའི་རྔ་བོ་ཆེ་ལྟ་བུ་སྟེ། ཐར་བ་འདོད་པའི་གདུལ་བྱ་ལ་ཆོས་ཀྱི་སྡོམ་བཞི་སྙན་པར་སྒྲོགས་པས་སོ། །
བགྲོད་པ་གཅིག་པའི་ལམ་དང་ལྡན་པ་ནི། ཆུ་བོའི་རྒྱུན་ལྟ་བུ་སྟེ། ཐབས་ཤེས་གཉིས་ཀྱིས་གཞན་གྱི་དོན་བྱ་བ་ཐ་མ་དད་པས་སོ། ། བགྲོད་པ་གཅིག་པ་ནི། རང་དོན་དང་གཞན་དོན་ཐ་མི་དད་དུ་འཇུག་པའམ། མཉམ་རྗེས་དམིགས་རྣམས་མཚུངས་པར་འཇུག་པའོ། ། ཆོས་ཀྱི་སྐུ་དང་ལྡན་པ་ནི། སྤྲིན་ལྟ་བུ་སྟེ། སྤྲུལ་པའི་སྐུས་དགའ་ལྡན་གྱི་གནས་ན་བཞུགས་པ་ལ་སོགས་པ་མཛད་པ་བཅུ་གཉིས་ཀུན་ཏུ་སྟོན་པར་རུང་བ་ཉིད་ཀྱིས་སོ། ། གཉིས་པ་ནི།
དེ་ཡང་ས་གསེར་ཟླ་བ་མེ་ཞེས་བྱ་བ་ལ་སོགས་པས་ནི། སེམས་བསྐྱེད་པ་ཉི་ཤུ་རྩ་གཉིས་བཤད་པ་ཡིན་ཏེ། དཔེའི་སྒོ་ནས་འདུན་པ་དང་ལྡན་པ་སོགས་ཀྱི་སེམས་བསྐྱེད་རྣམས་འཕངས་པ་དེ་ལྟར་ནའོ། ། བཞི་པ་ས་མཚམས་ལ་དངོས་དང༌། དོན་བསྡུ་བ་གཉིས། དངོས་ནི། སེམས་བསྐྱེད་ཉི་ཤུ་རྩ་གཉིས་གསུངས་པ་དེ་ལ་འདུན་ལྡན་སོགས་དང་པོ་གསུམ་ནི། ལས་དང་པོ་པའི་སས་བསྡུས་ཏེ། རིམ་པ་ལྟར་ཐེག་ཆེན་གྱི་ཚོགས་ལམ་ཆུང་ངུ་དང་འབྲིང་དང་ཆེན་པོ་གསུམ་གྱི་རང་བཞིན་ཡིན་པ་ཉིད་ཀྱིས་སོ། ། དེའི་འོག་ཏུ་སྦྱོར་བ་དང་ལྡན་པ་གཅིག་ནི།
ས་དང་པོ་ལ་འཇུག་པ་སྦྱོར་བའི་ལམ་གྱིས་བསྡུས་ཏེ། མོས་པས་སྤྱོད་པའི་སྤྱོད་ཡུལ་ཅན་ཡིན་པས་སོ། ། དེའི་འོག་ཏུ་སྦྱིན་པ་ནས་ཡེ་ཤེས་དང་ལྡན་པའི་བར་བཅུ་ནི། རིམ་པ་ལྟར་རབ་ཏུ་དགའ་བ་ལ་སོགས་པས་བཅུས་བསྡུས་ཏེ། དང་པོ་མཐོང་ལམ་དང༌། ལྷག་མ་རྣམས་སྒོམ་པའི་ལམ་གྱི་སྤྱོད་ཡུལ་ཅན་ཡིན་པས་སོ། ། དེའི་འོག་ཏུ་མངོན་ཤེས་དང་ལྡན་པ་ནས་གཟུངས་སྤོབས་དང་ལྡན་པའི་བར་ལྔ་ནི། ཁྱད་པར་གྱི་ལམ་གྱིས་བསྡུས་ཏེ། དག་པ་སའི་སྤྱོད་ཡུལ་ཅན་ཡིན་པས་སོ། ། དེའི་འོག་ཏུ་སེམས་བསྐྱེད་པ་ཐ་མ་གསུམ་ནི།
སངས་རྒྱས་ཀྱི་སས་བསྡུས་ཏེ། རིམ་པ་ལྟར་སངས་རྒྱས་ཀྱི་ས་ལ་འཇུག་པའི་སྦྱོར་བའི་ལམ་རྡོ་རྗེ་ལྟ་བུ་དང༌། དངོས་གཞི་མཉམ་གཞག་དང༌། འཇུག་རྗེས་ཐོབ་ཀྱིས་བསྡུས་པས་སོ། ། མདོའི་དངོས་བསྟན་ལ་ཉི་ཤུ་རྩ་གཉིས་པོ་ཐམས་ཅད་བྱང་སེམས་ལ་གསུངས་པ་དང་མཐུན་པར་བཤད་ན། འདིར་སངས་རྒྱས་ཀྱི་ས་ནི་ས་བཅུ་པ་ལ་འདོད་དགོས་ལ། འོན་ཀྱང་འགྲེལ་ཆེན་དུ་རྒྱུའི་དབྱེ་བ་ཙམ་གྱིས་ནི། དེའི་དབྱེ་བ་ཐམས་ཅད་བྱས་པར་མི་འགྱུར་བས་དབྱེ་བ་རྫོགས་པར་མི་འགྱུར་རོ་ཞེས་པ་ལྟར་ན། འབྲས་བུའི་སེམས་བསྐྱེད་ཀྱང་སེམས་བསྐྱེད་ཀྱི་དབྱེ་བར་མ་བཀོད་ན། སེམས་བསྐྱེད་ཀྱི་དབྱེ་བ་མ་ཚང་ཞེས་པའི་དོན་ཡིན་པས།
འབྲས་བུས་བསྡུས་པའང་སེམས་བསྐྱེད་ཀྱི་དབྱེ་བར་འདོད་པར་མངོན་ནོ། ། གཞན་དག་ལུང་འདིས་ཐ་མ་གཉིས་འབྲས་བུར་བསྟན་གྱི། སེམས་བསྐྱེད་མི་སྟོན་པར་སྨྲ་བ་ནི་ལུང་དོན་ལ་མ་བརྟགས་པ་ཡིན་ནོ། ། གཉིས་པ་ནི། སེམས་བསྐྱེད་པའི་རབ་ཏུ་དབྱེ་བ་ནི། ལས་དང་པོ་པའི་ས་ནས་བཟུང་སྟེ་སངས་རྒྱས་ཀྱི་སའི་བར་གྱིས་བསྡུས་པ་ཡིན་ཏེ། ཚོགས་ལམ་ནས་སངས་རྒྱས་ཀྱི་རྗེས་ཐོབ་ཀྱི་བར་དུ་ཡོད་པར་བསྟན་པ་དེ་ལྟར་ནའོ། ། གཉིས་པ་སྒྲུབ་པ་ལ་འཇུག་པའི་ཚུལ་ལ། སྒྲུབ་པའི་ཐབས་སྟོན་པ་གདམས་ངག ཐོབ་བྱ་སྒྲུབ་པའི་འབྲས་བུ།
འཇུག་བྱ་སྒྲུབ་པའི་ཆོས་སོ། ། དང་པོ་ལ་སྤྱི་གཞུང་གཉིས་སོ། ། དང་པོ་ལ། ཡུལ་གང་ལ་གང་གིས་ཉན་པ། དུས་གང་གི་ཚེ་ཉན་པ། ཉན་པར་བྱ་བའི་གདམས་ངག་གོ ། དང་པོ་ལ་ཐ་མལ་པ་དག་གིས་དགེ་བའི་བཤེས་གཉེན་ཙམ་དང༌། ལམ་ཞུགས་དང་ཉན་རང་རྣམས་ཀྱིས་མཆོག་གི་སྤྲུལ་སྐུ་དང༌། བྱང་སེམས་འཕགས་པ་རྣམས་ཀྱིས་ནི་ལོངས་སྤྱོད་རྫོགས་པའི་སྐུ་ལ་ཉན་ནོ། ། འདི་དག་ཀྱང་གཙོ་ཆེ་བའི་དབང་དུ་བྱས་ཀྱི་སོ་སོར་ངེས་པ་ནི་མ་ཡིན་ཏེ།
ཐ་མལ་པས་ཀྱང་མཆོག་གི་སྤྲུལ་སྐུ་ལ་དངོས་སུ་ཉན་པ་ཡོད་པས་སོ། ། བར་ཆད་མེད་པའི་ལམ་ལ་གནས་པ་ནི་ཉན་པ་པོ་མིན་ཏེ། སློབ་དཔོན་གཞན་ལ་ལྟོས་པ་མེད་པའི་ཕྱིར་ཏེ། རང་བྱུང་གི་ཡེ་ཤེས་དངོས་སུ་སྐྱེད་ནུས་ཡིན་པའི་ཕྱིར། གཙོ་བོར་སེམས་དང་པོ་ལ་སོགས་པ་བསྐྱེད་པ་སྟེ། ཐེག་ཆེན་གྱི་སེམས་བསྐྱེད་དང་ལྡན་པས་གདམས་ངག་གི་དོན་ཉམས་སུ་ལེན་པའི་སྣོད་ཁྱད་པར་ཅན་དུ་གྱུར་པའི་ཕྱིར། གཉིས་པ་ལ། མཁས་པ་དུ་མས་ཐེག་ཆེན་ཐུན་མོང་མ་ཡིན་པའི་གདམས་ངག་ནི། ཚོགས་ལམ་ཆེན་པོ་ཡན་ཆད་ནས་ཉན་པ་ཡིན་ཏེ། འདི་ལ་ཆོས་རྒྱུན་གྱི་ཏིང་ངེ་འཛིན་ཐོབ་དགོས་པའི་ཕྱིར་ཏེ།
རྒྱན་ལས། དེའི་ཚེ་ཆོས་ཀྱི་རྒྱུན་ལས་ནི། ། སངས་རྒྱས་རྣམས་ལ་ཞི་གནས་དང༌། ། ཡེ་ཤེས་ཡངས་པ་ཐོབ་བྱའི་ཕྱིར། ། གདམས་ངག་རྒྱ་ཆེན་རྙེད་པར་འགྱུར། ། ཞེས་གསུངས་པས་སོ། ། ཞེས་འདོད་དོ། ། མི་འཐད་དེ་གང་ཟག་གཞན་ལ་ཉན་པ་ལའང་མི་དགོས་ཤིང༌། དེ་བཞིན་གཤེགས་པ་ལ་དངོས་སུ་ཉན་པ་ལའང་མི་དགོས་པའི་ཕྱིར་ཏེ། ལམ་ཤེས་ཀྱི་མདོར།
ལྷའི་བུ་དུ་མས་གསར་དུ་བྱང་ཆུབ་མཆོག་ཏུ་སེམས་བསྐྱེད་ནས་ཤེར་ཕྱིན་གྱི་གདམས་ངག་ནོད་པར་གསུང་པའི་ཕྱིར། དེས་ན་རྒྱན་གྱི་དོན་ནི། སངས་རྒྱས་མྱ་ངན་ལས་འདས་པའི་འོག་ཏུ་དེ་བཞིན་གཤེགས་པ་ལ་ཉན་པའི་དབང་དུ་བྱས་ཏེ། དེ་ལ་ནི་རྫུ་འཕྲུལ་གྱི་སྟོབས་ཀྱིས་ཞིང་ཁམས་གཞན་དུ་བགྲོད་དགོས་པའི་ཕྱིར་རོ། ། ཆོས་རྒྱུན་གྱི་ཏིང་ངེ་འཛིན་ནི། གང་ལ་བརྟེན་ནས་སངས་རྒྱས་ལ་ཆོས་ཐོས་པ་དང༌། ཇི་ལྟར་ཐོས་པའི་ཚིག་དོན་མི་བརྗེད་པར་འཛིན་ནུས་པའི་ཏིང་ངེ་འཛིན་དུ་འགྲེལ་ཆེན་ལས་བཤད་དོ། ། གསུམ་པ་ལ་ངོ་བོ་དང༌། དབྱེ་བའོ། ། དང་པོ་ལ།
འགའ་ཞིག་གདམས་པ་ལྟར་ཉམས་སུ་ལེན་པའང་གདམས་ངག་ཡིན་པས་ངག་ཁོ་ནར་མ་ངེས་སོ། ། གཞན་དུ་ན་རང་སངས་རྒྱས་ལ་གདམས་ངག་སྟོན་པ་མེད་པར་འགྱུར་ཏེ། སྒྲ་བཅས་ཀྱི་ཆོས་སྟོན་པ་མེད་པའི་ཕྱིར་ཞེས་འདོད་དོ། ། མི་རིགས་ཏེ། གདམས་ངག་གི་ངོ་བོ་ངག་ཁོ་ནར་གསུངས་པའི་ཕྱིར་ཏེ། འཇུག་པའི་འགྲེལ་བཤད་ལས། ཁོང་དུ་ཆུད་པའི་ཆེད་དུ་ཆོས་སྟོན་པ་ནི་གདམས་ངག་གོ་ཞེས་པ་དང༌། ཇོ་བོ་རྗེས། ངོ་བོ་ངག་གི་འཁོར་ལོར་བཞེད། ། ཅེས་དང༌།
འདིར་ཡང་ལུང་འབོགས་པ་དཀོན་མཆོག་གསུམ་ལ་འདོམས་པ་དང་ཞེས་པས་སོ། ། གཞན་ཡང་ཉམས་ལེན་ལ་ནི། གདམས་ངག་གི་སྒྲ་དོན་མེད་པའི་ཕྱིར་རོ། ། བྱང་ཆུབ་ཐོབ་པའི་ཐབས་ཙམ་གྱིས་གདམས་ངག་ཏུ་འགྱུར་ན་ནི། དགེ་བའི་རྩ་བ་དང་མཚུངས་ལྡན་གྱི་ཉོན་མོངས་པ་ཡང་དེར་འགྱུར་རོ། ། དེས་ན་འདི་ནི་གདམས་ངག་གི་འབྲས་བུ་ལ་གདམས་ངག་ཏུ་བཏགས་པ་ཙམ་མོ། ། རང་སངས་རྒྱས་ཀྱིས་གདམས་ངག་སྟོན་པར་གསུངས་པའང༌། ལུས་ལ་བརྟེན་ནས་ཕ་རོལ་པོས་ཇི་ལྟར་ཉན་པར་འདོད་པའི་རྟོགས་པ་སྐྱེ་བས་གདམས་ངག་སྟོན་པའི་བྱེད་ལས་ཡོད་པ་ཙམ་ལ་དགོངས་སོ། ། གཉིས་པ་དབྱེ་བ་ནི། དགོས་པའི་སྒོ་ནས་གདམས་པ་དང་རྗེས་བསྟན་གཉིས་ཡིན་ལ།
འདི་གཉིས་ཀྱི་ཁྱད་པར་ནི། འགྲེལ་ཆེན་ལས། བསམ་པའི་སྐབས་སུ་བཟུང་བའི་དོན་མི་བརྗེད་པའི་ཆེད་དུ་གདམས་པ་དང༌། བསྒོམ་པའི་སྐབས་སུ་སྔར་མེད་ཀྱི་རྟོགས་པ་བསྐྱེད་པའི་ཆེད་དུ་རྗེས་བསྟན་ནོ་ཞེས་སོ། ། གཞུང་འདིར་འབྱུང་བ་ནི་འོག་ཏུ་སྟོན་ནོ། ། ཡུལ་གྱི་སྒོ་ནས་བཅུ་སྟེ་གཞུང་གིས་སྟོན་ནོ། ། གཉིས་པ་ལ་གདམས་ངག་བཅུ་སྤྱིར་བསྟན་པ། དགེ་འདུན་དཀོན་མཆོག་བྱེ་བྲག་དུ་བཤད་པའོ། ། དང་པོ་ལ་གསུམ་ལས་མཚམས་སྦྱར་བ་ནི། སེམས་བསྐྱེད་ཀྱི་ངོ་བོའི་ཞར་ལ་དབྱེ་བ་བརྗོད་ནས་གདམས་ངག་བསྟན་ཏེ།
ངོ་བོ་ནི་རྫོགས་པའི་བྱང་ཆུབ་ཐོབ་པའི་ཐབས་སྟོན་པས་འདོམས་པའོ། ། གང་གིས་ཉན་ན། བྱང་ཆུབ་ཀྱི་སེམས་དང་པོ་ལ་སོགས་པ་བསྐྱེད་པས་སོ། ། དུས་ནི་གདམས་ངག་དོན་དུ་གཉེར་བར་བྱེད་པའི་དུས་ཇི་ལྟ་བ་བཞིན་དུ་སྟེ་དེའི་ཚེའོ། ། དགོས་པ་ལ་གཉིས་ལས་གདམས་པའི་དགོས་པ་ནི། བྱང་ཆུབ་ཀྱི་སེམས་བསྐྱེད་པ་དང་དེས་འཕངས་པའི་ཆོས་སེམས་བསྐྱེད་ཀྱི་དབྱེ་བས་འཕངས་པའི་ཡོན་ཏན་རྣམས་འགྲུབ་པར་བྱ་བའི་ཕྱིར་ཡིན་ནོ། ། རྗེས་བསྟན་གྱི་དགོས་པ་ནི། སྔར་ཡོན་ཏན་ཐོབ་ཟིན་པ་རྣམས་མི་ཉམས་པར་ཡོངས་སུ་བསྲུང་བའི་དོན་གྱིས་གོང་ནས་གོང་དུ་མངོན་པར་འཕེལ་བར་བྱ་བའི་ཕྱིར་ཡིན་ནོ། ། རྩ་བ་ནི། གདམས་ངག་ནི་བཅུའི་བདག་ཉིད་དུ་ཤེས་པར་བྱའོ། །
བཅུ་པོའང་གསུམ་དུ་འདུས་ཏེ། གང་གིས་སྒྲོ་འདོགས་གཅོད་པ་སྒྲུབ་པ། གང་ལ་སྒྲོ་འདོགས་གཅོད་པ་སྒྲུབ་པའི་དམིགས་ཡུལ། གང་གིས་ཁྱད་པར་དུ་བྱེད་པ་སྒྲུབ་པའི་ཁྱད་ཆོས་སོ། ། གསུམ་པ་ལ་བཞི་སྟེ། སྒྲུབ་པའི་རྟེན་དཀོན་མཆོག་གསུམ། སྒྲུབ་པའི་མི་མཐུན་ཕྱོགས་སེལ་བ་བརྩོན་འགྲུས། སྒྲུབ་པའི་ཡོན་ཏན་སྤྱན་དང་མངོན་ཤེས། སྒྲུབ་པ་མཐར་ཐུག་པའི་རྒྱུ་མཐོང་སྒོམ་ལ་འདོམས་པའོ། ། གོ་རིམ་ནི་ཡུལ་ཅན་སྒྲུབ་པས་ཡུལ་བདེན་བཞི་ལ་དམིགས་ཏེ།
དཀོན་མཆོག་གསུམ་ལ་བརྟེན་ཅིང་བརྩོན་འགྲུས་བརྩམས་ནས། མི་མཐུན་ཕྱོགས་བསལ་ཏེ་ཡོན་ཏན་རྒྱུད་མཐོང་བར་བྱས་ནས། སྒྲིབ་གཉིས་སྤང་བའི་ཕྱིར་དུ་མཐོང་སྒོམ་ལ་རིམ་པ་ལྟར་འཇུག་པས་བཅུ་པོ་རིམ་པ་ལྟར་བསྟན་ཏོ། ། འགྲེལ་བ་ལ། སོ་སོར་བཤད་པ་དང༌། དོན་བསྡུ་བའོ། ། དང་པོ་ལ། སྒྲུབ་པའི་ངོ་བོ། སྒྲུབ་པའི་དམིགས་པ། སྒྲུབ་པ་ཁྱད་པར་དུ་འགྲོ་བའི་ཆོས་སོ། །
དང་པོ་ནི། འདོམས་སོ། ། གང་ལ་ན་ཤེར་ཕྱིན་གྱི་སྒྲུབ་པ་ལའོ། ། ཇི་ལྟར་ན། མི་དམིགས་པའི་ཚུལ་གྱིས་འཇུག་པར་བྱའོ་ཞེས་སློབ་པའི་ཚུལ་གྱིས་སོ། ། གང་ལ་འཇུག་ཅེ་ན། ཇི་སྐད་བཤད་པའི་བྱང་ཆུབ་ཀྱི་སེམས་ཀྱི་རབ་ཏུ་དབྱེ་བ་དང༌། དེས་འཕངས་པའི་ཆོས་འཕེལ་བར་བྱེད་པ་སྒྲུབ་པ་ལའོ། ། སྒྲུབ་པའང་ཐབས་ཤེས་ཁྱད་པར་ཅན་གཉིས་དང་ལྡན་པ་སྟེ། ཤེས་རབ་ཀྱི་ཁྱད་པར་ནི་ཀུན་རྫོབ་རྟོགས་པའི་བློ་ནི།
སྣང་ཙམ་ལ་སྐུར་པ་མི་འདེབས་པས་ཀུན་རྫོབ་ཀྱི་བདེན་པ་ལས་མི་འདའ་བ་སྟེ། མདོ་ལས་བྱང་ཆུབ་སེམས་དཔའ་ཡོད་བཞིན་དུ་ཞེས་སོགས་ཀྱིས་བསྟན་ནོ། ། དོན་དམ་རྟོགས་པའི་བློ་ནི། བདེན་པར་ཡོད་ཅེས་སྒྲོ་མི་འདོགས་པས་དོན་དམ་པའི་བདེན་པ་ལས་མི་འདའ་བ་སྟེ། བརྒྱད་སྟོང་པ་ལས། ཡུམ་ཞེས་བགྱི་པའི་ཆོས་དང༌། སེམས་དཔའ་ཞེས་བགྱི་པའི་ཆོས་བདག་གིས་མ་འཚལ་མ་དམིགས་ཡང་དག་པར་རྗེས་སུ་མ་མཐོང་ཞེས་པས་བསྟན་ནོ། ། ཐབས་ཀྱི་ཁྱད་པར་ནི། ཉན་ཐོས་ལ་སོགས་པ་དང་ཐུན་མོང་མ་ཡིན་པ་བསམ་པ་སེམས་བསྐྱེད་དང༌། སྦྱོར་བ་ཕ་རོལ་ཏུ་ཕྱིན་པ་དྲུག་གིས།
འབྲས་བུ་ཆོས་སྐུའི་ཆེད་དུ་འབད་པའོ། ། བདེན་པ་གཉིས་གང་ཞེ་ན། འདི་ལ་སོ་སོར་བཤད་པ་དང༌། དེ་ལས་མི་འདའ་བའི་ཚུལ་ལོ། ། དང་པོ་ལ། དབྱེ་གཞི་ནི་རྟེན་འབྲེལ་ཙམ་མོ། ། དབྱེ་ན་སྣ་ཚོགས་སུ་སྣང་བ་ཀུན་རྫོབ་བདེན་པ་དང༌། གནས་ཚུལ་དོན་དམ་པའི་བདེན་པ་གཉིས་ཏེ། སྣང་ཚུལ་ལ་འཇུག་པའི་དང༌། གནས་ཚུལ་ལ་འཇུག་པའི་བློའོ་དབྱེ་དབྱེ་བས་སོ། །
དང་པོ་ལ་སྒྲ་དོན་ནི། ཡུལ་དང༌། ཡུལ་ཅན་གཉིས་ལས། དང་པོ་ནི། རྣམ་པར་དཔྱད་པའི་དཔུང་མི་བཟོད་པ་ཡིན་ལ། གཉིས་པ་ནི། སྒྲིབ་པར་བྱེད་པ་ལ་བཤད་དེ། བདེན་གཉིས་ལས། གང་ཞིག་གིས་ནི་གང་ཞིག་ལ། ། ཡང་དག་སྒྲིབ་བྱེད་ཀུན་རྫོབ་འདོད། །
ཅེས་སོ། ། དབྱེ་བ་ལ། ཡང་དག་དང༌། ལོག་པའི་ཀུན་རྫོབ་བདེན་པ་གཉིས་སོ། ། དང་པོ་ནི། སྣང་བ་ལྟར་དོན་བྱེད་ནུས་པ་ཡིན་ལ། གཉིས་པ་ནི། སྣང་བ་ལྟར་དོན་བྱེད་མི་ནུས་པའོ། ། འདིར་ཡང་ལོག་གི་ཁྱད་པར་ནི། འཇིག་རྟེན་ན་མི་སླུ་བ་དང་སླུ་བར་གྲགས་པ་ལ་བཞག་ལ།
བདེན་པ་ནི་ཡུལ་ཅན་གྱི་བློ་དེ་ཉིད་ལ་སྣང་ཚུལ་ལོ། ། གཞན་དག་ལོག་པའི་ཀུན་རྫོབ་ལ་བདེན་པ་ཞེས་མི་སྦྱོར་བར་སྨྲ་བ་ནི། བདེན་གཉིས་ཀྱི་འགྲེལ་བཤད་མ་མཐོང་བར་ཟད་དོ། ། དོན་དམ་བདེན་པ་ལ་སྒྲ་དོན་ནི། དོན་དམ་ནི་རིགས་ཤེས་དང་བསྒོམ་བྱུང་གི་བློའོ། ། དེའི་ཡུལ་དུ་རིགས་པ་གཞན་གྱིས་གནོད་མེད་དུ་གནས་པས་ན་བདེན་པའོ། ། རིགས་ཤེས་ནི་རྗེས་དཔག་སྟེ། གཏན་ལ་འབེབས་པར་བྱེད་པ་ཡིན་ནོ། ། གཉིས་པ་ལ། གཏན་ལ་ཕབ་པའི་དོན་དོན་སྤྱིའི་ཚུལ་གྱིས་གོམས་པར་བྱེད་པ་རྗེས་མཐུན་པ་དང༌།
གཏན་ལ་ཕབ་པའི་དོན་གོམས་པར་བྱས་པས་མངོན་དུ་གྱུར་པ་འཕགས་པའི་ཡེ་ཤེས་གཉིས་སོ། ། སྐྱེ་བའི་ཚུལ་ནི། དང་པོར་དཔྱོད་པར་འདོད་པ་དང༌། བར་དུ་རྣམ་པར་དཔྱོད་པ་དང༌། ཐ་མར་དཔྱད་པའི་དོན་ལ་ངེས་པ་རྙེད་ནས་མཉམ་པར་འཇོག་པའོ། ། གཉིས་པ་མི་འདའ་བའི་ཚུལ་ནི། ཀུན་རྫོབ་ཏུ་སྣང་ཙམ་ལ་བརྟེན་ནས་བསོད་ནམས་ཀྱི་ཚོགས་དང༌། དོན་དམ་སྤྲོས་བྲལ་ལ་བརྟེན་ནས་ཡེ་ཤེས་ཀྱི་ཚོགས་སོག་པར་བྱེད་པ་ཡིན་ནོ། ། སྒྲུབ་པའི་དམིགས་པ་ལ་སྤྱི་གཞུང་གཉིས་སོ། ། དང་པོ་ལ།
བདེན་པ་སོ་སོའི་རང་བཞིན། གྲངས་ངེས། གོ་རིམ། འཇུག་ཚུལ་ལོ། ། དང་པོ་ལ་བཞི་ལས། སྡུག་བདེན་ལ་མཚན་གཞི་དང༌། མཚན་ཉིད་གཉིས་སོ། ། དང་པོ་ནི། ལས་ཉོན་གྱི་རྣམ་སྨིན་གྱི་འབྲས་བུ་སེམས་ཅན་གྱི་རྒྱུད་ཀྱི་ཕུང་པོ་དང༌། བདག་པོའི་འབྲས་བུ་སྣོད་ཀྱི་འཇིག་རྟེན་ནོ། །
ཀུན་ལས་བཏུས་ལས། སྡུག་བསྔལ་གྱི་བདེན་པ་གང་ཞེ་ན། སེམས་ཅན་སྐྱེ་བ་དང་སྐྱེ་བའི་གནས་ཀྱིས་ཀྱང་རིག་པར་བྱའོ་ཞེས་སོ། ། མཚན་ཉིད་ནི། མི་རྟག་ལ་སོགས་བཞི་སྟེ། འཇིག་ཅིང་རབ་ཏུ་འཇིག་པས་ན་མི་རྟག་པ་དང༌། གནོད་པའི་བདག་ཉིད་ཡིན་པས་ན་སྡུག་བསྔལ་དང༌། དོན་གཞན་གྱི་བདག་གིས་སྟོང་པས་ན་སྟོང་པ་དང༌། ངོ་བོར་གྱུར་པའི་བདག་མེད་པས་ན་བདག་མེད་པའོ། ། དེ་ལ་སྡུག་བསྔལ་ནི།
སྡུག་བདེན་ཁོ་ནའི་ཆོས་ཡིན་པས་རང་གི་མཚན་ཉིད་ཡིན་ལ། མི་རྟག་སོགས་ལྷག་མ་གསུམ་ནི། བདེན་པ་གཞན་རྣམས་ལའང་རྗེས་སུ་འགྲོ་བས་སྤྱིའི་མཚན་ཉིད་དོ། ། རང་སྤྱི་གཉིས་ཀྱི་སྒོ་ནས་བསྟན་པ་ནི། ཕྱིན་ཅི་ལོག་བཞི་བསལ་བའི་ཕྱིར་དུ་རང་སྤྱི་གཉིས་ཀྱི་སྒོ་ནས་ཤེས་པར་བྱ་བ་ཡིན་པས་སོ། ། བདེན་པ་གཞན་གསུམ་ནི་རང་གི་མཚན་ཉིད་ཀྱི་སྒོ་ནས་ཤེས་པར་བྱ་བ་ཡིན་གྱི། སྤྱིའི་མཚན་ཉིད་ཀྱི་སྒོ་ནས་ནི་མ་ཡིན་ཏེ། སྤྱིའི་སྒོ་ནས་ལོག་པར་ཞུགས་པ་མེད་པའི་ཕྱིར། ཇི་ལྟར་ཕྱིན་ཅི་ལོག་བཞིའི་གཉེན་པོ་ཡིན་ཞེ་ན། མི་རྟག་པ་ནི་རྟག་འཛིན་གྱི་གཉེན་པོ་སྟེ།
མི་རྟག་པ་རྟོགས་པས་ནི་རྟག་འཛིན་ལྡོག་པའི་ཕྱིར། སྡུག་བསྔལ་ནི་གཙང་བ་དང་བདེ་བར་འཛིན་པའི་གཉེན་པོ་སྟེ། གཉིས་པོ་སུན་འབྱིན་པའི་རྣམ་པར་ཞུགས་པའི་ཕྱིར། སྟོང་བདག་མེད་གཉིས་ནི། བདག་དང་བདག་གིར་འཛིན་པའི་གཉེན་པོ་སྟེ། བདག་མེད་རྟོགས་པས་འཇིག་ལྟ་ལྡོག་པའི་ཕྱིར། བདེན་པ་གཞན་གསུམ་ཡང་ཤེས་བྱ་མ་ཡིན་ནམ། ཅིའི་ཕྱིར་སྡུག་བསྔལ་ཁོ་ན་ཤེས་བྱར་བསྟན་ཅེ་ན། སྡུག་བསྔལ་ཤེས་པ་ནི་བདེན་པ་གཞན་གསུམ་ལ་བླང་དོར་བྱ་བའི་སྒོ་ཡིན་པའི་ཕྱིར་ཏེ། སྡུག་བསྔལ་ཤེས་པ་ལས་སྤོང་འདོད་ཀྱི་བློ་སྐྱེ་ལ།
དེ་ལ་བརྟེན་ནས་གཞན་གསུམ་གྱི་བླང་དོར་ལ་འཇུག་པའི་ཕྱིར་རོ། ། གཉིས་པ་ཀུན་འབྱུང་ལ་མཚན་གཞི་ནི། ཉོན་མོངས་དང་དེའི་དབང་གིས་བྱུང་བའི་ལས་ཏེ། ཉོན་མོངས་ཀྱིས་སྡུག་བསྔལ་གྱི་རྐྱེན་དང༌། ལས་ཀྱིས་རྒྱུ་བྱེད་པས་སོ། ། མཚན་ཉིད་ནི་བཞི་སྟེ། ཡང་སྲིད་ཀྱི་བག་ཆགས་འཇོག་པས་རྒྱུ་དང༌། བཞག་པ་དང་མཐུན་པར་སེམས་རིགས་མཐུན་འབྱུང་བར་བྱེད་པས་ན་ཀུན་འབྱུང༌། འགྲོ་བ་ཐ་དད་པ་དང་སྐྱེ་གནས་ཐ་དད་པར་འབྱེད་པར་བྱེད་པས་ན་རབ་སྐྱེ། ལུས་ཐོབ་པ་འདོར་བ་དང་མ་ཐོབ་པ་ལེན་པར་བྱེད་པས་ན་རྐྱེན་ནོ། །
བཞི་པོ་ཀུན་འབྱུང་གི་མཚན་ཉིད་དུ་བསྟན་པ་ནི། ཉེས་དམིགས་བསྟན་པས་སྤང་བྱར་ཤེས་པའི་དོན་ནོ། ། སྡུག་བསྔལ་ཡང་སྤང་བྱ་མིན་ནམ། ཅིའི་ཕྱིར་ཀུན་འབྱུང་ཁོ་ན་སྤང་བྱར་བསྟན་ཅེ་ན། རྒྱུ་ཉོན་མོངས་མ་སྤངས་པར་སྡུག་བསྔལ་སྤོང་ནུས་པ་མ་ཡིན་ཏེ། རྒྱུ་ཡོད་ན་སླར་ཡང་རྐྱེན་ཇི་ལྟ་བ་བཞིན་དུ་ཀུན་ཏུ་འབྱུང་བའི་ཕྱིར། དེ་བས་ན་རྒྱུའི་སྒོ་ནས་སྤང་དགོས་པས་ཀུན་འབྱུང་ཁོ་ན་སྤང་བྱར་བསྟན་ཏོ། ། འགོག་བདེན་ལ་མཚན་གཞི་ནི། དགག་གཞི་དེ་བཞིན་ཉིད་ལ་ཟག་མེད་ཀྱི་ཤེས་རབ་ཀྱིས་སྤང་བྱ་ཉོན་མོངས་བཀག་པའི་འགོག་པ་སྟེ། གང་དུ་འགོག་ན།
དེ་བཞིན་ཉིད་ཀྱི་སྟེང་དུའོ། ། གང་གིས་ན་བདག་མེད་རྟོགས་པའི་ཡེ་ཤེས་ཀྱིས་སོ། ། གང་ན་ཆགས་སོགས་ཉོན་མོངས་པའོ། ། འགོག་པའི་རང་བཞིན་ནི། ཉོན་མོངས་དང་བྲལ་བའི་མེད་དགག་གི་ཆའོ། ། དེ་བཞིན་ཉིད་ལའང༌། སེམས་ཙམ་པ་རྣམས་སེམས་ཀྱི་རང་བཞིན་འོད་གསལ་བ་མ་ཡིན་དགག་གི་ཆ་དང༌། དེ་གཟུང་འཛིན་གཉིས་ཀྱིས་སྟོང་པ་མེད་དགག་གི་ཆ་གཉིས་ལས། དང་པོ་ཁོ་ནར་དགག་གཞིར་འདོད་ཀྱི། ཕྱི་མ་ནི་མ་ཡིན་ཏེ།
ཆགས་སོགས་ཀྱིས་ཀུན་ནས་ཉོན་མོངས་པར་བྱས་པ་དེ་ཉིད་ལམ་གྱིས་རྣམ་པར་བྱང་བར་བྱེད་པ་ཡིན་ལ། ཆོས་ཉིད་འདུས་མ་བྱས་ལ་འཆིང་གྲོལ་མི་རུང་བའི་ཕྱིར། དེ་ཉིད་མ་དག་པའི་གནས་སྐབས་ལ་རང་བཞིན་རྣམ་དག་དང༌། དག་པའི་གནས་སྐབས་ལ་ནི་དྲི་མས་རྣམ་པར་དག་པ་ཞེས་བརྗོད་པས་ན། ཆོས་ཅན་འོད་གསལ་དེ་ཉིད་དགག་གཞིར་རིགས་སོ་ཞེས་འདོད་དོ། ། རང་བཞིན་གྱིས་རྣམ་པར་དག་པའི་ལྡོག་པ་ཉེ་བར་བཟུང་ན་གཉིས་ཀའང་ཀུན་ནས་ཉོན་མོངས་པར་མ་གྱུར་བར་མཚུངས་ལ། དྲི་མ་དང་ནི་གཉིས་ཀའང་ལྡན་པར་མཚུངས་པའི་ཕྱིར་དང༌། སེམས་ཀྱི་ཆོས་ཉིད་དྲི་མ་དང་བྲལ་ན་འགོག་བདེན་ཐོབ་པའི་ཐ་སྙད་ཀྱང་བྱེད་པའི་ཕྱིར་གཉིས་ཀ་ཡང་དག་གཞིར་རིགས་སོ། ། གཞིའི་དུས་སུ་ཆོས་ཅན་དང་ཆོས་ཉིད་འོད་གསལ་དེ་ཉིད་དང་གཞན་དུ་བརྗོད་དུ་མེད་པ་ལྟར་འབྲས་བུའི་གནས་སྐབས་སུ་དག་གཞི་དང་དྲི་བྲལ་གཉིས་ཀྱང་དེ་བཞིན་ནོ། ། གཉིས་པ་མཚན་ཉིད་ནི་བཞི་སྟེ།
དེ་ལ་ཉོན་མོངས་སྤངས་པས་འགོག་པ། སྡུག་བསྔལ་སྤངས་པས་ཞི་བ། དེ་བས་ལྷག་པའི་འདོད་བྱ་མེད་པས་གྱ་ནོམ། སླར་མི་ལྡོག་པས་ངེས་པར་འབྱུང་བའོ། ། ཅིའི་ཕྱིར་འགོག་པ་སོགས་བཞི་མཚན་ཉིད་དུ་བསྟན་ཅེ་ན། མངོན་དུ་བྱ་བར་བསྟན་པའི་ཆེད་དུ་སྟེ། འགོག་པ་སོགས་ཀྱི་ཕན་ཡོན་མཐོང་བ་ན། མངོན་དུ་བྱེད་པ་ལ་འཇུག་པའི་ཕྱིར་རོ། ། མངོན་དུ་བྱས་པའི་དོན་ནི། ལམ་བདེན་ལ་བརྟེན་ནས་དག་གཞི་ཉོན་མོངས་པ་དང་བྲལ་པ་ཐོབ་པ་ཙམ་ལ་བརྗོད་དོ། །
མེད་པར་དགག་པ་ཡིན་ན་ཇི་ལྟར་ལམ་གྱིས་སྒྲུབ་པར་བྱེད་ཅེ་ན། འགོག་པའི་ངོ་བོ་ལ་ལམ་གྱིས་ཁྱད་པར་དུ་བྱར་མེད་མོད་ཀྱི། འོན་ཀྱང་སེམས་སྐད་ཅིག་སྔ་མའི་ཉེར་ལེན་དང་ལམ་གྱི་ལྷན་ཅིག་བྱེད་རྐྱེན་ལས། སེམས་ཀྱི་སྐད་ཅིག་ཕྱི་མ་ཉོན་མོངས་པ་དང་བྲལ་བར་སྐྱེས་པ་ཙམ་ལ་ལམ་གྱིས་འགོག་པ་བྱས་སོ་ཞེས་བཏགས་ཏེ། ཐོ་བའི་རྐྱེན་གྱིས་གྱོ་མོའི་གནས་སྐབས་སྐྱེས་པ་ཙམ་ལ་བུམ་པ་མེད་པར་བྱས་སོ་ཞེས་བརྗོད་པ་བཞིན་ནོ། ། བྱེ་བྲག་སྨྲ་བའང་འགོག་བདེན་གྱི་ངོ་བོ་བསྐྱེད་པ་མི་འདོད་ཀྱི། ཐོབ་པ་རྒྱུད་ལ་བསྐྱེད་པ་ཙམ་ལ་ལམ་གྱི་འབྲས་བུར་འདོད་དོ། ། གཞན་དག་འདུས་མ་བྱས་ལ་སྔར་མེད་པ་ཕྱིས་ཡོད་པ་མི་འཐད་པས་ན། འགོག་བདེན་གྱི་ངོ་བོ་ནི། དག་མ་དག་གི་གནས་སྐབས་ཀུན་ལ་ཡོད་ལ།
འོན་ཀྱང་སྒྲིབ་པས་བསྒྲིབས་པས་མ་མཐོང་བ་ཡིན་ནོ་ཞེས་ཟེར་བ་མི་རིགས་ཏེ། འགོག་བདེན་ནི། ལམ་གྱིས་ཉོན་མོངས་པ་སྤངས་པས་རབ་ཏུ་ཕྱེ་བའི་ཕྱིར་དང༌། རང་བཞིན་རྣམ་དག་ནི་གཞི་དང་འབྲས་བུ་ཀུན་ཏུ་ལམ་བདེན་གྱི་བྲལ་འབྲས་སུ་མི་རུང་བའི་ཕྱིར་རོ། ། ལམ་བདེན་ལའང་མཚན་ཉིད་ནི། སྡུག་བསྔལ་ཤེས་པ་དང༌། ཀུན་འབྱུང་སྤོང་བ་དང༌། འགོག་པ་མངོན་དུ་བྱེད་པ་སོགས་བདེན་པ་བཞི་ལ་རང་རང་དང་རྗེས་སུ་མཐུན་པའི་བྱ་བ་བྱེད་པ་སྟེ། འཁོར་དང་བཅས་པའི་དབང་དུ་བྱས་ན་ལམ་ལྔའོ། ། ཡང་ན་བདག་མེད་རྟོགས་པའི་ཤེས་རབ་མཚུངས་ལྡན་དང་བཅས་པའོ། །
མཚན་ཉིད་ནི་བཞི་ལས། ཐར་པའི་གྲོང་ཁྱེར་དུ་བགྲོད་པར་བྱེད་པས་ན་ལམ། སེམས་ཕྱིན་ཅི་མ་ལོག་པར་སྒྲུབ་པས་ན་སྒྲུབ་པ། སྒྲིབ་པའི་གཉེན་པོར་བྱེད་པས་རིགས་པ། ཐར་པའི་གནས་སུ་ངེས་པར་འབྱིན་པར་བྱེད་པས་ངེས་འབྱིན་ནོ། ། ཅིའི་ཕྱིར་ལམ་སོགས་བཞི་མཚན་ཉིད་དུ་བསྟན་ཅེ་ན། སྨན་བཟང་པོ་ལྟར་རྒྱུད་ལ་བསྟེན་བྱར་ཤེས་པའི་དོན་ནོ། ། བདེན་པ་གཞན་རྣམས་ཀྱང་མི་རྟག་སོགས་ཀྱི་རྣམ་པའི་སྒོ་ནས་བསྒོམ་པར་བྱ་བ་མ་ཡིན་ནམ། ཅིའི་ཕྱིར་ལམ་བདེན་ཁོ་ན་བསྒོམ་བྱར་བསྟན་ཅེ་ན། སྡུག་བསྔལ་ཤེས།
ཀུན་འབྱུང་སྤོང༌། འགོག་པ་མངོན་དུ་བྱེད་པ་ཐམས་ཅད། ལམ་གོམས་པར་མ་བྱས་ན་མི་འབྱུང་བས་ལམ་ཉིད་བསྒོམ་བྱར་བསྟན་ནོ། ། གཉིས་པ་གྲངས་ངེས་ནི། ཐར་པ་དོན་གཉེར་གྱི་འཇུག་ཡུལ་ནི་བླང་བྱ་དང་དོར་བྱ་གཉིས་སུ་ངེས་ལ། དེ་ལའང་རྒྱུ་འབྲས་གཉིས་གཉིས་སུ་ངེས་པས་བཞིར་བསྟན་ནོ། ། འདི་ནི་བླང་དོར་གྱི་ཡུལ་གྱི་གྲངས་ངེས་ཀྱི་དབང་དུ་བྱས་ཀྱི་ཤེས་བྱ་ཐམས་ཅད་འདིར་འདུས་པ་ནི་མ་ཡིན་ནོ། ། གསུམ་པ་གོ་རིམ་ནི། འཇིག་རྟེན་པ་དག་དང་པོར་སྡུག་བསྔལ་གང་ཡང་རུང་བས་ཟིན་བ་ན་དེ་ལ་རྟོག་པར་བྱེད་དོ། ། དེའི་འོག་ཏུ་དེའི་རྒྱུ་ལ་རྟོག་པར་བྱེད་དོ། །
དེའི་འོག་ཏུ་དེ་ལས་ཐར་པ་ལའོ། ། དེའི་འོག་ཏུ་ཐར་པའི་ཐབས་ལ་རྟོག་པར་བྱེད་པའི་རིམ་པ་དང་མཐུན་པར་རྟོགས་པའི་གོ་རིམ་གྱིས་བསྟན་ནོ། ། བཞི་པ་འཇུག་ཚུལ་ནི། སྡུག་བསྔལ་བྱུང་ན་སྤོང་འདོད་ཀྱི་བློ་སྐྱེ་ཞིང༌། དེ་ལ་རྒྱུ་ཀུན་འབྱུང་སྤོང་དགོས་སོ། ། ཀུན་འབྱུང་ལ་ལས་ཉོན་གཉིས་ལས་ཉོན་མོངས་པ་གཙོ་ཆེ་སྟེ། རྐྱེན་ཉོན་མོངས་མེད་ན་ལས་ཡོད་ཀྱང་རྣམ་སྨིན་གྱི་འབྲས་བུ་བསྐྱེད་མི་ནུས་པའི་ཕྱིར། ཉོན་མོངས་པའང་གཙོ་བོར་སྲེད་ལེན་མ་རིག་པ་དང་གསུམ་ལས། མ་རིག་པ་གཙོ་ཆེ་སྟེ། བདག་ཏུ་རྨོངས་པའི་མ་རིག་པས་ལས་བསགས་ནས་སྲེད་པས་གསོས་བཏབ་པའི་དབང་གིས་སྲིད་པར་སྐྱེ་བའི་ཕྱིར།
འཁོར་བའི་རྩ་བ་མ་རིག་པ་ཟློག་པར་བྱེད་པ་ལ་ཤེས་རབ་དགོས་ཤིང༌། དེ་ཏིང་ངེ་འཛིན་ལ་བརྟེན་ལ། དེ་ལ་ཚུལ་ཁྲིམས་རྣམ་པར་དག་པ་དགོས་པས་ན། བསླབ་པ་གསུམ་ནི་ལམ་གྱི་ངོ་བོའོ། ། དེ་བས་ན་ཚུལ་ཁྲིམས་ལ་བརྟེན་ནས་ཏིང་ངེ་འཛིན་བསྐྱེད་ནས་བདག་མེད་རྟོགས་པའི་ཤེས་རབ་ལ་ཞུགས་ཏེ་ཉོན་མོངས་ཀྱི་རྩ་བ་བདག་ཏུ་འཛིན་པ་བཅད་ནས་སྡུག་བསྔལ་སྤངས་པའི་འགོག་པ་མངོན་དུ་བྱེད་པ་ནི་འཇུག་པའི་རིམ་པ་ཡིན་ནོ། ། གཉིས་པ་གཞུང་གི་དོན་ལ། དང་པོ་སྡུག་བསྔལ་གྱི་བདེན་པ་ལ་འདོམས་པ་ནི། འདོམས་སོ། ། གང་ལ་ན། སྡུག་བསྔལ་གྱི་བདེན་པ་ལའོ། །
ཚུལ་ཇི་ལྟར་ན། ལས་ཉོན་གྱི་འབྲས་བུར་གྱུར་པའི་གཟུགས་ལ་སོགས་པའི་ཕུང་པོ་དང༌། དེའི་ཆོས་ཉིད་སྟོང་པ་ཉིད་དང༌། ཡུལ་ཅན་ཤེས་རབ་ཀྱི་ཕ་རོལ་ཏུ་ཕྱིན་པ་དག་དོན་དམ་པའི་བདེན་པ་ལས་མི་འདའ་བས། དེ་བཞིན་ཉིད་ཀྱི་ངོ་བོར་རང་བཞིན་གཅིག་གོ་ཞེས་སྟོན་པའི་ཚུལ་གྱིས་སོ། ། གང་ཟག་གང་ལ་འདོམས་པ་དང༌། དགོས་པ་དང༌། གང་གི་ཚེ་འདོམས་པ་སོགས་ནི་མཚམས་སྦྱར་གྱི་བཤད་པ་དྲངས་ནས་འོག་མ་ཐམས་ཅད་ལ་ཤེས་པར་བྱའོ། ། ཀུན་འབྱུང་ལ་འདོམས་པ་ནི། འདོམས་སོ། །
གང་ལ་ན། ཀུན་འབྱུང་བ་ལའོ། ། ཚུལ་ནི། བདེན་གཉིས་ལས་མི་འདའ་བས་གསར་དུ་ཀུན་འབྱུང་བ་སོགས་ཀྱི་ཆོས་ཅན་མ་ཡིན་ནོ་ཞེས་སྟོན་པའི་ཚུལ་གྱིས་སོ། ། ཇི་ལྟར་མ་ཡིན་ཞེ་ན། གཟུགས་ལ་སོགས་པ་ནི་སྔར་མེད་གསར་དུ་འབྱུང་བ་དང༌། སྔར་ཡོད་འགོག་པ་དང༌། ཆགས་སོགས་ཀུན་ནས་ཉོན་མོངས་པ་དང༌། དད་སོགས་རྣམ་པར་བྱང་བའི་ཆོས་ཅན་མ་ཡིན་ཏེ། རྒྱུར་གྱུར་པའི་གཟུགས་སོགས་དག་སྟོང་པ་ཉིད་དང་ངོ་བོ་ཐ་མི་དད་པ་ཉིད་ཀྱིས་སོ། །
འགོག་པ་ལ་ཡུལ་ནི། འགོག་པའི་བདེན་པ་ལའོ། ། ཚུལ་ནི། བདེན་གཉིས་ལས་མི་འདའ་བས་གཟུགས་ལ་སོགས་པའི་མཚན་ཉིད་གང་དུའང་གྲུབ་པ་མེད་དོ་ཞེས་སྟོན་པའི་ཚུལ་གྱིས་སོ། ། ཇི་ལྟར་མེད་ཅེ་ན། གློ་བུར་དྲི་བྲལ་གྱི་སྟོང་པ་ཉིད་ལ་ནི། ཆོས་ཅན་གཟུགས་མེད་པ་ནས་མ་རིག་པ་སྐྱེ་བ་སོགས་ཀུན་ནས་ཉོན་མོངས་ཀྱི་རྟེན་འབྲེལ་དང༌། མ་རིག་པ་འགག་པ་སོགས་རྣམ་བྱང་གི་རྟེན་འབྲེལ་དང༌། རྟོགས་པ་ཕུན་ཚོགས་སངས་རྒྱས་དང༌། སྤངས་པ་ཕུན་ཚོགས་བྱང་ཆུབ་ཀྱི་བར་དུའང་མེད་དོ། །
འདུས་བྱས་ཀྱི་མཚན་ཉིད་སྐྱེ་བ་དང༌། འགག་པ་དང༌། སྤང་གཉེན་གྱི་མཚན་ཉིད་ཀུན་ནས་ཉོན་མོངས་པ་དང༌། རྣམ་པར་བྱང་བ་དང༌། གནས་སྐབས་ཀྱི་མཚན་ཉིད་ཉམས་པ་དང༌། འཕེལ་བ་དང༌། སོགས་པ་འདས་སོགས་དུས་གསུམ་གྱི་མཚན་ཉིད་དང་བྲལ་བས་སོ། ། ལམ་བདེན་ལ་ཡུལ་ནི་ལམ་བདེན་ནོ། ། ཚུལ་ནི་ལམ་དང༌། རིགས་སྒྲུབ་དང༌།
ངེས་འབྱིན་ལ་འདོམས་པ་གསུམ་གི་དང་པོ་ནི། བདེན་གཉིས་ལས་མི་འདའ་བས་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་དང༌། བྱང་སེམས་བདག་ཉིད་དོན་དམ་པར་ཕན་ཚུན་བསྒོམ་བྱ་བསྒོམ་བྱེད་དུ་ལྡན་པ་དང༌། དེ་ལས་ལྡོག་སྟེ་མི་ལྡན་པ་མ་ཡིན་པར་རྟོགས་ལ་སྒྲུབ་བོ་ཞེས་པའི་ཚུལ་གྱིས་སོ། ། འདི་ལམ་ལ་འདོམས་པ་སྟེ། ཕ་རོལ་ཏུ་ཕྱིན་པ་ནི་ཐེག་ཆེན་གྱི་ལམ་གྱི་གཙོ་བོ་ཡིན་པའི་ཕྱིར། གཉིས་པ་ནི། ནང་ཡུལ་ཅན་སྟོང་པ་ཉིད་དང༌། སོགས་པ་མཚན་མ་མེད་པ་དང་སྨོན་པ་མེད་པའི་ཏིང་ངེ་འཛིན་གསུམ་ནི། ཕྱི་ཡུལ་དུ་གྱུར་པ་སྟོང་པ་ཉིད་དང་སོགས་པ་མཚན་མེད་སྨོན་མེད་རྣམས་ཕན་ཚུན་ཡུལ་ཡུལ་ཅན་དུ་ལྡན་པ་དང་མི་ལྡན་པ་མ་ཡིན་པ་ཉིད་དུ་རྟོགས་ལ་སྒྲུབ་བོ་ཞེས་ཏེ་འདི་རིགས་སྒྲུབ་ལ་འདོམས་པ་སྟེ།
རྣམ་ཐར་སྒོ་གསུམ་མངོན་སུམ་དུ་རྟོགས་པས་མི་རིགས་པ་ཉོན་མོངས་པ་སྤོང་ཞིང་སེམས་ཕྱིན་ཅི་མ་ལོག་པར་སྒྲུབ་པའི་ཕྱིར། གསུམ་པ་ནི། སྔོན་གྱི་མཐའ་འཁོར་བ་ལས་ངེས་པར་འབྱིན་བྱེད་ལམ་དང༌། ཕྱི་མའི་མཐའ་གང་དུ་ངེས་པར་འབྱིན་པ་མྱང་འདས་གཉིས་ཕན་ཚུན་ངེས་པར་འབྱུང་བྱེད་དང་འབྱུང་སར་ལྡན་པ་དང་མི་ལྡན་པ་མ་ཡིན་པའི་སྤྲོས་བྲལ་དུ་རྟོགས་ལ་སྒྲུབ་བོ་ཞེས་པའི་ཚུལ་གྱིས་སོ། ། འདི་ནི་ངེས་འབྱིན་ལ་འདོམས་པ་སྟེ། སྔོན་གྱི་མཐའ་ནས་ཕྱི་མའི་མཐར་ཕྱིན་པར་བྱེད་པ་ནི་ངེས་འབྱིན་གྱི་ངོ་བོ་ཡིན་པའི་ཕྱིར། གསུམ་པ་ལ་བཞི་ལས། དང་པོ་སྒྲུབ་པའི་རྟེན་ལ་སྤྱི་གཞུང་གཉིས་སོ། ། དང་པོ་ནི། དཀོན་མཆོག་གསུམ་པོ་སོ་སོའི་ངོ་བོ།
སྐྱབས་གནས་སུ་འཇོག་པའི་ཚུལ། དཀོན་མཆོག་གི་སྒྲ་དོན་བསྟན་པའོ། ། དང་པོ་ལ་ཐུན་མོང་མ་ཡིན་པའི་སྐྱབས་གསུམ་ལས། སངས་རྒྱས་དཀོན་མཆོག་ནི། རྒྱུད་བླར། འདུས་མ་བྱས་ཤིང་ལྷུན་གྱིས་གྲུབ། ། གཞན་གྱི་རྐྱེན་གྱིས་རྟོགས་མིན་པ། ། མཁྱེན་དང་བརྩེ་དང་ནུས་པར་ལྡན། ། དོན་གཉིས་ལྡན་པའི་སངས་རྒྱས་ཉིད། ། ཅེས་པ་ལྟར་རང་གཞན་གྱི་དོན་གཉིས་ཀྱིས་བསྡུས་པ་ཡོན་ཏན་དྲུག་དང་ལྡན་པའི་སངས་རྒྱས་ཏེ།
ཡོན་ཏན་དྲུག་པོ་ལ་འདུས་མ་བྱས་པ་ནི་ཆོས་དབྱིངས་རང་བཞིན་རྣམ་དག་སྟེ། སྐྱེ་གནས་འཇིག་གསུམ་དང་བྲལ་བའི་ཕྱིར། ཆོས་དབྱིངས་དྲི་མ་བྲལ་བ་ནི་ལྷུན་གྱིས་གྲུབ་པ་སྟེ། ཆོས་སྐུའི་བདག་ཉིད་ཡིན་པའི་ཕྱིར་རོ། ། དེ་ཉིད་སོ་སོར་རང་གིས་རིག་པར་བྱ་བ་ཡིན་པའི་ཕྱིར། གཞན་གྱི་རྐྱེན་གྱིས་རྟོགས་པ་མ་ཡིན་པ་སྟེ། འདི་གསུམ་ནི་རང་དོན་ནོ། ། གསུམ་པོ་འདི་ཉིད་རང་བྱུང་གི་ཡེ་ཤེས་ཀྱིས་ཐུགས་སུ་ཆུད་པ་ནི་མཁྱེན་པ་ཡིན་ལ། རང་གིས་མཁྱེན་པ་ལྟར་གཞན་གྱིས་རྟོགས་པར་བྱ་བའི་ཕྱིར་སྟོན་པ་ནི་བརྩེ་བའོ། ། མཁྱེན་བརྩེ་གཉིས་ཀྱིས་གཞན་གྱི་སྡུག་བསྔལ་རྒྱུ་དང་བཅས་པ་འཇོམས་པ་ནི་ནུས་པ་སྟེ།
གཞན་གྱི་དོན་ཡང་གསུམ་མོ། ། ཆོས་དཀོན་མཆོག་ནི། བསམ་མེད་གཉིས་མེད་རྟོག་མེད་པ། ། དག་གསལ་གཉེན་པོའི་ཕྱོགས་ཉིད་ཀྱིས། ། གང་ཞིག་གང་གིས་ཆགས་བྲལ་བ། ། བདེན་གཉིས་མཚན་ཉིད་ཅན་དེ་ཆོས། ། ཞེས་པ་ལྟར་ཡོན་ཏན་དྲུག་དང་ལྡན་པའི་རྣམ་བྱང་གི་བདེན་པ་གཉིས་ཀྱི་མཚན་ཉིད་ཅན་ནོ། ། དེ་ལ་འགོག་བདེན་ནི། བསམ་དུ་མེད་པ་ལ་སོགས་ཡོན་ཏན་གསུམ་དང་ལྡན་ཏེ། རྟོག་གེའི་བློས་མུ་བཞིར་བརྟག་པར་མི་ནུས་པའི་ཕྱིར་དང༌།
ལས་དང་ཉོན་མོངས་གཉིས་མེད་པའི་ཕྱིར་དང༌། རྒྱུ་ཚུལ་བཞིན་མ་ཡིན་པའི་རྣམ་རྟོག་ཞི་བའི་ཕྱིར་རོ། ། ལམ་གྱི་བདེན་པ་ནི། དག་གསལ་གཉེན་པོའི་ཕྱོགས་གསུམ་དང་ལྡན་ཏེ། ཉེ་བའི་ཉོན་མོངས་ཀྱི་དྲི་མས་དག་པ་དང༌། ཇི་ལྟ་ཇི་སྙེད་ཀྱི་ཤེས་བྱ་སྣང་བར་བྱེད་པ་དང༌། དེ་ཁོ་ན་ཉིད་མཐོང་བ་ལ་སྒྲིབ་བྱེད་ཀྱི་མུན་པའི་གཉེན་པོར་བྱེད་པའི་ཕྱིར་རོ། ། དགེ་འདུན་དཀོན་མཆོག་ནི། ཇི་ལྟ་ཇི་སྙེད་ནང་གི་ནི། ། ཡེ་ཤེས་གཟིགས་པ་དག་པའི་ཕྱིར། །
བློ་ལྡན་ཕྱིར་མི་ལྡོག་པའི་ཚོགས། ། བླ་མེད་ཡོན་ཏན་དང་ལྡན་ཉིད། ། ཅེས་པ་ལྟར་རིག་གྲོལ་གཉིས་དང་ལྡན་པའི་སློབ་པ་ཕྱིར་མི་ལྡོག་པའི་དགེ་འདུན་ནོ། ། དེ་ལ་རིག་པ་ནི། སེམས་རང་བཞིན་གྱིས་འོད་གསལ་བར་རྟོགས་པ་ཇི་ལྟ་བ་རིག་པ་དང༌། འགྲོ་བ་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་མཐོང་བ་ནི་ཇི་སྙེད་པ་རིག་པའོ། ། གྲོལ་བ་ལ། མཉམ་གཞག་གི་ཡེ་ཤེས་ཀྱིས་ཆགས་པའི་སྒྲིབ་པ་ལས་གྲོལ་བ་དང༌། རྗེས་ཐོབ་ཀྱི་ཡེ་ཤེས་ཀྱིས་ཐོགས་པའི་སྒྲིབ་པ་ལས་གྲོལ་བའོ། ། གཉིས་པ་ཐུན་མོང་གི་དཀོན་མཆོག་གསུམ་ལ།
སངས་རྒྱས་ནི། སྐུ་གསུམ་དང༌། ཆོས་ནི་ལྷག་བཅས་ལྷག་མེད་ཀྱི་མྱང་འདས་དང༌། དགེ་འདུན་ནི། གང་ཟག་ཟུང་བཞི་ཡ་བརྒྱད་དེ། སྐྱབས་གསུམ་བདུན་ཅུ་པ་ལས། ཐུབ་དབང་དག་གི་སྐུ་གསུམ་དང༌། ། མྱ་ངན་འདས་དང་གང་ཟག་བརྒྱད། ། ཅེས་སོ། ། བྱང་སེམས་ནི།
སངས་རྒྱས་ཀྱི་ཁོངས་སུ་གཏོགས་ཏེ། དེ་ཉིད་ལས། ཤཱ་རིའི་ལུང་ལས་དགྲ་བཅོམ་གྱིས། ། བྱང་ཆུབ་སེམས་དཔར་ཕྱག་བྱས་ཕྱིར། ། འདི་དག་དཀོན་མཆོག་གསུམ་གཞན་མིན། ། སངས་རྒྱས་ཁོངས་སུ་གཏོགས་པར་འདོད། ། ཅེས་སོ། ། གཉིས་པ་སྐྱབས་སུ་འཇོག་པའི་ཚུལ་ལ་གཉིས་ཏེ། གནས་སྐབས་སྐྱབས་གསུམ་དུ་བཞག་པ། མཐར་ཐུག་གི་སྐྱབས་གཅིག་ཏུ་སྒྲུབ་པའོ། །
དང་པོ་ནི། གང་ཟག་དྲུག་གི་དབང་དུ་བྱས་ནས་སྐྱབས་གསུམ་དུ་རྣམ་པར་ཕྱེ་བ་སྟེ། སངས་རྒྱས་ཀྱི་ཐེག་པ་པའི་དབང་དུ་བྱས་ནས་སངས་རྒྱས་དཀོན་མཆོག་སྐྱབས་སུ་རྣམ་པར་བཞག་སྟེ། བྱང་ཆུབ་སེམས་དཔའ་རྣམས་ནི་སངས་རྒྱས་ཀྱི་དངོས་པོ་དོན་དུ་གཉེར་བའི་ཕྱིར་རོ། ། རང་སངས་རྒྱས་ཀྱི་ཐེག་པ་པའི་དབང་དུ་བྱས་ནས་ཆོས་དཀོན་མཆོག་སྐྱབས་སུ་བཞག་སྟེ། འདི་དག་ནི་རྟེན་འབྲེལ་ཟབ་མོའི་ཆོས་རྟོགས་པ་དོན་དུ་གཉེར་བའི་ཕྱིར་རོ། ། ཉན་ཐོས་ཀྱི་ཐེག་པ་པ་རྣམས་ཀྱི་དབང་དུ་བྱས་ནས་དགེ་འདུན་དཀོན་མཆོག་སྐྱབས་སུ་བཞག་སྟེ། དེ་དག་ནི་དགེ་འདུན་གྱི་དངོས་པོ་ཐོབ་པ་དོན་དུ་གཉེར་བའི་ཕྱིར་རོ། ། འདི་ནི་ངེས་ལེགས་དོན་དུ་གཉེར་བའི་གང་ཟག་གསུམ་གྱི་དབང་དུ་བྱས་ནས། རང་རང་གི་ཐོབ་བྱ་སྐྱབས་སུ་རྣམ་པར་བཞག་སྟེ།
ཐེག་པ་གསུམ་ལ་གནས་པ་རང་རང་གི་དོན་དུ་གཉེར་བྱའི་འབྲས་བུ་ཐོབ་པ་ན། འཁོར་བའི་འཆིང་བ་ལས་རྣམ་པར་གྲོལ་བར་འགྱུར་བའི་ཕྱིར། དོན་དེ་ཉེ་བར་བཟུང་ནས་གསུམ་པོ་སྐྱབས་སུ་བཞག་པ་ཡིན་ནོ། ། འདི་ལ་འབྲས་བུའི་སྐྱབས་གནས་ཞེས་བཤད་དོ། ། ཡང་མངོན་མཐོ་དོན་དུ་གཉེར་བའི་གང་ཟག་གི་དབང་དུ་བྱས་པ་ནི། སངས་རྒྱས་ལ་བྱ་བ་བྱེད་པར་མོས་པ་ལ་སངས་རྒྱས་དང༌། ཆོས་ལ་བྱ་བ་བྱེད་པར་མོས་པ་ལ་ཆོས་དང༌། དགེ་འདུན་ལ་བྱ་བ་བྱེད་པར་མོས་པ་ལ་དགེ་འདུན་སྐྱབས་སུ་བཞག་གོ ། གལ་ཏེ་གང་ཟག་རེ་རེའང་དཀོན་མཆོག་གསུམ་ཀ་ལ་སྐྱབས་སུ་འགྲོ་བ་མ་ཡིན་ནམ་ཞེ་ན། དེ་ནི་གང་ཟག་གཞན་རྒྱུད་ཀྱི་དཀོན་མཆོག་གསུམ་སྐྱབས་སུ་བཟུང་ནས་དེ་ལ་སྐྱབས་སུ་འགྲོ་བ་སྟེ།
འདི་ལ་ནི་རྒྱུའི་སྐྱབས་འགྲོ་ཞེས་བརྗོད་དོ། ། དེ་ལྟར་ཡང་རྒྱུད་བླར། སྟོན་པ་བསྟན་པ་སློབ་དོན་གྱིས། ། ཐེག་པ་གསུམ་དང་བྱེད་གསུམ་ལ། ། མོས་པ་རྣམས་ཀྱི་དབང་བྱས་ནས། ། སྐྱབས་གསུམ་རྣམ་པར་བཞག་པ་ཡིན། ། ཞེས་སོ། ། གཉིས་པ་ནི། སངས་རྒྱས་ཁོ་ན་མཐར་ཐུག་གི་སྐྱབས་ཡིན་གྱི། གཞན་གཉིས་ནི་མ་ཡིན་ཏེ།
ཆོས་ལ་ལུང་དང་རྟོགས་པ་གཉིས་ལས། ལུང་ནི་རྟོགས་པ་མཐར་ཐུག་པ་ལ་ཕ་རོལ་ཏུ་ཕྱིན་པའི་གཟིངས་ལྟར་དགོས་པ་མེད་པའི་ཕྱིར་དང༌། རྟོགས་པ་ལའང་ལམ་བདེན་ནི། འདུས་བྱས་བསླུ་བའི་ཆོས་ཅན་ཡིན་པའི་ཕྱིར་ཏེ། རྩ་ཤེ་ལས། འདུ་བྱེད་ཐམས་ཅད་བསླུ་བའི་ཆོས། ། དེས་ན་དེ་དག་བརྫུན་པ་ཡིན། ། ཞེས་གསུངས་པའི་ཕྱིར་དང༌། མཐར་ཐུག་གི་རྟོགས་པ་མ་ཐོབ་པར་གནས་སྐབས་ཀྱི་ཆོས་ཙམ་ཡིན་པའི་ཕྱིར་དང༌། འགོག་བདེན་ཡང་མཐར་ཐུག་གི་ཡོན་ཏན་དང་མི་ལྡན་པར་སྡུག་བསྔལ་མེད་པ་ཙམ་གྱིས་རབ་ཏུ་ཕྱེ་བའི་ཕྱིར་རོ། །
འདི་ནི་ཉན་ཐོས་ཀྱི་ངོར། དམན་པའི་ལྷག་མེད་ཀྱི་མྱང་འདས་དཔེར་བཟུང་ནས། མཐར་ཐུག་གི་སྐྱབས་མ་ཡིན་པར་བསྟན་པ་ཡིན་ནོ། ། དགེ་འདུན་ཡང་མཐར་ཐུག་གི་སྐྱབས་མ་ཡིན་ཏེ། སྒྲིབ་གཉིས་ཀྱི་འཇིགས་པ་དང་བཅས་པའི་ཕྱིར་རོ། ། འདིར་སྐྱབས་གསུམ་གྱི་ཟླར་བགྲང་བའི་ཆོས་དང་དགེ་འདུན་གཉིས་ནི་གནས་སྐབས་ཁོ་ནའི་དབང་དུ་བྱས་པས་མཐར་ཐུག་གི་སྐྱབས་མ་ཡིན་པར་བསྟན་ནོ། ། སྤང་ཕྱིར་བསླུ་བའི་ཆོས་ཅན་ཕྱིར། ། མེད་ཕྱིར་འཇིགས་དང་བཅས་པའི་ཕྱིར། ། ཆོས་རྣམ་གཉིས་དང་འཕགས་པའི་ཚོགས། ། གཏན་གྱི་སྐྱབས་མཆོག་མ་ཡིན་ནོ། །
ཞེས་སོ། ། གསུམ་པ་དཀོན་མཆོག་གི་སྒྲ་དོན་ནི། འབྱུང་བ་དཀོན་ཕྱིར་དྲི་མེད་ཕྱིར། ། མཐུ་ལྡན་ཕྱིར་དང་འཇིག་རྟེན་གྱི། ། རྒྱན་འགྱུར་ཕྱིར་དང་མཆོག་ཉིད་ཕྱིར། ། འགྱུར་བ་མེད་ཕྱིར་དཀོན་མཆོག་ཉིད། ། ཅེས་པ་ལྟར་རོ། ། གཉིས་པ་ལ་གསུམ་གྱི་དང་པོ་ནི། སངས་རྒྱས་ལ་འདོམས་སོ། ། ཇི་ལྟར་ན།
བདེན་གཉིས་ལས་མི་འདའ་བས་དམིགས་པར་བྱ་བའི་ཡུལ་དང༌། དམིགས་པར་བྱེད་པའི་ཡུལ་ཅན་མཉམ་པ་ཉིད་དུ་ཤེས་པ་ནི་སངས་རྒྱས་སོ་ཞེས་པའི་ཚུལ་གྱིས་སོ། ། འདིའང་དོན་གསུམ་གྱིས་བསྟན་ཏེ། ཤེས་བྱ་དང་ཤེས་བྱེད། མཚོན་བྱ་དང་མཚོན་བྱེད། དབྱིངས་དང་ཡེ་ཤེས་སུ་ཞན་པ་བཀག་པའོ། ། དང་པོ་ནི། ཡུལ་གཟུགས་དང་ཡུལ་ཅན་རྣམ་མཁྱེན་ཆོས་ཅན། ཡུལ་ཡུལ་ཅན་སོ་སོར་སྦྱོར་བར་བྱ་བ་མ་ཡིན་ཏེ། མཉམ་པ་ཉིད་ཡིན་པའི་ཕྱིར་རོ། །
གཉིས་པ་ནི། རྣམ་མཁྱེན་དང་སངས་རྒྱས་ནི་མཚོན་བྱ་མཚོན་བྱེད་གཉིས་སུ་མི་སྦྱོར་ཏེ། སངས་རྒྱས་སུ་མཚོན་པར་བྱེད་པའི་ཆོས་ཀྱི་མཚན་ཉིད་རྣམ་པ་ཐམས་ཅད་མཁྱེན་པ་ཉིད་མི་དམིགས་པའི་ཕྱིར། གསུམ་པ་ནི། རྟོགས་བྱའི་དམིགས་པ་དང་རྟོགས་བྱེད་ཡེ་ཤེས་དག་ནི། རྟོགས་བྱ་དང་རྟོགས་བྱེད་གཉིས་སུ་མི་སྦྱོར་ཏེ། སངས་རྒྱས་རྟོགས་པ་དང༌། བྱང་ཆུབ་དབྱིངས་སྒྲིབ་བྲལ་དག རང་བཞིན་མེད་པར་མཚན་ཉིད་གཅིག་པ་ཉིད་ཀྱིས་སོ། ། གཉིས་པ་ནི།
ཆོས་དཀོན་མཆོག་ལ་འདོམས་སོ། ། ཇི་ལྟར་ན། བདེན་གཉིས་ལས་མི་འདའ་བས་ཡུལ་ཅན་ཐམས་ཅད་མཁྱེན་པ་ཉིད་གསུམ་གྱིས་བསྡུས་པའི་ཡུལ་གཞི་དང༌། གཉེན་པོ་དང༌། རྣམ་པ་མཐའ་དག་གིས་བསྡུས་པའི་ཆོས་ཐམས་ཅད་ངོ་བོ་ཉིད་མེད་དོ་ཞེས་ལུང་འབོགས་པའི་ཚུལ་གྱིས་སོ། ། འདིས་ཇི་ལྟར་ཆོས་དཀོན་མཆོག་བསྟན་ཅེ་ན། ཡུལ་གཞི་ལམ་རྣམ་གསུམ་བསྟན་པས། ཡུལ་ཅན་ལམ་གྱི་རང་བཞིན་མཁྱེན་པ་གསུམ་བསྟན་པས་སོ། ། གསུམ་པ་ལ། དགེ་འདུན་དཀོན་མཆོག་ལའོ། །
ཇི་ལྟར་ན། བདེན་པ་གཉིས་ལས་མི་འདའ་བས་བྱང་ཆུབ་སེམས་དཔའ་འཕགས་པ་སློབ་པ་ཕྱིར་མི་ལྡོག་པ་རྣམས་ལ་རང་བཞིན་གྱིས་སྐྱེ་བ་མེད་པ་ཉིད་དུ་འཇུག་པར་བྱའོ་ཞེས་ལུང་འབོགས་པའི་ཚུལ་གྱིས་སོ། ། དགེ་འདུན་དེ་ལ་དུ་ཡོད་ཅེ་ན། ལུས་ཀྱི་དབྱེ་བ་འབྲས་བུ་ལ་གནས་པ་གསུམ་དང༌། ཞུགས་པ་བཞིའི་བྱེ་བྲག་གིས་སྐྱེས་བུ་ཆེན་པོ་བདུན་པོ་རང་སངས་རྒྱས་དང་ལྷན་ཅིག་བརྒྱད་པོའོ། ། དགྲ་བཅོམ་པ་ཡང་ཡོད་པ་མ་ཡིན་ནམ་ཞེ་ན། འདིར་བསྟན་དགྲ་བཅོམ་པ་ནི་དགེ་འདུན་དུ་མ་གཏོགས་ཏེ། སངས་རྒྱས་དཀོན་མཆོག་གི་ཁོངས་སུ་གཏོགས་པ་ཉིད་ཀྱིས་སོ། ། ཡན་ལག་གིས་དབྱེ་བ་ནི་གྲངས་ཉི་ཤུར་འཆད་པ་ཉིད་དོ། ། རྒྱུ་མཚན་ནི་དབང་པོ་རྟུལ་པོ་དང་རྣོན་པོ་འབྲས་བུ་ལ་ཞུགས་པ་དང་གནས་པ་སོགས་ཀྱི་བྱེ་བྲག་གིས་སོ། །
གཉིས་པ་སྒྲུབ་པའི་མི་མཐུན་ཕྱོགས་སེལ་བའི་བརྩོན་འགྲུས་ལ་གདམས་པ་ལ་གསུམ་ལས། ཞེན་པ་སེལ་བའི་བརྩོན་འགྲུས་ལ་གདམས་པ་ནི་འདོམས་སོ། ། གང་ལ་ན། མ་ཞེན་པའི་བརྩོན་འགྲུས་ལའོ། ། ཚུལ་ནི། བདེན་གཉིས་ལས་མི་འདའ་བས་ལུས་ལ་སོགས་པ་དོན་དམ་པར་ངོ་བོ་ཉིད་མེད་པར་བསྟན་པའི་ཚུལ་གྱིས་སོ། ། དགོས་པ་ནི། སྦྱོར་བའི་བརྩོན་འགྲུས་བརྩམས་པ་ཉིད་ཀྱིས་ཇི་སྐད་བཤད་པའི་སེམས་བསྐྱེད་ཀྱི་བསླབ་བྱའི་དོན་ལ་ནན་ཏན་བྱེད་པ་ལ། ལུས་ལ་སོགས་པའི་ལས་ལ་མངོན་པར་ཞེན་པའི་བསོད་ཉམས་ཉིད་ཀྱིས་དབང་རྟུལ་ལ་ལ་མངོན་པར་ཞེན་པར་འགྱུར་བས་དེའི་གཉེན་པོར་རོ། ། ངལ་བ་སེལ་བའི་བརྩོན་འགྲུས་ནི་འདོམས་སོ། །
གང་ལ་ན། ཡོངས་སུ་ངལ་བ་མེད་པ་ལའོ། ། ཇི་ལྟར་ན། བདེན་གཉིས་ལས་མི་འདའ་བས་གཟུགས་ལ་སོགས་པ་ནས་ཡང་དག་པར་རྫོགས་པའི་བྱང་ཆུབ་ཀྱི་བར་ལ་བདེན་པར་རློམ་པ་མེད་པའི་ཚུལ་གྱིས་སོ། ། དགོས་པ་ནི། དུས་ཡུན་རིང་མོ་ཞིག་ཏུ་ལམ་གོམས་པར་བྱས་ཀྱང་འདོད་པའི་དོན་མ་གྲུབ་ན། དངང་པའི་རང་བཞིན་ཅན་ཡོངས་སུ་སྐྱོ་བར་འགྱུར་བས་དེའི་གཉེན་པོར་རོ། ། ལམ་ཡོངས་སུ་བཟུང་བའི་བརྩོན་འགྲུས་ལ་གདམས་པ་ནི། ལམ་ཡོངས་སུ་བཟུང་བའི་བརྩོན་འགྲུས་ལ་འདོམས་སོ། ། ཇི་ལྟར་ན།
བདེན་གཉིས་ལས་མི་འདའ་བས་ཆོས་རྣམས་རང་བཞིན་གྱིས་མ་སྐྱེས་པ་ཉིད་དུ་བསླབ་པའི་ཚུལ་གྱིས་སོ། ། དགོས་པ་ནི། ཕྱོགས་བཅུ་ན་བཞུགས་པའི་སངས་རྒྱས་ལ་སོགས་པ་ལས་དོན་རེ་རེའི་ཕྱིར་ཡང་ལམ་གྱི་ལུང་ནོད་པར་བྱ་དགོས་ན་ག་ལ་ནུས་སྙམ་དུ་སེམས་ཞུམ་པར་འགྱུར་བས་དེའི་གཉེན་པོར་རོ། ། རང་བཞིན་མེད་པར་རྟོགས་པའི་ཤེར་ཕྱིན་གྱི་ནང་དུ་ལམ་མང་པོ་འདུ་བས་མང་པོ་ལ་བསླབ་མི་དགོས་པའི་དོན་ནོ། ། གསུམ་པ་སྒྲུབ་པའི་ཡོན་ཏན་ལ་འདོམས་པ་ལ་གཉིས་ལས། དང་པོ་སྤྱན་ལྔ་ལ་འདོམས་པ་ནི། སྤྱན་ལྔ་ལ་འདོམས་སོ། ། ཇི་ལྟར་ན། བདེན་པ་གཉིས་ལས་མི་འདའ་བས་སྤྱན་ལྔ་ཡུལ་ཡུལ་ཅན་རྣམས་དེ་བཞིན་ཉིད་དུ་རོ་གཅིག་པ་ཉིད་དུ་བསྒྲུབ་བོ་ཞེས་སློབ་པའི་ཚུལ་གྱིས་སོ། ། སྤྱན་ལྔ་པོ་ནི་རྒྱུ་དང༌།
ས་མཚམས་དང༌། སོ་སོའི་ངོ་བོ་གསུམ་གྱིས་བསྟན་ཏེ། དང་པོ་ལ་ཐུན་མོང་གི་རྒྱུ་ནི། ཕར་ཕྱིན་དྲུག་སྟེ། མིག་ལྔ་ཐོབ་པར་འདོད་པ་དང་སྦྱང་བར་འདོད་པས་ཕ་རོལ་ཏུ་ཕྱིན་པ་དྲུག་ལ་བསླབ་པར་བྱའོ། ། ཞེས་སོ། ། སོ་སོའི་རྒྱུ་ནི། རིམ་པ་ལྟར་བསམ་གཏན་གྱི་རང་བཞིན་གྱིས་སྦྱངས་པའི་དབང་པོ་གཟུགས་ཅན་དང༌། མར་མེ་སོགས་བྱིན་པ་དང༌། རང་བཞིན་མེད་པར་རྟོགས་པའི་ཐོས་བསམ་སྒོམ་གསུམ་གྱི་ཤེས་རབ་དང༌།
ཡེ་ཤེས་ཀྱི་ཚོགས་རྣམས་སོ། ། ས་མཚམས་ཀྱང་རིམ་པ་ལྟར་དང་པོ་བཞི་ཚོགས་ལམ་དང༌། སྦྱོར་ལམ་དང༌། འཕགས་པའི་མཉམ་གཞག་དང༌། རྗེས་ཐོབ་རྣམས་ལ་ཡོད་ལ། ཐ་མ་ནི། ས་བདུན་པ་ནས་ཐོབ་ཅིང༌། སངས་རྒྱས་ཀྱི་སར་མཐར་ཐུག་པའོ། ། གསུམ་པ་ནི་ཤའི་སྤྱན་ནི། ཡུལ་ཡུལ་ཅན་གྲངས་ཇི་ལྟ་བ་བཞིན་དུ་ཡུལ་གྱི་དངོས་པོའི་ཚད་སོ་སོར་ངེས་པ།
དཔག་ཚད་བརྒྱ་ནས་སྟོང་གསུམ་གྱི་བར་མཐོང་བའི་ཡུལ་ཅན་ནོ། ། དེ་ལས་ལྷག་པ་མི་མཐོང་སྟེ། བདག་རྐྱེན་དབང་པོ་གཟུགས་ཅན་ལ་བརྟེན་པས་དེ་ལ་སྟོང་གསུམ་ལས་ལྷག་པ་མཐོང་བར་བསྐྱེད་པའི་ནུས་པ་མེད་པའི་ཕྱིར་ཏེ། ལུང་མ་བསྟན་རྣམ་སྨིན་སྐྱེས་ཀྱི་ངོ་བོ་ཡིན་པས་མཐུ་ཆུང་བའི་ཕྱིར་རོ། ། སངས་རྒྱས་ལ་ནི་མི་མཚུངས་ཏེ། དེའི་ཤའི་སྤྱན་ནི་དགེ་བ་ཁོ་ན་ཡིན་པའི་ཕྱིར་རོ། ། དེས་ན་འདི་ནི་བྱང་སེམས་ཀྱི་དབང་དུ་བྱས་པའོ། ། ཡང་ན་སེམས་ཅན་རྣམས་ཀྱི་ལས་ཀྱིས་སྟོང་གསུམ་ལས་ལྷག་པ་མི་འགྲུབ་པས་གཉིས་ཀའང་ཐུན་མོང་གི་ལས་གཅིག་གི་བདག་འབྲས་ཀྱིས་བསྡུས་པའི་ཕྱིར་རོ། ། སངས་རྒྱས་ཀྱི་ནི་འཕེན་བྱེད་ཀྱི་ལས་ཀྱི་འབྲས་བུར་མི་གཏོགས་སོ། ། དགེ་བའི་ལས་ཀྱི་རྣམ་སྨིན་ལས་བྱུང་བའི་ལྷའི་སྤྱན་ནི།
བདག་རྐྱེན་བསམ་གཏན་ལ་བརྟེན་ནས། སེམས་ཅན་ཐམས་ཅད་ཀྱི་འཆི་འཕོ་དང་སྐྱེ་བ་མཐོང་བའི་ཡུལ་ཅན་ནོ། ། ལྷའི་མིག་དང་འདྲ་བས་དེར་བཏགས་སོ་ཞེ་ན། དངོས་ཡིན་ཏེ། ཏིང་ངེ་འཛིན་གྱི་སྟོབས་ཀྱིས་བསམ་གཏན་སས་བསྡུས་ཀྱི་རྡུལ་ཕྲན་དང་བའི་བདག་ཉིད་དུ་སྐྱེས་པའི་ཕྱིར། མཛོད་ལས་ཀྱང༌། ལྷའི་མིག་དང་རྣ་བ་ཡིན། ། ཞེས་སོ། ། ཤེས་རབ་ཀྱི་སྤྱན་ནི། ཆོས་ཐམས་ཅད་ལ་བདག་གཉིས་ཀྱི་མཚན་མར་རྣམ་པར་མི་རྟོག་པའི་ཡུལ་ཅན་ནོ། །
བཟོད་པའི་གཟུངས་དང་དོན་གཅིག་གོ ། དབྱེ་བ་ནི། གང་ཟག་གི་བདག་མེད་དང་ཆོས་ཀྱི་བདག་མེད་རྟོགས་པའི་བྱེ་བྲག་གིས་གཉིས་སོ། ། ཆོས་ཀྱི་སྤྱན་ནི། འཕགས་པའི་གང་ཟག་ཐམས་ཅད་ཀྱི་རྟོགས་པའི་བྱེ་བྲག་ཇི་ལྟ་བ་བཞིན་རྟོགས་པའོ། ། འདི་ལ་ལུང་གི་ཆོས་རྟོགས་པ་དང༌། རྟོགས་པའི་ཆོས་རྟོགས་པའི་སྤྱན་གཉིས་ལས། དང་པོ་ནི། གསུང་རབ་ཡན་ལག་བཅུ་གཉིས་ཀྱི་ཚིག་དོན་ཐོགས་མེད་དུ་ཤེས་པ་སྟེ། འདི་ནི་ཚིག་གཟུངས་དོན་གཟུངས་གཉིས་དང་དོན་གཅིག་གོ །
གཉིས་པ་ནི། འདིར་བཟུང་བ་དེ་ཉིད་དོ། ། སངས་རྒྱས་ཀྱི་སྤྱན་ནི། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ཡུལ་ཅན་ནོ། ། གཉིས་པ་ནི། མངོན་པར་ཤེས་པ་དྲུག་ལ་འདོམས་སོ། ། ཇི་ལྟར་ན། བདེན་གཉིས་ལས་མི་འདའ་བས་མངོན་པར་ཤེས་པ་རྣམས་བཟོད་མ་ནས་ཞི་བ་ཉིད་དུ་རྟོགས་པར་བྱའོ་ཞེས་སྟོན་པའི་ཚུལ་གྱིས་སོ། ། མངོན་པར་ཤེས་པ་ལ། ངོ་བོ།
རྒྱུ། འབྲས་བུ། ལས། ལྡན་པ། འཇུག་པ་དང་དྲུག་ལས། ངོ་བོ་ནི་འོག་ཏུ་བསྟན་ནོ། ། རྒྱུ་ལ་འཕེན་བྱེད་ཀྱི་རྒྱུ་དང༌། འགྲུབ་བྱེད་ཀྱི་རྒྱུ་གཉིས་ལས། དང་པོ་ལ། རྫུ་འཕྲུལ་གྱི་ནི།
གཞན་ལ་སྟན་དང་བཞོན་པ་སོགས་བྱིན་པ་དང༌། ལྷའི་རྣ་བ་ནི། དྲིལ་བུ་སོགས་ཕུལ་བ་དང༌། གཞན་སེམས་ནི་གཞན་གྱི་སེམས་བསྲུངས་པ་དང༌། སྔོན་གྱི་གནས་དྲན་པའི་ནི། ཆོས་ཀྱི་སྦྱིན་པ་སོགས་བྱིན་པ་དང༌། ལྷའི་མིག་ནི། མར་མེ་སོགས་ཕུལ་བ་དང༌། ཟག་ཟད་ཀྱི་རྒྱུ་ནི། ཆོས་ངོ་བོ་ཉིད་མེད་པར་རྟོགས་པ་སོགས་སུ་རིན་ཆེན་ཕྲེང་བ་ལས་བཤད་དོ། །
གཉིས་པ་ནི། རྟེན་དང༌། ཡེ་ཤེས་དང༌། ཡིད་ལ་བྱེད་པ་གསུམ་གྱིས་འགྲུབ་སྟེ། རྒྱན་ལས། བསམ་གཏན་བཞི་པ་ཤིན་ཏུ་དག་ཐོབ་ནས། མི་རྟོག་ཡེ་ཤེས་ཡོངས་སུ་བཟུང་བ་དང༌། ཇི་ལྟར་རྣམ་གནས་ཡིད་ལ་བྱེད་པ་ལས། མཐུ་གྲུབ་པ་ཡི་དམ་པ་ཐོབ་པར་འགྱུར། ། ཞེས་སོ། །
འདིའི་རྐང་པ་དང་པོས་ཐུན་མོང་གི་རྟེན་དང༌། གཉིས་པས་ཟག་ཟད་མངོན་ཤེས་ཀྱི་རྒྱུ་དང༌། གསུམ་པས་ལྷག་མ་རྣམས་ཀྱི་རྒྱུ་བསྟན་ནོ། ། དེ་ལ་དང་པོ་ལྔ་ནི། བསམ་གཏན་གྱི་དངོས་གཞི་ལ་བརྟེན་པ་ཡིན་གྱི་གཞན་རྣམས་ལ་ནི་མ་ཡིན་ཏེ། འདི་དག་ནི་ཞི་གནས་དང་ལྷག་མཐོང་ཆ་མཉམ་དུ་འཇུག་པས་ཐོབ་ལ། ཉེར་བསྡོགས་རྣམས་ཞི་གནས་ཤས་ཆུང་བ་དང༌། གཟུགས་མེད་རྣམས་ནི་ལྷག་མཐོང་ཤས་ཆུང་བའི་ཕྱིར་རོ། ། ཐ་མ་ནི་བསམ་གཏན་ས་དྲུག་ལ་བརྟེན་ཏེ། དེ་ལ་ཟག་མེད་ཀྱི་ཡེ་ཤེས་རྟེན་དུ་རུང་བའི་ཕྱིར་རོ། །
ལུས་ཀྱི་རྟེན་ནི། དང་པོ་ལྔ་འདོད་པའི་རྟེན་ཅན་ཡིན་ལ། ཐ་མ་ནི། ཁམས་གསུམ་ཀའི་རྟེན་ལ་སྒྲུབ་བོ། ། འབྲས་བུ་ནི་རྒྱན་ལས། གང་གིས་འཕགས་དང་ལྷ་དང་ཚངས་པ་ཡི། ། གནས་པ་དཔེ་མེད་རྒྱ་ཆེན་རྟག་ཏུ་གནས། ། ཕྱོགས་སུ་དེ་སོང་སངས་རྒྱས་སེམས་ཅན་དག ། ཡང་དག་མཆོག་བྱེད་རྣམ་པར་དག་པ་བསྐྱེད། ། ཅེས་སོ། །
བྱེད་ལས་ནི། རིམ་པ་ལྟར་མ་དད་པ་དད་པར་བྱེད་པ་དང༌། གཞན་གྱི་ངག་གི་སྤྱོད་པ་ཤེས་པ་དང༌། གཞན་གྱི་སེམས་རྒྱུད་རྟོགས་ནས་ཆོས་གང་བསྟན་པའི་སྣོད་དང༌། ཐ་མ་གསུམ་གྱིས་ཐོག་མཐའ་དབུས་གསུམ་ལ་རྨོངས་པའི་རྟག་ཆད་དུ་ལྟ་བ་བསལ་ནས་ངེས་པར་ལེགས་པའི་ལམ་འདོམས་པར་བྱེད་དོ། ། ལྡན་པ་ནི་རྒྱན་ལས། འདབ་གཤོག་ཀུན་ཏུ་རྒྱས་པའི་བྱ་བཞིན་དུ། ། སེམས་ཅན་སྨིན་པར་བྱེད་པར་ནུས་པ་ཉིད། ། སངས་རྒྱས་ལས་ནི་ཤིན་ཏུ་བསྔགས་པ་ཐོབ། ། སྐྱེ་དགུ་རྣམས་ལ་ཚིག་གཟུང་འོས་པར་འགྱུར། །
ཞེས་སོ། ། ས་མཚམས་ནི། དང་པོ་ལྔ་བསམ་གཏན་གྱི་དངོས་གཞི་ཐོབ་པའི་སྐྱེ་འཕགས་རྣམས་ལ་ཡོད་ལ། དྲུག་པ་ནི་ཀུན་ལས་བཏུས་སུ་ཟག་པ་ཟད་པའི་ཐབས་ཤེས་པ་ལ་བཤད་པས་ན། འཕགས་པ་ཐམས་ཅད་ལ་ཡོད་པར་མངོན་ནོ། ། གང་དག་ཉན་རང་མི་སློབ་པ་ཁོ་ན་དང་བྱང་སེམས་དག་པས་ཡན་ཆད་ཁོ་ན་ལ་འདོད་པས་ནི། ཟག་ཟད་མངོན་ཤེས་ཀྱི་ཁྱད་པར་མ་ཕྱེད་པ་ཡིན་ནོ། ། ཉན་རང་སློབ་པ་ལ་ཡོད་པར་བཤད་དེ། མཛོད་ལས་ཀྱང༌། སློབ་ལ་འདོད་དེ་མ་རིག་དང༌། །
བཅས་རྒྱུད་ཕྱིར་ནི་རིག་མ་བཤད། ། ཅེས་དང༌། གཞན་ལྔ་ནི་དངོས་གཞི་ལ་བརྟེན་པའོ། ། དབྱེ་བ་ནི་རྫུ་འཕྲུལ་གྱི་མངོན་ཤེས་ལ་སོགས་དྲུག་གོ ། དྲུག་ཏུ་འབྱེད་པ་ནི། ལུས་རྣམ་པར་དག་པའི་འབྲས་བུ་དང༌། ངག་དང་ཡིད་རྣམ་པར་དག་པའི་འབྲས་བུའི་དབྱེ་བ་ལ་བཞག་སྟེ། རྫུ་འཕྲུལ་གྱི་མངོན་ཤེས་ནི་ལུས་དང༌། རྣ་བའི་མངོན་ཤེས་ནི་ངག་དང༌། ཐ་མ་བཞི་ནི།
ཡིད་རྣམ་པར་དག་པའི་འབྲས་བུ་ཡིན་པའི་ཕྱིར། ངོ་བོ་ནི། རྫུ་འཕྲུལ་གྱི་མངོན་པར་ཤེས་པས་ས་གཡོ་བ་དང་གཅིག་ཏུ་གྱུར་ནས་མང་པོར་འགྱུར་བར་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། རྫུ་འཕྲུལ་ལ་བཞི་སྟེ། སྐྱེས་ཐོབ་ནི། འདོད་གཟུགས་ཀྱི་ལྷ་དང༌། ཡི་དྭགས་དང༌། ཤ་ཟ་དག་གི་རྫུ་འཕྲུལ་ལྟ་བུའོ། ། ལས་ལས་སྐྱེས་པ་ནི། སྲིད་པ་བར་དོའི་རྫུ་འཕྲུལ་ལྟ་བུའོ། །
སྔགས་དང་སྨན་ལས་སྐྱེས་པ་ནི། སྔགས་ཀྱི་མཐུས་ནམ་མཁའ་ལ་འགྲོ་བ་དང༌། སྨན་འགའ་ཞིག་བཟུང་བས་མི་སྣང་བ་ལྟ་བུ་སྟེ། འདི་དག་གིས་ནི་མངོན་ཤེས་ཀྱི་མིང་མི་འཐོབ་བོ། ། དེ་བས་ན་ཏིང་ངེ་འཛིན་ལས་སྐྱེས་པ་ཁོ་ན་མངོན་ཤེས་སུ་བགྲང་ངོ༌། ། ལྷའི་རྣ་བ་ནི། སྒྲ་ཕྲ་རགས་ཀུན་ཐོས་པའི་མཉམ་གཞག་གི་སས་བསྡུས་ཀྱི་ནང་གཟུགས་དྭང་པ་ཡིན་ལ། དེ་ལ་བརྟེན་པའི་དབང་ཤེས་ཀྱི་འཁོར་དུ་བྱུང་བའི་ཤེས་རབ་ནི་མངོན་པར་ཤེས་པ་སྟེ། འཇིག་རྟེན་གྱི་ཁམས་ཐམས་ཅད་ན་གནས་པའི་སྒྲ་ཆུང་ངུ་དང་གཅིག་ཤོས་ཐོས་པར་བྱེད་པའི་ཏིང་ངེ་འཛིན་སོགས་སོ། ། ལྷའི་རྣ་བ་ཡང་གསུམ་སྟེ།
སྐྱེས་ཐོབ་འདོད་གཟུགས་ཀྱི་ལྷ་རྣམས་ལ་ཡོད་པ་དང༌། ལས་ལས་སྐྱེས་པ་འཁོར་ལོས་སྒྱུར་རྒྱལ་ལ་ཡོད་པ་དང༌། བསྒོམས་པ་ལས་བྱུང་བ་མངོན་ཤེས་སུ་གཏོགས་པ་རྣམས་སོ། ། གཞན་གྱི་སེམས་ཤེས་པའི་མངོན་ཤེས་ནི། གཞན་གྱི་སེམས་འདོད་ཆགས་དང་བཅས་པ་སོགས་ཡོངས་སུ་ཤེས་པའི་ཏིང་ངེ་འཛིན་སོགས་སོ། ། གཞན་སེམས་ཤེས་པའང་བཞི་སྟེ། སྐྱེས་ཐོབ་ལྷ་ཀླུ་སོགས་ལ་ཡོད་པ་དང༌། རྟོག་གེ་པ་རྣམས་ཀྱི་ལུས་ངག་གི་རྣམ་པར་རིག་བྱེད་ལས་གཞན་སེམས་རིག་པ་དང༌། སྔགས་འགའ་ཞིག་བཟླས་པ་ལ་བརྟེན་ནས་གཞན་སེམས་རིག་པ་དང༌། བསྒོམས་པ་ལས་བྱུང་བ་མངོན་ཤེས་སུ་བགྲང་པ་རྣམས་སོ། །
སྔོན་གྱི་གནས་རྗེས་སུ་དྲན་པ་ནི། རང་དང་གཞན་གྱི་ཚེ་རབས་སྔ་མ་དུ་མ་རྗེས་སུ་དྲན་པ་སོགས་སོ། ། དེའང་གསུམ་སྟེ། སྐྱེས་ཐོབ་ལྷ་སོགས་དང༌། ལས་ལས་སྐྱེས་པ་ནི་ཚེ་རབས་དྲན་པ་དང༌། བསྒོམས་པ་ལས་བྱུང་བ་མངོན་ཤེས་སུ་བགྲང་བའོ། ། ལྷའི་མིག་ནི། བསྐལ་བ་དང་མ་བསྐལ་བའི་གཟུགས་ཕྲ་རགས་ཐམས་ཅད་མཐོང་བ་བསམ་གཏན་ལས་སྐྱེས་པའི་གཟུགས་དྭང་བ་ཡིན་ལ། དེ་ལ་བརྟེན་པའི་དབང་ཤེས་ཀྱི་འཁོར་དུ་བྱུང་བའི་ཤེས་རབ་ནི་མངོན་པར་ཤེས་པ་སྟེ། གཟུགས་ཕྲ་རགས་ཐམས་ཅད་མཐོང་བར་བྱེད་པའི་ཏིང་ངེ་འཛིན་སོགས་སོ། །
འདི་དང་ལྷའི་སྤྱན་གྱི་ཁྱད་པར་ནི། སྔ་མ་སྔོན་གྱི་དགེ་བའི་ལས་ཀྱི་རྣམ་སྨིན་ལས་འབད་མེད་དུ་གྲུབ་པ་ཡིན་ལ། འདི་ནི་ཚེ་འདིར་བསམ་གཏན་མངོན་པར་འདུ་བྱེད་པ་ལས་བྱུང་བའོ། ། དེ་ཡང་ལྷའི་རྣ་བ་ལྟར་གསུམ་མོ། ། ཟག་པ་ཟད་པའི་མངོན་པར་ཤེས་པ་ནི། ཉོན་མོངས་པ་དང་ཤེས་བྱའི་སྒྲིབ་པ་སྤོང་བར་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། བཞི་པ་མཐར་ཐུག་པའི་རྒྱུ་ལ་གདམས་པ་ལ་གཉིས་ལས། མཐོང་ལམ་ལ་གདམས་པ་ནི། མཐོང་བའི་ལམ་ལ་འདོམས་སོ། ། ཇི་ལྟར་ན།
བདེན་གཉིས་ལས་མི་འདའ་བས་དོན་དམ་པར་མི་དམིགས་ཤིང་ཀུན་རྫོབ་ཏུ་རྣམ་པར་སྒོམ་པར་བྱེད་ཅེས་སྟོན་པའི་ཚུལ་གྱིས་སོ། ། གང་གིས་སྒོམ་ཞེ་ན། རྣལ་འབྱོར་པ་སྒྱུ་མ་མཁན་བཞིན་དུ་ཐམས་ཅད་ལ་མངོན་པར་ཞེན་པ་མེད་པའི་ལུས་ཅན་གྱིས་སོ། ། ཇི་ལྟར་མངོན་པར་ཞེན་པ་མེད་ཅེ་ན། ཆོས་ཐམས་ཅད་ངོ་བོ་ཉིད་མེད་པར་རྟོགས་པས་སོ། ། ལམ་གང་ཞིག་སྒོམ་ཞེ་ན། ཡུལ་བདེན་པ་བཞིས་བསྡུས་པ་བདེན་པ་རེ་རེ་ལ་ཆོས་ཤེས་པའི་བཟོད་པ་དང༌། རྗེས་སུ་ཤེས་པའི་བཟོད་པ་དང༌། ཆོས་ཤེས་པ་དང༌། རྗེས་སུ་ཤེས་པའི་བདག་ཉིད་བཞི་བཞི་སྟེ།
སྐད་ཅིག་མ་བཅུ་དྲུག་གི་ངོ་བོ་ཉིད་དོ། ། དགོས་པ་ནི། མཐོང་ལམ་དེས་སྤང་བར་བྱ་བའི་དངོས་པོའི་གཉེན་པོ་ཉིད་དུའོ། ། མཐོང་ལམ་ལ་འདོམས་པའི་གདམས་ངག་ནི། ། རབ་འབྱོར་གྱིས་བསྟན་པའི་གདམས་ངག་གོ ། ཅིའི་ཕྱིར་བཅོམ་ལྡན་འདས་ཀྱིས་གཞན་སྟོན་པར་མཛད་དུ་འཇུག་ཅེ་ན། དེ་བཞིན་གཤེགས་པས་མཐོང་ལམ་ཇི་ལྟ་བ་བཞིན་དུ་རྟོགས་པར་བྱིན་གྱིས་བརླབས་པས་ཕྱིན་ཅི་མ་ལོག་པར་འཆད་ནུས་པར་བསྟན་པའི་དོན་ནོ། ། ཅིའི་ཕྱིར་ཉན་ཐོས་ཀྱི་ཁོ་ནས་སྟོན་པར་མཛད་ཅེ་ན། དེ་བཞིན་གཤེགས་པ་བྱིན་རླབས་ལ་མངའ་བརྙེས་པར་བསྟན་པའི་དོན་ཏེ། སྟོན་པས་བྱིན་གྱི་བརླབས་ན།
དབང་པོ་རྟུལ་པོ་ཉན་ཐོས་ཀྱིས་ཀྱང་ཆོས་ཟབ་མོ་འཆད་ནུས་པར་ཁོང་དུ་ཆུད་པར་འགྱུར་བའི་ཕྱིར་རོ། ། ཅིའི་ཕྱིར་རབ་འབྱོར་གྱིས་སྟོན་པར་མཛད་ཅེ་ན། བསྟན་བྱ་དང༌། སྟོན་པ་པོ་ཉོན་མོངས་པ་མེད་པར་སྐལ་པ་མཉམ་པར་བསྟན་པའི་དོན་ནོ། ། གཉིས་པ་ནི། སྒོམ་ལམ་ལ་འདོམས་སོ། ། ཚུལ་ཇི་ལྟར་ན། བདེན་གཉིས་ལས་མི་འདའ་བས་དོན་དམ་པར་མི་དམིགས་ཤིང༌། ཀུན་རྫོབ་ཏུ་རྣམ་པར་སྒོམ་པར་བྱེད་དོ་ཞེས་སྟོན་པའི་ཚུལ་གྱིས་སོ། ། འདི་ལ་དངོས་ཀྱི་དོན་དང༌།
རྩོད་པ་སྤང་བ་གཉིས་ལས། དང་པོ་ནི། མཐོང་ལམ་ལས་རིགས་ཐ་དད་པའི་སྒོམ་ལམ་མཚན་ཉིད་པ་ལོགས་སུ་རྣམ་པར་བཞག་པ་ནི་བྱར་མེད་དེ། མཐོང་ལམ་དང་སྒོམ་ལམ་དག་རང་བཞིན་རྣམ་དག་གི་ཆོས་དབྱིངས་ཙམ་རྟོགས་པ་ལ་རིགས་ཐ་དད་དུ་གྱུར་པ་མེད་པས་སོ། ། དཔེར་ན་འདུས་བྱས་ལམ་དང༌། འདུས་མ་བྱས་འགོག་བདེན་དག་དོན་དམ་པར་སྟོང་པ་ཉིད་དུ་ངོ་བོ་གཅིག་པ་ཉིད་ཀྱིས་ཕན་ཚུན་ཐ་དད་པར་གདགས་པར་མི་ནུས་པ་བཞིན་ནོ། ། རྟགས་གྲུབ་སྟེ། ཇི་སྐད་བཤད་མ་ཐག་པའི་མཐོང་ལམ་གྱིས་མངོན་སུམ་དུ་བྱས་པའི་ཆོས་ཉིད་ཀྱི་དངོས་པོ་ལས་ཐ་མི་དད་པ་ལ་དམིགས་ཏེ་རྒྱུན་ལྡན་དུ་སྒོམ་པའི་ཕྱིར། འདི་ནི་རང་བཞིན་རྣམ་དག་གི་མཐོང་ཚུལ་ཡིན་གྱི། དྲི་བྲལ་གྱི་ཆོས་སྐུ་མཐོང་ཚུལ་ནི་མ་ཡིན་ཏེ།
དེ་ནི་ས་རེ་རེ་ལ་སྒྲིབ་པ་རེ་རེ་དང་བྲལ་བའི་གསར་མཐོང་རེ་ཡོད་པའི་ཕྱིར། མདོ་ལས། སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། ། ཞེས་གསུངས་སོ། ། མཐོང་སྒོམ་སྤེལ་མར་སྐྱེ་བར་ཐལ་ལོ་ཞེ་ན། མ་ཡིན་ཏེ། མཐོང་ལམ་ནི། རང་བཞིན་རྣམ་དག་གི་ཆོས་ཉིད་མཐོང་བའི་དབང་དུ་མཛད་པའི་ཕྱིར་རོ། ། གཉིས་པ་ནི། སྒོམ་ལམ་ལོགས་སུ་བསྟན་པ་དོན་མེད་དེ།
མཐོང་ལམ་དང་རྟོགས་རིགས་ཐ་དད་མེད་པའི་ཕྱིར་ཞེ་ན། འཐད་དེ་སྒོམ་ལམ་དེས་སྤང་བར་བྱ་བའི་དངོས་པོ་སྒྲིབ་པ་ལྷན་སྐྱེས་ཀྱི་གཉེན་པོ་ཉིད་དུ་བཞག་དགོས་པས་སོ། ། མི་འཐད་དེ་རྟོགས་རིགས་ཐ་དད་མེད་པས་མཐོང་ལམ་ལས་ནུས་པ་ལྷག་པ་མེད་པའི་ཕྱིར་ཞེ་ན། མ་ཡིན་ཏེ། སྒྲིབ་པ་ལྷན་སྐྱེས་མཐོང་ལམ་གྱིས་སྤོང་མི་ནུས་ལ། སྒོམ་ལམ་གྱིས་སྤོང་ནུས་པ་དེ་རྟེན་ཅིང་འབྲེལ་བར་འབྱུང་བའི་ཆོས་ཉིད་ཡིན་པའི་ཕྱིར། མདོ་ལས་དཔེ་དངོས་སུ་བསྟན་ནས་དོན་ཤུགས་ལ་འཕངས་ལ། འགྲེལ་པས་དཔེ་དོན་སྦྱར་ནས་མདོའི་དངོས་ཤུགས་གཉིས་ཀ་དངོས་སུ་བཀོད་དོ། ། གཉིས་པ་དོན་བསྡུ་ནི། གདམས་ངག་ནི་ཆོས་ཅན།
བཅུར་གྲངས་ངེས་ཏེ། བཅུ་པོ་འདི་ཙམ་ཁོ་ནས་སྐྱེས་བུའི་དོན་ཐམས་ཅད་ཕུན་སུམ་ཚོགས་པ་ཡིན་པའི་ཕྱིར། ཅིའི་ཕྱིར་བཅུ་པོས་རྫོགས་ཤེ་ན། གོང་དུ་བསྟན་པ་དེ་ལྟར་སྒྲུབ་པའི་ངོ་བོ་གང་ཡིན་པ་ནི་བྱང་ཆུབ་ཀྱི་སེམས་བསྐྱེད་པ་དང༌། དེས་འཕངས་པའི་ཆོས་ཀྱི་ངོ་བོ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ཉམས་སུ་ལེན་པ་བདེན་པ་གཉིས་ལས་མི་འདའ་བས་མི་དམིགས་པའི་རྣམ་པས་འཇུག་པའོ། ། དེའི་དམིགས་པ་གང་ཡིན་པ་ནི་འཕགས་པའི་བདེན་པ་བཞི་སྟེ། སྒྲུབ་པའི་སྒྲོ་འདོགས་བཅད་པར་བྱ་བ་ཡིན་པའི་ཕྱིར། རྟེན་གང་ཡིན་པ་ནི་སྐྱབས་གསུམ་སྟེ། འཇིགས་པ་ལས་སྐྱོབ་པའི་གནས་ཡིན་པའི་ཕྱིར། སྒྲུབ་པ་གོང་ནས་གོང་དུ་ཁྱད་པར་དུ་འགྱུར་བའི་རྒྱུ་གང་ཡིན་པ་ནི་མ་ཆགས་པའི་བརྩོན་འགྲུས་ཏེ།
སྒྲུབ་པ་འཕེལ་བའི་རྒྱུ་བྱེད་པས་སོ། ། སླར་མི་ལྡོག་པར་འགྲོ་བའི་རྒྱུ་གང་ཡིན་པ་ནི་ཡོངས་སུ་མི་ངལ་བའི་བརྩོན་འགྲུས་ཏེ། སྒྲུབ་པ་རྒྱུན་མི་གཅོད་པའི་ཕྱིར། ཐེག་ཆེན་གྱི་ལམ་སྤངས་ནས་ཉན་ཐོས་ཀྱི་ཐེག་པ་གཞན་གྱི་བྱང་ཆུབ་ཏུ་མི་འགྲོ་བའི་རྒྱུ་གང་ཡིན་པ་ནི་ལམ་ཡོངས་སུ་འཛིན་པའི་བརྩོན་འགྲུས་ཏེ། ཐེག་དམན་དུ་མི་ལྟུང་བར་འཛིན་པའི་ཕྱིར། གཞན་གྱིས་དྲིན་མི་འཇོག་པར་འགྲོ་བའི་རྒྱུ་གང་ཡིན་པ་ནི་སྤྱན་ལྔ་སྟེ། རང་གིས་བླང་དོར་ཇི་ལྟ་བ་བཞིན་མཐོང་བས་སོ། ། རྣམ་པ་ཐམས་ཅད་མཁྱེན་པ་ཉིད་ཡོངས་སུ་རྫོགས་པའི་རྒྱུ་གང་ཡིན་པ་མངོན་ཤེས་དྲུག་སྟེ། མངོན་ཤེས་ཀྱི་སྒོ་ནས་སེམས་ཅན་གྱི་དོན་བྱས་པས་ཚོགས་རྫོགས་པས་སོ། ། སྒྲུབ་པ་མཐར་ཐུག་པའི་རྒྱུ་གང་ཡིན་པ་མཐོང་བ་དང་སྒོམ་པའི་ལམ་སྟེ།
མི་མཐུན་ཕྱོགས་མཐའ་དག་སྤོང་བས་སོ། ། དེ་དག་ཐམས་ཅད་ཀྱིས་སྐྱེས་བུའི་དོན་རྫོགས་ལ། དེ་དག་ཀྱང་གདམས་ངག་གི་སྐབས་སུ་རྫོགས་པར་བསྟན་པས་སོ། ། གཉིས་པ་དགེ་འདུན་དཀོན་མཆོག་བྱེ་བྲག་ཏུ་བཤད་པ་ལ། སྤྱི་གཞུང་གཉིས་སོ། ། དང་པོ་ལ། མཚོན་བྱེད་དཔེའི་དགེ་འདུན། མཚོན་བྱ་དོན་གྱི་དགེ་འདུན་ནོ། ། དང་པོ་ལ། གང་ལ་གནས་པའི་འབྲས་བུ་དང༌།
གང་གནས་པའི་གང་ཟག་གཉིས་སོ། ། དང་པོ་ལ་ངོ་བོ་ནི། དགེ་སྦྱོང་ཚུལ་གྱིས་འབྲས་བུ་སྟེ། དགེ་སྦྱོང་ཚུལ་གྱིས་ཐོབ་འབྲས་ཡིན་པའི་ཕྱིར། དགེ་སྦྱོང་གི་ཚུལ་ནི་ཟག་མེད་ཀྱི་བར་ཆད་མེད་ལམ་སྟེ། འདིས་འཆལ་བའི་ཚུལ་ཁྲིམས་ཀྱི་རྒྱུ་ཉོན་མོངས་པ་རྣམས་ཞི་བར་བྱེད་པའི་སྒོ་ནས་དོན་དམ་པའི་དགེ་སྦྱོང་དུ་བྱེད་པས་སོ། ། འབྲས་བུ་དེ་ཡང་རྣམ་གྲོལ་ལམ་གྱིས་བསྡུས་པ་དགེ་སྦྱོང་གི་ཚུལ་གྱི་རྒྱུ་མཐུན་གྱི་འབྲས་བུ་དང༌། སོ་སོར་བརྟགས་པའི་འགོག་པས་བསྡུས་པ་སྐྱེས་བུ་བྱེད་པའི་འབྲས་བུ་དང་གཉིས་ཡོད་ལ། གཉིས་ཀའང་དགེ་སྦྱོང་གི་ཚུལ་གྱི་འབྲས་བུ་ཞེས་བྱའོ། ། གཉིས་པ་དབྱེ་བ་ནི།
རྒྱུན་དུ་ཞུགས་པ་ནས་དགྲ་བཅོམ་པའི་འབྲས་བུའི་བར་བཞིའོ། ། གསུམ་པ་གྲངས་ངེས་ནི། སྤང་བྱ་ལ་མཐོང་སྤང་དང༌། སྒོམ་སྤང་གཉིས་སུ་ངེས་པས། མཐོང་སྤང་སྤངས་པ་ལས་ནི་རྒྱུན་དུ་ཞུགས་པའི་འབྲས་བུའོ། ། སྒོམ་སྤང་ལའང་འདོད་པའི་སྒོམ་སྤང་དང༌། གོང་མའི་སྒོམ་སྤང་གཉིས་སུ་ངེས་ལ། དང་པོ་ལ། ཕལ་ཆེར་སྤངས་པ་ལས་ནི་ཕྱིར་འོང་གི་འབྲས་བུ་དང༌། མ་ལུས་པ་སྤངས་པ་ལས་ནི་ཕྱིར་མི་འོང་གི་འབྲས་བུའོ། །
གོང་མའི་སྒོམ་སྤང་སྤངས་པ་ལས་ནི་དགྲ་བཅོམ་པའི་འབྲས་བུ་བཞག་གོ ། ཅིའི་ཕྱིར་འདོད་པའི་སྒོམ་སྤང་སྤངས་པའི་འབྲས་བུ་ལ་གཉིས་བཞག་ལ། གཞན་ལ་མ་ཡིན་ཞེ་ན། འདོད་པ་ནི་ཉེས་དམིགས་ཆེ་བས་མྱུར་དུ་འདའ་བར་བྱ་དགོས་པར་བསྟན་པའི་ཆེད་ཡིན་ནོ། ། འདོད་པའི་སྒོམ་སྤང་ཕལ་ཆེར་ཟད་པ་ལ་འབྲས་བུ་རྣམ་པར་བཞག་པས། ཐོབ་བྱའི་འབྲས་བུ་གསར་པ་ཡོད་པར་མཐོང་ནས་སྤྲོ་བ་སྐྱེས་ཏེ་མྱུར་དུ་འཇུག་པའི་ཕྱིར་རོ། ། བཞི་པ་ཐོབ་ཚུལ་ལ། ཁམས་གང་དུ་འཐོབ་པ་ནི། དང་པོ་གསུམ་འདོད་པའི་ཁམས་སུ་འཐོབ་སྟེ། རྒྱུན་ཞུགས་དང་ཕྱིར་འོང་འདོད་པ་ལ་འདོད་ཆགས་དང་མ་བྲལ་བའི་ཕྱིར་དང༌།
གསུམ་པ་ལ་མཐར་གྱིས་པ་འདོད་ཉོན་དགུ་པ་སྤོང་བའི་བར་ཆད་མེད་ལམ་གྱིས་འཐོབ་ཅིང༌། ཆགས་བྲལ་སྔོན་སོང་མཐོང་ལམ་གྱིས་འཐོབ་སྟེ། ལམ་དེ་གཉིས་ཀའང་འདོད་པའི་རྟེན་ཅན་ཡིན་པའི་ཕྱིར། བཞི་པ་ནི། ཁམས་གསུམ་ཆར་གྱི་རྟེན་ལ་འཐོབ་སྟེ། སྲིད་རྩེའི་གཉེན་པོས་འཐོབ་ཅིང༌། དེ་ནི་ཁམས་གསུམ་ཀ་ལ་བརྟེན་དུ་རུང་བའི་ཕྱིར་རོ། ། འདོད་པར་གསུམ་ཐོབ་ཐ་མ་ནི། ། གསུམ་དུའོ་གོང་ན་མཐོང་ལམ་མེད། ། ཅེས་སོ། །
ས་གང་ལ་བརྟེན་པ་ནི། འབྲས་བུ་དང་པོ་གཉིས་མི་ལྕོགས་མེད་ལ་བརྟེན་ཏེ། འདོད་པ་ལ་འདོད་ཆགས་དང་མ་བྲལ་བས་འཐོབ་པའི་ཕྱིར་རོ། ། འབྲས་བུ་གསུམ་པ་ནི། རིམ་གྱིས་པ་ཡང་ཉེར་བསྡོགས་ལ་བརྟེན་ལ། ཆགས་བྲལ་སྔོན་སོང་ནི་བསམ་གཏན་བཞི་གང་རུང་ལ་བརྟེན་ནས་འཐོབ་བོ། ། གཟུགས་མེད་ལ་མི་བརྟེན་ཏེ། དེ་ནི་འདོད་པའི་གཉེན་པོར་མི་རུང་བའི་ཕྱིར་རོ། ། བཞི་པ་ནི། ཟག་མེད་ས་དགུ་ལ་བརྟེན་ནས་འཐོབ་བོ། །
ལམ་གང་གིས་འཐོབ་པའང༌། འབྲས་བུ་ཐོག་མཐའ་གཉིས་ནི་ཟག་མེད་ཀྱི་ལམ་གྱིས་འཐོབ་སྟེ། མཐོང་ལམ་དང་སྲིད་རྩེའི་གཉེན་པོས་འཐོབ་པའི་ཕྱིར། འབྲས་བུ་བར་པ་གཉིས་ནི་ཟག་བཅས་ཟག་མེད་གཉིས་ཀས་འཐོབ་བོ། ། བྱེ་བྲག་སྨྲ་བས་སྲིད་རྩེ་མ་གཏོགས་པའི་ས་ལྷག་མའི་མཐོང་སྤང་འཇིག་རྟེན་པའི་ལམ་གྱིས་ཀྱང་སྤོང་བར་བཤད་པ་ནི་སྒྲོ་བཏགས་པ་སྟེ། མཐོང་ལམ་མ་སྐྱེས་པར་མཐོང་སྤང་སྤངས་པ་མི་སྲིད་པའི་ཕྱིར་རོ། ། གཉིས་པ་དེ་ལ་གནས་པའི་གང་ཟག་གི་རྣམ་གཞག་ལ། སྤང་བྱ་སྤོང་ཚུལ་གྱི་སྒོ་ནས་དབྱེ་ན། སྤང་བྱ་མཐར་གྱིས་སྤོང་བ་དང༌། ཅིག་ཅར་སྤོང་བ་གཉིས་སོ། །
དང་པོ་ལ། འབྲས་བུ་འཐོབ་ཚུལ་གྱི་སྒོ་ནས་འབྲས་བུ་ཐོད་རྒལ་བ་དང༌། མཐར་གྱིས་པ་གཉིས་སོ། ། དང་པོ་ནི། ཆགས་བྲལ་སྔོན་སོང་ཡིན་པས་ཕྱིར་འོང་དང༌། ཕྱིར་མི་འོང་གཉིས་ཁོ་ནར་འདོད་ཀྱི། འབྲས་བུ་ཐོག་མཐའ་གཉིས་ལ་ནི་མ་ཡིན་ཏེ། མཐོང་ལམ་གྱི་སྔོན་དུ་མཐོང་སྤང་དང༌། སྲིད་རྩེའི་ཉོན་མོངས་སྤང་དུ་མི་རུང་བས། ཆགས་བྲལ་སྔོན་དུ་སོང་བའི་དོན་མི་གནས་པའི་ཕྱིར།
འདིར་ཆགས་བྲལ་སྔོན་སོང་ཐོད་རྒལ་བར་འདོད་ཀྱི། ཐོད་རྒལ་བ་ནི་དེར་མ་ངེས་ཏེ། ཅིག་ཅར་པའི་དགྲ་བཅོམ་བཞིན་ནོ། ། ཆགས་བྲལ་སྔོན་སོང་ལའང་གཉིས་ཏེ། ཕྱིར་འོང་ཆགས་བྲལ་སྔོན་དུ་སོང་བ་དང༌། ཕྱིར་མི་འོང་ཆགས་བྲལ་སྔོན་དུ་སོང་བའོ། ། དང་པོ་ལ་ཞུགས་གནས་གཉིས་ལས། དང་པོ་ནི། མཐོང་ལམ་གྱི་སྔོན་དུ་འདོད་པའི་སྒོམ་སྤང་གི་ཉོན་མོངས་དྲུག་པ་ནས་བརྒྱད་པའི་བར་ཅི་རིགས་པ་སྤངས་ཤིང༌། དགུ་པ་མ་སྤངས་པ་རྟོགས་པའི་ཁྱད་པར་སྦྱོར་ལམ་སྟན་གཅིག་པ་ནས་མཐོང་ལམ་སྐད་ཅིག་མ་དང་པོ་བཅོ་ལྔ་གང་རུང་ལ་གནས་པའོ། །
གཉིས་པ་ནི། བཅུ་དྲུག་པའི་རྟོགས་པ་ཐོབ་པའི་ཚེ་ནི་ཕྱིར་འོང་འབྲས་གནས་སུ་འགྱུར་རོ། ། སླར་ཡང་འདི་ཉིད་ཀྱིས་སྒོམ་སྤང་དགུ་པ་སྤོང་བ་ལ་ཞུགས་པའི་ཚེ་ན། མཐར་གྱིས་པའི་ཕྱིར་མི་འོང་ཞུགས་པ་ཞེས་བྱ་ཞིང༌། སྤངས་པ་ན་དེ་ཉིད་ཀྱི་འབྲས་གནས་སུ་འགྱུར་རོ། ། འགའ་ཞིག་འདི་ནི་འབྲས་བུ་མཐར་གྱིས་པ་དང༌། ཐོད་རྒལ་བ་གང་དུ་ཡང་མ་གཏོགས་ཏེ། རྒྱུན་ཞུགས་མ་ཐོབ་པར་ཕྱིར་མི་འོང་འཐོབ་པའི་ཕྱིར་དང༌། མཐོང་ལམ་གྱི་སྔོན་དུ་འདོད་པའི་སྒོམ་སྤང་དགུ་པ་སྤངས་པ་སྔོན་དུ་མ་སོང་བའི་ཕྱིར། ཕྱིར་མི་འོང་ཆགས་བྲལ་སྔོན་སོང་མ་ཡིན་ཞེས་ཟེར་རོ། །
མི་འཐད་དེ། ཕྱིར་འོང་དང༌། ཕྱིར་མི་འོང་རིམ་ཅན་དུ་ཐོབ་ཅིང༌། བར་དུ་འབྲས་བུ་གཞན་རྒལ་བར་བྱར་མེད་པའི་ཕྱིར་དང༌། འབྲས་བུ་མཐར་གྱིས་པ་ལ། འབྲས་བུ་བཞི་ཆར་རིམ་ཅན་དུ་འཐོབ་དགོས་པ་མ་ཡིན་པའི་ཕྱིར་དང༌། མཛོད་འགྲེལ་ལས། འབྲས་བུ་མཐར་གྱིས་པར་དངོས་སུ་བཤད་པའི་ཕྱིར་རོ། ། གཉིས་པ་ལ་གཉིས་ལས། དང་པོ་ཞུགས་པ་ནི།
མཐོང་ལམ་གྱི་སྔོན་དུ་འདོད་པའི་སྒོམ་སྤང་གི་ཉོན་མོངས་དགུ་པ་ནས། ཅི་ཡང་མེད་པའི་སྐྱེ་མཆེད་ཀྱི་བར་ཅི་རིགས་པ་སྤངས་ཤིང༌། སྦྱོར་ལམ་སྟན་གཅིག་པ་ནས། སེམས་ཀྱི་སྐད་ཅིག་མ་དང་པོ་བཅོ་ལྔ་གང་རུང་ལ་གནས་པའོ། ། བཅུ་དྲུག་པ་ཐོབ་པའི་ཚེ་ནི་དེ་ཉིད་ཀྱི་འབྲས་གནས་སུ་འགྱུར་རོ། ། གཉིས་པ་མཐར་གྱིས་པ་ལ་རྒྱུན་ཞུགས། ཕྱིར་འོང༌། ཕྱིར་མི་འོང༌། དགྲ་བཅོམ་དང་བཞིའོ། ། དང་པོ་ལ།
ཞུགས་གནས་གཉིས་ལས། དང་པོ་ནི། མཐོང་ལམ་གྱི་སྔར་སྒོམ་སྤང་ཅུང་ཟད་ཀྱང་མ་སྤངས་པའམ་ལྔ་པའི་བར་ཅི་རིགས་པ་སྤངས་ཀྱང་རུང་དྲུག་པ་མ་སྤངས་ལ། རྟོགས་པའི་ཁྱད་པར་སྦྱོར་ལམ་སྟན་གཅིག་པ་ནས། སྐད་ཅིག་མ་དང་པོ་བཅོ་ལྔ་གང་རུང་ལ་གནས་པའོ། ། དེ་ལ་དད་པའི་རྗེས་འབྲང་དང༌། ཆོས་ཀྱི་རྗེས་འབྲང་གཉིས་སོ། ། དང་པོ་ནི། ཤེས་རབ་ཀྱི་དབང་པོ་མི་གསལ་བས། ཕ་རོལ་གྱིས་བསྟན་པའི་རྗེས་སུ་འབྲངས་ནས་བདེན་པ་མངོན་པར་རྟོགས་པར་བྱ་བའི་ལམ་ལ་སྦྱོར་བ་སྟེ།
དད་པའི་སྟོབས་ཀྱིས་བདེན་པ་མངོན་པར་རྟོགས་པས། དད་པའི་རྗེས་འབྲང་ཞེས་བྱའོ། ། གཉིས་པ་ནི། ཤེས་རབ་གསལ་བས་བདག་ཉིད་ཀྱིས་བདེན་པའི་དབང་དུ་བྱས་པའི་ཆོས་ལ་རྣམ་པར་དཔྱད་ནས་བདེན་པ་མངོན་པར་རྟོགས་པའི་ལམ་ལ་སྦྱོར་བའོ། ། ཤེས་རབ་ཀྱིས་ལུང་གི་རྗེས་སུ་འབྲངས་ནས་བདེན་པ་མངོན་པར་རྟོགས་པས། ཆོས་ཀྱི་རྗེས་འབྲང་ཞེས་བྱའོ། ། འདི་གཉིས་ནི་རྒྱུན་ཞུགས་ཀྱི་འབྲས་བུ་ཐོབ་པའི་མི་མཐུན་ཕྱོགས་སྤོང་བའི་སྦྱོར་བ་ལ་ཞུགས་བའི་ཕྱིར་རྒྱུན་ཞུགས་ཞུགས་པ་ཞེས་བྱའོ། ། འབྲས་གནས་ནི། ཀུན་སྦྱོར་གསུམ་སྤངས་པའི་འབྲས་བུ་ལ་གནས་པ་མཐོང་ལམ་གྱི་རྗེས་ཐོགས་སུ་འདོད་པའི་ཉོན་མོངས་དྲུག་པ་སྤོང་བ་ལ་འཇུག་པར་བྱེད་ཅིང༌། གོང་མའི་ཉོན་མོངས་ཅུང་ཟད་ཀྱང་མ་སྤངས་པའོ། །
དེ་ནི་ཐར་པའི་གེགས་དང་བྲལ་བས་མྱ་ངན་ལས་འདས་པའི་རྒྱུན་ལ་ཞུགས་པའི་ཕྱིར་རྒྱུན་དུ་ཞུགས་པ་ཞེས་བྱའོ། ། དེ་ཉིད་ཀྱི་འབྲས་བུ་ཕྱི་མ་ཐོབ་པར་བྱ་བའི་ཕྱིར་དུ་ལམ་ལ་མངོན་པར་བརྩོན་པ་ལ་ཞུགས་པ་དེའི་ཚེ་ནི། འབྲས་གནས་ཁྱད་པར་ཅན་ནོ། ། འདི་ནི་ཕྱི་མ་རྣམས་ལ་ཡང་རིག་པར་བྱའོ། ། འདི་ལ་དབང་པོའི་སྒོ་ནས་དད་མོས་དང༌། མཐོང་ཐོབ་གཉིས་ཏེ། སྔར་གྱི་དད་པའི་རྗེས་འབྲང་དང༌། ། ཆོས་ཀྱི་རྗེས་འབྲང་གཉིས་ཀྱིས་འབྲས་བུ་ཐོབ་པའི་གནས་སྐབས་ཀྱི་མིང་སྟེ། རིམ་པ་ལྟར་དད་པ་ལྷག་པས་མོས་པ་དང༌། ཤེས་རབ་ལྷག་པས་མཐོང་བས་རབ་ཏུ་ཕྱེ་བའི་ཕྱིར་རོ། །
སྐྱེ་བ་ལེན་ཚུལ་ལས་ནི། སྲིད་པ་ལན་བདུན་པ་དང༌། རིགས་ནས་རིགས་སྐྱེའོ། ། དང་པོ་ལ། མདོ་སྡེ་པ་རྣམས་ནི། སྒྲ་ཇི་བཞིན་པ་ཉིད་དུ་སྐྱེ་བ་ལན་བདུན་ཁོ་ནར་ལེན་པར་འདོད་ཅིང༌། བྱེ་བྲག་སྨྲ་བས་ནི། སོ་སོར་ལན་བདུན་བདུན་སྐྱེ་བ་ལེན་པར་འདོད་ལ། ལན་བདུན་པ་ཞེས་བརྗོད་པའང་བདུན་ཚན་དུ་འདྲ་བའི་ཕྱིར་ཏེ། གནས་བདུན་ལ་མཁས་པའི་དགེ་སློང་དང༌།
ཤིང་ཡལ་ག་བདུན་པ་བཞིན་ནོ། ། གནས་བདུན་ནི། གཟུགས་ཀྱི་ཕུང་པོའི་ཡང་དག་པ་དང༌། ཀུན་འབྱུང་དང༌། འགོག་པ་དང༌། འགོག་པར་འགྲོ་བའི་ལམ་དང༌། རོ་མྱང་དང༌། ཉེས་དམིགས་དང༌། ངེས་པར་འབྱུང་བ་ཇི་ལྟ་བ་བཞིན་ཤེས་ལ། ཕུང་པོ་གཞན་བཞི་ཡང་དེ་བཞིན་དུ་ཤེས་པས་བདུན་ཚན་ལྔའོ། །
དེའང་རྒྱུན་ཞུགས་དེ་ཉིད་ཚེ་དེ་ཉིད་ལ་འདོད་པའི་སྒོམ་སྤང་ཅུང་ཟད་ཀྱང་མ་སྤངས་པའི་འདོད་པའི་ལྷ་དང༌། མི་རྣམས་ཀྱི་ནང་དུ་ལན་བདུན་བདུན་འཁོར་བར་བྱས་ནས་དགྲ་བཅོམ་པ་ཐོབ་པའོ། ། དེ་ལ་མི་རྣམས་ཀྱི་ནང་དུ་རྒྱུན་ཞུགས་ཐོབ་པ་དེ་ནི་མིར་དྲུག་དང༌། ལྷར་ལན་བདུན་སྐྱེས་ནས། མཐར་མིའི་རྟེན་ལ་མྱ་ངན་ལས་འདའོ། ། དང་པོར་ལྷ་རྣམས་ཀྱི་རྟེན་ལ་རྒྱུན་ཞུགས་ཐོབ་པ་ནི། ལྷར་དྲུག་དང༌། མིར་ལན་བདུན་སྐྱེས་ནས་མཐར་ལྷའི་རྟེན་ལ་མྱ་ངན་ལས་འདའོ། ། ཐོགས་མེད་ཀྱི་བཞེད་པའང་འདི་ཡིན་ཏེ། ཉན་ཐོས་ཀྱི་ས་ལས།
ལྷ་དང་མིར་ལན་བདུན་བདུན་མཚམས་སྦྱོར་ཞིང་ཞེས་སོགས་གསུངས་སོ། ། ཅིའི་སྲིད་པ་བརྒྱད་པ་མངོན་པར་མི་འགྲུབ་ཅེ་ན། དུས་དེ་སྲིད་ཀྱིས་གདོན་མི་ཟ་བར་རྒྱུད་ཡོངས་སུ་སྨིན་པའི་ཕྱིར་རོ། ། ལམ་དེ་ནི་སྦྲུལ་གོམ་པ་བདུན་པས་ཟིན་པ་དང༌། རིམ་ཉིན་བཞི་པ་བཞིན་ནོ། ། བར་སྐབས་སུ་འཕགས་པའི་ལམ་ལ་འདྲིས་པར་བྱེད་ཅིང༌། མྱ་ངན་ལས་འདའ་བ་ཐོབ་པར་མི་བྱེད་དེ། དེ་སྲིད་དུ་སྲིད་པ་མྱོང་བར་འགྱུར་བའི་ལས་ཀྱི་སྟོབས་བསྐྱེད་པའི་ཕྱིར་རོ། ། འདིས་ནི་འདོད་པའི་རྟེན་ལ་མྱང་འདས་མངོན་དུ་བྱེད་ཅིང༌། དེ་སྲིད་དུ་སྐྱེ་བ་ཡང་ལེན་པས།
སྲིད་པའི་ཐ་མ་ཁོ་ན་ལ་འབྲས་བུ་ལྷག་མ་གཉིས་མངོན་དུ་བྱེད་ཀྱི་སྔ་རོལ་ཏུ་མ་ཡིན་ནོ། ། སོ་སོ་སྐྱེ་བོ་རྒྱུད་ཡོངས་སུ་སྨིན་པ་དང༌། རྒྱུན་དུ་ཞུགས་པ་མཆོག་ཏུ་ཐོགས་ན་ལན་བདུན་པ་གཞན་ཡང་ཡོད་མོད་ཀྱི། ཐམས་ཅད་ཀྱིས་ལན་བདུན་ལེན་པར་མ་ངེས་ལ། འདི་ནི་ཐམས་ཅད་ཀྱི་ཐ་ཤལ་ཡིན་པས། དེ་ལྟར་ཐོགས་ན་ལན་བདུན་པ་ངེས་པའི་རིགས་ཅན་དུ་བསྟན་ནོ། ། གོང་དུ་འཕོ་བའི་སྐབས་སུ་དཔེར་བཀོད་པ་ནི། མ་ངེས་པའི་སྲིད་པ་ལན་བདུན་པའོ། ། འོ་ན་གང་ཟག་ལྟ་བ་ཕུན་སུམ་ཚོགས་པ་སྲིད་པ་བརྒྱད་པར་འགྲུབ་པ་གནས་མ་ཡིན་པར་གསུངས་པ་ཇི་ལྟ་བུ་ཞེ་ན། འགྲོ་བ་རིས་མཐུན་གཅིག་ཏུ་མི་འགྲུབ་པ་ལ་དགོངས་སོ། །
གོང་དུ་འཕོ་བ་ལྷ་ཉིད་དུ་སྲིད་པ་བརྒྱད་ལས་ལྷག་པ་ལེན་པ་མ་ཡིན་ནམ་ཞེ་ན། འདོད་པའི་ཁམས་སུ་དགོངས་པས་སྐྱོན་མེད་དོ། ། གཉིས་པ་རིགས་ནས་རིགས་སྐྱེ་ལ་འགྲེལ་བཤད་ལས་འདོད་ཚུལ་གཉིས་བསྟན་པ་ལས། གཞུང་གིས་དངོས་སུ་བསྟན་པ་ལ། སྤངས་པའི་ཁྱད་པར་ནི་འདོད་པའི་སྒོམ་སྤང་གསུམ་མམ་བཞི་སྤངས་ལ་ལྔ་པ་མ་སྤངས་པའོ། ། སྒོམ་སྤང་གསུམ་པ་ནི་ངེས་པར་སྤངས་དགོས་ཏེ། གཞན་དུ་ན་སྐྱེ་བ་བཞི་ལ་སོགས་པ་ལེན་སྲིད་པས་སྐྱེ་བའི་ཁྱད་པར་མི་འགྲུབ་པའི་ཕྱིར་རོ། ། བཞི་པ་སྤངས་ཀྱང་རུང་ལ། ལྔ་པ་སྔར་མ་སྤངས་ཤིང་ཚེ་དེ་ཉིད་ལ་ཡང་མི་སྤོང་བ་དགོས་ཏེ། ལྔ་པ་སྤངས་ན་དྲུག་པའང་ངེས་པར་སྤོང་བས་ལན་ཅིག་ཕྱིར་འོང་དུ་འགྱུར་བའི་ཕྱིར་རོ། །
ཇི་ལྟར་ངེས་ཞེ་ན། འདི་ལ་ཁམས་ལས་འདའ་མ་དགོས་པས་ཉོན་མོངས་པའི་རྣམ་པ་གཅིག་གིས་འབྲས་བུ་ལ་གེགས་བྱ་བར་མི་ནུས་ཤིང༌། ཉོན་མོངས་ཀྱི་རྣམ་པ་གཅིག་སྤངས་མ་ཐག་ཏུ་དགེ་སྦྱོང་ཚུལ་གྱི་འབྲས་བུ་གསར་དུ་ཐོབ་པར་མཐོང་ནས་ཤིན་ཏུ་སྤྲོ་བས་འབད་པའི་ཕྱིར་རོ། ། གཉེན་པོའི་ཁྱད་པར་ནི། ཇི་ལྟར་སྤངས་པའི་ཉོན་མོངས་པ་དེ་དག་གི་གཉེན་པོ་ཟག་པ་མེད་པའི་དབང་པོ་ཐོབ་པ་སྟེ། ཟག་བཅས་ཀྱི་སྤངས་པ་ནི་ཉམས་སྲིད་པས་སྤངས་པའི་ཁྱད་པར་མི་འགྲུབ་པའི་ཕྱིར་རོ། ། དེ་བས་ན་སྔར་གསུམ་དང༌། བཞི་སྤངས་པ་སྲིད་ཀྱང་ཟག་མེད་ཀྱི་དབང་པོ་མ་ཐོབ་ཀྱི་བར་དུ་འདིའི་རྣམ་པར་བཞག་པ་མི་རུང་ངོ༌། ། སྐྱེ་བའི་ཁྱད་པར་ནི། འདོད་པའི་སྐྱེ་བ་རིགས་མཐུན་གཉིས་སམ་གསུམ་བླངས་ནས་དགྲ་བཅོམ་པ་ཐོབ་པའོ། །
རིགས་མཐུན་གཉིས་ལེན་དགོས་ཏེ།

གཞན་དུ་ན་རིགས་ནས་རིགས་སྐྱེའི་དོན་མེད་པའི་ཕྱིར་རོ། ། ཉོན་མོངས་པ་གསུམ་པ་སྤངས་པས་རྒྱུ་མེད་པའི་ཕྱིར་བཞི་པ་ཕན་ཆད་ཀྱང་མི་ལེན་ནོ། ། འདོད་ཚུལ་གཉིས་པ་ནི། སྒོམ་སྤང་གི་རྣམ་པ་གཅིག་དང་གཉིས་ལས་གྲོལ་བ་སྐྱེ་བ་ལྔ་དང་བཞི་ལེན་པའི་རིགས་ནས་རིགས་སྐྱེའང་ཡོད་དོ། ། གསུམ་པ་དང་བཞི་པ་སྤངས་པར་བཤད་པ་ནི་ཕ་མཐའ་བཟུང་བ་ཡིན་ནོ། ། གཞན་དུ་ན། གསུམ་སྤངས་པ་ནས་དགུ་པའི་བར་གྱི་རྣམ་པར་དཔྱད་པ་མཛད་ན། ཅིའི་ཕྱིར་གཅིག་དང་གཉིས་སྤངས་པ་ལའང་མི་མཛད། དེ་བས་ན་འདི་ནི་གདོན་མི་ཟ་བར་འདོད་དགོས་སོ་ཞེའོ། ། དབྱེ་བ་ནི། ལྷ་དང་མིའི་རིགས་ནས་རིགས་སུ་སྐྱེ་བ་གཉིས་སོ། །
དང་པོ་ནི། འདོད་ལྷའི་རྟེན་ལ་མཐོང་ལམ་ཐོབ་པ་འདོད་ལྷར་ལན་གཉིས་སམ་གསུམ་དུ་སྐྱེས་ནས་དགྲ་བཅོམ་པ་ཐོབ་པའོ། ། གཉིས་པ་ནི། མིའི་རྟེན་ལ་མཐོང་ལམ་ཐོབ་པ་རྟེན་དེ་ལ་གཉིས་སམ་གསུམ་དུ་སྐྱེས་ནས་དགྲ་བཅོམ་ཐོབ་པའོ། ། སྲིད་པ་ལན་བདུན་པ་དང༌། རིགས་ནས་རིགས་སྐྱེ་འདི་དག་རྒྱུན་ཞུགས་ཀྱི་འབྲས་བུ་དང་པོར་ཐོབ་པའི་ཚེ་དེ་ཉིད་ལ་འཇོག་གི་ཕྱིན་ཆད་ནི་མ་ཡིན་ཏེ། སྐྱེ་བའི་ཁྱད་པར་མེད་པའི་ཕྱིར་རོ། ། གཉིས་པ་ལན་ཅིག་ཕྱིར་འོང་ལ་ཞུགས་པ་ནི། རྒྱུན་ཞུགས་འབྲས་གནས་ཁྱད་པར་ཅན་འབྲས་བུ་ཕྱི་མ་ཐོབ་པའི་དོན་དུ་བརྩོན་པ་དེ་ཉིད་དོ། ། འབྲས་གནས་ནི།
མཐོང་ལམ་གྱི་རྗེས་སུ་འདོད་པའི་སྒོམ་སྤང་དྲུག་པ་སྤངས་པའི་དགེ་སྦྱོང་ཚུལ་གྱི་འབྲས་བུ་ཐོབ་ཅིང༌། དགུ་པ་སྤངས་ནས་ཕྱིར་མི་འོང་གི་འབྲས་བུ་མངོན་དུ་བྱེད་པར་འགྱུར་བའོ། ། འདོད་པའི་ཁམས་སུ་སྐྱེ་བའི་ལྷག་མ་གཅིག་ལུས་པའི་ཕྱིར་ལན་ཅིག་ཕྱིར་འོང་བ་ཞེས་བྱའོ། ། ཉན་ཐོས་ཀྱི་ས་ལས། ལྷའི་སྲིད་པ་ལན་གཅིག་དང༌། མིའི་སྲིད་པ་ལན་ཅིག་སྒྲུབ་པའི་ཚེ། ལན་ཅིག་ཕྱིར་འོང་གི་འབྲས་བུར་གཞག་གོ་ཞེས་གསུངས་སོ། ། འདིས་སྐྱེ་བ་རིགས་འདྲ་མི་ལེན་པས། གཉིས་ལེན་ཡང་ལན་ཅིག་ཕྱིར་འོང་གི་སྒྲ་དོན་མི་འདོར་རོ། ། འབྲས་གནས་ཁྱད་པར་ཅན་བར་ཆད་གཅིག་པ་ལ།
སྤངས་པའི་ཁྱད་པར་འདོད་པའི་སྒོམ་སྤང་བདུན་ནམ་བརྒྱད་སྤངས་ཤིང༌། གཉེན་པོ་ཟག་མེད་ཀྱི་དབང་པོ་ཐོབ་ལ། སྐྱེ་བའི་ཁྱད་པར་འདོད་པའི་སྐྱེ་བ་གཅིག་བླངས་ནས་དགྲ་བཅོམ་ཐོབ་པའོ། ། འདི་ལ་ཁམས་ལས་འདའ་དགོས་པས། འབྲས་བུ་ཐོབ་པ་ལ་ཉོན་མོངས་པ་གཅིག་གིས་ཀྱང་གེགས་བྱེད་ནུས་པའི་ཕྱིར། འདོད་ཉོན་ལྔ་པ་སྤངས་ན་དྲུག་པ་གདོན་མི་ཟ་བར་སྤོང་ཞེས་བསྟན་པ་དང་མི་མཚུངས་སོ། ། གསུམ་པ་ཕྱིར་མི་འོང་ལ་ཞུགས་པ་ནི། ཕྱིར་འོང་འབྲས་གནས་འབྲས་བུ་ཕྱི་མ་ཕྱིར་མི་འོང་གི་འབྲས་བུ་ཐོབ་ཕྱིར་དུ་བརྩོན་པ་ཡིན་ལ། འབྲས་གནས་ནི། མཐོང་ལམ་གྱི་རྗེས་སུ་འདོད་པའི་སྒོམ་སྤང་དགུ་པ་སྤངས་པའི་སློབ་པའི་འབྲས་གནས་སོ། །
འདོད་པར་སྐྱེ་བའི་རྒྱུ་ཟད་པས་སླར་འདོད་པར་མི་སྐྱེ་བའི་ཕྱིར། ཕྱིར་མི་འོང་བ་ཞེས་བྱའོ། ། དེ་ལ་དབྱེ་བ་ནི། གཟུགས་ཀྱི་ཀུན་སྦྱོར་མ་སྤངས་པས་གཟུགས་སུ་ཉེར་འགྲོ་དང༌། གཟུགས་ཀྱི་ཀུན་སྦྱོར་སྤངས་ལ་གཟུགས་མེད་པའི་ཀུན་སྦྱོར་མ་སྤངས་པས་གཟུགས་མེད་ཉེར་འགྲོ་དང༌། བདེན་པ་མཐོང་བའི་རྟེན་ལ་མྱང་འདས་ཐོབ་ནུས་པ་མཐོང་ཆོས་ཞི་དང༌། ཚེ་ཡོངས་སུ་གྱུར་པའི་འཕགས་པ་དང༌། འགོག་པ་ལུས་ཀྱིས་མངོན་སུམ་དུ་བྱེད་པའོ། ། དང་པོ་ནི་འདོད་པའི་རྟེན་ཅན་གྱི་ཕྱིར་མི་འོང་གཟུགས་ཀྱི་སྲིད་པར་ཉིང་མཚམས་སྦྱར་ནས། མྱང་འདས་མངོན་དུ་བྱེད་པའོ། །
དེ་ལ་བར་དོར་འདའ་བ་དང༌། སྐྱེས་ནས་འདའ་བ་དང༌། གོང་དུ་འཕོ་བ་དང་གསུམ་མོ། ། དང་པོ་ནི། གཟུགས་ཀྱི་སྐྱེ་བའི་ཀུན་སྦྱོར་སྤངས་ཤིང༌། མངོན་པར་འགྲུབ་པའི་ཀུན་སྦྱོར་མ་སྤངས་པས། གཟུགས་ཀྱི་བར་སྲིད་དུ་ཉིང་མཚམས་སྦྱར་ནས། མྱ་ངན་ལས་འདའ་བའོ། ། འདི་ལྷག་མེད་དུ་མྱ་ངན་ལས་འདའ་བར་བཤད་པ་ནི། སྐྱེ་སྲིད་ཀྱི་ཕུང་པོ་ལེན་པ་མེད་པར་མྱང་འདས་ཐོབ་པའི་དོན་ནོ། །
གཞན་དག་གིས་ལྷག་མེད་དུ་ཉེ་བ་ལ་དགོངས་ཏེ། སྒྲ་ཇི་བཞིན་པ་མ་ཡིན་ཞེས་པ་དང༌། ཚེ་འདོར་བ་ལ་དབང་མ་ཐོབ་པས་བརྟག་དགོས་སོ་ཞེས་སྨྲ་བས་ནི། འདི་མ་རྟོགས་པ་ཡིན་ནོ། ། འདི་ལ་བར་སྲིད་གྲུབ་མ་ཐག་དང༌། བར་སྲིད་གྲུབ་ནས་སྐྱེ་སྲིད་དུ་འགྲོ་འདོད་མ་སྐྱེས་ཙམ་དང༌། འཇུག་པར་བསམས་ནས། སྐྱེ་སྲིད་མ་ཐོབ་ཙམ་ལ་མྱ་ངན་ལས་འདའ་བ་གསུམ་མོ། ། གཉིས་པ་སྐྱེས་འདའ་བ་ནི། འདོད་པའི་རྟེན་ཅན་གྱི་ཕྱིར་མི་འོང་གཟུགས་ཀྱི་སྐྱེ་གནས་མྱོང་འགྱུར་གྱི་ལས་ཅན་ནོ། །
དེ་ལ་སྐྱེས་ཙམ་ནས་འདའ་བ་དང༌། འདུ་བྱེད་མེད་པར་འདའ་བ་དང༌། འདུ་བྱེད་དང་བཅས་པར་འདའ་བ་དང་གསུམ་མོ། ། དང་པོ་ནི། གཟུགས་ཀྱི་སྐྱེ་སྲིད་གྲུབ་ཙམ་ནས་ལམ་མངོན་དུ་བྱས་ནས་མྱ་ངན་ལས་འདའ་བའོ། ། གཉིས་པ་ནི། སྔོན་གོམས་པའི་དབང་གིས་འབད་རྩོལ་ཆུང་ངུས་ལམ་མངོན་དུ་བྱས་ནས་མྱ་ངན་ལས་འདའ་བའོ། ། གསུམ་པ་ནི། མངོན་པར་འབད་པའི་སྒོ་ནས་ལམ་མངོན་དུ་བྱས་ནས་མྱ་ངན་ལས་འདའ་བའོ། ། འདི་དག་ནི་ཉོན་མོངས་སྤངས་ཀྱང་ཚེའི་འཕེན་པ་མ་རྫོགས་པ་དེ་སྲིད་དུ་མི་འཆི་བའི་ཕྱིར་རོ། །
ཐོག་མར་ལྷག་མེད་དུ་འདའ་བ་ནི་མ་ཡིན་ནོ། ། མངོན་རྟོགས་རྒྱན་ལས། བྱེད་བཅས་སྔར་བཤད་པ་ནི་སྡེབ་སྦྱོར་གྱི་དབང་གིས་ཡིན་ནོ། ། གསུམ་པ་གོང་འཕོ་ལ། གོང་ནི་འོག་མིན་དང་སྲིད་རྩེ་སྟེ། གཟུགས་ཅན་གྱི་མཐའ་དང༌། སྲིད་པའི་མཐའ་ཡིན་པའི་ཕྱིར། འཕོ་བ་ནི་དེར་འགྲོ་བའོ། ། དེ་ལ་འོག་མིན་འགྲོ་དང༌། སྲིད་རྩེར་འགྲོ་གཉིས་སོ། །
དང་པོ་ནི། གཟུགས་ཀྱི་ལན་གྲངས་གཞན་ལ་མྱོང་འགྱུར་གྱི་ལས་ཅན་གྱི་ཕྱིར་མི་འོང་འོག་མིན་གྱི་རྟེན་ལ་མྱང་འདས་མངོན་དུ་བྱེད་པའི་རིགས་ཅན་ནོ། ། དེ་ལ་འཕར་བ་གསུམ་ལས། དང་པོ་ནི། འདིར་བསམ་གཏན་སྤེལ་མར་སྒོམ་པ་བསམ་གཏན་དང་པོའི་རོ་མྱངས་བས། གཉིས་པ་ཡན་ཆད་ལས་ཉམས་ཏེ། ཕྱི་མ་ཚངས་རིས་སུ་སྐྱེས་ནས། སླར་ཡང་བསམ་གཏན་སྤེལ་མ་བསྒོམས་པས་འོག་མིན་དུ་འདའ་བའི་རིགས་ཅན་ནོ། ། གཉིས་པ་ནི། སྔ་མ་ལྟར་བྱས་ཏེ།
གནས་གཙང་མའི་འོག་མ་གསུམ་གང་རུང་དུ་སྐྱེས་ནས། མཐར་འོག་མིན་དུ་འདའ་བའོ། ། གསུམ་པ་ནི། ཡང་སྔར་ལྟར་བྱས་ནས། གཟུགས་ཀྱི་གནས་ཐམས་ཅད་དུ་ལན་རེ་རེ་སྐྱེས་ནས་འོག་མིན་དུ་འདའ་བའོ། ། གཟུགས་སུ་སྐྱེས་ཟིན་ན། གཟུགས་སུ་ཉེ་བར་འགྲོ་བའི་དོན་མེད་པའི་ཕྱིར་དང༌། གཟུགས་ཀྱི་སྐྱེ་གནས་མྱོང་འགྱུར་གྱི་ལས་ཅན་དུ་གསུངས་པའི་ཕྱིར་འདོད་པའི་རྟེན་ཅན་ཡིན་ལ། འོན་ཀྱང་འགྲོ་སའི་དབྱེ་བ་ལས་ཕྱེ་བ་ཡིན་ནོ། ། བྱེ་བྲག་སྨྲ་བས་གཙོ་བོ་གཅིག་དུ་ངེས་པའི་ཕྱིར་དང༌།
འགྲན་ཟླ་མེད་པའི་ལས་བསགས་པས། ཚངས་ཆེན་དུ་འཕགས་པ་མི་སྐྱེ་བར་བཤད་པ་ལ་ནི། ཐེག་པ་ཆེན་པོའི་སྡེ་སྣོད་ལས། ས་དགུ་པ་ལ་གནས་པས་སྟོང་གསུམ་གྱི་བདག་པོ་ཚངས་པ་ཆེན་པོར་སྐྱེ་བ་ལེན་པར་བཤད་པས་གནོད་དོ། ། བསམ་གཏན་སྤེལ་མའི་སྒོམ་ཚུལ་ནི། དང་པོར་བསམ་གཏན་བཞི་པ་ལ་སྤེལ་སྟེ། ལམ་སླ་བ་རྣམས་ཀྱི་མཆོག་ཡིན་པའི་ཕྱིར། ཕྱིས་ནི་བསམ་གཏན་གཞན་རྣམས་ཀྱང་སྤེལ་ལོ། ། དེ་ལ་ཆུང་ངུ་གསུམ་སྤེལ་ལ་སོགས་པ་ལྔ་ཡོད་པ་ལས། དང་པོ་ནི།
ཟག་མེད་གཉིས་ཀྱི་བར་དུ་ཟག་བཅས་གཅིག་སྤེལ་ནས་འཇུག་པའོ། ། ཚུལ་དེས་འབྲིང་དྲུག་སྤེལ། ཆེན་པོ་དགུ་སྤེལ། ཤིན་ཏུ་ཆེན་པོ་བཅུ་གཉིས་སྤེལ། ཤིན་ཏུ་ཆེས་ཆེ་བ་བཅོ་ལྔ་སྤེལ་ཡང་ཤེས་པར་བྱའོ། ། དགོས་པ་ནི། ཕྱིར་མི་འོང་རྣམས་གནས་གཙང་མར་སྐྱེ་བར་བྱ་བ་དང༌། དགྲ་བཅོམ་པ་དབང་རྣོན་རྣམས་མཐོང་ཆོས་ལ་བདེ་བར་གནས་པ་དང༌། དབང་རྟུལ་རྣམས་ནི་ཉོན་མོངས་པ་ཐག་བསྲིང་བའི་ཕྱིར་ཡང་འཇུག་གོ ། མཛོད་ལས།
སྐྱེ་དང་གནས་པར་བྱ་ཕྱིར་དང༌། ། ཉོན་མོངས་པས་ནི་འཇིགས་ཕྱིར་ཡང༌། ། ཞེས་སོ། ། ཇི་ལྟར་འདིས་གནས་གཙང་མའི་སྐྱེ་བ་འགྲུབ་ཅེ་ན། རྒྱུ་བསམ་གཏན་སྤེལ་མ་ལྔའི་བྱེ་བྲག་གིས་རིམ་པ་ལྟར་གནས་གཙང་མ་ལྔ་འགྲུབ་བའི་ཕྱིར་རོ། ། འོ་ན་འཕགས་པ་ལ་ཡང་སྲིད་འཕེན་བྱེད་ཀྱི་ལས་སོགས་པ་ཡོད་པར་འགྱུར་རོ་ཞེ་ན། སྔོན་བསམ་གཏན་བཞི་པར་འཕེན་བྱེད་ཀྱི་ལས་བསགས་པ་དེ་ཉིད། བསམ་གཏན་སྤེལ་མའི་རྫོགས་བྱེད་ཀྱི་རྐྱེན་གྱིས་གནས་གཙང་མར་ཡོངས་སུ་བསྒྱུར་བར་འདོད་པས་ཉེས་པ་མེད་དོ། ། གྲུབ་པའི་ཚད་ནི། དེ་ལ་སྦྱོར་བ་གཅིག་གིས་ཟག་བཅས་ཟག་མེད་ཀྱི་སེམས་གསུམ་མངོན་དུ་བྱེད་ནུས་པ་དེའི་ཆུང་ངུ་གྲུབ་པ་ནས།
སྦྱོར་བ་གཅིག་གིས་སེམས་བཅོ་ལྔ་མངོན་དུ་བྱེད་ནུས་པའི་ཚེ་བཅོ་ལྔ་སྤེལ་གྲུབ་པ་ཡིན་ལ། ཟག་མེད་ལྔ་ཕྱིའི་མཚམས་ནི་རྗེས་ཐོབ་ཀྱིས་འཛིན་པ་ཡིན་ནོ། ། གཉིས་པ་སྲིད་རྩེའི་མཐར་ཐུག་འགྲོ་ནི། འདོད་པའི་རྟེན་ཅན་གྱི་ཕྱིར་མི་འོང་འབྲས་བུ་ཆེའི་བར་དུ་སོང་ནས། གནས་གཙང་མ་ཟུར་དུ་བཞག་སྟེ་གཟུགས་མེད་བཞི་རིམ་གྱིས་ཐོབ་ནས། སྲིད་རྩེའི་རྟེན་ལ་མྱང་འདས་མངོན་དུ་བྱེད་པའི་རིགས་ཅན་ནོ། ། གཟུགས་མེད་ཀྱི་རྟེན་ལ་མྱ་ངན་ལས་འདའ་ཡང༌། དང་པོར་གཟུགས་སུ་འགྲོ་བས་གཟུགས་སུ་ཉེར་འགྲོར་བརྗོད་དོ། ། གཟུགས་མེད་ཉེར་འགྲོ་ནི། འདོད་པའི་རྟེན་དེ་ཉིད་དུ་གཟུགས་ལ་འདོད་ཆགས་དང་བྲལ་བས།
གཟུགས་སུ་མ་སོང་བར་གཟུགས་མེད་ཀྱི་རྟེན་ལ་དགྲ་བཅོམ་ཐོབ་པའོ། ། དབྱེ་བ་ནི། བར་དོར་འདའ་བ་མ་གཏོགས་སྐྱེས་ནས་འདའ་བ་སོགས་བཞིའོ། ། འདིས་རྒྱུའི་དུས་སུ་ལྷག་མཐོང་གཙོ་བོར་མ་སྤྱད་པས་འཕར་བ་ལ་སོགས་བྱེད་མི་ནུས་པའི་ཕྱིར། དེ་དག་གི་རྣམ་གཞག་ནི་མ་མཛད་དོ། ། འདི་དག་ཀྱང་ཕ་མཐའ་བཟུང་བ་ཡིན་གྱི། བར་སྐབས་སུ་མྱ་ངན་ལས་འདའ་བ་མི་སྲིད་པ་ནི་མ་ཡིན་ནོ། ། གསུམ་པ་མཐོང་ཆོས་ཞི་ནི། བདེན་པ་མཐོང་བའི་རྟེན་དེ་ཉིད་དུ་ཉོན་མོངས་པ་མ་ལུས་པ་སྤངས་ནས། དགྲ་བཅོམ་མངོན་དུ་བྱེད་པ་སྟེ།
མཆོག་ཟུང་གཅིག་ལྟ་བུའོ། ། ཚེ་ཡོངས་སུ་གྱུར་པའི་འཕགས་པ་ནི། འཕགས་པའི་སྐྱེ་བ་བརྒྱུད་མར་རྒྱུད་ལ་བསྐྱེད་པ་སྟེ། ཁམས་གསུམ་གྱི་རྟེན་གྱི་དབྱེ་བས་གསུམ་མོ། ། གཟུགས་ཀྱི་ཚེ་ཡོངས་སུ་གྱུར་པའི་འཕགས་པ་ནི་ཁམས་གཞན་དུ་འགྲོ་བ་སྲིད་དེ། སྲིད་རྩེའི་མཐར་ཐུག་འགྲོ་བཞིན་ནོ། ། འདོད་པར་ཚེ་ཡོངས་སུ་གྱུར་བའི་འཕགས་པ་ནི། ཁམས་གཞན་དུ་མི་འགྲོ་བར་བཤད་དོ། ། ལུས་ཀྱིས་མངོན་དུ་བྱེད་པ་ནི། འགོག་པ་ཐོབ་པའི་ཕྱིར་མི་འོང༌། །
ལུས་ཀྱིས་མངོན་དུ་བྱེད་པར་འདོད། ། ཅེས་པ་ལྟར་རོ། ། བཞི་པ་དགྲ་བཅོམ་པ་ནི་འོག་ཏུ་འཆད་དོ། ། གཉིས་པ་ཅིག་ཅར་བ་ལ་མཚན་ཉིད་ནི། མཐོང་སྤང་སྤངས་པའི་དགེ་སྦྱོང་ཚུལ་གྱིས་འབྲས་བུ་ཐོབ་པའི་ཉན་ཐོས་གང་ཞིག འདོད་པའི་སྒོམ་སྤང་དང་པོ་སྤོང་བའི་དུས་སུ་ཁམས་གོང་མའི་དང་པོ་རྣམས་ཀྱང་ཅིག་ཅར་དུ་སྤོང་བའོ། ། དབྱེ་བ་ནི། རྒྱུན་དུ་ཞུགས་པ་དང༌། དགྲ་བཅོམ་པ་གཉིས། འབྲས་བུ་བར་པ་གཉིས་ལ་གནས་པ་ནི་མ་ཡིན་ཏེ།
འདོད་པའི་སྒོམ་སྤང་དྲུག་པ་སྤངས་པའི་དུས་སུ། གོང་མ་རྣམས་ཀྱི་དྲུག་པ་ཡང་སྤངས་ལ། དགུ་པ་སྤངས་པ་ན་དགྲ་བཅོམ་པར་འགྱུར་བའི་ཕྱིར་རོ། ། སྤང་བྱ་སྤོང་ཚུལ་ནི། བསམ་གཏན་དང་པོའི་ཉེར་བསྡོགས་ལ་བརྟེན་ཏེ། ས་གཞན་ནི་ཁམས་གསུམ་ཆར་གྱི་གཉེན་པོར་མི་རུང་བའི་ཕྱིར། ཟག་མེད་ཀྱི་ལམ་ཁོ་ནས་སྤོང་སྟེ། ཞི་རགས་ཀྱི་རྣམ་པ་ཅན་ནི་རང་ས་དང་གོང་སའི་གཉེན་པོར་མི་རུང་བའི་ཕྱིར་རོ། ། བདེན་པ་རྣམས་མངོན་པར་རྟོགས་པར་བྱས་ནས་སྤོང་སྟེ། སྔ་རོལ་དུ་སྒོམ་སྤང་ཅིག་ཅར་དུ་སྤོང་མི་ནུས་པའི་ཕྱིར་རོ། །
སྤོང་བའི་ཚེ་མི་རྟག་པ་ལ་སོགས་པ་བདེན་པའི་རྣམ་པས་ཁམས་གསུམ་གྱི་བདེན་པ་ལ་ཅིག་ཅར་དུ་དམིགས་ནས། ཁམས་གསུམ་གྱི་སྒོམ་སྤང་དང་པོ་རྣམས་ཅིག་ཅར་དུ་སྤོང་བ་ནས། ཆུང་ངུའི་བར་དུ་དེ་བཞིན་དུ་སྤོང་ངོ༌། ། གཉིས་པ་དགྲ་བཅོམ་པའི་ཁྱད་པར་ལ། ཡོངས་སུ་ཉམས་པའི་ཆོས་ཅན་ནས། མི་གཡོ་པའི་ཆོས་ཅན་གྱི་བར་དྲུག་གོ ། དང་པོ་ལྔ་ནི། དད་མོས་སྔོན་དུ་འགྲོ་བ་ཅན་ཡིན་ལ། དྲུག་པ་ནི། མཐོང་བས་ཐོབ་པ་སྔོན་དུ་འགྲོ་བ་ཅན་ནོ། །
དེ་ལ་དང་པོ་ལྔ་ནི་དུས་སྦྱོར་ཞེས་བྱ་སྟེ། ཏིང་ངེ་འཛིན་མངོན་དུ་གྱུར་བ་ཡོ་བྱད་དང་ནད་མེད་པ་ལ་སོགས་ལ་ལྟོས་པའི་ཕྱིར་རོ། ། མི་གཡོ་བའི་ཆོས་ཅན་ནི་དུས་མི་སྦྱོར་ཞེས་བྱ་སྟེ། ཡོ་བྱད་ལ་སོགས་པ་ལ་མི་ལྟོས་པར་ཏིང་ངེ་འཛིན་འདོད་དགུར་མངོན་དུ་འགྱུར་བའི་ཕྱིར་རོ། ། དེ་ལ་ཡོངས་སུ་ཉམས་པའི་ཆོས་ཅན་ནི། དབང་པོ་རྟུལ་པོ་སྔོན་སྦྱོར་བ་གཉིས་དང་མི་ལྡན་པས་འདོད་ཡོན་གྱིས་གཡེངས་བའམ། མ་གཡེངས་ཀྱང་རུང་ལ། རང་གི་ངང་གིས་མཐོང་ཆོས་ལབ་དེར་གནས་ཀྱི་བསམ་གཏན་ལས་ཉམས་པར་འགྱུར་བའི་རིགས་སོ། ། བདག་གསོད་པའི་ཆོས་ཅན་ནི་གཞན་སྔ་མ་དང་འདྲ་ལ། སྐུ་ཚེའི་འདུ་བྱེད་མི་གཏོང་ན་ཉམས་ཤིང༌།
གཏོང་ན་མི་ཉམས་པའི་རིགས་ཅན་ནོ། ། རྗེས་སུ་སྲུང་བའི་ཆོས་ཅན་ནི། སྔོན་རྒྱུན་དུ་སྦྱོར་བ་དང་ལྡན་པས་འདོད་ཡོན་ལས་སེམས་བསྲུངས་ན་ཉམས་པར་མི་འགྱུར་བའོ། ། གནས་པ་ལས་མི་བསྐྱོད་པ་ནི། སྔོན་གུས་སྦྱོར་དང་ལྡན་པས་འདོད་ཡོན་ལས་རྣམ་པར་གཡེངས་སམ་མ་གཡེངས་ཀྱང་རུང་ཉམས་པར་མི་འགྱུར་ལ། དབང་པོ་རྣོན་པོར་ཡོངས་སུ་སྦྱང་མི་ནུས་པའི་རིགས་ཅན་ནོ། ། རྟོགས་པའི་འོས་སུ་གྱུར་པ་ནི། སྔོན་སྦྱོར་བ་གཉིས་དང་ལྡན་པས། འདོད་ཡོན་གྱིས་གཡེངས་སམ་མ་གཡེངས་ཀྱང་རུང་ཉམས་པར་མི་འགྱུར་ལ་དབང་པོ་རྣོན་པོར་སྦྱང་ནུས་པའོ། ། དྲུག་པ་ནི།
དབང་པོ་རྣོན་པོ་སྦྱོར་བ་གཉིས་ཀ་དང་ལྡན་པས་འདོད་ཡོན་གྱིས་ནམ་ཡང་མི་ཉམས་ཤིང༌། དབང་པོ་སྦྱང་མི་དགོས་པའོ། ། དེ་ལ་དང་པོ་ལྔ་ནི། དང་པོ་ནས་དེའི་རིགས་ཅན་ཡིན་ལ། དྲུག་པ་ལ། སྦྱངས་པ་ལས་གྱུར་པ་དང༌། དང་པོ་ནས་དེའི་རིགས་ཅན་གཉིས་སོ། ། འདོད་པའི་རྟེན་ལ་དགྲ་བཅོམ་པ་དྲུག་ཅར་ཡོད་ཅིང༌། གོང་མ་གཉིས་ན་གནས་པ་ལས་མི་བསྐྱོད་པ་དང༌། མི་གཡོ་བའི་ཆོས་ཅན་གཉིས་ཡོད་དོ། །
གཞན་རྣམས་ནི་མེད་དེ། གོང་མའི་རྟེན་ལ་ཉམས་པ་དང༌། དབང་པོ་འཕོ་བ་མེད་པའི་ཕྱིར་ཏེ། ཚེ་རབས་གཞན་དུ་རིགས་དེ་ཤིན་ཏུ་འདྲིས་པར་བྱས་པའི་ཕྱིར། མཛོད་ལས། དེ་དང་གོང་མར་སྐྱེས་པ་ནི། ། ཡོངས་ཉམས་དབང་པོ་འཕོ་མི་བརྟེན། ། ཞེས་སོ། ། གཉིས་པ་མཚོན་བྱ་དོན་གྱི་དགེ་འདུན་ལ། གཞན་ལུགས་དགག་པ་དང༌།
རང་ལུགས་བཞག་པ་གཉིས། དང་པོ་ནི། སྔོན་གྱི་སློབ་དཔོན་རྣམས་འདིར་བྱང་སེམས་རྒྱུན་ཞུགས་སོགས་སུ་བསྟན་པ་ནི་སྒྲ་ཇི་བཞིན་པ་སྟེ། དངོས་ལ་གནོད་བྱེད་མེད་པའི་ཕྱིར་དང༌། འཕགས་སེང་གཉིས་ཀས་ཕྱིར་མི་ལྡོག་པའི་འཁོར་ལོའི་མདོའི་རྗེས་སུ་འབྲངས་ནས་རྟོགས་པར་བྱ་བར་གསུངས་ལ། མདོ་དེར་ཡང་ཉན་ཐོས་ལ་རྒྱུན་ཞུགས་སོགས་བསྟན་པ་དྲང་དོན་དུ་གསུངས་ནས་བྱང་སེམས་མཚན་ཉིད་པར་བཤད་པའི་ཕྱིར། ཀུན་ལས་བཏུས་ལས་བྱང་སེམས་རྒྱུན་ཞུགས་སོགས་སུ་བཞག་ཏུ་མི་རུང་བར་གསུངས་པ་ཡང༌། མཐར་ཐུག་ཐེག་པ་གསུམ་དུ་འདོད་པའི་རྣམ་པར་བཞག་པ་ཡིན་གྱི། འདིར་ཁུངས་སུ་མི་རུང་ངོ་ཞེས་སྐྱོན་སྤོང་དང་བཅས་ཏེ་སྨྲའོ། ། གཉིས་པ་ནི།
འོ་ན་འདིར་རང་སངས་རྒྱས་སུ་བསྟན་པའང་སྒྲ་ཇི་བཞིན་པར་ཐལ་བ་འགྱུར་བས། རང་སངས་རྒྱས་ཐེག་པ་འབྲིང་པོའི་གང་ཟག་ཏུ་འདོད་པ་ཉམས་སོ། ། སྲིད་རྩེའི་མཐར་ཐུག་འགྲོ་དང་གཟུགས་ཀྱི་ཆགས་བཅོམ་དུ་བསྟན་པ་རྣམས་ཀྱང་དེ་ཁོ་ནར་འགྱུར་བས་གཟུགས་མེད་དུ་སྐྱེ་བ་ལེན་པར་འགྱུར་རོ། ། ཅི་སྟེ་ལེན་པར་འདོད་ན། ལས་ཉོན་ནམ་སྙིང་རྗེའི་དབང་གིས་ཡིན། དང་པོ་མི་འཐད་དེ་བྱང་སེམས་འཕགས་པ་ལས་ཉོན་གྱི་དབང་གིས་སྲིད་པར་ཉིང་མཚམས་སྦྱོར་བ་མི་སྲིད་པའི་ཕྱིར་སྟེ། རྒྱུད་བླར། འཕགས་པས་འཆི་དང་ན་བ་དང༌། ། རྒ་བའི་སྡུག་བསྔལ་རྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། །
དེ་ལ་དེ་མེད་ཕྱིར་དེ་མེད། ། ཅེས་གསུངས་སོ། ། གཉིས་པ་མི་འཐད་དེ། སེམས་ཅན་འདུལ་བའི་གནས་མ་ཡིན་པས་དེར་སྐྱེ་བ་དོན་དུ་གཉེར་བ་མི་སྲིད་པའི་ཕྱིར་རོ། ། སྡུད་པ་ལས། བྱང་ཆུབ་ཡོན་ཏན་ཕ་རོལ་ཕྱིན་ཉམས་འགྱུར་འོང་ཞེས། ། གཟུགས་མེད་ཁམས་སུ་སྐྱེ་བ་དོན་དུ་གཉེར་མི་བྱེད། ། ཅེས་སོ། ། དགོངས་པ་ངེས་འགྲེལ་ལས། བཀའ་བར་པ་དྲང་དོན་དང༌།
ཐ་མ་ངེས་དོན་དུ་གསུངས་པའང་སྒྲ་ཇི་བཞིན་པ་ཡིན་ནམ་མ་ཡིན། དང་པོ་ལྟར་ན་སྐྱོན་དུ་མ་གནས་སོ། ། ཅི་སྟེ་ཕྱི་མ་ལྟར་ཡིན་ཏེ། བཀའ་བར་པ་དྲང་དོན་དུ་གསུངས་པ་དེ་ཉིད་དྲང་དོན་ཡིན་པས་སོ་ཞེ་ན། འོ་ན་འདིར་ཡང་བྱང་སེམས་ལ་རྒྱུན་ཞུགས་སོགས་སུ་བསྟན་པ་ངེས་དོན་དང༌། ཉན་ཐོས་ལ་རྒྱུན་ཞུགས་སོགས་སུ་བསྟན་པ་དེ་ཉིད་དྲང་དོན་དུ་གསུངས་པ་ལའང་རྒྱུ་མཚན་དེ་ཉིད་མཚུངས་པ་ཡིན་ནོ། ། རྒྱུན་ཞུགས་ཀྱི་འབྲས་བུ་ལ་སོགས་ཀྱང་མངོན་དུ་བྱེད་པར་འགྱུར་ཏེ། རྒྱུན་ཞུགས་དང༌། ཕྱིར་འོང་སོགས་མཚན་ཉིད་པ་ཡིན་པའི་ཕྱིར། འདོད་པ་མ་ཡིན་ཏེ།
ཤེར་ཕྱིར་ལས་རྒྱུན་དུ་ཞུགས་པའི་འབྲས་བུ་ནས། རང་སངས་རྒྱས་ཀྱི་བར་ཐོབ་པར་མི་བྱེད་ཅེས་གསུངས་པས་སོ། ། གཞན་ཡང་བསམ་བཞིན་དུ་སྲིད་པར་སྐྱེ་བ་ཚད་མེད་པར་ཡོངས་སུ་འཛིན་པའི་ཕྱིར་དང༌། བསམ་གཏན་ལ་གནས་ཤིང་སླར་ཡང་འདོད་པའི་ཁམས་སུ་སྐྱེ་བའི་ཕྱིར་ཡང༌། ཕྱིར་འོང་དང༌། ཕྱིར་མི་འོང་དུ་མི་རིགས་སོ། ། ཅི་སྟེ་ཉན་ཐོས་ལ་ཡང༌། རྒྱུན་ཞུགས་ཀྱི་སྒྲའི་དོན་མེད་དེ། མྱ་ངན་ལས་འདས་པའི་ལམ་གྱི་རྒྱུན་ལ་ཞུགས་པས་རྒྱུན་ཞུགས་ཞེས་བྱ་ན། ཉན་རང་ལ་མྱང་འདས་མཚན་ཉིད་པ་མེད་པའི་ཕྱིར་རོ་ཞེ་ན།
ཉན་རང་གི་ཐེག་པ་རྣམས་ཀྱང་མཐར་ཐུག་གི་ཐོབ་བྱ་ལ་ལྟོས་ནས་སངས་རྒྱས་ཀྱི་ཐེག་པར་ཁས་ལེན་དགོས་པས། མྱ་ངན་ལས་འདས་པའི་རྒྱུན་ལ་ཞུགས་པར་འདོད་པར་བྱ་དགོས་ལ། ཅི་སྟེ་ཁས་མི་ལེན་ན། མཐར་ཐུག་པ་ཐེག་པ་གཅིག་ཏུ་འདོད་པ་འགལ་པ་ཡིན་ནོ། ། ཅི་སྟེ་ཁྱེད་ལའང་ཕྱིར་འོང་སོགས་བྱང་སེམས་སུ་གྱུར་པ་ན། སྐྱེ་བ་ཚད་མེད་པར་འཛིན་པས་ལན་གཅིག་ཕྱིར་འོང་གི་སྒྲའི་དོན་མི་གནས་ཤེ་ན། དེ་ནི་བྱང་སེམས་ཡིན་པས་འདོད་པ་ཁོ་ནའོ། ། ཕྱིར་མི་ལྡོག་པ་འཁོར་ལོའི་མདོའི་དགོངས་པའང་བཏགས་པ་བར་མངོན་ཏེ། མཚན་ཉིད་པར་བཟུང་ན། ཇི་སྐད་བཤད་པའི་རིགས་པས་གནོད་པའི་ཕྱིར་དང༌།
དེ་བཞིན་གཤེགས་པ་ནི་རིགས་པ་དང་འགལ་བའི་ངག་མི་གསུང་བའི་ཕྱིར་རོ། ། འདོགས་པའི་རྒྱུ་མཚན་ལ་སོགས་མ་གསུངས་པའང་མ་ཡིན་ཏེ། སྒྲ་འཇུག་པའི་དབང་དུ་བྱས་ནས། མདོ་དེ་ལས། ལོག་པ་བརྒྱད་ལས་ཤིན་ཏུ་འདས། ། རྣམ་པར་ཐར་པ་བརྒྱད་ལ་རེག ། ཡང་དག་བརྒྱད་ལ་ཞེན་པ་མེད། ། དེ་ཕྱིར་བརྒྱད་པ་ཞེས་བརྗོད་དོ། ། ཞེས་སོ། ། བཏགས་པའི་དགོས་པ་ནི་ཉན་རང་གི་འབྲས་བུ་ལ་ཞེན་པ་བཀག་ནས།
ཐེག་ཆེན་ལ་གཞུག་པའི་དོན་དུ་གསུངས་ཏེ། ཡང་དེ་ལས། འདིའི་མིང་ཇི་ལྟར་བཟུང་བར་བགྱི། བཀའ་སྩལ་པ། འདི་འབྲས་བུ་ལ་ཞེན་པ་མེད་པར་ཟུངས་ཤིག འབྲས་བུ་སྣ་ཚོགས་དང་བྲལ་བར་ཟུངས་ཤིག ཅེས་བཤད་དོ། ། དངོས་ལ་གནོད་བྱེད་ཀྱང༌། མདོ་དེ་ཉིད་དུ། དེ་ལྟར་གཞན་ལ་གང་སྒྲོགས་པ། །
དེ་ནི་ཉན་ཐོས་ཤེས་པར་གྱིས། ། དེ་སྐད་བརྗོད་པས་ཉན་ཐོས་མིན། ། ཉན་ཐོས་སུ་ནི་ཡོངས་སུ་བསྟན། ། ཞེས་སོ། ། བསྟན་བཅོས་འདི་ལྟར་ན། དགོས་པ་བྱང་སེམས་རྣམས་དགེ་འདུན་དུ་ཡིད་ཆེས་པའི་དོན་དུ་ཡིན་ལ། དངོས་ལ་གནོད་བྱེད་ནི། མདོ་ལས། རྒྱུན་དུ་ཞུགས་པ་ནས་རང་སངས་རྒྱས་ཀྱི་བར་ཐོབ་པར་མི་བྱེད། ཅེས་སོགས་ཀྱིས་བསྟན་ཏོ། །
དེ་བས་ན་ཕྱིར་མི་ལྡོག་པའི་འཁོར་ལོའི་མདོ་དང༌། བསྟན་བཅོས་འདིའི་འདོགས་པའི་རྒྱུ་མཚན་སོགས་འདྲ་བ་མ་ཡིན་ལ། འོན་ཀྱང་ཐེག་ཆེན་གྱི་དགེ་འདུན་ལ། རྒྱུན་ཞུགས་སོགས་ཀྱི་ཐ་སྙད་བྱས་པ་མི་འགལ་བའི་ཁུངས་སུ་དྲངས་པ་ཡིན་ནོ། ། གཉིས་པ་ལ་མཚམས་སྦྱར་བ་ནི། དགེ་འདུན་དཀོན་མཆོག་གི་སྐབས་སུ་དབང་པོ་རྟུལ་དང་ཞེས་སོགས་བར་སྐབས་ཀྱི་ཚིགས་སུ་བཅད་པ་གཉིས་གསུངས་པ་ཆོས་ཅན། དགོས་པ་ཡོད་དེ། དགེ་འདུན་གྱི་དབྱེ་བ་བདེ་བླག་ཏུ་རྟོགས་པར་བྱ་བའི་ཆེད་ཡིན་པའི་ཕྱིར། རྩ་བ་ལ། འཕགས་པ་ལྟར་ན།
སྐྱེས་བུ་ཆེན་པོ་བརྒྱད་ལས། རྒྱུན་ཞུགས་སུ་གཏོགས་པ་ལ་དོན་གྱིས་ཐོབ་པ་རྒྱུན་ཞུགས་ཞུགས་པ་བརྒྱད་པ་དང༌། འབྲས་གནས་དབང་པོ་རྟུལ་པོ་དང༌། རྣོན་པོ་དག་དང༌། འབྲས་གནས་ཁྱད་པར་ཅན། རིགས་ནས་རིགས་སྐྱེ་གཉིས་དང་ལྔའོ། ། ཕྱིར་འོང་ལ་ཞུགས་པ། དད་མོས་དང་མཐོང་ཐོབ་གཅིག་ཏུ་བསྡུས་པ་དང༌། དོན་གྱིས་ཐོབ་པ་འབྲས་གནས་ཙམ་པོ་དང༌། ཁྱད་པར་ཅན་བར་ཆད་གཅིག་པ་དང་གསུམ་མོ། །
ཕྱིར་མི་འོང་ལ། ཞུགས་པ་དང་མོས་དང་མཐོང་ཐོབ་གཅིག་ཏུ་བསྡུས་པ་དང༌། དོན་གྱིས་ཐོབ་པ་འབྲས་གནས་ཙམ་པོ་དང༌། ཁྱད་པར་ཅན་ལ་བརྒྱད་ལས། འདའ་བ་བཞི་ནི་བར་དོ་དང༌། སྐྱེས་ནས་དང༌། འདུ་བྱེད་དང༌། འདུ་བྱེད་དང་བཅས་པ་མ་ཡིན་པར་འདའ་བའོ། ། འོག་མིན་འགྲོ་ལ་དབྱེ་བ་འཕར་གསུམ་དང༌། སྲིད་རྩེའི་མཐར་ཐུག་འགྲོ་རྣམས་གཅིག་ཏུ་བྱས་པ་ནི་གོང་འཕོ་སྟེ་ལྔའོ། །
དྲུག་པ་ནི་གཟུགས་ཀྱི་ཆགས་བཅོམ་མོ། ། བདུན་པ་ནི་མཐོང་བའི་ཆོས་ལ་ཞི་བའོ། ། བརྒྱད་པ་ནི་ལུས་མངོན་བྱེད་དོ། ། སྐྱེས་བུ་བདུན་པ་དགྲ་བཅོམ་ཞུགས་པ་དང༌། བརྒྱད་པ་བསེ་རུའི་མིང་ཅན་དང༌། ཐམས་ཅད་བསྡོམས་པས་ནི་ཉི་ཤུའོ། ། དེའང་མདོ་ལས་ཁ་མ་བསྐང་ན་མདོ་དང་རྒྱན་མི་མཐུན་པར་དགོངས་ནས་མཛད་པར་མངོན་ནོ། ། མདོ་ནི་ཚེ་དང་ལྡན་པ་ཤཱ་རའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་སེམས་དཔའ་ཆེན་པོ་གང་ཡུམ་གྱི་གནས་པ་འདིས་གནས་པ་དེ་དག་གང་ནས་ཤི་འཕོས་ནས་འདིར་སྐྱེས་པ་ལགས། གང་དུ་སྐྱེ་བར་འགྱུར་ཞེས་པ་ནས།
འཇིག་རྟེན་གྱི་ཁམས་རྣམས་སུ་རང་བྱང་ཆུབ་ཏུ་མངོན་པར་འཚང་རྒྱ་བ་དག་ཀྱང་ཡོད་དོ་ཞེས་པའི་བར་དུ་གསུངས་སོ། ། འགྲེལ་པ་ལ་ཉན་ཐོས་དང༌། རང་རྒྱལ་གྱི་དགེ་འདུན་གྱི་མིང་ཅན་གཉིས་སོ། ། དང་པོ་ལ་ཟུང་བཞིའི་མིང་ཅན་བཞི་ལས། དང་པོ་ལ་རྒྱུན་ཞུགས་ཞུགས་པའི་མིང་ཅན་ནི། སྐབས་གཉིས་པར་འཆད་པར་འགྱུར་བའི་ལམ་ཤེས་པ་ཉིད་ཀྱིས་བསྡུས་པ་མཐོང་བའི་ལམ་སྐད་ཅིག་མ་བཅུ་དྲུག་གི་དང་པོ་བཅོ་ལྔ་ལ་བརྟེན་ནས་གནས་ཤིང༌། སྔར་འདོད་པའི་སྒོམ་སྤང་མ་སྤངས་པའི་སེམས་དང་པོ་བསྐྱེད་པའི་བྱང་སེམས་ཆོས་ཅན། འབྲས་བུ་དང་པོ་ལ་ཞུགས་པའི་མིང་གིས་གདགས་སུ་རུང་སྟེ། མཐོང་སྤང་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་པའི་ཕྱིར། དབྱེ་བ་ནི་དད་པ་དང༌།
ཆོས་ཀྱི་རྗེས་སུ་འབྲང་བའི་བྱེ་བྲག་གིས་གཉིས་སོ། ། དེ་ལ་སྐད་ཅིག་མ་དང་པོ་བཅོ་ལྔ་ལ་གནས་པ་དབང་རྟུལ་ནི། དད་པའི་རྗེས་འབྲང་ཞེས་གདགས་ཏེ། དད་པས་ལམ་དེའི་རྗེས་སུ་འབྲང་བའི་ཕྱིར། དབང་པོ་རྣོན་པོ་ནི་ཆོས་ཀྱི་རྗེས་འབྲང་ཞེས་བྱ་སྟེ། ཤེས་རབ་ཀྱིས་ལམ་དེའི་རྗེས་སུ་འབྲང་བའི་ཕྱིར། དེའི་འོག་ཏུ་ཞེས་པ་ནི་བཤད་པའི་རིམ་པའོ། ། གཉིས་པ་འབྲས་གནས་ཀྱི་མིང་ཅན་ལ། སྔར་སྒོམ་སྤང་མ་སྤངས་པ་སེམས་ཀྱི་སྐད་ཅིག་མ་བཅུ་དྲུག་ལ་གནས་པའི་བྱང་སེམས་ཆོས་ཅན། རྒྱུན་དུ་ཞུགས་པ་ཞེས་གདགས་ཏེ།
མཐོང་སྤང་སྤངས་པའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་ཕྱིར། རྒྱུན་ཞུགས་སུ་བཏགས་པ་དེ་ཉིད་ལ་འབྲས་གནས་ཙམ་པོ་ལས་གཞན་ཁྱད་པར་ཅན་གཉིས་ཡིན་ཏེ། ལྷ་དང་མིའི་རིགས་གནས་རིགས་སུ་སྐྱེ་བ་གཉིས་ཡོད་པ་ཉིད་ཀྱིས་སོ། ། དང་པོ་ནི་མཐོང་སྤང་གསུམ་མམ་བཞི་སྤངས་ཤིང༌། ལྷའི་སྐྱེ་བ་རིགས་མཐུན་གཉིས་སམ་གསུམ་བླངས་ནས་འཚང་རྒྱ་བའི་ཚུལ་སྟོན་པའོ། ། གཉིས་པ་ནི་སྤངས་པ་དེ་ཉིད་ལ། མིའི་སྐྱེ་བ་རིགས་མཐུན་གཉིས་སམ་གསུམ་བླངས་ནས་འཚང་རྒྱ་བའི་ཚུལ་སྟོན་ནོ། ། ཟུང་གཉིས་པ་ལ། ཕྱིར་འོང་ལ་ཞུགས་པའི་མིང་ཅན་ནི། སྤྱོད་པ་ལ་ཞུགས་པའི་བྱང་སེམས་སྒོམ་སྤང་ལྔ་པ་སྤངས་ལ་དྲུག་པ་སྤོང་བ་ལ་བརྩོན་པ་ཆོས་ཅན།
འབྲས་བུ་གཉིས་པ་ལ་ཞུགས་པ་ཞེས་གདགས་ཏེ། ཕལ་ཆེར་ལ་འདོད་ཆགས་དང་བྲལ་བའི་འབྲས་བུ་ཐོབ་ཕྱིར་དུ་བརྩོན་པའི་ཕྱིར། དབྱེ་བ་ནི་དབང་པོ་རྟུལ་པོ་དད་མོས་དང༌། རྣོན་པོ་མཐོང་ཐོབ་དག་སྟེ། ཉི་ཤུའི་གྲངས་འཛིན་པ་ན་གཅིག་ཁོ་ན་ཡིན་ནོ། ། གཉིས་པ་འབྲས་གནས་ཀྱི་མིང་ཅན་ལ། ཙམ་པོ་ནི། སྤྱོད་པ་ལ་ཞུགས་པའི་བྱང་སེམས་འདོད་པའི་སྒོམ་སྤང་དྲུག་པ་སྤངས་པའི་རྣམ་གྲོལ་ལམ་ལ་གནས་པ་ཆོས་ཅན། ལན་ཅིག་ཕྱིར་འོང་དུ་གདགས་པར་བྱ་བ་ཡིན་ཏེ། ཕལ་ཆེར་ལ་འདོད་ཆགས་དང་བྲལ་བས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་ཕྱིར།
ཁྱད་པར་ཅན་ནི། ཕྱིར་འོང་དེ་ཉིད་ཀྱི་ཁྱད་པར་སྒོམ་སྤང་བདུན་ནམ་བརྒྱད་སྤངས་ཤིང་འདོད་པར་སྐྱེ་བ་ལན་གཅིག་ལེན་པའི་བྱང་སེམས་ཆོས་ཅན། ཙམ་པོ་ལས་གཞན་བར་ཆད་གཅིག་པའི་མིང་གིས་གདགས་སུ་རུང་བ་ཡིན་ཏེ། འདོད་པར་ལན་གཅིག་འོང་ནས། སྡུག་བསྔལ་མཐར་ཕྱིན་པར་བྱེད་པའི་ཚུལ་སྟོན་པ་ཡིན་པའི་ཕྱིར། གསུམ་པ་ཕྱིར་མི་འོང་ལ་ཞུགས་པའི་མིང་ཅན་ནི། སྤྱོད་པ་ལ་ཞུགས་པའི་བྱང་སེམས་སྔ་མ་བཞིན་དུ་དབང་པོ་རྟུལ་པོ་དང་རྣོན་པོ། དད་པ་དང་མཐོང་བས་ཐོབ་པ། སྒོམ་སྤང་དགུ་པ་སྤོང་བ་ལ་བརྩོན་བ་ནི་ཆོས་ཅན། འབྲས་བུ་གསུམ་པ་ལ་ཞུགས་པའི་མིང་གིས་གདགས་སུ་རུང་བ་ཡིན་ཏེ།
ཐ་མའི་ཆ་མཐུན་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱིས་འབྲས་བུ་ཐོབ་ཕྱིར་དུ་བརྩོན་པས་སོ། ། གལ་ཏེ་ཞུགས་པ་དང་པོ་ལ་དབང་པོ་རྣོ་རྟུལ་སོ་སོར་བགྲང་ལ། གཉིས་པ་དང༌། གསུམ་པ་ལ་གཅིག་ཏུ་བགྲང་བ་ཅི་ཞེ་ན། སྔ་རབས་པ་དག་མཐོང་ལམ་ནི་བར་མ་ཆད་དུ་སྐྱེ་བས་དབང་པོ་འཕོ་བ་མེད་ལ། སྒོམ་ལམ་ནི། རྒྱུན་དང་ལྡན་པས་དབང་པོ་འཕོ་བ་སྲིད་པས་སོ་ཞེའོ། ། གཉིས་པ་འབྲས་གནས་ལ། ཙམ་པོ་ནི། ཕྱིར་མི་ལྡོག་པའི་བྱང་སེམས་སྒོམ་སྤང་དགུ་པ་སྤངས་པའི་རྣམ་གྲོལ་ལམ་ལ་གནས་པ་ཆོས་ཅན།
ཕྱིར་མི་འོང་གི་འབྲས་བུ་ལ་གནས་པ་ཡིན་ནོ་ཞེས་བརྗོད་དོ། ། ཐ་མའི་ཆ་མཐུན་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་ཕྱིར། དབྱེ་བ་ལ་ལྔའོ། ། དང་པོ་ལ་འདའ་བ་བཞི་ལས། བར་དོར་འདའ་བ་ནི། གཟུགས་སུ་སྐྱེ་བའི་ཀུན་སྦྱོར་གྱི་བག་ལ་ཉལ་སྤངས་ལ། མངོན་པར་འགྲུབ་པའི་ཀུན་སྦྱོར་གྱི་བག་ལ་ཉལ་མ་སྤངས་པས། བར་དོར་ལམ་མངོན་དུ་བྱས་ནས་འཚང་རྒྱ་བའི་ཚུལ་སྟོན་པའོ། ། སྐྱེས་ནས་འདའ་བ་ནི། ཀུན་སྦྱོར་གཉིས་པའི་བག་ལ་ཉལ་མ་སྤངས་པས་གཟུགས་སུ་སྐྱེ་བའི་ཚུལ་སྟོན་པའོ། །
མངོན་པར་འདུ་བྱེད་དང་བཅས་པར་མྱ་ངན་ལས་འདའ་བ་ནི། གཟུགས་སུ་སྐྱེས་ནས་གཞན་དོན་དུ་ལམ་ལ་བརྩོན་པས་འཇུག་པ་སྟེ། འཇམ་དབྱངས་ལྟ་བུའོ། ། མངོན་པར་འདུ་བྱེད་མེད་པར་མྱ་ངན་ལས་འདའ་བ་ནི། སྐྱེས་ནས་རྩོལ་བ་ཆུང་ངུས་འཚང་རྒྱ་བ་སྟེ། བྲམ་ཟེ་རྒྱ་མཚོའི་རྡུལ་དང༌། དགེ་སློང་མི་འཁྲུགས་པ་ལྟ་བུའོ། ། ལྔ་པ་གོང་འཕོ་ལ་གཉིས་ལས། འོག་མིན་འགྲོ་ནི། ཚངས་རིས་ནས་འོག་མིན་གྱི་བར་དུ་སྐྱེས་ནས།
ཞིང་སྣ་ཚོགས་སུ་འཚང་རྒྱ་བའི་ཚུལ་སྟོན་པའོ། ། དབྱེ་བ་ནི་སྲིད་རྩེར་འགྲོ་ལས་གཞན་རྣམ་པ་གསུམ་མོ། ། གང་ཞེ་ན། འཕར་བ་ནི། བསམ་གཏན་གོང་མ་གསུམ་ལས་ཉམས་པའི་ཚུལ་བསྟན་ནས་ཕྱི་མ་ཚངས་རིས་སུ་སྐྱེས་ཏེ་བར་གྱི་གནས་གཞན་རྣམས་དོར་ནས། འོག་མིན་དུ་འཚང་རྒྱ་བའི་ཚུལ་སྟོན་པའོ། ། ཕྱེད་དུ་འཕར་བ་ནི་ཚངས་རིས་ནས་གནས་གཙང་མའི་འོག་མ་གསུམ་གང་རུང་དུ་སྐྱེས་ནས་བར་གྱི་གནས་རྣམས་བརྒལ་ཏེ། འོག་མིན་དུ་སྐྱེས་ནས་འཚང་རྒྱ་བའི་ཚུལ་སྟོན་པའོ། ། གནས་ཐམས་ཅད་དུ་འཆི་འཕོ་བ་ནི། ཚངས་རིས་ནས་འོག་མིན་གྱི་བར་དུ་སྐྱེས་ནས་ཞིང་སྣ་ཚོགས་སུ་འཚང་རྒྱ་བའི་ཚུལ་སྟོན་པའོ། །
སྲིད་རྩེའི་མཐར་ཐུག་འགྲོ་བ་ནི། ཚངས་རིས་ནས་དགེ་རྒྱས་ཀྱི་བར་དུ་སྐྱེས་ནས། བཞེད་ན་གཟུགས་མེད་བཞི་ལ་འཇུག་ནུས་ཤིང༌། ཞིང་སྣ་ཚོགས་སུ་འཚང་རྒྱ་བའི་ཚུལ་སྟོན་པའོ། ། དབྱེ་བ་ནི། གཟུགས་ཀྱི་འདོད་ཆགས་དང་བྲལ་ནས་གཟུགས་མེད་དུ་སྐྱེ་བའི་ནུས་པ་དང་ལྡན་པ་མཐོང་བའི་ཆོས་ལ་ཞི་བ་ཐོབ་པ་དང༌། རྣམ་ཐར་བརྒྱད་ཀྱི་ཏིང་ངེ་འཛིན་ལུས་ཀྱིས་མངོན་སུམ་དུ་བྱེད་པ་འོག་མིན་འགྲོས་ལས་གཞན་རྣམས་པ་གཉིས་སོ། ། ཟུང་བཞི་པ་དགྲ་བཅོམ་ལ་ཞུགས་པའི་མིང་ཅན་ནི། སྲིད་རྩེའི་སྒོམ་སྤང་བརྒྱད་པ་སྤངས་ཤིང་དགུ་པ་སྤོང་བའི་སྦྱོར་བ་ལ་བརྩོན་པའི་བྱང་སེམས་ཆོས་ཅན། དགྲ་བཅོམ་འབྲས་ཞུགས་སུ་གདགས་སུ་རུང་སྟེ།
ཁམས་གསུམ་གྱི་སྒྲིབ་པ་མ་ལུས་པ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་པས་སོ། ། གཉིས་པ་ནི། འཇམ་དཔལ་ཆོས་ཅན། རང་སངས་རྒྱས་ཀྱི་མིང་གིས་གདགས་སུ་རུང་སྟེ། སངས་རྒྱས་དང་ཉན་ཐོས་མེད་པའི་ཞིང་འགའ་ཞིག་ཏུ་རང་བྱང་ཆུབ་པའི་ཚུལ་བསྟན་ནས། སྒྲ་མེད་ལུས་ཀྱིས་ཆོས་སྟོན་པའི་ཕྱིར་རོ། ། དཔའ་བར་འགྲོ་བའི་མདོར། བསྐལ་པ་རྣམ་པར་སྣང་བ་ལ། འཇམ་དཔལ་གྱིས་རང་རྒྱལ་དུ་སྤྲུལ་ནས་སེམས་ཅན་གྱི་དོན་བྱེད་པར་གསུངས་སོ། ། གཞན་དག་གིས་ནི་ལེགས་པར་མ་བཤད་དོ། །
སྒྲུབ་པའི་འབྲས་བུ་ངེས་འབྱེད་ཆ་མཐུན་ལ། སྤྱི་དང་ཡན་ལག་གི་དོན་གཉིས་སོ། ། དང་པོ་ལ་རྟེན། ངོ་བོ། བློ་རིགས་དཔྱད་པ། གྲངས་ངེས་དང་བཞིའོ། ། དང་པོ་ལ། ལུས་ཀྱི་རྟེན་ནི། རང་སྟོབས་དང༌། གཞན་སྟོབས་ཀྱིས་བསྐྱེད་པའི་རྟེན་གཉིས་ལས།
དང་པོ་ནི། གླིང་གསུམ་གྱི་མི་དང་འདོད་པའི་ལྷའོ། ། གཞན་ལ་མ་ཡིན་ཏེ། སྒྲ་མི་སྙན་པ་དང་ངན་སོང་པ་རྣམས་ནི་རྣམ་སྨིན་གྱི་སྒྲིབ་པས་བསྒྲིབས་པའི་ཕྱིར་དང༌། གོང་མའི་སོ་སྐྱེ་རྣམས་སྙོམས་འཇུག་གི་བདེ་བ་ལ་ཆགས་པས་འཁོར་བ་ལས་ཡིད་སྐྱོ་བ་མེད་པའི་ཕྱིར་རོ། ། གཞན་སྟོབས་ཀྱིས་བསྐྱེད་པའི་རྟེན་ནི་མ་ངེས་ཏེ། ཟ་མ་ཏོག་བཀོད་པའི་མདོར། ཡུལ་བཱ་རཱ་ཎ་སིར་འཕགས་པ་འཇིག་རྟེན་དབང་ཕྱུག་གིས་ཡི་དྭགས་མང་པོ་བདེན་པ་མཐོང་བ་ལ་བཀོད་པར་གསུངས་པ་དང༌། ལྷའི་བུ་རབ་གནས་ཀྱིས་ཞུས་པར། འདོད་གཟུགས་ཀྱི་ལྷ་མང་པོ་ལ་མཐོང་ལམ་སྐྱེས་པར་བཤད་པ་ལྟ་བུའོ། །
གཉིས་པ་བསམ་པའི་རྟེན་ནི། བསམ་གཏན་ས་དྲུག་གོ ། གཟུགས་མེད་ལ་མ་ཡིན་ཏེ། ལྷག་མཐོང་ཤས་ཆུང་བའི་ཕྱིར། ཉེར་བསྡོགས་ཕྱི་མ་རྣམས་ལའང་མ་ཡིན་ཏེ། དང་པོའི་དངོས་གཞི་མ་ཐོབ་པར་ཕྱི་མའི་ཉེར་བསྡོགས་མི་ཐོབ་ལ། དང་པོའི་དངོས་གཞི་ཐོབ་ན་ཉེར་བསྡོགས་ལ་མི་བརྟེན་ཏེ། ཉེར་བསྡོགས་རྣམས་ནི་ཞི་གནས་ཤས་ཆུང་བས་ལམ་དཀའ་ལ། དངོས་གཞི་ནི་ཞི་ལྷག་ཟུང་དུ་འཇུག་པས་དེ་ལ་བརྟེན་ནས་སྒྲུབ་སླ་བའི་ཕྱིར། དང་པོའི་ཉེར་བསྡོགས་ལ་ནི་མི་མཚུངས་ཏེ།
ཏིང་ངེ་འཛིན་ལ་བརྟེན་དགོས་ཤིང་གཞན་མེད་པས་སོ། ། མཐོང་ལམ་ལའང་ལུས་དང་བསམ་པའི་རྟེན་འདིས་རིག་པར་བྱའོ། ། གཉིས་པ་ལ། མཚན་ཉིད། དབྱེ་བ། སོ་སོའི་དོན་དང་གསུམ་མོ། ། དང་པོ་ནི། ཐར་པ་ཆ་མཐུན་རྫོགས་རྗེས་ཀྱི་བདེན་པ་རྟོགས་པ་དང་རྗེས་སུ་མཐུན་པའི་འཇིག་རྟེན་པའི་སྒོམ་བྱུང་གཙོ་བོར་གྱུར་པའོ། ། གཉིས་པ་ནི། དྲོད་སོགས་བཞིའོ། །
གསུམ་པ་ལ་དྲོད་ནི། ཚོགས་ལམ་དུ་གཟུང་འཛིན་རང་བཞིན་མེད་པར་གཏན་ལ་ཕབ་པའི་དོན་བསྒོམས་པའི་མཐུས། ཤེས་པ་ལས་ཐ་དད་པའི་གཟུང་བ་མེད་པ་ལ་ཡེ་ཤེས་ཀྱི་སྣང་བ་ཅུང་ཟད་ཐོབ་པའི་ཏིང་ངེ་འཛིན་དང་ཤེས་རབ་མཚུངས་ལྡན་ནོ། ། རྩེ་མོ་ནི། ཆོས་ཀྱི་སྣང་བ་འཕེལ་བའི་ཆེད་དུ་བརྩོན་པས། སྣང་བ་མཆེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་ནོ། ། བཟོད་པ་ནི། གཟུང་བ་རང་བཞིན་མེད་པར་རྟོགས་པའི་ཡེ་ཤེས་ཀྱི་སྣང་བ་བརྟན་ཅིང༌། གང་ཟག་རྫས་ཡོད་ཀྱི་འཛིན་པ་རང་བཞིན་མེད་པ་ལ་གསལ་སྣང་སྐྱེས་པའི་ཏིང་ངེ་འཛིན་དང་ཤེས་རབ་མཚུངས་ལྡན་ནོ། ། ཆོས་མཆོག་ནི།
བཏགས་པའི་ཆོས་ཀྱི་འཛིན་པ་རང་བཞིན་མེད་པ་ལ་གསལ་སྣང་སྐྱེས་པའི་ཏིང་ངེ་འཛིན་དང་ཤེས་རབ་མཚུངས་ལྡན་ནོ། ། ཡང་ན་དྲོད་ནི། ཀུན་ནས་ཉོན་མོངས་ཀྱི་གཟུང་བ་རང་བཞིན་མེད་པ་ལ་གསལ་སྣང་སྐྱེས་པ་དང༌། རྩེ་མོ་ནི། དེ་ཉིད་ལ་རྟོགས་པ་བརྟན་ཅིང༌། རྣམ་བྱང་གི་གཟུང་བ་རང་བཞིན་མེད་པ་ལ་གསལ་སྣང་དང༌། བཟོད་པ་ནི། དེ་ཉིད་ལ་རྟོགས་པ་བརྟན་ཅིང༌། འཛིན་པར་བགྲང་བའི་གང་ཟག་རྫས་ཡོད་རང་བཞིན་མེད་པ་ལ་གསལ་སྣང་དང༌། ཆོས་མཆོག་ནི།
དེ་ཉིད་ལ་རྟོགས་པ་བརྟན་ཅིང༌། བཏགས་པའི་འཛིན་པ་རང་བཞིན་མེད་པ་ལ་གསལ་སྣང་སྐྱེས་པའི་ཏིང་ངེ་འཛིན་དང་ཤེས་རབ་མཚུངས་ལྡན་ནོ། ། འདི་དག་ལ་མོས་པས་སྤྱོད་པའི་ས་ཞེས་བྱ་སྟེ། ཆོས་ཉིད་ཀྱི་དོན་ལ་མོས་པ་བརྟན་པའི་ཕྱིར་རོ། ། གསུམ་པ་ནི། ཁ་ཅིག་འདི་རྣལ་འབྱོར་མངོན་སུམ་ཡིན་ཏེ། ཡེ་ཤེས་ཀྱི་སྣང་བ་གསལ་བར་བཤད་པས་རྟོགས་མེད་དང༌། ཆོས་ཉིད་དོན་དམ་པ་སྣང་བས་མ་འཁྲུལ་བའི་ཕྱིར་རོ་ཞེས་ཟེར་རོ། ། དེ་ནི་མི་རིགས་ཏེ། ཆོས་ཉིད་མངོན་སུམ་དུ་མཐོང་བས་མོས་པས་སྤྱོད་པའི་ས་མ་ཡིན་པར་ཐལ་བ་དང༌།
མཐོང་སྤང་གི་ས་བོན་སྤང་ནུས་པ་དང༌། མཐོང་ལམ་ཆོས་ཉིད་མངོན་སུམ་དུ་མཐོང་ཟིན་གོམས་པར་བྱེད་པ་ཉིད་དུ་ཐལ་བར་འགྱུར་བའི་ཕྱིར་རོ། ། གཞན་དག་གསལ་སྣང་ཅན་དུ་བཤད་པས་སྒྲ་དོན་འཛིན་པའི་རྟོག་མེད་ཡིན་ལ། གཟུང་འཛིན་གཉིས་སྣང་གི་རྟོག་བཅས་ཡིན་པས་རྣལ་འབྱོར་མངོན་སུམ་དུའང་ཐལ་བར་མི་འགྱུར་རོ་ཞེས་འདོད་དོ། ། ཆོས་ཉིད་སྒྲ་དོན་འདྲེས་འཛིན་གྱི་རྟོག་པ་དང་བྲལ་བའི་ཚུལ་གྱིས་རྟོགས་པར་འདོད་ན། རྣལ་འབྱོར་མངོན་སུམ་དུ་ཐལ་བ་བཟློག་དུ་མེད་དོ། ། གཞན་ཡང་ཆོས་ཉིད་ཀྱི་དོན་སྤྱི་འཛིན་པ་དང༌། མིང་དང་སྤྲོས་པའི་སྒོ་ནས་ཡུལ་འཛིན་པས་རྟོག་པ་སྟེ། ཀུན་ལས་བཏུས་རྩ་འགྲེལ་གཉིས་ཆར་ལས་མིང་དང་སྤྲོས་པའི་སྒོ་ནས་བདེན་བཞི་ལ་བཀྲ་བར་འཛིན་པའི་རྟོག་པར་བཤད་པའི་ཕྱིར་རོ། ། ཅི་སྟེ་སྒྲ་དོན་འདྲེས་འཛིན་གྱི་རྟོག་པ་ཡིན་ན་གསལ་སྣང་ཅན་དུ་འགལ་ཏེ།
རྣམ་རྟོག་རྗེས་སུ་འབྲེལ་པ་ལ། ། དོན་གསལ་སྣང་བ་ཡོད་མ་ཡིན། ། ཞེས་འབྱུང་བས་སོ་ཞེ་ན། དེ་ནི་དོན་རང་མཚན་གསལ་བར་མི་སྣང་བ་ལ་དགོངས་ཀྱི། གོམས་པའི་དབང་གིས་གསལ་སྣང་ཡོད་པར་མཐོང་སྟེ། བསྐྱེད་རིམ་བསྒོམས་པས་ལྷ་གསལ་བར་སྣང་བ་དང༌། འཇིག་རྟེན་ན་གོམས་པ་དང༌། མ་གོམས་པའི་དབང་གིས་གསལ་བར་དྲན་མི་དྲན་གྱི་བྱེ་བྲག་ཡང་དམིགས་པའི་ཕྱིར་རོ། ། རྣམ་འགྲེལ་ལས། གོམས་ལས་འདོད་ཆགས་སོགས་གསལ་བ།
མཐོང་ཕྱིར་ཞེས་པ་དང༌། ཀུན་ལས་བཏུས་ཀྱི་འགྲེལ་པར་ཡང༌། ད་ལྟར་གྱི་ཡུལ་ལ་རྟོག་པའི་སེམས་ཀྱི་རྒྱུ་བ་གསལ་བར་བཤད་དོ། ། དེས་ན་གཅིག་དང་དུ་བྲལ་ལ་སོགས་པའི་གཏན་ཚིགས་ལ་བརྟེན་པའི་ཚད་མས་རྟོགས་པའི་དམིགས་རྣམ་མི་བརྗེད་པར་བཟུང་བའི་དོན་ལ། བསྒོམས་པའི་སྟོབས་ཀྱིས་སྟོང་ཉིད་ཀྱི་དོན་སྤྱི་ལ་གསལ་སྣང་ཅུང་ཟད་དང་བཅས་པའོ། ། བཞི་པ་གྲངས་ངེས་ནི། བཅད་པར་བྱ་བ་གཟུང་རྟོག་གཉིས་དང༌། འཛིན་རྟོག་གཉིས་སུ་ངེས་པས། སེལ་བྱེད་ངེས་འབྱེད་ཆ་མཐུན་ཡང་བཞིར་ངེས་སོ། ། ཡང་ན་ཡུལ་གཟུང་འཛིན་བཞིའི་ཆོས་ཉིད་ལ་ངེས་པ་ཐོབ་ཚུལ་གྱི་དབྱེ་བས་བཞིའོ། །
གཉིས་པ་ཡན་ལག་གི་དོན་ལ། མདོར་བསྟན་པ་དང་རྒྱས་པར་བཤད་པ་གཉིས་ལས། དང་པོ་ལ་མཚམས་སྦྱར་བ་ནི། གདམས་ངག་གི་འོག་ཏུ་ངེས་པར་འབྱེད་པའི་ཡན་ལག་འཆད་དོ། ། རྒྱུ་མཚན་ནི། ལས་དང་པོ་པ་གོང་དུ་བཤད་པའི་ཚུལ་དེ་ལྟར་གདམས་ངག་ཐོབ་པ་ལ་ནན་ཏན་བྱས་པས་འབྲས་བུ་ངེས་པར་འབྱེད་པའི་ཡན་ལག་འབྱུང་བས་སོ། ། རྩ་བ་ནི། གང་གིས་དང༌། གང་དང༌། གང་ལས་འཕགས་པ་གསུམ་ལས།
དང་པོ་ནི། ཚིག་རྐང་དང་པོ་གཉིས་དང་ལྔ་པས་བསྟན་ལ། གཉིས་པ་ལ་རྟེན་དང༌། ངོ་བོ། དབྱེ་བ་གསུམ་ལས། དང་པོ་ནི། བྱང་ཆུབ་སེམས་དཔའ་སྐྱོབ་པ་ཡིས། ། ཞེས་པའོ། ། གཉིས་པ་ནི། དྲོད་སོགས་ཞེས་པའོ། །
གསུམ་པ་ནི། ཆུང་དང་འབྲིང་དང་ཆེན་པོ་རྣམས། ། ཞེས་པའོ། ། གསུམ་པ་ནི་ཐ་མ་གཉིས་ཀྱིས་བསྟན་ཏོ། ། འགྲེལ་པ་ལ། དངོས་ཀྱི་དོན་དང༌། ཞར་ལས་བྱུང་བའོ། ། དང་པོ་ལ། ཁྱད་པར་དུ་འཕགས་ཚུལ་དང༌། འཕགས་པའི་རྒྱུ་མཚན་ནོ། །
དང་པོ་ལ། རྩ་བ་ལྟར་གསུམ་ལས། དང་པོ་ནི། ཁྱད་པར་དུ་འཕགས་པ་ཡིན་ནོ། ། གང་ལས་ན། ཉན་ཐོས་ལ་སོགས་པའི་དྲོ་བ་ལ་སོགས་པ་ལས་སོ། ། གང་ན། བྱང་ཆུབ་སེམས་དཔའ་རྣམས་ཀྱི་ངེས་པར་འབྱེད་པའི་ཆ་དང་མཐུན་པ་བཞི་པོའོ། ། འདི་ལ་རྒྱུ་དང༌། འབྱུང་བའི་དུས་དང༌།
ངོ་བོ་དང༌། དབྱེ་བའོ། ། དང་པོ་ནི། ཐར་པའི་ཆ་དང་མཐུན་པས་བསྡུས་པའི་དད་པ་ལ་སོགས་པ་ལྔའི་མཚན་ཉིད་ཀྱི་དགེ་བའི་རྩ་བའོ། ། དེ་གང་ཞེ་ན། དང་པོར་གསུང་རབ་ཐོས་པ་དང༌། བསམ་པ་སོགས་ནས་བཟུང་ནས། ཚོགས་ཀྱི་ལམ་རབ་ཀྱི་མཐར་ཕྱིན་པ་ཐོབ་པའོ། ། གཉིས་པ་ནི། ཐར་ཆའི་རྟོགས་པ་ཡོངས་སུ་རྫོགས་པའི་འོག་ཏུ་འབྱུང་བས་སོ། །
གསུམ་པ་ལ། སྤྱིའི་ངོ་བོ་ནི། བདེན་པ་བཞི་མངོན་སུམ་དུ་རྟོགས་པ་དང་དམིགས་རྣམ་རྗེས་སུ་མཐུན་པའི་འཇིག་རྟེན་པའི་བསྒོམས་པ་ལས་བྱུང་བའོ། ། སོ་སོའི་ངོ་བོ་ནི། ཀུན་ནས་ཉོན་མོངས་ཀྱི་གཟུང་བ་མི་དམིགས་པ་དྲོ་བར་གྱུར་པ་ཞེས་བྱ་བའི་དགེ་བའི་རྩ་བ་དང༌། དེའི་འོག་ཏུ་རྣམ་བྱང་གི་གཟུང་བ་མི་དམིགས་པ་རྩེ་མོར་གྱུར་པ་དང༌། དེའི་འོག་ཏུ་གང་ཟག་རྫས་ཡོད་ཀྱི་འཛིན་པ་མི་དམིགས་པ་བཟོད་པར་གྱུར་པ་དང༌། དེའི་འོག་ཏུ་སྐྱེས་བུ་བཏགས་ཡོད་ཀྱི་འཛིན་པ་མི་དམིགས་པ་ཆོས་ཀྱི་མཆོག་ཅེས་བྱ་བའོ། ། བཞི་པ་ནི། དང་པོ་དང་བར་པ་དང་ཐ་མ་གསུམ་དུ་སྔ་ཕྱི་རིམ་གྱིས་སྐྱེ་བས་ཆུང་ངུ་ཞེས་སོགས་སམ།
བྱང་ཆུབ་སེམས་དཔའ་དང་རྗེས་སུ་འབྲེལ་བའི་དབང་པོ་རྟུལ་པོ་ལ་སོགས་པའི་གང་ཟག་གི་བྱེ་བྲག་གིས་ཆུང་ངུ་དང་འབྲིང་དང་ཆེན་པོ་གསུམ་གསུམ་མོ། ། ཁྱད་པར་གྱི་ཆོས་གང་གིས་འཕགས་པ་ནི། དམིགས་པ་མི་རྟག་ལ་སོགས་པ་ཞེས་སོགས་སུ་འཆད་པར་འགྱུར་བའི་དམིགས་པའི་ཁྱད་པར་གྱི་ངོ་བོ་ཉིད་བདེན་པ་བཞིའི་དངོས་པོ་སྟེ་ཆོས་མི་རྟག་སོགས་ལ་དམིགས་པ་དང༌། ཆོས་སུ་ལྟ་བའི་གཉེན་པོ་ཉིད་ཀྱིས་བདེན་པར་མངོན་པར་ཞེན་པ་མེད་པ་ལ་སོགས་པའི་རྣམ་པར་ཞུགས་པ་དང་ཐེག་པ་གསུམ་ཆར་གྱི་རྟོགས་པ་ཚང་བའི་རྒྱུའི་ངོ་བོ་དང༌། ཐེག་ཆེན་དགེ་བའི་བཤེས་གཉེན་ཐབས་ལ་མཁས་པའི་མཚན་ཉིད་ཀྱིས་ཐེག་དམན་ལས་ཡོངས་སུ་འཛིན་པ་དང་ལྡན་པ་དང༌། རྩེ་སྦྱོར་གྱི་མཐོང་བ་དང༌། སྒོམ་པས་སྤང་བར་བྱ་བའི་གཟུང་བ་དང་འཛིན་པའི་རྣམ་པར་རྟོག་པ་བཞི་པོ་འོག་ནས་འཆད་པར་འགྱུར་བའི་ཚུལ་དང་སྤང་གཉེན་དུ་འབྲེལ་བར་འབྱུང་བ་ཡིས་སོ། ། ལྡན་ཚུལ་ནི་སྤང་བྱར་ལྡན་པ་སྟེ། རྟོག་པ་བཞི་པོ་དངོས་སུ་སྤོང་བའི་སྦྱོར་བ་ཡིན་པའི་ཕྱིར་རོ། ། དེས་ན་ལྡན་ཚུལ་གྱིས་ཁྱད་པར་འཕགས་ཆོས་སུ་འགྱུར་བར་རིག་པར་བྱའོ། །
གཉིས་པ་ཁྱད་པར་དུ་འཕགས་པའི་རྒྱུ་མཚན་ནི། ཉན་རང་དེ་དག་གི་དྲོ་བ་ལ་སོགས་པའི་དགེ་བའི་རྩ་བ་ནི། ཁྱད་པར་ལྔ་དང་བྲལ་བའི་ཕྱིར་ཏེ། འདི་ལྟར་ཉན་ཐོས་ཀྱི་གཞུང་ལུགས་ལས། གཟུགས་སུ་རུང་བ་ལ་སོགས་པའི་མཚན་ཉིད་ཀྱིས་དངོས་པོའི་བདག་ཉིད་སྡུག་བསྔལ་སོགས་ཀྱི་བདེན་པ་བཞི་ལ་དམིགས་པ་དང༌། གང་ཟག་གི་བདག་ཏུ་ལྟ་བའི་གཉེན་པོ་ཉིད་ཀྱིས་མི་རྟག་ལ་སོགས་པའི་རྣམ་པར་ཞུགས་པ་དང༌། རང་གི་ཐེག་པའི་དོན་རྟོགས་པ་ཁོ་ནའི་ཆེད་དུ་དང༌། ཐེག་ཆེན་གྱི་ཡོངས་སུ་འཛིན་པ་དང་བྲལ་བ་དང༌། རྣམ་པར་རྟོག་པ་བཞི་སྤང་བྱར་མི་ལྡན་པར་འབྱུང་ངོ་ཞེས་འབྱུང་བའི་ཕྱིར་རོ། ། གཉིས་པ་ཞར་ལས་བྱུང་བ་ལ།
དམིགས་ཚུལ་སྣ་ཚོགས་སུ་བསྟན་པ། རྒྱས་པར་མ་བཀྲོལ་བའི་དོན། ལུང་གཞན་དང་འགལ་བ་སྤང་བའོ། ། དང་པོ་ནི། བྱང་ཆུབ་སེམས་དཔའ་རྣམས་ཀྱི་ངེས་པར་འབྱེད་པའི་ཆ་དང་མཐུན་པ་རྣམས་ཀྱིས་ནི། ཆོས་ཅན་བདེན་པ་བཞིའི་དངོས་པོ་ལ་དམིགས་པ་ཡིན་ཏེ། བདེན་བཞི་ལ་ཁྱད་པར་གྱི་ཆོས་ཇི་ལྟར་སྲིད་པ་བཞིན་དམིགས་པར་བྱེད་པའི་ཕྱིར་རོ། ། གང་གི་སྒོ་ནས་དམིགས་ཤེ་ན། བཟོད་པ་འབྲིང་གི་གནས་སྐབས་ཁ་ཅིག་དུ་ནི་རྒྱུའི་སྒོ་ནས་དམིགས་ཏེ། ཆོས་ཐམས་ཅད་ཀྱི་རང་གི་ངོ་བོ་སྟོང་པ་ཉིད་རྟོགས་པ་ནི།
སྒོ་གསུམ་རྣམ་པར་དག་པ་ཐོབ་པའི་རྒྱུར་རྟོགས་པའི་རྣམ་པས་བདེན་བཞི་ལ་སྒྲོ་འདོགས་གཅོད་པའི་ཕྱིར། ཆོས་མཆོག་ཆུང་ངུའི་གནས་སྐབས་ཁ་ཅིག་ཏུ་ནི་འབྲས་བུའི་སྒོ་ནས་དམིགས་ཏེ། དཔའ་བར་འགྲོ་བ་ལ་སོགས་པའི་ཏིང་ངེ་འཛིན་བསྒོམས་པས། གདུལ་བྱའི་སྐལ་བ་ཇི་ལྟ་བ་བཞིན་དུ་ཏིང་ངེ་འཛིན་གྱི་བྱེད་པ་འཇུག་པར་རྟོགས་པའི་རྣམ་པས་སྒྲོ་འདོགས་གཅོད་པའི་ཕྱིར། བཟོད་པ་ཆུང་ངུའི་གནས་སྐབས་ཁ་ཅིག་ཏུ་ནི་བདེན་གཉིས་ཀྱི་ངོ་བོ་ཉིད་ཀྱི་སྒོ་ནས་དམིགས་ཏེ། གཟུགས་སོགས་དོན་དམ་པར་བདེན་པའི་ངོ་བོ་མེད་པ་ཉིད་ཀུན་རྫོབ་ཏུ་གཟུགས་སོགས་ཀྱི་ངོ་བོ་ཉིད་དུ་རྟོགས་པའི་རྣམ་པས་སྒྲོ་འདོགས་གཅོད་པའི་ཕྱིར། དྲོད་ཆུང་ངུ་ལ་སོགས་པའི་གནས་སྐབས་ཁ་ཅིག་ཏུ་ནི་ཆོས་ཉིད་ཀྱི་རྣམ་པའི་སྒོ་ནས་དམིགས་ཏེ། མངོན་ཞེན་བཀག་པའི་རྣམ་པ་སོགས་ཀྱིས་སྒྲོ་འདོགས་གཅོད་པའི་ཕྱིར། གང་གི་སྟོབས་ཀྱིས་ཤེ་ན། བདེན་གཉིས་རྣམ་འབྱེད་ཀྱི་ཐབས་ལ་མཁས་པའི་སྟོབས་ཀྱིས་སོ། །
གནས་སྐབས་གང་དུ་ཞེ་ན། རྗེས་ཐོབ་ཏུ་རྒྱུ་འབྲས་ངོ་བོ་ཉིད་དང༌། མཉམ་གཞག་ཏུ་ཆོས་ཉིད་ཀྱི་རྣམ་པས་སྒྲོ་འདོགས་གཅོད་དོ། ། ཡང་ན་རྒྱུ་སོགས་རྣམ་པ་བཞིའི་སྒོ་ནས་དམིགས་པ་ཅི་ཞེ་ན། བདེན་གཉིས་རྣམ་འབྱེད་ཀྱི་ཐབས་ལ་མཁས་པའི་སྟོབས་ཀྱིས་སོ། ། རྣམ་པ་བཞི་པོར་མ་ཟད་སྔ་མ་ཉན་ཐོས་ཀྱི་སྐབས་སུ་བཤད་པ་བཞིན། མི་རྟག་པ་ལ་སོགས་པའི་རྣམ་པ་གཞན་གྱིས་ཀྱང་བདེན་པ་བཞི་ལ་ཀུན་དུ་དམིགས་སོ་ཞེས་བྱ་བར་ཤེས་པར་བྱའོ། ། གཉིས་པ་ནི། རྣམ་པ་གཞན་གྱིས་དམིགས་ཚུལ་བརྗོད་དགོས་ཞེ་ན། དེ་ནི་རྣམ་པར་མ་སྤྲོས་ཏེ།
མདོར་བསྡུས་ཏེ་བཀྲོལ་བ་ཙམ་དུ་བརྗོད་པར་འདོད་པས་སོ། ། གསུམ་པ་ནི། རྣམ་པ་མི་འདྲ་བ་དུ་མའི་དམིགས་ཚུལ་མི་འཐད་དེ། མཛོད་ལས། དྲི་མེད་བཅུ་དྲུག་རྣམ་གཞན་མེད། ། ཅེས་བཤད་པས་སོ་ཞེ་ན། ཐེག་ཆེན་གྱི་རྣམ་གཞག་ལ་གནས་སྐབས་གང་དུའང་དམན་པའི་ཐེག་པ་གཞན་གྱི་ལུང་ལ་བརྟེན་ནས་སུན་འབྱིན་པ་བརྗོད་པར་མི་བྱའོ། ། གང་གི་ཕྱིར་ན། ཐེག་ཆེན་གྱི་རྣམ་པར་བཞག་པ་འདི་ནི། དམན་པ་ལས་གཞན་ཁྱད་པར་དུ་འཕགས་པ་ཁོ་ན་ཡིན་པའི་དེའི་ཕྱིར་རོ། །
གཉིས་པ་རྒྱས་པར་བཤད་པ་ལ། དམིགས་རྣམ་རྒྱུ་གསུམ། ལྡན་པ་རྣམ་རྟོག ཡོངས་འཛིན་དགེ་བཤེས་བཤད་པའོ། ། དང་པོ་ལ། དྲི་བའི་སྒོ་ནས་མཚམས་སྦྱར། སོ་སོའི་རང་བཞིན་རྒྱས་པར་བཤད། ཆོས་ཅན་བརྗོད་པ་འཆད་པའི་རྩོད་སྤང་ངོ༌། ། དང་པོ་ནི། དམིགས་པ་དང་རྣམ་པའི་ཁྱད་པར་ཇི་ལྟ་བུ་ཡིན་ཞེ་ན།
དམིགས་པ་དང་རྣམ་པ་དག་པར་སྐབས་ཀྱི་ཚིགས་སུ་བཅད་པ་བདུན་གྱི་བཤད་དེ། གཉིས་པོ་དེའི་ཁྱད་པར་རྟོགས་པར་བྱ་བའི་ཕྱིར་རོ། ། འདིར་དམིགས་པ་ཞེས་པ་རྣམས་ནི་ཡུལ་ཡིན་ལ། རྣམ་པ་རྣམས་ནི་བློས་ཡུལ་རྟོགས་པའི་འཛིན་སྟངས་ཀྱི་བྱེ་བྲག་སྟེ། འགྲེལ་ཆེན་ལས། དམིགས་པ་འཛིན་པའི་བྱེ་བྲག་ཉིད་རྣམ་པ་ཡིན་ཏེ། ཞེས་སོགས་སོ། ། གཉིས་པ་ལ་བཞི་ལས། དྲོད་ཀྱི་དམིགས་རྣམ་ལ་རྩ་འགྲེལ་གཉིས་ལས། དང་པོ་ནི།
ཚིག་རྐང་པ་དང་པོ་གསུམ་གྱིས་ཆུང་ངུའི་དམིགས་རྣམ། དེ་ནས་གཅིག་གིས་རྒྱུའི་ཁྱད་པར། གཟུགས་སོགས་འདུ་འགོད་མེད་པ་ནི་འབྲིང་གི་དམིགས་པ། གནས་བྲལ་མེད་པ་དང་གནས་མེད་པ་ནི་རྣམ་པའོ། ། བཏགས་མེད་དང་བརྗོད་མེད་གཉིས་ནི་ཆེན་པོའི་དམིགས་རྣམ་མོ། ། དེ་ལྟར་དྲོ་བར་གྱུར་པ་ནི། ཆུང་དང་འབྲིང་དང་ཆེན་པོ་ཡིན། ། ཞེས་སྦྱར་རོ། ། མདོ་ནི། ཤཱ་རིའི་བུ་བྱང་སེམས་ཆེན་པོ་གཟུགས་མི་རྟག་ཅེས་པ་ནས།
གཟུགས་སྨོན་པ་མེད་ཅེས་བྱ་བར་མངོན་པར་ཆགས་ཤིང་གནས་ཏེ་འདུ་ཤེས་པ་འདི་ནི། ཤཱ་རིའི་བུ་བྱང་སེམས་ཆེན་པོ་མཐུན་པའི་ཆོས་ལ་སྲེད་པ་སྟེ། སྐྱོན་དུ་འགྱུར་བས་སོ་ཞེས་སོགས་སོ། ། གཉིས་པ་ལ། རྒྱས་བཤད་དོན་བསྡུ་གཉིས་ལས། དང་པོ་ནི། སྡུག་བསྔལ་ལ་སོགས་པའི་བདེན་པ་བཞི་པོ་ལ་བརྟེན་པ་མི་རྟག་པ་ལ་སོགས་པའི་རྣམ་པ་བཅུ་དྲུག་ཆོས་ཅན། གསུམ་ཡོད་པ་དེ་ལ་དྲོད་ཆུང་ངུའི་དམིགས་པ་ཡིན་ཏེ། དེས་སྒྲོ་འདོགས་བཅད་པར་བྱ་བ་ཡིན་པའི་ཕྱིར། སྡུག་བསྔལ་ལ་སོགས་པའི་བདེན་པ་ལ་མི་རྟག་སོགས་སུ་མངོན་པར་ཞེན་པ་ཆུང་ངུ་དང༌།
མི་རྟག་པ་སོགས་སུ་དམིགས་པ་འབྲིང་པོ་དང༌། ཀུན་ཤེས་པ་མངོན་ཞེན་ཆེན་པོ་འགོག་པའི་ཡེ་ཤེས་ཀྱི་བྱེ་བྲག་ཆོས་ཅན། བྱང་སེམས་ཀྱི་དྲོད་ཆུང་ངུ་དེའི་རྣམ་པ་ཡིན་ཏེ། དེས་དམིགས་པ་ལ་སྒྲོ་འདོགས་གཅོད་པའི་འཛིན་སྟངས་ཀྱི་བྱེ་བྲག་ཡིན་པའི་ཕྱིར། དྲོ་བ་ལ་སོགས་པའི་ངེས་འབྱེད་ཆ་མཐུན་ཐམས་ཅད་ཀྱང་ཆོས་ཅན། ཐེག་པ་གསུམ་ཆར་གྱི་རྟོགས་པ་འཐོབ་པའི་རྒྱུའི་ངོ་བོ་ཉིད་ཡིན་པར་ཁོང་དུ་ཆུད་པར་བྱ་སྟེ། ཐེག་ཆེན་མཐོང་ལམ་གྱི་རྒྱུ་བྱེད་པས་སོ། ། རྒྱུའི་ཁྱད་པར་དྲོད་ཆུང་ངུ་ལ་སྦྱར་བ་ནི། ཆུང་ངུ་ཡང་རྒྱུ་ཡིན་ན་གཞན་རྣམས་སྨོས་ཅི་དགོས། ཞེས་པའོ། །
དམིགས་རྣམ་ཀྱི་སྒོ་ནས་ཁྱད་པར་དུ་འཕགས་ཏེ། དམིགས་པ་འདི་ལ་རྣམ་པ་འདིས་དམིགས་པའི་ཕྱིར་ཞེས་པའི་སྦྱོར་ཚུལ་ཡང་རིག་པར་བྱའོ། ། དྲོད་འབྲིང་གི་དམིགས་པ་ནི། གཟུགས་ལ་སོགས་པ་བསྒྲུབ་པ་དང་དགག་པ་དག་གྲངས་བཞིན་དུ་མོས་པ་ཡིད་ལ་བྱེད་པ་དག་གིས་མི་དམིགས་ཤིང༌། དེ་ཁོ་ན་ཉིད་ཡིད་ལ་བྱེད་པ་དག་གིས་མི་མཐོང་བ་ཞེས་བྱ་བ་ཡིན་ནོ། ། འཇིག་རྟེན་པའི་སྒོམ་བྱུང་ནི་མོས་པ་ཡིད་ལ་བྱེད་པ་ཡིན་ཏེ། ཡུལ་དོན་སྤྱིའི་ཚུལ་གྱིས་འཛིན་པའི་ཕྱིར། འཇིག་རྟེན་ལས་འདས་པའི་ཡིད་བྱེད་ནི། དེ་ཁོ་ན་ཉིད་ཀྱི་ཡིད་བྱེད་ཡིན་ཏེ། ཡུལ་ཇི་ལྟ་བ་བཞིན་འཛིན་པའི་ཕྱིར།
རྣམ་པ་ནི། དོན་དམ་པར་རྒྱུན་མི་འདྲ་བ་རིགས་འདྲ་ཆད་པ་དང༌། རྒྱུན་འདྲ་བ་མ་ཆད་པར་འཇུག་པའི་མཚན་ཉིད་དག་མེད་པ་ཞེས་བྱ་བའི་ཆོས་ཉིད་རྟོགས་པའི་འཛིན་སྟངས་ཀྱི་བྱེ་བྲག་ཡིན་ནོ། ། དེ་ཁོ་ནར་བརྗོད་བྱ་རྒྱུན་འདྲ་མི་འདྲ་མེད་དེ། རྗོད་བྱེད་མིང་ཐམས་ཅད་མེད་པ་ཉིད་ཀྱིས་སོ། ། དྲོད་ཆེན་པོའི་དམིགས་པ་ནི། གཟུགས་ནས་སངས་རྒྱས་ཞེས་བྱ་བའི་བར་ཆོས་ཐམས་ཅད་བརྡར་བཏགས་པ་ཙམ་གྱི་ཆོས། འཇིག་རྟེན་གྱི་ཐ་སྙད་ཀྱིས་བཞག་པ་ཙམ་ཡིན་ནོ་ཞེས་བྱ་བ་ཡིན་ནོ། ། རྣམ་པ་ནི། དོན་དམ་པར་དགེ་བ་དང༌།
མི་དགེ་བ་ལ་སོགས་པ་ཉིད་ཀྱི་ཆོས་གང་དུའང་བརྗོད་དུ་མེད་པ་ཞེས་བྱ་བ་རྟོགས་པའི་འཛིན་སྟངས་ཀྱི་བྱེ་བྲག་གོ ། གཉིས་པ་ནི། དེ་ལྟར་ན་གང་ལ་དམིགས་པའི་ཡུལ་དང༌། གང་གིས་དམིགས་པའི་རྣམ་པ་དང༌། གང་ཐོབ་པའི་རྒྱུའི་ཁྱད་པར་དང་ལྡན་པའི་ཆུང་འབྲིང་ཆེན་པོ་རྣམ་པ་གསུམ་ནི་དྲོ་བར་གྱུར་པ་ཞེས་བྱ་སྟེ། མཐོང་སྤང་གི་བུད་ཤིང་སྲེག་པར་བྱེད་པའི་རྣམ་པར་མི་རྟོག་པའི་ཡེ་ཤེས་ཀྱི་མེ་སྐྱེ་བའི་སྔ་ལྟས་སུ་འགྱུར་པ་ཡིན་པའི་ཕྱིར། གཉིས་པ་རྩེ་མོ་ལ་རྩ་འགྲེལ་གཉིས་ལས། དང་པོ་ལ། འཕགས་པ་ལྟར་ན། རྩེ་མོ་ཆུང་ངུའི་དམིགས་རྣམ་ལ་གཉིས་ཏེ།
བདེན་བཞི་སོ་སོར་མ་ཕྱེ་བ་དང༌། སོ་སོར་ཕྱེ་བའོ། ། དང་པོ་ལ། ཚིག་རྐང་པ་གཉིས་ཀྱིས་ནི་དམིགས་པ། དེ་ནས་གཅིག་གིས་རྣམ་པའོ། ། གཉིས་པ་ལ། ཚིག་རྐང་པ་གཉིས་དང༌། དེ་ནས་གཅིག་གིས་ནི་སྡུག་བདེན་གྱི་དབང་དུ་བྱས་པའི་དམིགས་རྣམ་བསྟན་ལ། བདེན་པ་གཞན་གསུམ་གྱི་དམིགས་རྣམ་ནི་སོགས་པས་སྡུད་དོ། ། དེ་ནས་གཉིས་ཀྱིས་རིམ་པ་ལྟར་འབྲིང་པོའི་དམིགས་རྣམ་དང༌།
དེ་ནས་གཉིས་ཀྱིས་རིམ་པ་ལྟར་ཆེན་པའི་དམིགས་རྣམ་བསྟན། དེ་ལྟར་རྩེ་མོར་གྱུར་པ་ནི། ། ཆུང་དང་འབྲིང་དང་ཆེན་པོ་ཡིན། ། ཞེས་མཇུག་ཏུ་སྦྱར་རོ། ། མདོ་ནི། བྱང་སེམས་ཆེན་པོ་ཡུམ་ལ་སྤྱོད་པའི་ཚེ། ། དེས་གཟུགས་ལ་གནས་པར་མི་བགྱིའོ། ། དེ་ཅིའི་སླད་དུ་ཞེ་ན། དེ་ནི་འདི་ལྟར་གཟུགས་ནི་གཟུགས་ཀྱིས་སྟོང་ངོ་ཞེས་སོགས་སོ། ། འདི་ཁོ་ནར་འཕགས་པའི་དགོངས་པར་སྣང་གི
གཞན་གྱིས་ནི་ཕྱོགས་སུ་མ་ཕྱིན་ནོ། ། འགྲེལ་པ་ལ་གཉིས་ལས། དང་པོ་ནི། རྩེ་མོ་ཆུང་ངུའི་དམིགས་པ་ནི། གཟུགས་ལ་སོགས་པ་ལ་དོན་དམ་པར་མི་གནས་པ་ཞེས་བྱ་བ་ཡིན་ནོ། ། ཅིའི་ཕྱིར་ཞེ་ན། རང་གི་ངོ་བོས་སྟོང་པ་ཉིད་ཀྱིས་སོ། ། ཅི་སྟེ་ན། གཟུགས་ལ་སོགས་པ་ནི་ཆོས་ཅན། རང་གི་ངོ་བོས་སྟོང་སྟེ།
རང་གི་ངོ་བོ་དང་བྲལ་བའི་ངོ་བོ་ཉིད་ཡིན་པས་སོ། ། རྣམ་པ་ནི། གཟུགས་ལ་སོགས་པ་དེ་དག་ལ། རྟག་པ་དང་མི་རྟག་པ་ཉིད་དུ་མི་གནས་པ་ཞེས་བྱ་བ་ཡིན་ནོ། ། དེའི་རྒྱུ་མཚན་ནི། དོན་དམ་པར་གཟུགས་ལ་སོགས་པའི་ཆོས་ཐམས་ཅད་དང༌། སྟོང་པ་ཉིད་དག་ཕན་ཚུན་ངོ་བོ་གཅིག་པས་སོ། ། ཁྱབ་སྟེ། སྟོང་པ་ཉིད་ལ་མི་རྟག་པ་ལ་སོགས་པ་མེད་པ་ཉིད་ཀྱིས་སོ། ། འབྲིང་གི་དམིགས་པ་ནི།
མི་རྟག་པ་ཉིད་ལ་སོགས་པ་དང༌། སྟོང་པ་ཉིད་དང་ཕན་ཚུན་བདག་ཉིད་གཅིག་པ་ཞེས་བྱ་བ་ཡིན་ནོ། ། མི་རྟག་པ་ལ་སོགས་པ་དང་སྟོང་པ་ཉིད་རྣམས་ནི་ཆོས་ཅན། དོན་དམ་པར་དབྱེར་མེད་དེ། དོན་དམ་པར་རང་གི་ངོ་བོ་ཉིད་མེད་པ་ཡིན་པས་སོ། ། རྟགས་གྲུབ་སྟེ། ཆོས་ཀྱི་དབྱིངས་ཀྱི་ངོ་བོ་ཉིད་ཡིན་པ་ཉིད་ཀྱིས་སོ། ། རྣམ་པ་ནི། གཟུགས་ལ་སོགས་པ་ལ་རང་གིར་མི་བྱེད་པ་ཞེས་བྱ་བ་གང་ཡིན་པ་དེ་ཡིན་ནོ། ། ཅིའི་ཕྱིར་བདག་གིར་བཟུང་བྱར་མ་གྲུབ་ཅེ་ན།
དོན་དམ་པར་ངོ་བོ་ཉིད་བཀག་པས་སོ། ། རྩེ་མོ་ཆེན་པོའི་དམིགས་པ་ནི། གཟུགས་ལ་སོགས་པ་དེ་དག་ལ་སྔོན་པོ་ལ་སོགས་པའི་ཆོས་ཐམས་ཅད་ཀྱི་རྒྱུ་ཡི་མཚན་མར་མི་མཐོང་པ་ཞེས་བྱ་བ་ཡིན་ནོ། ། ཅིའི་ཕྱིར་མཚན་མར་མི་མཐོང་ཞེ་ན། ངོ་བོ་ཉིད་མེད་པ་ཉིད་ཀྱིས་སོ། ། རྣམ་པ་ནི། ཤེས་རབ་ཀྱིས་ཡང་དག་པར་ཆོས་རབ་ཏུ་རྣམ་པར་འབྱེད་པས་ཕྱི་ནང་གི་དངོས་པོ་ཐམས་ཅད་བདེན་པར་མི་དམིགས་པར་ངེས་པར་རྟོགས་པ་ཞེས་བྱ་བ་ཡིན་ནོ། ། གཉིས་པ་ནི། སྔར་བཤད་པ་དེ་ལྟར་ན། དམིགས་པ་དང་རྣམ་པ་དང་ཐེག་པ་གསུམ་གྱི་རྟོགས་པའི་རྒྱུ་དང་ལྡན་པ་ཆུང་ངུ་འབྲིང་ཆེན་པོ་རྣམ་པ་གསུམ་ནི་རྩེ་མོར་གྱུར་པ་ཡིན་ཏེ།
དགེ་བའི་རྩ་བ་གཡོ་བའི་རྩེ་མོ་ཡིན་པའི་ཕྱིར། གསུམ་པ་བཟོད་པ་ལ། རྩ་འགྲེལ་གཉིས་ལས། དང་པོ་ལ། ཆུང་ངུའི་དམིགས་རྣམ་ནི་དང་པོ་གཉིས་ཀྱིས་རིམ་པ་ལྟར་བསྟན་ལ། འབྲིང་གི་དམིགས་རྣམ་ནི། ཚིག་རྐང་པ་གསུམ་པ་དང༌། རྣམ་པ་དག་དང་ཞེས་པས་བསྟན་ནོ། ། ཆེན་པོའི་དམིགས་པ་བཞི་པས་བསྟན་ལ། ལྷག་མ་གཉིས་ཀྱིས་རྣམ་པའོ། །
དེ་ལྟར་བཟོད་པར་གྱུར་པ་ནི། ། ཆུང་དང་འབྲིང་དང་ཆེན་པོ་ཡིན། ། ཞེས་སྦྱོར་རོ། ། མདོ་ནི། གཟུགས་ནི་གཟུགས་ཀྱི་རང་བཞིན་དང་བྲལ་བའོ། ། ཞེས་སོ། ། གཉིས་པ་ནི། བཟོད་པ་ཆུང་ངུའི་དམིགས་པ་ནི། གཟུགས་ལ་སོགས་པ་དོན་དམ་པར་ངོ་བོ་ཉིད་མེད་པ་ཉིད་ཅེས་བྱ་བ་ཡིན་ནོ། ། ཇི་ལྟར་ངོ་བོ་ཉིད་མེད་ཅེ་ན།
མཚན་ཉིད་ཀྱི་ངོ་བོ་ཉིད་མཚོན་བྱ་དང༌། ངོ་བོ་ཉིད་ཀྱི་མཚོན་བྱེད་མཚན་ཉིད་དག་སྟོང་པ་ཉིད་དུ་གཅིག་པ་ཉིད་ཀྱིས་སོ། ། རྣམ་པ་ནི། དོན་དམ་པར་གཟུགས་ལ་སོགས་པ་དངོས་པོ་མེད་པ་ཉིད་སྐྱེ་བོ་དམིགས་པ་ཅན་གྱི་ངོར་སྣང་ཙམ་གྱི་ངོ་བོ་ཉིད་དོ་ཞེས་བྱ་བར་རྟོགས་པའི་ཡེ་ཤེས་ཀྱི་བྱེ་བྲག་ཡིན་ནོ། ། བཟོད་པ་འབྲིང་གི་དམིགས་པ་ནི། གཟུགས་ལ་སོགས་པ་ལ་དོན་དམ་པར་ལས་ཉོན་གྱིས་སྐྱེ་བའང་མེད། མྱ་ངན་ལས་འདས་པའང་མེད་ཅེས་བྱ་བ་ཡིན་ནོ། ། ཅིའི་ཕྱིར་མེད་ཅེ་ན། རང་བཞིན་གྱིས་མ་སྐྱེས་པ་ཉིད་ཀྱིས་སོ། ། རྣམ་པ་ནི།
འཁོར་འདས་ཀྱི་ཆོས་ཐམས་ཅད་ཀྱི་རང་གི་ངོ་བོ་ཉིད་སྟོང་པ་ཉིད་རྟོགས་པ་ཁོ་ནས་ལུས་དང་ངག་ལ་སོགས་པ་སངས་རྒྱས་ཀྱི་སར་རྣམ་པ་ཐམས་ཅད་དུ་སྒྲིབ་པ་གཉིས་དང་བྲལ་བས། རྣམ་པར་དག་པ་ཞེས་པའི་རྒྱུར་རྟོགས་པའི་ཡེ་ཤེས་ཀྱི་བྱེ་བྲག་ཡིན་ནོ། ། ལུས་རྣམ་པར་དག་པ་ནི་མཚན་དཔེས་བརྒྱན་པ། ངག་རྣམ་པར་དག་པ་གསུང་ཡན་ལག་དྲུག་ཅུ། ཐུགས་རྣམ་པར་དག་པ་ཐུགས་རྗེ་ཆེན་པོ་དང་ལྡན་པའོ། ། ཞེས་ལོ་ཙཱ་བ་བཞེད་དོ། ། ཆེན་པོའི་དམིགས་པ་ནི། ཆོས་ཐམས་ཅད་དོན་དམ་པར་མཚན་མ་མེད་པ་ཉིད་ཅེས་བྱ་བ་ཡིན་ནོ། ། ཅིའི་ཕྱིར་མཚན་མ་མེད་ཅེ་ན། གཟུགས་སུ་རུང་བ་སོགས་རང་གི་མཚན་ཉིད་དང༌།
དོན་དམ་པར་སྐྱེ་འཇིག་སོགས་སྤྱིའི་མཚན་ཉིད་མི་འཐད་པས་སོ། ། རྣམ་པ་ནི། མོས་པ་ཡིད་ལ་བྱེད་པས་སྤྱིའི་རྣམ་པས་མི་མོས་ཤིང༌། དེ་ཁོ་ན་ཉིད་ཡིད་ལ་བྱེད་པས་མངོན་སུམ་གྱི་རྣམ་པས་ཡོངས་སུ་ཤེས་པ་མེད་པར་རྟོགས་པའི་བྱེ་བྲག་གོ ། ཇི་ལྟར་ཡིད་བྱེད་གཉིས་ཀྱིས་དེ་ལྟར་དུ་མི་དམིགས་ཤེ་ན། རང་བཞིན་གྱིས་སྟོང་པ་ཁོ་ནས་གཟུགས་ལ་སོགས་པ་མཚན་མ་རྣམས་ཀྱི་རྟེན་དང་བྲལ་བ་ཉིད་ཀྱིས་སོ། ། གཉིས་པ་ནི་དེ་ལྟར་ན་དམིགས་པ་དང༌། རྣམ་པ་དང༌། རྒྱུ་དང་ལྡན་པ་ཆུང་འབྲིང་ཆེན་པོ་གསུམ་ནི་བཟོད་པར་གྱུར་པ་ཞེས་བྱ་སྟེ། འདི་ཐོབ་ནས་ལས་ཉོན་གྱི་དབང་གིས་ངན་འགྲོར་སྐྱེ་བ་མེད་པས་ཆོས་ཆེན་པོ་སྐྱེ་མེད་ཀྱི་དོན་ལ་བཟོད་པའི་ཕྱིར།
བཞི་པ་ཆོས་མཆོག་ལ་རྩ་འགྲེལ་གཉིས་ལས། དང་པོ་ནི། རྐང་པ་དང་པོས་ཆུང་ངུའི་དམིགས་རྣམ་དང༌། གཉིས་པས་འབྲིང་པོའི་དམིགས་རྣམ་རིམ་པ་ལྟར་བསྟན་ལ། ལྷག་མ་གཉིས་ཀྱིས་ཆེན་པོའི་དམིགས་རྣམ་བསྟན་ཏེ། དེ་ལྟར་འཇིག་རྟེན་ཆོས་མཆོག་ནི། ། ཆུང་དང་འབྲིང་དང་ཆེན་པོ་ཡིན། ། ཞེས་མཇུག་ཏུ་སྦྱར་རོ། ། མདོ་ནི་རྣམ་མཁྱེན་དེའང་དངོས་པོ་མེད་པའི་ངོ་བོ་ཉིད་ཀྱི་ཕྱིར་གཉིས་སུ་མེད་དོ། ། གཉིས་སུ་བྱར་མེད་པའོ། །
འདི་ནི་བྱང་སེམས་ཆེན་པོའི་ཏིང་ངེ་འཛིན་ཆོས་ཐམས་ཅད་སྐྱེ་བ་མེད་པ་ཞེས་བྱ་སྟེ་ཞེས་སོ། ། འགྲེལ་པ་ལ་གཉིས་ལས། དང་པོ་ལ། ཆུང་ངུའི་དམིགས་པ་ནི། ཆོས་ཐམས་ཅད་སྐྱེ་བ་མེད་པར་རྟོགས་པའི་ཏིང་ངེ་འཛིན་དང༌། དཔའ་བར་འགྲོ་བ་དང༌། རིན་ཆེན་ཕྱག་རྒྱ་ལ་སོགས་པའི་ཏིང་ངེ་འཛིན་བསྒོམས་པར་བྱའོ་ཞེས་པ་ཡིན་ནོ། ། རྣམ་པ་ནི། ཏིང་ངེ་འཛིན་གྱི་བྱེད་པ་འཇུག་པ་ཞེས་བྱ་བ་རྟོགས་པའི་ཡེ་ཤེས་ཀྱི་བྱེ་བྲག་ཡིན་ནོ། ། གང་དུ་འཇུག་ཅེ་ན།
འཇིག་རྟེན་གྱི་ཁམས་ཐམས་ཅད་དུའོ། ། ཚུལ་ནི་གདུལ་བྱའི་སྐལ་བ་ཇི་ལྟ་བར་ལྷུན་གྱིས་གྲུབ་པར་རོ། ། རྒྱུ་ནི་རང་གི་སྨོན་ལམ་དང༌། བསོད་ནམས་དང༌། ཡེ་ཤེས་དང༌། ཆོས་ཀྱི་དབྱིངས་ལ་བྱ་བྱེད་རུང་བའི་སྟོབས་ཀྱིས་སོ། ། འབྲིང་གི་དམིགས་པ་ནི། ལུང་སྟོན་པའི་རྒྱུར་གྱུར་པའི་འཛིན་མེད་ཀྱི་ཆོས་ཉིད་ལ་ཡང་དག་པར་ཞུགས་པའི་དཔའ་བར་འགྲོ་བ་ལ་སོགས་པའི་ཆོས་མཆོག་འབྲིང་གི་ཏིང་ངེ་འཛིན་ཞེས་བྱ་བ་ཡིན་ནོ། ། ཇི་ལྟར་ན་ལུང་སྟོན་པའི་རྒྱུ་ཡིན་ཞེ་ན། ཏིང་ངེ་འཛིན་འདི་དང་ལྡན་པའི་རྣལ་འབྱོར་པ་ལ་སངས་རྒྱས་རྣམས་ལུང་སྟོན་པར་མཛད་པ་འདི་ནི།
རྟེན་འབྲེལ་གྱི་ཆོས་ཉིད་ཡིན་པའི་ཕྱིར། ལུང་སྟོན་པ་ནི་ས་བརྒྱད་པར་ཐོབ་པ་མ་ཡིན་ནམ་ཞེ་ན། དེ་ནི་མིང་དང་འཁོར་དང་མཚན་མ་ལ་སོགས་པའི་སྒོ་ནས། དུས་ངེས་པ་ཅན་དུ་ལུང་སྟོན་པས་མངོན་སུམ་དུ་ལུང་སྟོན་པ་ཞེས་བྱ་བ་ལ་འདིར་ནི་དུས་ངེས་པ་མེད་པས་ལྐོག་དུ་ལུང་སྟོན་པ་ཞེས་བྱའོ། ། རྣམ་པ་ནི། བྱང་ཆུབ་སེམས་དཔའ་བདག་ནི་ད་ལྟར་མཉམ་པར་བཞག་པའོ། ། སོགས་པ་མ་འོངས་པ་ན་མཉམ་པར་བཞག་པར་བྱའོ། ། འདས་པའི་དུས་སུ་མཉམ་བཞག་པར་གྱུར་ཏོ་སྙམ་པའི་ཤེས་པ་མི་འབྱུང་བ་ཞེས་བྱ་བའི་ཡེ་ཤེས་ཀྱི་བྱེ་བྲག་གོ ། ཅིའི་ཕྱིར་མི་འགྱུར་ཞེ་ན། གཟུང་འཛིན་སྒྲུབ་པའི་རྣམ་པར་རྟོག་པ་ཐམས་ཅད་མི་འཐད་པས་སོ། །
དེ་ཡིན་ཏེ་ཏིང་ངེ་འཛིན་གྱི་ངོ་བོ་སྤྲོས་བྲལ་དུ་རྟོགས་པའི་ཕྱིར། ཆེན་པོའི་དམིགས་པ་ནི། སྒོམ་ཏིང་ངེ་འཛིན་དང་སྒོམ་པ་པོ་བྱང་ཆུབ་སེམས་དཔའ་དང༌། བསྒོམ་བྱ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་གསུམ་ཕན་ཚུན་སྟོང་པ་ཉིད་དུ་ངོ་བོ་གཅིག་པ་ཞེས་བྱ་བ་ཡིན་ནོ། ། ཅིའི་ཕྱིར་སྟོང་པ་ཉིད་དུ་གཅིག་ཅེ་ན། ཆོས་ཉིད་ཀྱི་ངོ་བོ་ཉིད་ཀྱིས་སོ། ། རྣམ་པ་ནི། ཏིང་ངེ་འཛིན་ལ་འཁོར་གསུམ་དུ་རྣམ་པར་མི་རྟོག་པ་ནི་མཐོང་ལམ་སྐྱེ་བའི་ཐབས་དམ་པར་རྟོགས་པ་ཞེས་བྱ་བའི་འཛིན་སྟངས་ཀྱི་བྱེ་བྲག་གོ ། ཅིའི་ཕྱིར་ཐབས་དམ་པར་རྟོགས་ཤེ་ན། ཆོས་ཐམས་ཅད་ཡོད་པ་མ་ཡིན་པར་རྟོགས་པ་ཉིད་ཀྱིས་སོ། །
གཉིས་པ་ནི། དེ་ལྟར་ན་གང་ལ་དམིགས་པའི་ཡུལ་དང༌། གང་གིས་དམིགས་པའི་རྣམ་པ་དང༌། ཐེག་པ་གསུམ་ཐོབ་པའི་རྒྱུ་དང་ལྡན་པའི་ཆུང་ངུ་འབྲིང་ཆེན་པོ་རྣམ་པ་གསུམ་ནི་ཆོས་ཀྱི་མཆོག་ཅེས་བྱ་སྟེ། འཇིག་རྟེན་པའི་ཆོས་ཀུན་གྱི་མཆོག་ཡིན་པའི་ཕྱིར། གསུམ་པ་ལ་གཉིས་ལས། དང་པོ་རྩོད་པ་ནི། དམིགས་པ་མི་རྟག་ལ་སོགས་པ། བདེན་པའི་རྟེན་ཅན། ཞེས་པས་དམིགས་པ་དང་པོ་བདེན་པའི་རྟེན་ཅན་དུ་བསྟན་པ་ལྟར།
དམིགས་རྣམ་ཕྱི་མ་རྣམས་སྟོན་པའི་གཞུང་གིས་ཀྱང༌། བདེན་བཞིའི་རྟེན་ཅན་དུ་བསྟན་པར་རིགས་པ་ལས། བདེན་པའི་རྟེན་ཅན་དུ་མ་བསྟན་པར་དམིགས་རྣམ་གྱི་ཆོས་འབའ་ཞིག་བརྗོད་པས། དམིགས་རྣམ་ཕྱི་མ་སྟོན་པའི་གཞུང་ལ་ཐོས་བསམ་བྱས་ཀྱང་བདེན་བཞིའི་དོན་མི་རྟོགས་ཤིང༌། དམིགས་རྣམ་བསྒོམས་ཀྱང་བདེན་བཞིའི་དོན་ལ་སྒྲོ་འདོག་ཆོད་པར་མི་འགྱུར་རོ་ཞེ་ན། གཉིས་པ་ལན་ལ། སྒྲ་གཉིས་བརྗོད་བྱ་ཐ་དད་མེད་པས་ཆོས་ཅན་གོ་བའི་ལན། དོན་གྱི་ཤུགས་ཀྱིས་ཆོས་ཅན་གོ་བའི་ལན་ནོ། ། དང་པོ་ནི། དམིགས་པ་མི་རྟགས་ལ་སོགས་པ།
བདེན་བའི་རྟེན་ཅན། ཞེས་བྱ་བ་མ་གཏོགས་པར་དམིགས་པ་ལྷག་མ་དང༌། རྣམ་པ་ལྷག་མ་རྣམས་ཀྱང་ཁྱད་པར་ཅན་གྱི་ཆོས་ཅན་བདེན་བཞི་དང༌། ཆོས་དམིགས་པ་དང་རྣམ་པ་རྣམས་རྟེན་དང་བརྟེན་ཅན་གྱི་ཚུལ་དུ་བརྗོད་པས་བརྗོད་པར་བྱ་བ་ཡིན་ཡང༌། ཁྱད་པར་ཅན་བདེན་པ་བཞི་པོ་རྣམས་ཀྱི་ཆོས་དམིགས་པ་དང་རྣམ་པ་འབའ་ཞིག་བརྗོད་པས་ཐམས་ཅད་དུ་བརྗོད་པ་ལ་ཆོས་ཅན་བདེན་བཞི་མི་རྟོགས་པའི་སྐྱོན་མེད་དེ། ཆོས་བརྗོད་པས་ཆོས་ཅན་རྟོགས་པར་འགྱུར་བའི་ཕྱིར་ཏེ། ཆོས་དང་ཆོས་ཅན་བརྗོད་པའི་སྒྲ་འདི་དག་ལ་ཁྱད་པར་གཞན་སྤོང་བ་དང༌། མི་སྤོང་བའི་ཚུལ་གྱིས་བརྗོད་པ་མ་གཏོགས་པར། བརྗོད་བྱའི་དོན་ལ་ཁྱད་པར་འགའ་ཡང་མེད་དོ་ཞེས་ལུགས་ལས་འབྱུང་བའི་ཕྱིར། གཉིས་པ་ནི།
དམིགས་པ་དང་པོ་བདེན་བཞིའི་རྟེན་ཅན་དུ་བསྟན་པ་ལྟར་ཕྱི་མ་རྣམས་ཀྱང་བདེན་བཞིའི་རྟེན་ཅན་དུ་བསྟན་པར་རིགས་པ་ལས་མ་བསྟན་པའི་ཕྱིར་རོ། ། བདེན་བཞིའི་ཆོས་མ་ཡིན་ནོ་སྙམ་ན། དམིགས་པ་དང་པོའི་བརྗོད་ཚུལ་ལས་ཐ་དད་པར་བདེན་བཞིའི་རྟེན་ཅན་དུ་མ་བསྟན་པར། དམིགས་རྣམ་གྱི་ཆོས་འབའ་ཞིག་བརྗོད་ཀྱང་དམིགས་པ་དང་རྣམ་པ་ལྷག་མ་རྣམས་སྡུག་བསྔལ་ལ་སོགས་པའི་བདེན་པར་གཏོགས་པ་ཁོ་ནར་བཞག་པར་བྱ་བ་ཡིན་ཏེ། རྣམ་པ་མངོན་ཞེན་ལ་སོགས་འགོག ། ཅེས་གསུངས་པའི་དོན། མངོན་པར་ཞེན་པ་བཀག་པ་དང་ལྡན་པའི་བདེན་བཞི་དག གཟུགས་སོགས་འདུ་འགོད་བྲལ་ཞེས་པའི་དོན་དེ་ཁོ་ནར་དགག་པ་དང་སྒྲུབ་པ་དང་བྲལ་བར་འགྱུར་པའི་བདེན་བཞི་དག་ཡིན་པའི་ཕྱིར། འོག་མ་དག་ལའང་དམིགས་རྣམ་བདེན་བཞིར་གཏོགས་པ་དེ་བཞིན་དུ་ཤེས་པར་བྱའོ། ། འོ་ན་དམིགས་རྣམ་ཕྱི་མ་རྣམས་ཀྱང་བདེན་བཞིའི་རྟེན་ཅན་དུ་ཅིའི་ཕྱིར་དངོས་སུ་མ་བརྗོད་ཅེ་ན།
ཚིག་ལེའུར་བྱས་པ་བསྡེབས་པའི་ངོར་མཛད་ནས་དངོས་སུ་མ་བརྗོད་དོ། ། གཉིས་པ་ལྡན་པ་རྣམ་རྟོག་བཤད་པ་ལ། སྤྱིའི་དོན་དང༌། ཡན་ལག་གི་དོན་ནོ། ། དང་པོ་ལ། རྟོག་པའི་ངོ་བོ། དབྱེ་བ། སོ་སོའི་དོན། གྲངས་ངེས། ལྡན་ཚུལ་ལོ། །
དང་པོ་ནི། གཞུང་ལུགས་རྣམས་སུ་རྟོག་པ་ཇི་སྙེད་ཅིག་གསུངས་པ་རྣམས། ཡང་དག་པ་མ་ཡིན་པའི་ཀུན་རྟོག་དུ་འདུས་ཏེ། བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བའི་ཁམས་གསུམ་གྱི་རྣམ་པ་ཅན་ཡིན་པའི་ཕྱིར་རོ། ། དེ་ལ་གསུམ་སྟེ། གཟུང་འཛིན་གཉིས་སུ་སྣང་བ་ཙམ་དང༌། སེམས་རྩིང་བའི་རྣམ་པ་ཅན་དང༌། སྒྲ་དོན་སྣང་བའི་རྣམ་པ་ཅན་གྱི་རྟོག་པའོ། ། དང་པོ་ནི། བག་ཆགས་ཀྱི་དབང་གིས་གཟུང་འཛིན་ཐ་དད་དུ་སྣང་བ་ཙམ་ཡིན་ནོ། །
གཉིས་པ་ནི། ཆོས་མངོན་པ་ལས། སེམས་པ་དང་ཤེས་རབ་ཀྱི་ཆར་གཏོགས་པ་ཀུན་ཏུ་ཆོལ་བའི་ཡིད་ཀྱི་བརྗོད་པ་ཞེས་བཤད་པ་དག་གོ ། གསུམ་པ་ནི། མིང་གི་རྗེས་སུ་འབྲངས་ནས་དོན་ལ་མངོན་པར་ཞེན་པའོ། ། འདིར་བྱང་ཆུབ་སེམས་དཔའི་ལམ་གྱི་སྤང་བྱའི་གཙོ་བོར་གང་བཟུང་ཞེ་ན། འབྲས་བུའི་དུས་སུ་འཁྲུལ་པ་མཐའ་དག་སྤང་དགོས་པས་རྟོག་པ་ཐམས་ཅད་སྤང་བར་བྱ་བ་ཡིན་ཡང་རྟོག་པ་དང་པོ་ནི་སྤང་བྱའི་གཙོ་བོ་མ་ཡིན་ཏེ། མངོན་པར་མ་ཞེན་པའི་གཉིས་སུ་སྣང་བ་ཙམ་གྱིས་ཉེས་པ་མི་བསྐྱེད་པས་ཆེད་དུ་གཉེར་ནས་སྤང་མི་དགོས་པའི་ཕྱིར། ཇི་སྲིད་གཉིས་སྣང་གི་བག་ཆགས་མ་སྤངས་པ་དེ་སྲིད་དུ་ངང་གིས་འབྱུང་བས་སྤང་མི་ནུས་པའི་ཕྱིར་དང༌། བག་ཆགས་སྤངས་པ་ན་ངང་གིས་ལྡོག་པས་ལོགས་སུ་སྤང་མི་དགོས་པའི་ཕྱིར་ཏེ།
རབ་རིབ་བསལ་བ་ན་སྐྲ་ཤད་ངང་གིས་ལྡོག་པ་བཞིན་ནོ། ། རྟོག་པ་གཉིས་པ་ཡང་སྤང་བྱའི་གཙོ་བོ་མ་ཡིན་ཏེ། དབྱིག་གཉེན་གྱིས་ཡང་དག་པའི་རྟོག་པ་ཡང་སེམས་རྩིང་བའི་རྣམ་པ་ཅན་གྱི་རྟོག་པར་བཤད་པའི་ཕྱིར་རོ། ། དེས་ན་བདག་གཉིས་སུ་ཞེན་པ་ཉིད་ཉེས་པ་ཀུན་གྱི་རྩ་བ་ཡིན་པས། ཡུལ་བདག་གཉིས་ལུང་རིགས་ཀྱིས་འགོག་ཅིང༌། མཐོང་སྒོམ་གྱི་ལམ་གྱིས་ཀྱང་ཡུལ་ཅན་བདེན་འཛིན་གཉིས་ཆེད་དུ་གཉེར་ནས་སྤོང་བས་ཐ་མ་ཉིད་གཙོ་བོ་ཡིན་ནོ། ། ཞི་བ་ལྷས། འདིར་ནི་སྡུག་བསྔལ་རྒྱུར་གྱུར་པའི། ། བདེན་པར་ཞེན་པ་ལྡོག་བྱ་ཡིན། ། ཞེས་གསུངས་པ་ལྟར་རོ། །
ངོ་བོའི་འདོད་ཚུལ་ལ་གསུམ་སྟེ། གཞན་ལུགས་དགག རང་ལུགས་བཞག རྩོད་པ་སྤང་བའོ། ། དང་པོ་ལ་གཉིས་ཏེ། སྦྱོར་ལམ་གྱི་ངོ་བོར་འདོད་པ་དགག དགག་པའི་རྣམ་པ་ཅན་དུ་འདོད་པ་དགག་པའོ། ། དང་པོ་ནི། མཁས་པ་དུ་མས་རྟོག་པ་འདི་དག་ད་ལྟ་སྦྱོར་ལམ་གྱི་ངོ་བོར་གནས་པ། མ་འོངས་པ་ནི་མཐོང་སྒོམ་ལམ་གྱིས་སྤོང་བར་འདོད་དོ། །
འོ་ན་འདི་དག་ཚོགས་ལམ་པ་དང༌། ཉན་རང་རྣམས་ལ་མི་ལྡན་པར་འགྱུར་ཏེ། ཐེག་ཆེན་སྦྱོར་ལམ་གྱི་ངོ་བོ་ཡིན་པའི་ཕྱིར། བཞི་པོ་འདི་དག་གིས་མ་བསྡུས་པའི་གཟུང་འཛིན་གྱི་རྟོག་པ་གཞན་ལྡན་ནོ་ཞེ་ན། འདིར་ལྡན་པའི་རྣམ་རྟོག་ཏུ་བཤད་པ་བཞི་པོ་ལས་མ་གཏོགས་པའི་གཟུང་འཛིན་གྱི་རྣམ་རྟོག་གཞན་ནི་རྒྱན་འདིར་བཤད་པ་མེད་དོ། ། སྐབས་ལྔ་པའི་རྟོག་པའང་འདིས་བསྡུས་ཏེ། འདི་ཉིད་ལས་ཀྱང༌། མཐོང་བ་དང་སྒོམ་པའི་ལམ་གྱིས་སྤང་བར་བྱ་བ་དང་འབྲེལ་པར་འབྱུང་བ་ཞེས་སོ། ། འགའ་ཞིག་འདིར་བསྟན་གྱི་རྟོག་པ་བཞི་པོ་སྦྱོར་ལམ་མ་ཡིན་མོད། འོན་ཀྱང་སྦྱོར་ལམ་བཞི་པོ་འདིར་བསྟན་རྟོག་པ་བཞིའི་ངོ་བོ་ཡིན་ཏེ།
སྒྲ་དོན་སྣང་བའི་རྟོག་པ་ཡིན་པས་སྤང་བྱ་ཡིན་པའི་ཕྱིར་དང༌། སྤང་བྱ་ཐམས་ཅད་ཀྱང་རྟོག་པ་བཞིས་བསྡུས་པའི་ཕྱིར་རོ། ། ཉིན་སྣང་ལས་ཀྱང༌། ངེས་པར་འབྱེད་པའི་ཆ་དང་མཐུན་པ་དང་པོ་དང་གཉིས་པ་དག་ནི། གོ་རིམ་བཞིན་དུ་གཟུང་བའི་རྣམ་པར་རྟོག་པ་གཉིས་སུ་འགྱུར་བ་ཡིན་ལ། གསུམ་པ་དང་བཞི་པ་དག་ཀྱང་རྣམ་པར་རྟོག་པ་གཉིས་ཡིན་ནོ། ། ཞེས་འབྱུང་བས་སོ་ཞེ་ན། འོ་ན་བྱང་ཆུབ་སེམས་དཔའ་རྣམ་པར་རྟོག་པ་སྤོང་བའི་ཕྱིར་དུ་འབད་པ་ཡང་རང་གི་སྦྱོར་ལམ་ཁོ་ན་སྤོང་བའི་ཕྱིར་དུ་འབད་པར་ཐལ་བར་འགྱུར་ཞིང༌། བྱང་སེམས་ཀྱི་སྦྱོར་ལམ་ཡང་རྣམ་མཁྱེན་གྱི་གེགས་ཀྱི་གཙོ་བོ་ཤེས་སྒྲིབ་ཏུ་འགྱུར་བའི་ཕྱིར། ཐེག་པ་ཆེན་པོའི་ལམ་མ་ཡིན་པར་འགྱུར་རོ། །
སྒྲ་དོན་འཛིན་པའི་རྟོག་པ་ཡིན་པས་འདིར་བསྟན་གྱི་གཟུང་འཛིན་གྱི་རྟོག་པར་འགྱུར་ན། ཉོན་སྒྲིབ་ཀྱང་འདིར་བསྟན་རྟོག་པར་འགྱུར་བས། འདིའི་རྟོག་པ་བྱང་ཆུབ་སེམས་དཔའི་ལམ་གྱི་སྤང་བྱའི་གཙོ་བོ་ཤེས་སྒྲིབ་ཏུ་འདོད་པ་འགལ་ལོ། ། མོས་བསྔོ་ཡི་རང་སྒྲ་དོན་འདྲེས་རུང་འཛིན་པའི་རྟོག་པར་འདོད་པའང་འདིར་བསྟན་རྟོག་པར་ཐལ་བ་བཟློག་དུ་མེད་དོ། ། གཉིས་པ་དགག་རྟོག་ཏུ་འདོད་པ་དགག་པ་ནི། འགའ་ཞིག་འདིར་བསྟན་པའི་རྟོག་པ་དགག་རྟོག་ཡིན་ཏེ། སངས་རྒྱས་ཡེ་ཤེས་ཞབས་ཀྱིས་དགག་རྟོག་དུ་བཤད་པའི་ཕྱིར་དང༌། སྒྲུབ་རྟོག་ཡིན་ན་ཐེག་ཆེན་གྱི་ཁྱད་པར་བྱེད་ཆོས་སུའང་མི་རུང་བའི་ཕྱིར་རོ་ཞེས་ཟེར་རོ། ། ཡེ་ཤེས་ཞབས་ཀྱི་དགོངས་པ་ནི། གཉེན་པོ་ངེས་འབྱེད་ཆ་བཞི་དགག་རྟོག་དུ་བཤད་པ་ཡིན་གྱི།
འདིར་བསྟན་གྱི་གཟུང་འཛིན་གྱི་རྟོག་པ་བཞི་པོ་དགག་རྟོག་དུ་བཤད་པ་མ་ཡིན་ནོ། ། མདོ་ལས་གཉེན་པོ་རང་བཞིན་མེད་པར་དགག་པའི་རྣམ་པ་ཅན་དུ་བཤད་པས། སྤང་བྱ་གཟུང་འཛིན་གྱི་རྟོག་པ་བསྒྲུབ་པའི་རྣམ་པ་ཅན་དུ་གནས་ཏེ། སྤང་བྱ་གཟུང་འཛིན་གྱི་རྟོག་པ་དང་དེའི་གཉེན་པོ་གཉིས་འཛིན་སྟངས་འགལ་དགོས་པའི་ཕྱིར་རོ། ། དེས་ན་མདོ་ལས། གཉེན་པོ་མི་དམིགས་པའི་རྣམ་པ་ཅན་དུ་གསུངས་པ་ཡང་དགོངས་པ་དེ་ཉིད་དོ། ། ཁྱོད་ལྟར་ན་རྣམ་པའི་ཁྱད་ཆོས་དང༌། རྟོག་པའི་ཁྱད་ཆོས་གཉིས་ཀྱང་ཁྱད་པར་མེད་པར་འགྱུར་ཏེ། གཉིས་ཀའང་དགག་པའི་རྣམ་པ་ཅན་ཁོ་ནའི་སྒོ་ནས་ཁྱད་ཆོས་སུ་འཇོག་པའི་ཕྱིར་རོ། ། གཉིས་པ་རང་ལུགས་རྣམ་པར་བཞག་པ་ནི།
བྱང་སེམས་ཀྱི་སྦྱོར་ལམ་དང༌། འདིར་བསྟན་རྟོག་པ་བཞི་པོ་ངོ་བོ་གཅིག་པ་མ་ཡིན་ཏེ། གཉེན་པོ་སྦྱོར་ལམ་ནི་རང་བཞིན་མེད་པའི་རྣམ་པ་ཅན་ཡིན་པའི་ཕྱིར་དང༌། རྟོག་པ་བཞི་ནི་བསྒྲུབ་པའི་རྣམ་པ་ཅན་ཡིན་པའི་ཕྱིར་ཏེ། འདིའི་རྩ་བ་དང༌། ཉི་ཁྲི་སྣང་བ་དང༌། འགྲེལ་བ་འདིར་ཡང་སྒྲུབ་རྟོག་ཏུ་གསུངས་པའི་ཕྱིར་རོ། ། གསུམ་པ་རྩོད་པ་སྤང་བ་ནི། སྦྱོར་ལམ་བཞི་འདིར་བསྟན་རྟོག་པ་མ་ཡིན་ན། ཉི་ཁྲི་སྣང་བ་དང་འགལ་ལོ་ཞེ་ན།
སློབ་དཔོན་གྱིས་ཉི་ཁྲི་སྣང་བའི་དགོངས་པ་སྟོན་པ་ན། རྟོག་པ་བཞི་དང་ངེས་པར་འབྱེད་པའི་ཆ་དང་མཐུན་པ་བཞི་གྲངས་བཞིན་དུ་ལྡན་པར་བསྟན་པ་ཡིན་གྱི་ངོ་བོར་བསྟན་པ་ནི་མེད་དེ། ཉི་ཁྲི་རྣམ་འགྲེལ་ལས་ཀྱང་འཕགས་པའི་དགོངས་པ་རྟོག་པ་བཞི་པོ་ལྡན་པའི་དོན་དུ་བཤད་དོ། ། གཉིས་པ་དབྱེ་བ་ལ་གཉིས་ཏེ། ཡུལ་དང༌། ཁམས་ཀྱི་སྒོ་ནས་དབྱེ་བའོ། ། དང་པོ་ལ། འཕགས་པས་གཟུང་རྟོག་ནི་གཉིས་ཏེ། དངོས་པོ་ཙམ་ལ་བརྟེན་པ་དང༌། གཉེན་པོའི་ཕྱོགས་ལ་བརྟེན་པའོ། །
འཛིན་རྟོག་ལའང་གཉིས་ཏེ། གང་ཟག་རྫས་སུ་ཡོད་པའི་རྟེན་ཅན་དང༌། སྐྱེས་བུ་བཏགས་པར་ཡོད་པའི་རྟེན་ཅན་ནོ། ། བཏགས་འཛིན་རྟོག་པ་ལའང་སྐབས་ལྔ་པར་འཕགས་པ་གྲོལ་སྡེས། གང་ཟག་ཏུ་གདགས་པ་དང༌། གདགས་པའི་རྒྱུ་མཚན་ལ་བརྟེན་པ་གཉིས་སུ་ཡང་གསུངས་སོ། ། སློབ་དཔོན་གྱིས་གཟུང་རྟོག་ལ་ཀུན་ནས་ཉོན་མོངས་དང་རྣམ་བྱང་གཟུང་རྟོག་གཉིས། འཛིན་རྟོག་ལ་ཡང་བཏགས་པ་དང་རྫས་འཛིན་པའི་རྣམ་པ་གཉིས་སུ་གསུངས་སོ། ། འབུམ་ཕྲག་གསུམ་པས། རྣམ་བྱང་ལའང་ཐེག་ཆེན་དང༌།
ཐེག་དམན་གཉིས་ཡོད་པ་ལས། འཇུག་པ་དང༌། ལྡོག་པ་གཟུང་རྟོག་གཉིས་ཡིན་ནོ་ཞེས་གསུངས་པས་སྐབས་ལྔ་པའི་རྣམ་བྱང་གི་རྟོག་པའང་འདིའི་དབྱེ་བར་བཞེད་དོ། ། དེའང་ཡུལ་དགུ་དགུ་ཡོད་པའི་དབྱེ་བས་དགུ་དགུར་བཤད་དོ། ། ཁམས་ཀྱི་སྒོ་ནས་དབྱེ་ན། སུམ་ཅུ་རྩ་དྲུག་རྩ་དྲུག་གོ ། གསུམ་པ་སོ་སོའི་དོན་ལ། ངོ་བོ་ངོས་བཟུང་བ་དང༌། ཞར་བྱུང་ཐ་སྙད་བཤད་པའོ། ། དང་པོ་ནི།
གཟུང་བ་དང་འཛིན་པ་གཉིས་ལ་དམིགས་ནས། བསྒྲུབ་པའི་རྣམ་པས་ཞེན་པ་ནི། གཟུང་རྟོག་དང་འཛིན་རྟོག་གཉིས་ཀྱི་མཚན་ཉིད་དོ། ། འདིར་གཟུང་འཛིན་གང་ལ་འདོད་ཅེ་ན། ལོ་ཙཱ་བས་གཟུང་འཛིན་གྱི་ཚུལ་གསུམ་སྟེ། སྐྱེ་མཆེད་གྱི་དབང་དུ་བྱས་པ་ཕྱི་གཟུགས་སོགས་གཟུང་བ་དང༌། མིག་སོགས་ནང་གི་སྐྱེ་མཆེད་འཛིན་པའོ། ། ཡུལ་ཡུལ་ཅན་གྱི་དབང་དུ་བྱས་པ་བེམས་པོ་གཟུང་བ་དང༌། རིག་པ་འཛིན་པའོ། ། བདག་དང་བདག་གི་བའི་དབང་དུ་བྱས་པ་བདག་ལ་འཛིན་པ་དང༌།
བདག་གི་བ་ལ་གཟུང་བའོ་ཞེས་གསུངས་སོ། ། གཟུང་འཛིན་སྔ་མ་གཉིས་ཀྱི་དབང་དུ་བྱས་པ་ནི་མ་ཡིན་ཏེ། འདིའི་གཟུང་བ་ཕྱི་གཟུགས་སོགས་ཀྱི་གཟུང་བ་ཁོ་ནར་མ་ངེས་པའི་ཕྱིར་ཏེ། མ་རིག་པ་ཡང་གཟུང་བར་བཤད་པའི་ཕྱིར། འཛིན་པའང་རིག་པ་ཁོ་ན་འཛིན་པ་མ་ཡིན་ཏེ། གང་ཟག་ཀྱང་འཛིན་པར་བཤད་པའི་ཕྱིར་རོ། ། བདག་དང་བདག་གི་བ་ཁོ་ནའི་དབང་དུ་བྱས་པའང་མ་ཡིན་ཏེ། འདིའི་འཛིན་པ་བདག་ཏུ་མ་ངེས་པའི་ཕྱིར། འོ་ན་འདིར་གང་བཟུང་ཞེ་ན། འདིའི་གཟུང་བ་ལ་གཉིས་ཏེ།
ཀུན་ནས་ཉོན་མོངས་ཀྱི་ཕྱོགས་དང་རྣམ་པར་བྱང་བའི་ཕྱོགས་སོ། ། དེ་ལ་ཀུན་ནས་ཉོན་མོངས་ལ་དམིགས་ནས་གཟུང་བར་ཞེན་པ་ནི། ཀུན་ནས་ཉོན་མོངས་གཟུང་རྟོག་གོ ། རྣམ་པར་བྱང་བ་ལ་དམིགས་ནས་གཟུང་བར་ཞེན་པ་ནི། རྣམ་བྱང་གཟུང་རྟོག་གོ ། འཛིན་པའང་གཉིས་ཏེ། ཆོས་དང་གང་ཟག་གི་འཛིན་པའོ། ། དང་པོ་ནི་སེམས་དང་སེམས་ལས་བྱུང་བའོ། ། གཉིས་པ་ལའང་གཉིས་ཏེ། བྱིས་པས་ཕུང་པོ་ལ་རིལ་པོའི་བདག་ཏུ་འཛིན་པ་གང་ཟག་རྫས་ཡོད་དང༌།
འཕགས་པས་བདག་བཏགས་པ་ཙམ་དུ་གཟུང་བས་སྐྱེས་བུ་ལ་བཏགས་ཡོད་གཉིས་སོ། ། འདི་གཉིས་ལ་དམིགས་ནས་འཛིན་པ་པོར་ཞེན་པ་ནི་རྫས་འཛིན་རྟོག་པ་དང༌། བཏགས་འཛིན་རྟོག་པའོ། ། གཉིས་པ་ནི། ཡུལ་གཟུང་བ་ལ་རྟོག་པས་གཟུང་རྟོག་དང༌། འཛིན་པ་ལ་རྟོག་པས་འཛིན་རྟོག་ཞེས་པའམ། ཡུལ་ལ་གཟུང་བར་རྟོག་པ་དང་འཛིན་པར་རྟོག་པས་འཛིན་རྟོག་ཅེས་སྟོན་ཞེ་ན། ཡུལ་གཟུང་བ་དང་འཛིན་པ་ལ་དམིགས་ཤིང་བློས་ཀྱང་གཟུང་བ་དང་འཛིན་པར་རྟོག་པས་གཟུང་རྟོག་དང་འཛིན་རྟོག་ཅེས་ཐ་སྙད་བྱས་སོ། ། བཞི་པ་གྲངས་ངེས་ནི། ཡུལ་གཟུང་འཛིན་གཉིས་སུ་ངེས་ལ།
གཟུང་བ་ལའང་ཀུན་ནས་ཉོན་མོངས་དང་རྣམ་བྱང་གཉིས། འཛིན་པ་ལའང་རྫས་འཛིན་དང་བཏགས་འཛིན་གཉིས་སུ་དངོས་པོ་ལ་ངེས་པས། ཡུལ་ཅན་རྟོག་པ་ལའང་བཞིར་ངེས་སོ། ། ལྔ་པ་ལྡན་ཚུལ་ལ། སོ་སོ་སྐྱེ་བོ་རྣམས་ལ་མཐོང་སྤང་མངོན་གྱུར་དུ་ལྡན་ཏེ། རྒྱུད་ལ་ས་བོན་ཡོད་པ་ལས་རྐྱེན་དང་ཕྲད་པ་ན་མངོན་གྱུར་དུ་འབྱུང་བའི་ཕྱིར། སྦྱོར་ལམ་མཉམ་གཞག་ལ་ནི་མངོན་གྱུར་མེད་དེ། འགལ་ཟླ་རང་བཞིན་མེད་པར་རྟོགས་པའི་ཤེས་རབ་མངོན་གྱུར་དུ་ལྡན་པས་སོ། ། སྒོམ་སྤང་རྟོག་པ་ལྡན་པའི་ཚུལ་ཡང་དེ་བཞིན་ནོ། ། ཐེག་ཆེན་འཕགས་པ་ལ་ནི།
རྫས་འཛིན་རྟོག་པའི་ས་བོན་ཡོད་ཀྱི་མངོན་གྱུར་བ་ནི་མེད་དེ། ཆོས་རང་བཞིན་མེད་པ་མངོན་སུམ་དུ་རྟོགས་པའི་ཡེ་ཤེས་སྐྱེས་པའི་ཕྱིར་རོ། ། དེ་ཁོ་ན་ཉིད་ཀྱི་བཏགས་འཛིན་རྟོག་པ་ནི། ས་བོན་དང་མངོན་གྱུར་གཉིས་ཀ་ལྡན་ནོ། ། ཐེག་ཆེན་མཐོང་སྤང་གི་བཏགས་འཛིན་རྟོག་པ་ནི་མེད་དེ། ཐེག་ཆེན་གྱི་མཐོང་ལམ་རྒྱུད་ལ་སྐྱེས་པའི་ཕྱིར་རོ། ། གང་ཟག་བཏགས་ཡོད་དུ་རྟོག་པ་ལ་དེ་ཁོ་ན་ཉིད་ཡིད་བྱེད་ནི་ཉན་རང་འཕགས་པ་ལ་ཡོད་ཀྱི་སོ་སྐྱེ་རྣམས་ལ་མེད་དེ། གང་ཟག་གི་བདག་མེད་མངོན་སུམ་དུ་མ་རྟོགས་པའི་ཕྱིར་རོ། ། ཆོས་ལ་བཏགས་འཛིན་གྱི་རྟོག་པ་ལ། དེ་ཁོ་ན་ཉིད་ཡིད་བྱེད་ནི་ཉན་རང་ལ་མེད་དེ།
ཆོས་ཀྱི་བདག་མེད་མངོན་སུམ་དུ་མ་རྟོགས་པའི་ཕྱིར། ཐེག་ཆེན་འཕགས་པ་ལ་སྒོམ་སྤང་དུ་གྱུར་པའི་ཆ་མངོན་གྱུར་དུ་ཡོད་ལ། མཐོང་སྤང་གི་ཆ་ནི་མཐོང་ལམ་མ་སྐྱེས་ན་མངོན་གྱུར་དུ་འབྱུང་བ་སྲིད་པ་ལས། སྐྱེས་པ་ན་འབྱུང་མི་སྲིད་དོ། ། དེ་ན་ཆོས་ཀྱི་བཏགས་འཛིན་རྟོག་པ་དགུ་ཚོགས་སྦྱོར་གྱི་གནས་སྐབས་ན་མོས་པ་ཡིད་བྱེད་ཅེས་བྱ་ལ། འཕགས་པའི་གནས་སྐབས་ན་སྒོམ་སྤང་གི་ཆ་ནི་དེ་ཁོ་ན་ཉིད་ཡིད་བྱེད་དོ། ། མཐོང་སྤང་གི་ཆ་ནི་མངོན་དུ་འགྱུར་མི་སྲིད་དོ། ། གཉིས་པ་ཡན་ལག་གི་དོན་ལ། མཚམས་སྦྱར། གཞུང་གི་དོན་འབྱེད་པའོ། །
དང་པོ་ནི། བར་སྐབས་ཀྱི་ཚིགས་སུ་བཅད་པས་རྟོག་པ་བཞིར་གསུངས་པ་ཆོས་ཅན། དགོས་པ་ཡོད་དེ། རྣམ་པར་རྟོག་པ་བཞི་དང་ལྡན་པ་ཡང་དོན་གསལ་བར་བྱ་བའི་ཕྱིར་དུའོ། ། གཉིས་པ་ལ། མདོར་བསྟན་པ་དང༌། རྒྱས་པར་བཤད་པ། ལྡན་ཚུལ་གྱིས་དོན་བསྡུ་བའོ། ། དང་པོ་ལ་གཟུང་རྟོག་མདོར་བསྟན་པ་ནི། གཟུང་བར་རྟོག་པ་ཆོས་ཅན།
རྣམ་པ་གཉིས་ཡིན་ཏེ། ཀུན་ནས་ཉོན་མོངས་ཀྱི་རྟེན་ཅན་དང༌། གཉེན་པོའི་རྟེན་ཅན་གཉིས་སུ་ཕྱེ་བ་ཉིད་ཀྱིས་སོ། ། གཉིས་པ་ལའང་རྣམ་པ་དགུ་དགུ་ཡོད་དེ། གོ་རིམ་བཞིན་དུ་མ་རིག་པ་དང༌། རྣམ་བྱང་གི་ཕུང་པོ་ལ་སོགས་པ་ཡུལ་དགུ་དགུ་ཡོད་པའི་བར་དུ་དབྱེ་བས་སོ། ། འཛིན་རྟོག་མདོར་བསྟན་པ་ལ། འཛིན་པའི་རྣམ་པར་རྟོག་པ་ཆོས་ཅན། རྣམ་པ་གཉིས་ཡིན་ཏེ། གང་ཟག་རྫས་སུ་ཡོད་པ་ལ་དམིགས་པ་དང༌།
སྐྱེས་བུ་བཏགས་པར་ཡོད་པ་ལ་དམིགས་པ་གཉིས་ཡོད་པས་སོ། ། གཉིས་པོ་དེ་དག་སོ་སོར་གཟུང་རྟོག་དེ་ལྟར་རྣམ་པ་དགུ་དགུ་སྟེ། གོ་རིམ་བཞིན་དུ་བདག་རང་དབང་ཅན་ལ་སོགས་པ་དང༌། ཕུང་པོ་ལ་སོགས་པ་ཡུལ་དགུ་ལ་དམིགས་པའི་བྱེ་བྲག་ཉིད་ཀྱིས་སོ། །

གཉིས་པ་ལ་མཚངས་སྦྱར་བ་ནི། མདོར་བསྟན་པ་དེ་ལ་མདོར་བསྡུས་ནས་བསྟན་པའི་དོན་རྒྱས་པར་བཤད་པ་ནི་འདི་ཡིན་ཏེ། ཞེས་པའོ། ། གཉིས་པ་ལ་གཟུང་རྟོག་རྒྱས་པར་བཤད། འཛིན་རྟོག་རྒྱས་པར་བཤད་པ་གཉིས། དང་པོ་ལའང་གཉིས་ལས། ཀུན་ནས་ཉོན་མོངས་གཟུང་རྟོག་བཤད་པ་ནི། ཀུན་ནས་ཉོན་མོངས་ཀྱི་གཞིའི་རྟེན་ཅན་གྱི་རྣམ་རྟོག་དབྱེ་གཞི། དབྱེ་ངོ་གཟུང་བར་རྣམ་པར་རྟོག་པ་དགུ་སྟེ། ཡུལ་དགུ་ཡོད་པས་སོ། ། དགུ་པོ་བཞིར་འདུས་ཏེ།
ཀུན་ནས་ཉོན་མོངས་ཀྱི་དངོས་པོ། ཉེས་དམིགས། དམིགས་པ། ལྡན་པའོ། ། དང་པོ་ལ་ལྔ་སྟེ། གནས་ཚུལ་མཐོང་བ་ལ་སྒྲིབ་པ་མ་རིག་པ་དང༌། མ་རིག་པའི་འབྲས་བུ་གཟུགས་སོགས་ཕུང་པོ་ལྔ་དང༌། ཕུང་པོ་ཡུལ་དུ་བྱེད་པ་མིང་དང་གཟུགས་ལ་མངོན་པར་ཞེན་པ་དང༌། ཞེན་པའི་རྒྱུས་རྟག་ཆད་ཀྱི་མཐའ་གཉིས་ལ་ཆགས་པ་དང༌། རྟག་ཆད་དུ་བཟུང་བས་ཀུན་ནས་ཉོན་མོངས་པ་དོར་བྱ་དང༌།
རྣམ་པར་བྱང་བ་བླང་བྱར་མི་ཤེས་པ་བཞིའོ། ། གཉིས་པ་ནི། བླང་དོར་མི་ཤེས་པས་འཕགས་པའི་ལམ་ལ་མི་གནས་པ་དང༌། གསུམ་པ་ལ་གཉིས་ཏེ། ཉོན་མོངས་འཕེལ་བའི་དམིགས་པ་བདག་དང་སོགས་པ་གཞན་ལ་སོགས་པའོ། ། འདི་གཉིས་ཉོན་མོངས་ཀྱི་དམིགས་པ་ཡིན་པས་དེར་བསྡུའོ། ། བཞི་པ་ནི། རྣམ་པར་དག་པའི་ཆོས་བསྐྱེད་པའོ། ། རྣམ་པར་དག་པ་བསྐྱེད་པ་ཀུན་ནས་ཉོན་མོངས་གཟུང་རྟོག་གི་དམིགས་ཡུལ་དུ་མི་འཐད་དོ་ཞེ་ན། འཕགས་པས་དངོས་པོ་ཙམ་གྱི་རྟེན་ཅན་ཞེས་གསུངས་པས་ཡུལ་ཀུན་ནས་ཉོན་མོངས་པ་དང༌།
རྣམ་པར་བྱང་བ་ཅི་རིགས་པ་ཡོད་པས་མི་འགལ་ལ། སློབ་དཔོན་གྱིས་ནི་ཀུན་ནས་ཉོན་མོངས་ཤས་ཆེ་བ་ལ་དགོངས་ནས་ཡུལ་ཅན་ལ་ཀུན་ནས་ཉོན་མོངས་གཟུང་རྟོག་ཅེས་བསྟན་ཏོ། ། ཡང་ན་རྣམ་བྱང་གི་རྒྱུ་རིགས་དེ་དྲི་མ་དང་ལྡན་པའི་ཆ་ནས་བསྟན་ཏོ། ། གཞན་གྱིས་མ་རྟོགས་པར་སྣང་ངོ༌། ། གཉིས་པ་རྣམ་བྱང་གཟུང་རྟོག་ནི། གཉེན་པོའི་རྟེན་ཅན་དབྱེ་གཞི། དབྱེ་ངོ་ལ་གཟུང་བའི་རྣམ་པར་རྟོག་པ་དགུ་སྟེ། ཡུལ་དགུའི་དབྱེ་བས་སོ། ། དགུ་པོའང་དྲུག་ཏུ་འདུས་ཏེ། རྣམ་བྱང་གི་ངོ་བོ།
རྐྱེན། རྒྱུ། རྟེན་འབྲེལ། སྤྱོད་པ། རབ་དབྱེའོ། ། དང་པོ་ནི། རྣམ་བྱང་དུ་མ་འདུས་བ་ཕུང་པོའི་དོན་དང༌། གཉིས་པ་ནི། རྣམ་བྱང་སྐྱེ་བའི་སྒོ་སྐྱེ་མཆེད་ཀྱི་དོན་དང༌། གསུམ་པ་ནི།
རྣམ་བྱང་གི་འབྱུང་ཁུངས་སུ་གྱུར་པ་རིགས་ཀྱི་དོན་དང༌། བཞི་པ་ནི། མ་རིག་པ་འགགས་པས་ཡེ་ཤེས་སྐྱེ་བ་རྣམ་བྱང་སྐྱེ་བའི་རྟེན་འབྲེལ་ལོ། ། ལྔ་པ་ལ་གཉིས་ཏེ། སྟོང་ཉིད་རྟོགས་པའི་ཡེ་ཤེས་ཀྱི་དོན་དང༌། སྦྱིན་སོགས་ཕ་རོལ་ཏུ་ཕྱིན་པའི་དོན་ནོ། ། དྲུག་པ་ལ་གསུམ་ཏེ། མཐོང་བའི་ལམ་དང་སྒོམ་པའི་ལམ་དང༌། མི་སློབ་པའི་ལམ་མོ། ། གཉིས་པ་འཛིན་རྟོག་ལ་གཉིས་ལས།
གང་ཟག་རྫས་སུ་ཡོད་པའི་རྟེན་ཅན་དབྱེ་གཞི། གྲངས་ངེས་འཛིན་པ་རྣམ་པར་རྟོག་པ་དགུའོ། ། རྒྱུ་མཚན་ནི། ཡུལ་དགུ་ཡོད་པས་སོ། ། དགུ་པོའང་གཉིས་སུ་འདུས་ཏེ། བདག་གི་རང་བཞིན་དང༌། བྱེད་པའོ། ། དང་པོ་ནི། གཞན་ལ་རག་མ་ལུས་པས་བདག་རང་དབང་ཅན་དང༌། ཕུང་པོ་ལ་ཟླ་མེད་པའི་གཅིག་པུར་འཛིན་པ་དང༌།
སྐྱེ་མཆེད་ལ་རྒྱུ་དང༌། ཁམས་ལ་ལྟ་བ་པོའི་བདག་གོ ། གཉིས་པ་ལ་གཉིས་ཏེ། ཉོན་མོངས་ཀྱི་རྟེན་བྱེད་པ་དང༌། རྣམ་བྱང་གི་རྟེན་བྱེད་པའོ། ། དང་པོ་ནི། ཀུན་ནས་ཉོན་མོངས་ཀྱི་རྟེན་བྱེད་པའོ། ། གཉིས་པ་ལ་འཇིག་རྟེན་པའི་རྟེན་བྱེད་པ་དང༌། འཇིག་རྟེན་ལས་འདས་པའི་རྟེན་བྱེད་པའོ། ། དང་པོ་ནི།
འདོད་ཆགས་དང་བྲལ་བའི་རྟེན་ནོ། ། གཉིས་པ་ལ་གསུམ་སྟེ། མཐོང་ལམ་དང༌། སྒོམ་ལམ་དང༌། རང་གཞན་གྱི་དོན་བྱས་པའི་རྟེན་གྱི་བདག་གོ ། གཉིས་པ་ལ། སྐྱེས་བུ་བཏགས་པར་ཡོད་པའི་རྟེན་ཅན་དབྱེ་གཞི། གྲངས་ངེས་འཛིན་པར་རྣམ་པར་རྟོག་པ་དགུ་སྟེ། ཡུལ་དགུ་ཡོད་པས་སོ། ། གདགས་གཞིའང་གཉིས་ཏེ།
སོ་སོ་སྐྱེ་བོ་དང༌། འཕགས་པའི་གདགས་གཞིའོ། ། དང་པོ་ལ་བཞི་སྟེ། ཕུང་པོ་དང༌། སྐྱེ་མཆེད་དང༌། ཁམས་དང༌། མ་རིག་པ་ལ་སོགས་པའི་རྟེན་ཅིང་འབྲེལ་པར་འབྱུང་བའོ། ། གཉིས་པ་ལ་ལྔ་སྟེ། དད་སོགས་རྣམ་པར་བྱང་བ་དང༌། རྣམ་ཐར་སྒོ་གསུམ་གྱི་རང་བཞིན་མཐོང་ལམ་དང༌།
བསམ་གཏན་དང་གཟུགས་མེད་ཀྱི་རང་བཞིན་སྒོམ་པའི་ལམ་དང༌། སྟོང་པ་ཉིད་ཀྱི་ཡུལ་ཅན་ཁྱད་པར་གྱི་ལམ་དང༌། སྟོབས་བཅུ་སོགས་མི་སློབ་པའི་ལམ་མོ། ། གསུམ་པ་ནི། ཇི་སྐད་བཤད་པ་དེ་ལྟ་བུའི་གཟུང་འཛིན་གྱི་རྣམ་པ་རྟོག་པ་བཞི་དང༌། དྲོ་བ་ལ་སོགས་པའི་ངེས་པར་འབྱེད་པའི་ཆ་དང་མཐུན་པ་བཞི་པོ་གྲངས་བཞིན་དུ་སྤང་བྱར་ལྡན་པ་ཡིན་ནོ། ། འདི་དག་མཐོང་སྒོམ་ལམ་གྱིས་དངོས་སུ་སྤོང་ལ། སྦྱོར་ལམ་ནི་དེའི་སྦྱོར་བ་ཡིན་པས། སྤང་བྱར་ལྡན་པའི་ཕྱིར་ལྡན་ཚུལ་གྱིས་ཁྱད་པར་བྱེད་ཆོས་སུ་འགྱུར་བར་རིག་པར་བྱའོ། ། ཡོངས་འཛིན་རྒྱས་པར་བཤད་པ་ལ་གསུམ་ལས།
མཚམས་སྦྱར་བ་ནི། མདོར་བསྟན་དུ་ཡོངས་འཛིན་རྟོག་པའི་སྔར་གསུངས་པ་ཆོས་ཅན། དགོས་པ་ཡོད་དེ། མདོར་བསྟན་གྱི་ཚིགས་སུ་བཅད་པ་སྦྱར་པ་དང་མཐུན་པར་བྱ་བའི་ཕྱིར་རོ། ། རྒྱས་བཤད་དུ། བར་སྐབས་ཀྱི་ཚིགས་སུ་བཅད་པས་རྟོག་པའི་འཇུག་ཐོགས་སུ་གསུངས་པ་ཆོས་ཅན། དགོས་པ་ཡོད་དེ། ཡོངས་འཛིན་དེའི་སྟོབས་ཀྱིས་ཇི་སྐད་བཤད་པའི་རྟོག་པ་བཞི་པོ་ཐམས་ཅད་ཁྱད་པར་བྱེད་ཆོས་སུ་འགྱུར་རོ་ཞེས་བསྟན་པའི་ཕྱིར་རོ། ། ཡང་གི་སྒྲ་གཉིས་ནི། དགོས་པ་གཉིས་ཕན་ཚུན་སྡུད་པའོ། །
རྩ་བ་ལ། གྲོལ་སྡེ་གཉིས་ལྟར་ན། ནང་གི་ཡོངས་འཛིན་ཐབས་མཁས་དང༌། དེའི་མི་མཐུན་ཕྱོགས་བོར་བ་དང༌། ཕྱིའི་ཡོངས་འཛིན་དགེ་བཤེས་དང༌། དེའི་མི་མཐུན་ཕྱོགས་བོར་བའོ། ། མི་སྐྲག་པའི་རྒྱུ་གང་ལགས་ཞེས་ཞུས་པའི་ལན་དུ། སེམས་དཔའ་ཆེན་པོ་ཡུམ་ལ་སྤྱོད་པའི་ཚེ་རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་སེམས་ཀྱིས་གཟུགས་མི་རྟག་ཅེས་བྱ་བ་ལ་སོ་སོར་རྟོག་ཀྱང་དེ་མི་དམིགས་ཞེས་སོགས་སོ། ། འགྲེལ་པ་ལ། ཁྱད་པར་གསུམ་དང་ལྡན་པའི་མཆོག་གི་སྤྲུལ་སྐུ་ཆོས་ཅན།
བྱང་སེམས་སྦྱོར་ལམ་པའི་ཡོངས་སུ་འཛིན་པ་ཡིན་ཏེ། དེ་ལ་གདམས་ངག་སྟོན་པའི་བཤེས་གཉེན་ཡིན་པས་སོ། ། ཁྱད་པར་གསུམ་ལས་ཤེས་རབ་ཀྱི་ཁྱད་པར་ནི། སེམས་དང་པོར་མི་འགོད་ཞིང༌། བར་དུ་མི་སྐྲག་པ་དང༌། སོགས་པ་ཐ་མར་ཀུན་ཏུ་སྐྲག་པ་མེད་པའོ། ། ཆོས་སྟོན་པའི་ཁྱད་པར་ནི། ཐབས་ལ་མཁས་པས་གདུལ་བྱའི་བསམ་པ་ཇི་ལྟ་བ་བཞིན་དུ་དངོས་པོ་མཐའ་དག་བདག་མེད་པ་དང༌། དགེ་བའི་རྩ་བ་བླ་མེད་བྱང་ཆུབ་ཏུ་བསྔོ་བ་སོགས་སྟོན་པར་བྱེད་པའོ། ། སོགས་པས་གང་ཟག་གི་བདག་མེད་སྟོན་པ་ནི་ནོར་རོ། །
མི་མཐུན་ཕྱོགས་སྤངས་པའི་ཁྱད་པར་ནི། ཕྱིན་དྲུག་གི་མི་མཐུན་ཕྱོགས་སེར་སྣ་ལ་སོགས་པ་དང་མི་ལྡན་པའོ། ། གསུམ་པ་སྒྲུབ་པའི་ཡན་ལག་གི་ཆོས་ལ། སྒྲུབ་པའི་རྟེན། སྒྲུབ་པའི་དམིགས་པ། སྒྲུབ་པའི་ཆེད་དུ་བྱ་བ། སྒྲུབ་པ་རང་གི་ངོ་བོའོ། ། དང་པོ་ལ་སྤྱི་གཞུང་གཉིས་ལས། དང་པོ་ནི། གྲུབ་མཐའ་སྨྲ་བ་བཞིའི་འདོད་ཚུལ་བཞི་ལས།
བྱེ་བྲག་ཏུ་སྨྲ་བས། ངོ་བོ་ནི་སེམས་བྱུང་མ་ཆགས་པའི་རང་བཞིན་འདོད་པ་ཆུང་བ་དང༌། ཆོག་ཤེས་པའི་བདག་ཉིད་ལ་འདོད་ཅིང༌། མིང་གི་ཐ་སྙད་ནི་འཕགས་པའི་རིགས་ཞེས་བྱ་སྟེ། དེ་ལས་འཕགས་པའི་ཟག་མེད་ཀྱི་ལམ་སྐྱེ་བའི་ཕྱིར། དབྱེ་བ་ནི་བཞི་སྟེ། ཆོས་གོས་དང༌། བསོད་སྙོམས་དང༌། གནས་མལ་ངན་ངོན་ཙམ་གྱིས་ཆོག་ཤེས་པ་གསུམ་དང༌། སྤོང་བ་དང་སྒོམ་པ་ལ་རབ་ཏུ་དགའ་བའོ། །
དེ་ལ་དང་པོ་གསུམ་གྱིས་ཚུལ་དང༌། ཐ་མས་ལས་བསྟན་ཏེ། ཚུལ་འདི་ལ་གནས་ནས་ལས་འདི་བྱེད་ན་འཕགས་པ་འཐོབ་ཅེས་པའི་དོན་ནོ། ། མདོ་སྡེ་པས་ནི། ཟག་མེད་ཀྱི་སེམས་ཀྱི་ས་བོན་འབྲས་བུ་འབྱུང་རུང་གི་ནུས་པ་ལ་འདོད་དེ། རྒྱལ་པོའི་སྲས་ཀྱིས། མདོ་སྡེ་པ་དག་གི་རིགས་ཞེས་བྱ་བ་ནི་སེམས་ཀྱི་ས་བོན་ནུས་པ་ཡིན་ཏེ། སོ་སོའི་སྐྱེ་བོ་དང༌། སློབ་པའི་གནས་སྐབས་ནའང་ཡོངས་སུ་ཉམས་པའི་ཆོས་ཅན་གྱི་ས་བོན་ལ་རིགས་ཞེས་བྱའོ། ། ཞེས་འབྱུང་བ་ལྟར་རོ། །
རྣམ་རིགས་པའི་ཚུལ་ལ་ཕྱོགས་ཀྱི་གླང་པོས་རིགས་ཤེས་པའི་ངོ་བོ་ལ་བཤད་དེ། བརྒྱད་སྟོང་པའི་དོན་བསྡུས་ལས། འདི་ལྟར་རྣམ་ཤེས་རང་བཞིན་རིགས། ། བརྩེ་དང་ཤེས་རབ་བདག་ཉིད་ཡིན། ། ཞེས་སོ། ། འདིས་བྱང་སེམས་ཀྱི་རིགས་རྒྱུ་དུས་ཀྱི་བརྩེ་བ་དང་ཤེས་རབ་ཏུ་གསུངས་པས། ཉན་རང་གི་རིགས་ཀྱང་རྒྱུ་དུས་ཀྱི་དགེ་རྩ་ལ་འདོད་པར་མངོན་ནོ། ། འདི་ནི་རྒྱས་འགྱུར་གྱི་རིགས་ལ་དགོངས་ལ། རང་བཞིན་དུ་གནས་པའི་རིགས་ནི་སེམས་རིག་ཅིང་གསལ་ཙམ་ལ་འདོད་དོ་སྙམ་ན། མ་ཡིན་ཏེ།
ཇི་སྐད་བཤད་པ་ལས་གཞན་པའི་རིགས་མ་བཤད་པའི་ཕྱིར་དང༌། རྣམ་རིག་སྨྲ་བ་ཀུན་གྱིས་མཐུར་ཐུག་ཐེག་པ་གསུམ་དུ་འདོད་པས་ན་སངས་རྒྱས་ཀྱི་རིགས་ཀྱིས་སེམས་ཅན་ཐམས་ཅད་ལ་ཁྱབ་པར་མི་རུང་ལ། དེ་ནི་སེམས་ཅན་ཐམས་ཅད་ལ་ཡོད་པའི་ཕྱིར། དེས་ན་དེ་ལ་ནི་བདེ་གཤེགས་སྙིང་པོར་འདོད་ཀྱི་རིགས་སུ་ནི་མ་བཤད་དོ། ། ཆོས་དབྱིངས་འདུས་མ་བྱས་ལའང་མི་འདོད་དེ། རྐྱེན་གྱིས་ཁྱད་པར་དུ་བྱར་མེད་པ་ནི་རྒྱུར་མི་རུང་བས་རིགས་ཀྱི་དོན་མེད་པའི་ཕྱིར། དབུས་མཐའི་འགྲེལ་བཤད་ལས། དགེ་བའི་རྩ་བ་ཉིད་ལ་ཁ་ཅིག་ནི་ཉན་ཐོས་ཀྱི་རིགས་ཞེས་པ་ནས། དེ་བཞིན་དུ་བྱང་སེམས་ཀྱི་བར་དུའོ་ཞེས་འབྱུང་བ་དང་དོན་གཅིག་ཏུ་སྣང་ངོ༌། ། སྐུ་མཆེད་གཉིས་ཀྱི་བཞེད་པ་ལ་ངོ་བོ་དང༌།
མིང་གི་རྣམ་གྲངས་དང༌། དབྱེ་བ་གསུམ་ལས། དང་པོ་ནི། མདོ་ལས། བྱང་ཆུབ་སེམས་དཔའ་རྣམས་ཀྱི་རིགས་དེ་ནི་ཐོག་མ་མེད་པ་ནས་འོངས་པ། ཆོས་ཉིད་ཀྱིས་ཐོབ་པའི་སྐྱེ་མཆེད་དྲུག་གི་ཁྱད་པར་གང་ཡིན་པ་སྟེ། ཞེས་འབྱུང་བས་སྐྱེ་མཆེད་དྲུག་གི་ཁྱད་པར་སྟེ། དེ་ཡང་ཀུན་གཞི་རྣམ་པར་མ་བཞག་ན་ཡིད་ཤེས་ལ་ཡོད་པའི་ཟག་མེད་ཀྱི་ས་བོན་རྐྱེན་དང་ཕྲད་ན་བྱང་ཆུབ་ཐོབ་པར་བྱེད་པའི་ནུས་པའོ། ། ཀུན་གཞི་རྣམ་པར་བཞག་ན་ནི། དེ་ལ་གནས་པའི་ཟག་མེད་ཀྱི་ས་བོན་ཡིན་ཏེ།
རྒྱ་མཚོ་སྤྲིན་ལས། སྐྱེ་མཆེད་དྲུག་གི་ཁྱད་པར་ནི། ཀུན་གཞིའི་རྣམ་པར་ཤེས་པ་ལ་གནས་པའི་ས་བོན་ཟག་པ་མེད་པའི་ཆོས་སྐྱེད་པར་བྱེད་པའི་ནུས་པའོ་ཞེས་སོ། ། གཉིས་པ་མིང་གི་རྣམ་གྲངས་ནི། སྐྱེ་མཆེད་དྲུག་ལ་གདགས་པའི་ཐེག་པ་གསུམ་གྱི་གང་ཟག་རྣམས་རིགས་ཅན་སོ་སོར་འབྱེད་པར་བྱེད་པས་ན། སྐྱེ་མཆེད་དྲུག་གི་ཁྱད་པར་རམ། ཡང་ན་སྐྱེ་མཆེད་དྲུག་གི་རྐྱེན་གྱིས་སད་པར་བྱས་པ་ལས་ནུས་པ་ཁྱད་པར་དུ་བྱས་པས་དེ་སྐད་དུ་བརྗོད་དོ། ། ཟག་མེད་ཀྱི་ཡེ་ཤེས་སྐྱེད་པའི་རྒྱུ་ཡིན་པས་ཟག་མེད་ཀྱིས་ས་བོན་དང༌། ལམ་གྱི་རྐྱེན་དང་ཕྲད་ན་དྲི་མ་དང་བྲལ་ནས་ཡེ་ཤེས་སྐྱེ་རུང་གི་ནུས་པ་གནས་པས་ན་སྒྲིབ་པ་སྤང་རུང་དང༌། གསུང་རབ་ཐོས་པའི་རྐྱེན་གྱིས་གསོ་བར་བྱ་བས་ན་ཐོས་པའི་བག་ཆགས་སོ། །
དེའང་ཆུང་ངུ་འབྲིང་ཆེན་པོ་གསུམ་སྟེ། ཐེག་བསྡུས་ལས། ཐོས་པའི་བག་ཆགས་ཆུང་ངུ་དང་འབྲིང་དང་ཆེན་པོ་གང་ཡིན་པ་དེ་ཡང་ཆོས་ཀྱི་སྐུའི་ས་བོན་ནོ་ཞེས་སོ། ། དེ་ལ་ཆུང་ངུ་ནི་དབང་པོ་རྟུལ་པོས་གང་ཟག་གི་བདག་མེད་ཙམ་སྟོན་པའི་ཆོས་ཐོས་པའི་རྐྱེན་གྱིས་གསོ་བར་བྱ་བ་ཡིན་ཞིང༌། འབྲིང་པོ་ནི་དབང་པོ་འབྲིང་པོས་གང་ཟག་གི་བདག་མེད་ཐོས་པས་གསོ་བར་བྱ་བ་ཡིན་ནོ། ། གཞན་དག་བདག་མེད་ཕྱེད་དང་གཉིས་རྟོགས་པའི་རྒྱུར་གྱུར་པ་ལ་འདོད་པ་ནི། གྲུབ་མཐའི་སྐབས་མ་ཕྱེད་པའོ། ། ཆེན་པོ་ནི་ཤིན་ཏུ་རྒྱས་པའི་སྡེ་སྣོད་ཐོས་པའི་རྐྱེན་གྱིས་གསོ་བར་བྱ་བ་སྟེ། ཆོས་སྐུའི་ས་བོན་དུ་བཤད་པ་ནི་དེ་ཡིན་ནོ། ། དབྱེ་བ་ལ་བྱང་ཆུབ་ཀྱི་རྒྱུ་བྱེད་ཚུལ་གྱིས་ནི།
ངེས་པ་དང་མ་ངེས་པའི་རིགས་གཉིས་ཡིན་ཏེ། དང་པོ་ནི། ཐོག་མ་ནས་ཐེག་པ་གསུམ་པོ་བྱང་ཆུབ་སོ་སོའི་རྒྱུར་ངེས་པས། རྐྱེན་དབང་གིས་བྱང་ཆུབ་གཞན་དུ་མི་འགྱུར་བ་སྟེ། དཔེར་ན་རིའི་ཕྱོགས་འགའ་ཞིག་ལས་གསེར་དང་དངུལ་དང༌། ཟངས་འབའ་ཞིག་འབྱུང་བ་ལྟར་རོ། ། སློབ་དཔོན་བློ་གྲོས་བརྟན་པས་ཇི་ལྟར་ཐོག་མ་མེད་པའི་དུས་ཅན་གྱི་འཁོར་བ་ན། ལ་ལ་ནི་སེམས་དང་བཅས། ལ་ལ་ནི་སེམས་མེད་པ་དེ་བཞིན་དུ། འདིར་ཡང་སྐྱེ་མཆེད་དྲུག་པོ་ཁ་ཅིག་ནི་སངས་རྒྱས་ཀྱི་རིགས།
ཁ་ཅིག་ནི་ཉན་ཐོས་ལ་སོགས་པའི་རིགས་ཞེས་བྱའོ། ། རིགས་ནི་ཐོག་མ་མེད་པ་ནས་གཅིག་ནས་གཅིག་ཏུ་འོངས་པ། སེམས་དང་སེམས་མེད་པའི་བྱེ་བྲག་བཞིན་ཏེ། གློ་བུར་དུ་བྱུང་པ་ནི་མ་ཡིན་ནོ་ཞེས་སོ། ། གཉིས་པ་ནི། རྐྱེན་གྱི་དབང་གིས་ཐེག་པ་གསུམ་ཀའི་རྟོགས་པའི་རྒྱུར་རུང་བ་ནི། མ་ངེས་པའི་རིགས་ཏེ། དཔེར་ན་རི་འགའ་ཞིག་ལ་རེས་འགའ་ཟངས་དང༌། རེས་འགའ་དངུལ་དང༌། རེས་འགའ་གསེར་འབྱུང་བ་ལྟ་བུའོ། །
སྒྲིབ་པ་ཤས་ཆེ་བའི་རྒྱུས་ཟག་མེད་ཀྱི་ས་བོན་དང་མི་ལྡན་པ་ནི་རིགས་ཆད་པ་ཞེས་བྱ་བ་ཡིན་པས་རིགས་ངེས་པ་དང་མ་ངེས་པ་གང་དུའང་མ་གཏོགས་པ་ཡིན་ནོ། ། མདོ་སྡེ་རྒྱན་ལས། དཀར་པོ་དམན་པ་ཡོད་པ་རྒྱུ་དང་བྲལ། ། ཞེས་པའི་འགྲེལ་བར། གཏན་ཡོངས་སུ་མྱ་ངན་ལས་མི་འདའ་བའི་ཆོས་ཅན་ནི་རྒྱུ་དང་བྲལ་བ་སྟེ། གང་ཡང་ཡོངས་སུ་མྱ་ངན་ལས་འདའ་བའི་རིགས་ཉིད་མེད་པའོ། ། ཞེས་པ་ལྟ་བུའོ། ། འདི་སྒྲུབ་པའི་རིགས་ཆད་པ་ལ་དགོངས་ཞེས་སྨྲ་བ་ནི་མི་རིགས་ཏེ། ལ་ལ་ཐར་པ་ཆ་མཐུན་དགེ་བ་མེད། ཅེས་བྱ་བ་དང་ཁྱད་པར་མེད་པས་ཟློས་པའི་སྐྱོན་ཡོད་པར་འགྱུར་རོ། །
འགའ་ཞིག་ཟག་མེད་ཀྱི་ས་བོན་དང་ལྡན་ཡང་རྐྱེན་གྱིས་གསོར་མི་རུང་བ་ལ་འདོད་པ་ནི་མ་བརྟགས་པ་སྟེ། ཇི་སྐད་བཤད་པའི་ལུང་གིས་ཟག་མེད་ཀྱི་ས་བོན་དང་མི་ལྡན་པའི་ཕྱིར་རོ། ། མཐར་ཐུག་ཐེག་པ་གཅིག་ཏུ་བཤད་པས་ཉན་རང་དུ་རིགས་ངེས་པ་མི་འཐད་དོ་སྙམ་ན། མ་ཡིན་ཏེ། མདོ་ལས། སེམས་ཅན་རྣམས་ཁམས་སྣ་ཚོགས་པ་ཅན་དུ་གསུངས་པའི་ཕྱིར་དང༌། དང་པོར་མོས་པ་ཐ་དད་པ་དང༌། བར་དུ་སྒྲུབ་པ་ཐ་དད་པ་དང༌། ཐ་མར་ཡང་འབྲས་བུ་བྱང་ཆུབ་ཐ་དད་དུ་དམིགས་པའི་ཕྱིར་རོ། ། ངོ་བོ་ལ་ནི་རང་བཞིན་དང་རྒྱས་འགྱུར་གྱི་རིགས་གཉིས་ཡིན་ལ།
དེ་གཉིས་ཀྱི་ཁྱད་པར་ནི། གཞན་དག་རྐྱེན་གྱིས་གསོས་མ་བཏབ་པ་ནི། རང་བཞིན་དུ་གནས་པའི་རིགས་ཡིན་ལ། རྐྱེན་གྱིས་གསོས་བཏབ་ནས་ཁྱད་པར་དུ་འགྱུར་པ་ནི་རྒྱས་འགྱུར་ཞེས་འདོད་དོ། ། མ་ཡིན་ཏེ། རང་བཞིན་དུ་གནས་པའི་རིགས་ནི་ཐོག་མ་མེད་པ་ནས་ཆོས་ཉིད་ཀྱིས་གནས་པ་ཡིན་ལ། གཅིག་ཤོས་ནི་གསར་དུ་ཡང་དག་པར་བླངས་པ་ཡིན་པས་སོ། ། དེས་ན་བྱང་ས་ལས། རིགས་གང་ཞེ་ན། མདོར་བསྡུ་ན་རྣམ་པ་གཉིས་ཏེ།
རང་བཞིན་གྱིས་གནས་པ་དང༌། ཡང་དག་པར་བསྒྲུབས་པའོ། ། དེ་ལ་རང་བཞིན་དུ་གནས་པའི་རིགས་ནི་སྐྱེ་མཆེད་དྲུག་གི་ཁྱད་པར་གཅིག་ནས་གཅིག་ཏུ་བརྒྱུད་དེ་འོངས་པ་ཐོག་མ་མེད་པའི་དུས་ཅན་ཆོས་ཉིད་ཀྱིས་ཐོབ་པ་དེ་ལྟ་བུ་ཡིན་ནོ། ། ཡང་དག་པར་བསྒྲུབས་པའི་རིགས་ནི་སྔོན་དགེ་བའི་རྩ་བ་གོམས་པར་བྱས་པ་ལས་ཐོབ་པ་གང་ཡིན་པ་དེའོ་ཞེས་པ་ལྟར་བཟུང་ངོ༌། ། དབུ་མ་པའི་འདོད་ཚུལ་ལ། ངོ་བོ་ངོས་བཟུང་བ་དང༌། རིགས་སུ་འགྱུར་ཚུལ་དང༌། རྩོད་པ་སྤང་བའོ། ། དང་པོ་ནི། མདོ་ལས།
རབ་འབྱོར་བྱང་ཆུབ་སེམས་དཔའི་ཚིག་གི་དོན་ནི་ཚིག་གི་དོན་མེད་པ་སྟེ། དེ་ཅིའི་ཕྱིར་ཞེ་ན། བྱང་ཆུབ་ལ་ནི་སྐྱེ་བའམ་ཡོད་པ་ཉིད་དམ། མེད་པ་ཉིད་དམིགས་པ་མ་ཡིན་ནོ། ། ཞེས་གསུངས་པས་བརྟེན་པ་བྱང་ཆུབ་རྫས་སུ་མེད་པའི་འཐད་པས། རྟེན་རིགས་བདེན་པར་གྲུབ་པ་མེད་ཀྱང༌། སྐྱེ་མཆེད་དྲུག་གི་ཆོས་ཉིད་ཀྱི་རིགས་ནི། བྱང་ཆུབ་སེམས་དཔའི་སྒྲ་འཇུག་པའི་རྒྱུ་སྒྲུབ་པའི་རྟེན་ཡིན་གྱི་བདེན་པར་གྲུབ་པའི་ཚིག་གི་དོན་ནི་མ་ཡིན་ཏེ། ཞེས་པའོ། ། སྒྲུབ་པའི་རྟེན་ནི་གཉིས་ཏེ།
བྱང་ཆུབ་སེམས་དཔའ་དང༌། རིགས་སོ། ། དང་པོ་ནི། བྱང་ཆུབ་སེམས་དཔའ་རྣམ་པ་བཅུ་གསུམ་པོ་ཇི་སྐད་བཤད་པའི་ཆོས་ཀྱི་གཞིར་གྱུར་བ་ཞེས་པའོ། ། གཉིས་པ་ནི། ཆོས་ཀྱི་དབྱིངས་ཀྱི་ངོ་བོ་འདི་ཁོ་ན་ལ་རིགས་ཞེས་བསྟན་ཏོ་ཞེས་པ་ལྟར་རོ། ། འདིར་ནང་གི་སྐྱེ་མཆེད་ཀྱིས་ཁྱད་པར་དུ་བྱས་པའི་ཆོས་ཉིད་ལ་རིགས་སུ་འདོད་ཀྱི་ཕྱིའི་སྐྱེ་མཆེད་ཀྱི་ཆོས་དབྱིངས་ནི་མ་ཡིན་ཏེ། སྒྲུབ་པའི་རྟེན་དུ་མི་རུང་བས་སངས་རྒྱས་ཀྱི་རིགས་ཀྱི་དོན་མེད་པའི་ཕྱིར་རོ། ། འགའ་ཞིག་རིགས་ཀྱི་དོན་ནི། རྒྱུའི་དོན་ཡིན་པས།
ཆོས་ཉིད་ཁོ་ན་དངོས་པོར་མེད་པས་རིགས་སུ་མི་རུང་ཞེས་སྨྲའོ། ། འོ་ན་སེམས་ཀྱི་ཆོས་ཉིད་རིགས་སུ་མི་རུང་བར་འགྱུར་ཏེ། དངོས་པོར་མེད་པའི་ཕྱིར་རོ། ། ཆོས་ཉིད་ཁོ་ན་རིགས་སུ་འདོད་པའང་མི་རིགས་ཏེ། དྲི་བཅས་ཀྱི་སེམས་འོད་གསལ་བའི་བདག་ཉིད་ཀྱང་སངས་རྒྱས་ཀྱི་ཡེ་ཤེས་ཀྱི་ཉེར་ལེན་ཡིན་པས་རིགས་སུ་འདོད་པར་བྱ་བ་ཡིན་པའི་ཕྱིར། གཞན་དུ་ན་ཆོས་དབྱིངས་རིགས་སུ་འདོད་པའི་རྒྱུ་མཚན་ལྷག་པོ་མེད་པས་རིགས་མ་ཡིན་པར་མཚུངས་སོ། ། ཅི་སྟེ་ཆོས་དབྱིངས་ལ་དམིགས་ཏེ་བསྒོམས་པ་ན་འཕགས་པའི་ཆོས་རྟོགས་པར་འགྱུར་བས་རིགས་སུ་འཇོག་གོ་ཞེ་ན། འོ་ན་ཕྱིའི་སྐྱེ་མཆེད་ཀྱི་ཆོས་དབྱིངས་ལ་དམིགས་ཏེ་བསྒོམས་པས་ཀྱང་འབྱུང་བས་སངས་རྒྱས་ཀྱི་རིགས་སུ་ཐལ་བར་འགྱུར་བས་མ་ཡིན་ནོ། ། སེམས་ལ་ནི་རང་བཞིན་གྱི་སྒྲའི་དོན་མེད་པས་རང་བཞིན་གནས་རིགས་སུ་མི་འཐད་དོ་ཞེ་ན། འཇིག་རྟེན་ན་ཚ་བ་མེའི་རང་བཞིན་དུ་བརྗོད་པ་ལྟར་སེམས་ཀྱང་འོད་གསལ་བའི་རང་བཞིན་ཅན་ལས་གཞན་དུ་རྐྱེན་གཞན་གྱིས་བསྒྱུར་མི་ནུས་པར་སྐྱེ་བས་རང་བཞིན་ཞེས་བརྗོད་དེ།
འདི་ལྟར་སེམས་ནི་རྐྱེན་གང་གིས་ཀྱང་རང་གི་ངོ་བོ་འོད་གསལ་བ་ལས་གཞན་དུ་བསྒྱུར་མི་ནུས་པའི་ཕྱིར་རོ། ། འདོད་ཆགས་ལ་སོགས་པའི་རྐྱེན་གྱིས་དྲི་མ་ཅན་དུ་སྐྱེ་བ་མ་ཡིན་ནམ། ཇི་ལྟར་རྐྱེན་གྱིས་བསྒྱུར་དུ་མི་རུང་ཞེ་ན། གསེར་ལ་དྲི་མ་རྗེས་སུ་ཞུགས་ཀྱང་གསེར་གྱི་རང་བཞིན་དོར་ནས། དྲི་མའི་ངོ་བོར་སྐྱེ་བ་མ་ཡིན་ཏེ། ཐབས་ཀྱིས་དྲི་མ་དང་བྲལ་བར་ནུས་པའི་ཕྱིར་རོ། ། དེ་བཞིན་དུ་སེམས་དྲི་མ་དང་བཅས་པའི་དུས་སུ། ཆགས་སོགས་དྲི་མས་ངོ་བོ་མི་མངོན་ཡང་རང་བཞིན་དོར་ནས་གཞན་དུ་འགྱུར་བ་མ་ཡིན་ནོ། ། ལུང་ལས་ཀྱང་གསུངས་ཏེ། རྒྱུད་བླ་མ་ལས།
རིགས་ཁམས་སྦྲང་རྩི་དང་འདྲ་འདི་གཟིགས་ནས། ། ཞེས་དང༌། རྒྱས་བཤད་དུ། ལུས་ཅན་ལ་ཡོད་ཟག་པ་མེད་པའི་ཤེས་པ་སྦྲང་མའི་རྩི་དང་འདྲ། ཞེས་པ་དང༌། བསྟོད་ཚོགས་ལས་ཀྱང༌། བདེ་ལེགས་སེམས་ལས་སངས་རྒྱས་འབྱུང༌། ། རང་སེམས་དེ་ལ་ཕྱག་འཚལ་ལོ། ། ཞེས་དང༌། ཉོན་མོངས་ནང་ན་ཡེ་ཤེས་ཀྱང༌། །
དེ་བཞིན་དྲི་མ་མེད་པར་གནས། ། ཞེས་གསུངས་སོ། ། སེམས་ཙམ་པས་འདོད་པའི་ཟག་མེད་ཀྱི་ས་བོན་ནི་རང་བཞིན་གནས་རིགས་སུ་མི་འཐད་དེ། དེ་དང་མི་ལྡན་པའི་སེམས་ཅན་སྲིད་པས། སེམས་ཅན་ཐམས་ཅད་ལ་མ་ཞུགས་པའི་ཕྱིར་རོ། ། གཉིས་པ་རིགས་སུ་འགྱུར་ཚུལ་ལ་གཉིས་ལས། རྟེན་གྱི་སྒོ་ནས་འཇོག་པ་ནི། སྒྲུབ་པའི་རྟེན་ནི་བྱང་ཆུབ་སེམས་དཔའ་ཡིན་ལ། དེ་ཡང་ནང་གི་སྐྱེ་མཆེད་དྲུག་ལ་གདགས་སོ། ། སྐྱེ་མཆེད་དེ་དག་ལས་མིག་སོགས་གཞན་ལྔ་ནི།
ཡིད་ཀྱི་སྐྱེ་མཆེད་ལ་བརྟེན་པ་ཡིན་ལ། ཡིད་ཀྱང་དོན་དམ་པར་ཆོས་ཉིད་ཀྱི་ངོ་བོར་གནས་པས། ཐམས་ཅད་ཆོས་ཉིད་ལ་བརྟེན་པར་དགོངས་ནས། ནང་གི་ཆོས་ཉིད་རྟེན་རིགས་སུ་བསྟན་ནོ། ། རྒྱུད་བླ་མ་ལས། ཕུང་པོ་ཁམས་དབང་སྐྱེ་མཆེད་རྣམས། ། ལས་དང་ཉོན་མོངས་དག་ལ་གནས། ། ལས་དང་ཉོན་མོངས་ཚུལ་བཞིན་མིན། ། ཡིད་ལ་བྱེད་ལ་རྟག་ཏུ་གནས། ། ཚུལ་བཞིན་མ་ཡིན་ཡིད་བྱེད་ནི། །
སེམས་ཀྱི་དག་པ་ལ་རབ་གནས། ། ཞེས་སོ། ། རྒྱུའི་སྒོ་ནས་རིགས་སུ་འགྱུར་ཚུལ་ནི། ཡིད་ཀྱི་ཤེས་པས་རང་གི་གནས་ཚུལ་ལ་དམིགས་ཏེ་བསྒོམས་པ་ལས། སེམས་ཀྱི་ཆོས་ཉིད་ཀྱི་དྲི་མ་སྦྱོང་བྱེད་ཀྱི་སྒྲུབ་པ་འབྱུང་ལ། སྒོམ་པ་མཐར་ཐུག་པའི་ཚེ་ན་ཆོས་ཅན་ཡིད་ཤེས་དང༌། དེའི་ཆོས་ཉིད་དྲི་མ་དང་བྲལ་ནས། སངས་རྒྱས་ཀྱི་ཡེ་ཤེས་དང༌། དྲི་མ་མེད་པའི་དེ་བཞིན་ཉིད་དུ་གནས་འགྱུར་བས་ཆོས་ཉིད་རྒྱུར་འདོད་པ་ཡིན་ནོ། ། ཕྱི་རོལ་གྱི་ཆོས་ཉིད་ལ་དམིགས་ཏེ་སྒོམ་པ་ཡོད་ཀྱང༌།
དེ་ལྟར་མི་རུང་བས། དེ་རིགས་སུ་མི་འཇོག་པའི་གནད་ཀྱང་དེར་སྣང་ངོ༌། ། འདིས་ནི་ཇི་ལྟར་ཉན་ཐོས་ཀྱི་ཐེག་པ་ལ་སོགས་པ་རྟོགས་པའི་རིམ་གྱིས་དམིགས་པ་དེ་བཞིན་དུ། འཕགས་པའི་ཆོས་རྟོགས་པར་བྱ་བའི་ཕྱིར་ཆོས་ཀྱི་དབྱིངས་རྒྱུའི་ངོ་བོར་རྣམ་པར་འཇོག་པའི་སྒོ་ནས་རིགས་ཉིད་དུ་ཐ་སྙད་འདོགས་སོ། ། ཞེས་གསུངས་པའི་དོན་ཡང་ལེགས་པར་བཤད་པ་ཡིན་ནོ། ། རྩོད་པ་སྤང་བ་ནི། གལ་ཏེ་ཐམས་ཅད་ལ་སངས་རྒྱས་ཀྱི་རིགས་ཡོད་ན་སངས་རྒྱས་གྲངས་མེད་པ་མྱ་ངན་ལས་འདས་ཀྱང་ཇི་ལྟར་ད་དུང་འཁོར་བ་དཔག་ཏུ་མེད་པ་དམིགས་ཅེ་ན། རྒྱུ་རིགས་ཡོད་ཀྱང་འགལ་རྐྱེན་ཉེས་དམིགས་བཞི་དང་ལྡན་པའི་ཕྱིར་རོ། ། ཇི་སྐད་དུ། ཉོན་མོངས་གོམས་དང་གྲོགས་ངན་དང༌། །
ཕོངས་དང་གཞན་གྱི་དབང་ཉིད་དང༌། ། མདོར་ན་རིགས་ཀྱི་ཉེས་དམིགས་ནི། ། རྣམ་པ་བཞིར་ནི་ཡང་དག་བརྗོད། ། ཅེས་སོ། ། གཉིས་པ་ལ་གཉིས་ཏེ། རིགས་ཀྱི་དབྱེ་བ་དང༌། རྩོད་པ་སྤང་བའོ། ། དང་པོ་ལ་གསུམ་སྟེ། མཚམས་སྦྱར། རྩ་བ།
འགྲེལ་པའོ། ། དང་པོ་ནི། འོག་ནས་འབྱུང་བའི་སྒྲུབ་པ་དང་ལྡན་པ་ལ་ཇི་སྐད་བཤད་པའི་ངེས་འབྱེད་ཆ་མཐུན་དང༌། མཐོང་ལམ་ལ་སོགས་པ་གཞན་ཡང་འབྱུང་ལ། དེ་དག་ཀྱང་རིགས་ལ་བརྟེན་ནས་སྒྲུབ་པས་སྒྲུབ་པའི་རྟེན་དུ་གྱུར་པའི་རིགས་འཆད་དོ། ། གྲོལ་སྡེ་གཉིས་འབྲས་བུ་སྔར་བཤད་ནས་རྒྱུ་རིགས་ཕྱིས་འཆད་པ་བཤད་པའི་རིམ་པའོ། ། ཞེས་གསུང༌། རྩ་བ་ནི། རྟོགས་པའི་ཆོས་དང༌། གཉེན་པོ་དང༌།
སྤོང་བ་དང༌། རྣམ་གྲོལ་ལམ་དང༌། ཡོན་ཏན་ཁྱད་པར་ཅན་ཏེ། དྲུག་དང༌། གཉིས་དང་བཞི་རྣམས་གྲངས་ཇི་ལྟ་བ་བཞིན་ནོ། ། རྟེན་ལ་རིགས་ཞེས་བྱ་ཞེས་པ་ཐམས་ཅད་ཀྱི་གསལ་བྱེད་དུ་སྦྱར་རོ། ། མདོ་ནི། རབ་འབྱོར་ནམ་མཁའ་ལ་བྱའི་རྗེས་མེད་ཅིང་མི་དམིགས་སོ། ། དེ་བཞིན་དུ་བྱང་ཆུབ་སེམས་དཔའི་ཚིག་གི་དོན་མེད་ཅིང་མི་དམིགས་སོ་ཞེས་སོ། ། འགྲེལ་པ་ལ།
གོ་རིམ་དང༌། གྲངས་ངེས་དང༌། རྟེན་ངོས་བཟུང་བའོ། ། དང་པོ་ནི། རྩ་བ་ལྟར་ལྔ་ལས། དང་པོ་རྟོགས་པའི་ཆོས་ལ། རེ་ཞིག་ནི་གོ་རིམ་སྟོན་པའི་ཚིག་ཕྲད་དོ། ། བསྒོམ་བྱུང་གི་སྒྲུབ་པའི་དང་པོར་ངེས་པར་འབྱེད་པའི་ཆ་དང་མཐུན་པ་རྣམས་འབྱུང་བས། དེ་དག་གི་རྟེན་དུ་གྱུར་བའི་རིགས་བསྟན་ནོ། ། དེ་བཞིན་དུ་ཐམས་ཅད་ལ་སྦྱར་རོ། །
དེའི་འོག་ཏུ་འཇིག་རྟེན་ལས་འདས་པའི་མཐོང་བའི་ལམ་དང༌། ས་བདུན་པའི་བར་གྱི་བསྒོམ་པའི་ལམ་དག་འཐོབ་བོ། ། གཉིས་པ་གཉེན་པོའི་སྒྲུབ་པ་ནི། དེའི་འོག་ཏུ་དྲུག་པོ་དེ་དག་རིམ་གྱིས་སྐྱེས་པའི་སྟོབས་ཀྱིས་རྐུན་པོ་ཕྱིར་ཕྱུང་བའི་དཔེས་བསྟན་པ་བར་ཆད་མེད་ལམ་གྱི་སྒྲུབ་པ་དག་འབྱུང་ངོ༌། ། སྤོང་བའི་སྒྲུབ་པ་ནི། དེའི་འོག་ཏུ་སྒོ་འཕར་བཅད་པ་ལྟར་རྣམ་པར་གྲོལ་བའི་ལམ་གྱི་སྒྲུབ་པ་དག་འབྱུང་ངོ༌། ། ཞར་ལ་སྤང་གཉེན་སྐྱེ་འགག་བྱེད་ཚུལ་བསྟན་པ་ནི། གཉེན་པོ་རྫོགས་པར་སྐྱེ་བ་དང་མི་མཐུན་ཕྱོགས་འགག་པ་དུས་མཉམ་དུ་འཐོབ་བོ། ། འདི་གཉིས་སོ་སོར་བགྲང་དགོས་ཏེ། གཞན་དུ་ན་བཅུ་གསུམ་མ་ཚང་བར་འགྱུར་བས་སོ། །
རྐུན་པོ་ཕྱུང་བ་དང་སྒོ་འཕར་བཅད་པ་དཔེར་བླངས་ནས། གཉེན་པོ་སྐྱེ་བ་དང་མི་མཐུན་ཕྱོགས་འགག་པའི་སྒྲུབ་པ་དུས་མཉམ་དུ་འཆད་པས་ཀྱང་མ་རྟོགས་ཏེ། བར་ཆད་མེད་ལམ་དང་རྣམ་གྲོལ་ལམ་དུས་མི་མཉམ་པས་སོ། ། བཞི་པ་རྣམ་གྲོལ་ལམ་གྱི་སྒྲུབ་པ་ནི། དེའི་འོག་ཏུ་སྤང་གཉེན་དེ་དག་མི་དམིགས་པས། དེ་དག་སྐྱེ་བ་དང་འགག་པ་ཡུལ་དུ་ལྡན་པའི་རྣམ་པར་རྟོག་པ་སྤངས་པ་འཐོབ་བོ། ། སྔ་མ་ཉོན་སྒྲིབ་དང༌། ཕྱི་མ་ཤེས་སྒྲིབ་སྤངས་པའི་རྣམ་གྲོལ་ལམ་གཉིས་སོ། ། དེའི་འོག་ཏུ་ས་དེའི་ཡོན་ཏན་ཁྱད་པར་ཅན་འཁོར་བ་ལ་མི་གནས་པའི་མཚན་ཉིད་ཀྱི་ཤེས་རབ་དང༌། མྱ་ངན་ལས་འདས་པ་ལ་མི་གནས་པའི་མཚན་ཉིད་ཀྱི་ཐབས་སྙིང་རྗེ་ཆེན་པོ་འཐོབ་བོ། །
གང་གི་སྟོབས་ཀྱིས་ན། སྔོན་གྱི་སྨོན་ལམ་དང༌། སྦྱིན་པ་ལ་སོགས་པའི་ཐབས་ལ་མཁས་པའི་སྟོབས་ཀྱིས་སོ། ། དེའི་འོག་ཏུ་ཐབས་ཤེས་དེ་དག་སྐྱེས་པས་ས་དགུ་པས་བསྡུས་པ་ཉན་ཐོས་ལ་སོགས་པ་དང་ཐུན་མོང་མ་ཡིན་པའི་ཆོས་འཐོབ་བོ། ། དེའི་འོག་ཏུ་གཞན་གྱི་དོན་གྱི་གོ་རིམ་དུ་བྱེད་པའི་སྒྲུབ་པ་འཐོབ་སྟེ། ཉན་ཐོས་དང་ཐུན་མོང་མ་ཡིན་པའི་རྟོགས་པ་ཐོབ་ནས་གཞན་དོན་ཇི་ལྟར་འོས་པ་བཞིན་འབྱུང་བས་སོ། ། ས་བཅུ་པ་ལ་གནས་པ་ཆོས་ཅན། གཞན་དོན་གོ་རིམ་དུ་བྱེད་དེ། གཞུག་པ་ལ་ལྡེམ་པོར་དགོངས་པ་ལ་སོགས་པ་རྣམ་པ་བརྒྱད་ཀྱི་སྒོ་ནས་གདུལ་བྱའི་བསམ་པ་ཇི་ལྟ་བ་བཞིན་དུ་ཐེག་པ་གསུམ་གྱི་ལམ་ལ་འགོད་པའི་ཕྱིར་རོ། ། འདི་ལ་བརྒྱད་པོ་སོ་སོའི་ངོ་བོ།
ཞར་ལ་དྲང་ངེས་ཀྱི་ཁྱད་པར། ཇི་ལྟར་འཇུག་པའི་རིམ་པའོ། ། དང་པོ་ལ་ལྡེམ་དགོངས་དང༌། དགོངས་པ་ཅན་གཉིས་ལས། དང་པོ་ལ། གཞུག་པ་ལ་ལྡེམ་པོར་དགོངས་པ་ནི། ཕྱི་རོལ་པ་བསྟན་པ་ལ་གཞུག་པའི་དོན་དུ་རྫུས་ཏེ་སྐྱེ་བའི་སེམས་ཅན་ཡོད་ཅེས་པ་ལྟ་བུའོ། ། མཚན་ཉིད་ལ་ལྡེམ་དགོངས་ནི། སེམས་ཙམ་པས་མཚན་ཉིད་གསུམ་ལ་དགོངས་ནས། ཤེར་ཕྱིན་ལས་ཆོས་ཐམས་ཅད་ངོ་བོ་ཉིད་མེད་པར་གསུངས་པ་ལ་འདོད་ཀྱང༌།
འདིར་མངོན་པ་ལ་ཆོས་རྣམས་ཀྱི་རང་གི་མཚན་ཉིད་དུ་གསུངས་པ་ལ་འདོད་དོ། ། གཉེན་པོ་ལ་ལྡེམ་དགོངས་ནི། དགོངས་པ་ཅན་བཞི་ལ་བཟུང་བར་བྱ་སྟེ། སངས་རྒྱས་ལ་བརྙས་པ་ལ་སོགས་པའི་གཉེན་པོར་དགོངས་ཏེ་གསུངས་པའི་ཕྱིར་རོ། ། བསྒྱུར་བ་ལ་ལྡེམ་པོར་དགོངས་པ་ནི། སྙིང་པོ་མེད་ལ་སྙིང་པོར་ཤེས། ། ཕྱིན་ཅི་ལོག་ལ་ལེགས་པར་གནས། ། ཉོན་མོངས་པས་ནི་རབ་ཉོན་མོངས། ། བྱང་ཆུབ་དམ་པ་ཐོབ་པར་འགྱུར། ། ཞེས་པ་ལྟར་ཏེ།
སྙིང་པོ་ནི་རྣམ་གཡེང་ངོ༌། ། དེ་མེད་པ་ནི་ལྷག་པ་ཏིང་ངེ་འཛིན་གྱི་བསླབ་པའོ། ། ཕྱིན་ཅི་ལོག་ནི་རྟག་སོགས་ལས་ཕྱིན་ཅི་ལོག་མི་རྟག་སོགས་ལ་གནས་པ་སྟེ། ལྷག་པ་ཤེས་རབ་ཀྱི་བསླབ་པའོ། ། ཉོན་མོངས་པ་ནི་དཀའ་སྤྱད་དེ། ལྷག་པ་ཚུལ་ཁྲིམས་ཀྱི་བསླབ་པའོ། ། དགོངས་པ་ཅན་ལ་བཞི་ལས་མཉམ་པ་ཉིད་ལ་དགོངས་པ་ནི། སངས་རྒྱས་ལ་བརྙས་པའི་གཉེན་པོར་མཉམ་པ་ཉིད་གསུམ་ལ་དགོངས་ནས་དེ་ཉིད་སངས་རྒྱས་རྣམ་གཟིགས་སོ་ཞེས་པ་ལྟ་བུའོ། ། གསུམ་པོ་ནི་རྒྱུ་ཚོགས་གཉིས་རྫོགས་པ་དང༌། འབྲས་བུ་ཆོས་སྐུ་ཐོབ་པ་དང༌།
གཞན་དོན་ཕྲིན་ལས་མཉམ་པའོ། ། དོན་གཞན་ལ་དགོངས་པ་ནི། ཕ་དང་མ་ནི་བསད་བྱ་ཞིང༌། ། རྒྱལ་པོ་གཙང་སྦྲ་ཅན་གཉིས་དང༌། ། ཡུལ་འཁོར་འཁོར་དང་བཅས་བཅོམ་ན། ། མི་དེ་དག་པ་ཉིད་དུ་འགྱུར། ། ཞེས་པ་སྟེ། དོན་གཞན་དུ་བསྒྱུར་ནས་འཆད་དགོས་པའི་ཕྱིར་རོ། ། དོན་ནི། ལས་དང་སྲེད་པ་སྤང་བྱ་ཞིང༌། །
སྦྱོར་བའི་རྣམ་ཤེས་མཆོག་འཛིན་གཉིས། ། སྐྱེ་མཆེད་སྤྱོད་ཡུལ་བཅས་བཅོམ་ན། ། མི་དེ་དག་པ་ཉིད་དུ་འགྱུར། ། ཞེས་པའོ། ། དུས་གཞན་ལ་དགོངས་པ་ནི། ལེ་ལོའི་གཉེན་པོར་བདེ་བ་ཅན་དུ་སྐྱེ་བར་སྨོན་ལམ་བཏབ་ན་དེར་སྐྱེ་ཞེས་པ་ལྟ་བུའོ། ། གང་ཟག་གི་བསམ་པ་ལ་དགོངས་པ་ནི། སྦྱིན་པ་ལ་མཆོག་འཛིན་གྱི་གཉེན་པོར་ཚུལ་ཁྲིམས་ལ་བསྔགས་པ་ལྟ་བུའོ། ། དགོངས་ལྡེམ་དགོངས་ཀྱི་ཁྱད་པར་གང་ཞེ་ན། དགོངས་གཞིའི་ལྡོག་པ་ཉེ་བར་བཟུང་ནས་དགོངས་བ་ཅན་དང༌།
དགོས་པའི་ལྡོག་པ་ཉེ་བར་བཟུང་ནས་ལྡེམ་དགོངས་སུ་བཤད་པ་ནི། ལྡེམ་དགོངས་ལ་སྒྲ་ཇི་བཞིན་པའང་ཡོད་ལ་ཅིག་ཤོས་ལ་མེད་པས་སོ་སོར་བྱས་སོ། ། འགལ་བ་ནི་མ་ཡིན་ཏེ། དགོངས་པ་ཅན་བཞི་པོ་གཉེན་པོའི་ལྡེམ་དགོངས་ཀྱི་ཁོངས་སུ་འདུ་བའི་ཕྱིར་རོ། ། གསུང་རབ་ཐབས་ཅད་འདིར་འདུས་པ་ནི་མ་ཡིན་ཏེ། འདི་དག་ནི་དྲང་བའི་དོན་ལས་རྣམ་པར་ཕྱེ་བའི་ཕྱིར་རོ། ། གཉིས་པ་ནི། ཆོས་ཇི་སྙེད་ཅིག་གསུངས་པ་ཐམས་ཅད་དྲང་བ་དང་ངེས་པའི་དོན་གཉིས་ཀྱིས་བསྡུས་ཏེ། གདུལ་བྱ་དེ་ཁོ་ན་ཉིད་ཀྱི་སྣོད་དུ་གྱུར་པ་དང་མ་གྱུར་པ་གཉིས་སུ་ངེས་པའི་ཕྱིར་རོ། ། ཅིའི་ཕྱིར་དྲང་བ་དང་ངེས་པའི་དོན་ཞེས་བྱ་ཞེ་ན།
བརྗོད་བྱ་མཐའ་གཅིག་ཏུ་ངེས་པས། རྣམ་པ་གཞན་དུ་བྱ་བར་མི་ནུས་པའི་ཕྱིར་དང༌། དེ་ཁོ་ན་ཉིད་ལ་རིམ་གྱིས་དྲང་བའི་དོན་ཅན་ཡིན་པའི་ཕྱིར་རོ། ། དབྱེ་བའི་སྒོ་ནི་བཞི་སྟེ། བརྗོད་བྱ་དང༌། རྗོད་བྱེད་དང༌། གདུལ་བྱ་དང༌། གྲུབ་མཐའི་སྒོ་ནས་དབྱེའོ། ། དང་པོ་ནི། དངོས་པོའི་གནས་ཚུལ་སྟོན་པ་ངེས་དོན་དང༌།
ཅིག་ཤོས་ནི་དྲང་བའི་དོན་ནོ། ། ཟླ་བ་སྒྲོན་མེའི་མདོར། སྟོང་པ་བདེ་བར་གཤེགས་པས་བསྟན་པ་ལྟར། ། ངེས་དོན་མདོ་སྡེ་དག་གི་བྱེ་བྲག་ཤེས། ། ཞེས་པ་དང༌། གང་ལས་སེམས་ཅན་གང་ཟག་སྐྱེས་བུ་བསྟན། ། ཆོས་དེ་ཐམས་ཅད་དྲང་བའི་དོན་དུ་ཤེས། ། ཞེས་སོ། ། སྒྲ་ཇི་བཞིན་དུ་ངེས་པ་དང༌། གནས་ཚུལ་ཡང་གཉིས་ཏེ།
དོན་དམ་པའི་གནས་ཚུལ་དང༌། ཀུན་རྫོབ་པའི་གནས་ཚུལ་ལོ། ། གནས་ཚུལ་མ་ཡིན་པ་ནི་སེམས་ཅན་དང་གང་ཟག་ལ་སོགས་པའོ། ། གནས་ཚུལ་མ་ཡིན་པ་སྟོན་པས་བརྫུན་དུ་འགྱུར་བ་མ་ཡིན་ནམ་ཞེ་ན། མི་འགྱུར་ཏེ། གཞན་ལ་ཕན་པའི་དོན་ཅན་ཡིན་པས་སོ། ། རིན་ཆེན་ཕྲེང་བ་ལས། གཞན་ལ་གཅིག་ཏུ་ཕན་ཕྱིར་བདེན། ། མི་ཕན་ཕྱིར་ན་ཅིག་ཤོས་རྫུན། ། ཞེས་སོ། །
གཉིས་པ་ནི། དགོངས་འགྲེལ་ལས་བཤད་པ་ལྟར། སྒྲ་ཇི་བཞིན་པ་ངེས་པའི་དོན་དང༌། སྒྲ་ཇི་བཞིན་མ་ཡིན་པ་དྲང་བའི་དོན་ཏེ། སྒྲ་ཇི་བཞིན་དུ་ངེས་པ་དང༌། དོན་གཞན་དུ་དྲང་ནས་བཤད་དགོས་པའི་ཕྱིར་རོ། ། གསུམ་པ་ནི་གདུལ་བྱ་གང་དག་ལམ་ལ་འཇུག་པའི་ཕྱིར་དུ་བསྟན་པ་ནི་དྲང་བའི་དོན་དང༌། འབྲས་བུ་ལ་འཇུག་པར་བྱ་བའི་ཕྱིར་དུ་བསྟན་པ་ནི་ངེས་པའི་དོན་ཏེ། སྔ་མ་ནི་འབྲས་བུ་ལ་རིམ་གྱིས་དྲང་བར་བྱ་བའི་དོན་ཡིན་པའི་ཕྱིར་དང༌། ཕྱི་མ་ནི་འབྲས་བུ་མཐར་ཐུག་པས་གོང་དུ་དྲང་བར་བྱ་བའི་འབྲས་བུ་གཞན་མེད་པའི་ཕྱིར།
འདི་བློ་གྲོས་མི་ཟད་པའི་མདོ་ལས་བསྟན་ཏོ། ། བཞི་པ་ནི། ཕྱི་རོལ་གྱི་དོན་ཡོད་པར་བཤད་པ་ཉན་ཐོས་སྡེ་གཉིས་ལ་ངེས་དོན་དང༌། སེམས་ཙམ་པ་ལ་དྲང་དོན་དང༌། ངོ་བོ་ཉིད་མེད་པར་བཤད་པ། སེམས་ཙམ་པ་ལ་དྲང་དོན་དང༌། དབུ་མ་པ་ལ་ངེས་དོན་དུ་འགྱུར་བ་ལྟ་བུའོ། ། གསུམ་པ་ནི། དྲང་ངེས་ཀྱི་གསུང་རབ་འདི་དག་ལ་ཇི་ལྟར་འཇུག་པར་བྱ་ཞེ་ན། སྟོན་པ་བཞིའི་རིམ་པས་འཇུག་པར་བྱ་སྟེ།
དང་པོར་ཐོས་པ་ལ་འཇུག་པའི་དུས་སུ་གང་ཟག་ལ་མི་སྟོན་ཆོས་ལ་སྟོན་པ་དང༌། ཐོས་ནས་དོན་ལ་སེམས་པའི་དུས་སུ་ཚིག་ལ་མ་སྟོན་དོན་ལ་སྟོན་པ་དང༌། བསམ་པའི་དོན་གྱི་སྙིང་པོ་ཚོལ་བའི་དུས་སུ་དྲང་དོན་ལ་མི་སྟོན་ངེས་དོན་ལ་སྟོན་པ་དང༌། སྒོམ་པའི་དུས་སུ་རྣམ་ཤེས་ལ་མི་སྟོན་ཡེ་ཤེས་ལ་སྟོན་པར་བྱའོ། ། གཞན་དོན་གོ་རིམ་དུ་བྱེད་པའི་སྒྲུབ་པའི་འོག་ཏུ་འཁོར་བ་ཇི་སྲིད་པར་འབད་རྩོལ་གྱི་མཚན་མ་མེད་ཅིང་ལྷུན་གྱིས་གྲུབ་པར་གཞན་གྱི་དོན་དང༌། རང་དོན་སངས་རྒྱས་ཀྱི་ཡེ་ཤེས་དེ་མ་ཐག་འབྱུང་བའི་རྒྱུན་མཐའི་ཡེ་ཤེས་འཐོབ་པའི་ཕྱིར་རོ། ། དེའི་རྟེན་ལ་རིགས་ཞེས་བྱའོ་ཞེས་སྦྱར་རོ། ། འདིར་འབྱུང་ཞེས་པ་རྩ་བར་འཇུག་ཅེས་པའི་དོན་ཡིན་པས་ཐམས་ཅད་ཀྱི་མཐའི་གསལ་བྱེད་དུ་སྦྱར་རོ། ། འདི་ནི་ཕལ་ཆེར་སྤྱི་སྒྲ་བྱེ་བྲག་ལ་སྦྱར་ནས་རྟོགས་པའི་གོ་རིམ་དུ་བཤད་དོ། ། གཉིས་པ་ནི།
གདམས་ངག་ཏུ་མ་ཟད་བཅུ་གསུམ་པོ་འདིས་ཀྱང༌། ངེས་ལེགས་དོན་གཉེར་གྱི་སྐྱེས་བུའི་དོན་ཐམས་ཅད་ཕུན་སུམ་ཚོགས་པ་ཡིན་ཏེ། སྦྱོར་ལམ་ནས་རྒྱུན་མཐའི་བར་གྱི་ལམ་ཐམས་ཅད་བསྡུས་པའི་ཕྱིར་རོ། ། གསུམ་པ་ནི། བྱང་ཆུབ་སེམས་དཔའ་རྣམ་པ་བཅུ་གསུམ་པོ་ལ་རྟེན་ཞེས་བསྟན་ཏེ། ཇི་སྐད་བཤད་པའི་ཆོས་ཀྱི་གཞིར་གྱུར་པའི་ཕྱིར་རོ། ། དེའི་སེམས་ཀྱི་ཆོས་ཀྱི་དབྱིངས་ཀྱི་ངོ་བོ་ཉིད་ཁོ་ན་ལ་རིགས་ཞེས་བསྟན་ཏོ། ། ཁོ་ནའི་སྒྲས་རིགས་ཀྱི་འདོད་ཚུལ་དུ་མ་ལས་འདི་ཁོ་ནའོ་ཞེས་པའི་དོན་ནོ། ། ཇི་ལྟར་བཅུ་གསུམ་ཡིན་ཞེ་ན། སྒྲུབ་པའི་ཆོས་དྲོད་སོགས་ཀྱི་གནས་སྐབས་ཐ་དད་པ་བཅུ་གསུམ་པོ་ཡོད་པའི་བྱེ་བྲག་གིས་སོ། །
འདི་ལ་རིགས་ཞེས་བྱ། ཞེས་པའི་འགྲེལ་པ་ཡིན་པས་ཐམས་ཅད་ལ་གསལ་བྱེད་དུ་གནས་སོ། ། གཉིས་པ་རྩོད་པ་སྤང་བ་ལ། རྩོད་པ་དང་ལན་གཉིས་ལས། དང་པོ་ལ། གང་ལ་རྩོད་པ་དང༌། གང་གིས་རྩོད་པ་དང༌། ཇི་ལྟར་རྩོད་པ་གསུམ་ལས། དང་པོ་ནི། སྒྲུབ་པ་ཡི་ནི་རྟེན་གྱུར་པ། །
ཆོས་ཀྱི་དབྱིངས་ཀྱི་རང་བཞིན་དང༌། ། ཞེས་པའོ། ། གཉིས་པ་ནི། དངོས་པོར་སྨྲ་བ་རྣམས་སོ། ། གསུམ་པ་ནི། སྔ་འགྲེལ་གྱིས་རྩ་བའི་དོན་འཆད་པའི་སྒོ་ནས་སྟོན་ཏེ། འདི་ལ་ཁས་བླངས་བརྗོད་པ་དང༌། ཐལ་བ་དགོད་པ་གཉིས་ལས། དང་པོ་ནི། གལ་ཏེ་ཆོས་ཀྱི་དབྱིངས་ཁོ་ན་འཕགས་པའི་ཆོས་མཐོང་སྒོམ་སོགས་རྟོགས་པར་འགྱུར་བའི་རྒྱུ་ཡིན་པའི་ཕྱིར།
ཆོས་དབྱིངས་དེའི་བདག་ཉིད་ཅན་གྱི་བྱང་ཆུབ་སེམས་དཔའི་ཆོས་ཉིད་བླ་ན་མེད་པའི་སངས་རྒྱས་ཀྱི་ཆོས་སྟོབས་སོགས་རྣམས་ཀྱི་རྒྱུ་རང་བཞིན་དུ་གནས་པའི་རིགས་ཡིན་ན། གཉིས་པ་ནི། འོ་ན་ནི། ཆོས་དབྱིངས་སངས་རྒྱས་ཀྱི་རིགས་སུ་བྱེད་པ་དེའི་ཚེ་བྱང་ཆུབ་སེམས་དཔའ་ཁོ་ན་སངས་རྒྱས་ཀྱི་རིགས་ཅན་མ་ཡིན་པར་ཐམས་ཅད་སངས་རྒྱས་ཀྱི་རིགས་ལ་གནས་པར་ཐལ། ཆོས་དབྱིངས་དེ་ནི་སྤྱིར་གནས་པའི་ཕྱིར། འདོད་ན་ཐེག་པ་གསུམ་གྱི་རིགས་ཐ་དད་པ་གསུམ་དུ་རུང་བ་མ་ཡིན་པར་ཐལ། སྙམ་པའི་སྐྱེ་བོ་བློ་དམན་པའི་ངོར་དོགས་པ་བསུ་ནས་ལན་གདབ་པའི་ཕྱིར་རྩོད་པ་བར་སྐབས་ཀྱི་ཚིགས་སུ་བཅད་པ་ཕྱེད་གསུངས་སོ། ། སྤྱིར་གནས་པ་ཞེས་པ་ནི། ཆོས་ཀྱི་དབྱིངས་ལ་དབྱེར་མེད་པའི་ཕྱིར་ཞེས་པའི་དོན་ཡིན་ལ། སྔ་འགྲེལ་ལྷག་མ་རྣམས་ཀྱིས་རིགས་ནི་ཐ་དད་རུང་མ་ཡིན་ཅེས་པའི་དོན་བཤད་དོ། །
གཉིས་པ་ལན་ལ་གཉིས་ཏེ། འཐད་པའི་སྒོ་ནས་རིགས་སུ་བསྟན་པ། དཔེའི་སྒོ་ནས་དབྱེ་བ་འཐད་པའི་ཚུལ་ལོ། ། དང་པོ་ནི། དྲི་བཅས་ཀྱི་སེམས་ཀྱི་ཆོས་ཀྱི་དབྱིངས་ལ་རིགས་ཉིད་དུ་ཐ་སྙད་འདོགས་སོ། ། གང་གི་སྒོ་ནས་ཤེ་ན། རྒྱུའི་ངོ་བོར་རྣམ་པར་འཇོག་པའི་སྒོ་ནས་སོ། ། ཇི་ལྟར་རྒྱུ་ཡིན་ཞེ་ན། ཉན་ཐོས་ཀྱི་ཐེག་པ་ལ་སོགས་པའི་བདག་མེད་གསུམ་རྟོགས་པའི་རིམ་གྱིས་ཇི་ལྟར་དམིགས་པ་དེ་བཞིན་ནམ། དེ་དང་འཚམ་པར་འཕགས་པའི་ཆོས་རྟོགས་ཤིང་ཐོབ་པར་བྱ་བའི་རྒྱུ་ཡིན་པའི་ཕྱིར་རོ། །
དོན་ནི་འདི་ཡིན་ཏེ་ཐེག་པ་གསུམ་སོ་སོས་བདག་མེད་རྟོགས་པའི་རིམ་པས། རང་རང་གི་ཡུལ་བདག་མེད་གསུམ་ལ་ཇི་ལྟར་དམིགས་པ་ལྟར་འཕགས་པའི་ཆོས་རྟོགས་ཤིང་ཐོབ་པ་ན། ཆོས་ཀྱི་དབྱིངས་དེ་དག་གི་རྟེན་དུ་གྱུར་པས། དེ་དག་གི་རིགས་ཞེས་བརྗོད་དོ་ཞེས་པའོ། ། རྟེན་གྱི་དོན་ཡང་ཐེག་པ་གསུམ་པོ་གང་ཟག་གི་རྟེན་ཅན་ཡིན་ལ། གང་ཟག་ཀྱང་སྐྱེ་མཆེད་དྲུག་ལ་གདགས་ཤིང༌། དྲུག་པོ་ཆོས་ཀྱི་དབྱིངས་ཀྱི་རྩ་བ་ཅན་ཡིན་པའི་ཕྱིར་རོ། ། འགའ་ཞིག་ཇི་ལྟར་ཉན་ཐོས་ཀྱི་ཞེས་སོགས་དཔེ་ལ་སྦྱོར་བ་མི་འཐད་དེ། ཉི་ཁྲི་སྣང་བ་ལས། ཇི་ལྟར་དམིགས་པ་ན་འཕགས་པའི་ཆོས་རྣམས་ཀྱི་རྒྱུར་འགྱུར་པ་དེ་ལྟར་རིགས་ཡིན་པར་བརྗོད་ཅེས་པ་དང་འདི་དོན་གཅིག་ཅིང༌།
དེ་ཡང་དཔེ་སྟོན་བྱེད་མ་ཡིན་པའི་ཕྱིར་དང༌། ཆོས་དབྱིངས་རིགས་སུ་འདོད་ན། ཐམས་ཅད་སངས་རྒྱས་ཀྱི་རིགས་ལ་གནས་པས་ཐེག་པ་གསུམ་གྱི་རིགས་ཐ་དད་པ་གསུམ་དུ་མི་རུང་བར་རྩོད་པ་ལ། རྟེན་ཆོས་ཐེག་པ་གསུམ་གྱི་སྒོ་ནས་རིགས་ཐ་དད་པ་གསུམ་དུ་འབྱེད་པ་དཔེར་འཇོག་པ་མ་འབྲེལ་བའང་ཡིན་ནོ། ། གཞན་དག་བདག་མེད་གསུམ་རྟོགས་པའི་རིམ་པས་ཆོས་དབྱིངས་ལ་ཇི་ལྟར་དམིགས་པ་དེ་བཞིན་དུ་ཞེས་འདོད་པའང་མ་ཡིན་ཏེ། ཉན་རང་གི་ཐེག་པས་ཆོས་དབྱིངས་ལ་དམིགས་པ་མ་ཡིན་པའི་ཕྱིར་རོ། ། ལ་ལ་ཆོས་དབྱིངས་དམིགས་པར་ཁས་བླངས་ན། དམིགས་པ་དག་པ་ཁྱད་པར་དུ་འགྲོར་མེད་པར་ཐལ་བའི་སྐྱོན་ཡོད་ཅེས་སུན་འབྱིན་སྨྲ་བའང་མི་འཐད་དེ། དམིགས་པའི་སྐབས་སུ་དེ་བཞིན་ཉིད་དམིགས་པར་བཤད་པ་དང༌། རང་གི་ཁས་བླངས་དང་འགལ་བའི་ཕྱིར་རོ། །
ཉི་སྣང་ལས་སུན་འབྱིན་བརྗོད་པ་ནི། ཆོས་ཉིད་འབའ་ཞིག་དམིགས་པར་འདོད་པ་བཀག་པ་ཡིན་གྱི། ཆོས་ཉིད་དམིགས་པར་འདོད་པ་ལ་ནི་མ་ཡིན་པའི་དོན་ཡང་མ་རྟགས་པ་ཡིན་ནོ། ། འདི་ཇི་ལྟ་བ་བཞིན་ཁོ་བོས་བཤད་པ་ཡིན་ནོ། ། གཉིས་པ་ལ་སྔ་འགྲེལ་ནི། འཇིག་རྟེན་པའི་ངག་གིས་ཏེ། རབ་ཏུ་གྲགས་པའི་ལན་གཞན་སྟོན་ནོ། ། སླ་ཆོས་ཏེ་གོ་སླ་བའི་ཕྱིར་དུའོ། ། རྩ་བའི་དོན་འབྱེད་པ་ནི། དྲི་བཅས་ཀྱི་ཆོས་དབྱིངས་ལ་རང་བཞིན་རྣམ་དག་གི་ཆ་ལ་མི་འདྲ་བའི་དབྱེ་བ་མེད་ཀྱང༌།
བརྟེན་ཐེག་པ་གསུམ་གྱི་རིགས་ཐ་དད་པ་ཉིད་དོ་ཞེས་བསྟན་ཏེ། བརྟེན་པའི་ཆོས་ཐེག་པ་གསུམ་གྱིས་བསྡུས་པ་རྟོགས་ཤིང་ཐོབ་པར་བྱ་བ་གསུམ་ཡོད་པ་ཉིད་ཀྱིས་སོ། ། དཔེར་ན་ཉེར་ལེན་འཇིམ་པ་གཅིག་ལས་མངོན་པར་གྲུབ་ཅིང༌། རྐྱེན་མེ་ལྕེ་གཅིག་གིས་སོ་བཏང་པའི་རྟེན་བུམ་པ་དང་ལྷུང་བཟེད་ལ་སོགས་པ། བརྟེན་པ་ནང་གི་བཅུད་སྦྲང་རྩི་དང་ལི་ཁར་དང༌། འབྲུ་མར་ལ་སོགས་པའི་སྣོད་དུ་གྱུར་པ་ཉིད་ཀྱིས་ཐ་དད་པར་ཐ་སྙད་བསྟན་པ་དེ་བཞིན་ནོ། ། འགའ་ཞིག་དཔེའི་སྐབས་སུ་སྣོད་གཅིག་ཉིད་སྔ་ཕྱི་རིམ་ཅན་དུ་བཅུད་ཀྱི་བྱེ་བྲག་གིས་ཐ་དད་དུ་འབྱེད་པ་དཔེར་བྱས་ནས། དོན་གྱི་སྐབས་སུ་གང་ཟག་གཅིག་ཐེག་པ་གསུམ་ལ་རིམ་བཞིན་དུ་ཞུགས་པ་དེའི་ཆོས་ཉིད་ཐེག་པ་གསུམ་གྱི་བྱེ་བྲག་གིས་ཐ་དད་དུ་འབྱེད་པ་ནི་མ་ཡིན་ནོ། ། ཞེས་སྨྲ་བས་ནི། འགལ་བ་ཁས་བླངས་ཏེ་དཔེ་དེ་ལྟར་འདོད་ན།
དོན་ཡང་དེ་ལྟར་དུ་བཤད་དགོས་པའི་ཕྱིར་རོ། ། གཞན་དག་དཔེ་དོན་དེ་གཉིས་སྦྱར་ནས་འཆད་པ་ཡང་མ་ཡིན་ཏེ། གང་ཟག་གཅིག་ཉིད་ཐེག་པ་གསུམ་ལ་རིམ་གྱིས་ཞུགས་པའི་དབང་དུ་བྱས་ན་རིགས་ཐ་དད་དུ་མི་རུང་ཞེས་བརྩད་པ་མ་ཡིན་པའི་ཕྱིར་རོ། ། དེས་ན་རྫ་བུམ་གསུམ་རྫའི་སྣོད་དུ་དབྱེ་བ་མེད་ཀྱང་ནང་བཅུད་ཀྱིས་ཐ་དད་དུ་འཇོག་པ་བཞིན་ཞེས་དཔེར་བླངས་ནས་བཤད་པར་བྱའོ། ། གཉིས་པ་དམིགས་པ་ལ་གསུམ་གྱི་མཚམས་སྦྱར་བ་ནི། ཇི་སྐད་བཤད་པའི་སྒྲུབ་པའི་རྟེན་བྱང་ཆུབ་སེམས་དཔའ་རྣམས་ཀྱི་དམིགས་པ་གང་ཡིན་ཞེ་ན་ཞེས་པའོ། ། གཉིས་པ་རྩ་བ་ལ་དངོས་ཀྱི་དོན་དང༌། ཀླན་ཀ་སྤང་བའོ། ། དང་པོ་ལ་སོ་སོའི་ངོ་བོ་དང༌། གོ་རིམ་མོ། །
དང་པོ་ལ་བསྟན་པ་དང༌། ཅུང་ཟད་ཕྱེ་བ་དང༌། རྒྱས་པར་ཕྱེ་བའོ། ། དང་པོ་གཉིས་ནི་ཚིག་རྐང་པ་དང་པོ་གཉིས་ཀྱིས་རིམ་གྱིས་བསྟན་ལ། གསུམ་པ་ལ་བཞི་སྟེ་ལམ་དང༌། སྤང་གཉེན་དང༌། བདེན་གཉིས་དང༌། འབྲས་བུའི་དབང་དུ་བྱས་པ་རྣམས་གཉིས་དང༌། གཅིག་དང༌། གཅིག་དང༌།
གཉིས་རྣམས་ཀྱིས་གྲངས་བཞིན་ནོ། ། གཉིས་པ་ནི། རྟེན་རིགས་དང་ལྡན་པས་སྒྲུབ་པ་ལ་འཇུག་པ་ནི། དམིགས་པ་ལ་སྒྲོ་འདོགས་གཅོད་པའི་ཚུལ་གྱིས་ཡིན་པས་དམིགས་པ་གསུངས་ལ། དེ་ལ་སྤྱི་དང་བྱེ་བྲག་གཉིས་ལས། སྤྱི་གསུམ་དང་པོར་བསྟན་ནས་བྱེ་བྲག་བརྒྱད་ཕྱིས་བཤད་དོ། ། བརྒྱད་པོ་ལའང༌། དང་པོ་དང་ཕྱིས་བླང་བྱའི་རིམ་པས་འཇིག་རྟེན་པ་དང༌། དེ་ལས་འདས་པའི་རྟོགས་པ་གཉིས་བསྟན་ཅིང༌། དེ་ནས་དང་པོར་སྤང་བྱ་དང་ཕྱིས་བླང་བྱའི་རིམ་པས་ཟག་བཅས་ཟག་མེད་གཉིས་རིམ་པ་ལྟར་རོ། །
དེ་ནས་དང་པོར་རྟོགས་པའི་རིམ་པས་འདུས་བྱས་ཀུན་རྫོབ་དང་འདུས་མ་བྱས་དོན་དམ་གཉིས་སོ། ། དེ་ནས་འདུས་མ་བྱས་རྟོགས་པས་ཕྱེ་བ་ཐུན་མོང་དང་ཐུན་མོང་མ་ཡིན་པ་གཉིས་སོ། ། མདོ་ནི། རབ་འབྱོར་ཆོས་ཐམས་ཅད་ཅེས་བྱ་བ་ནི། དགེ་བ་དང༌། མི་དགེ་བ་དང༌། ལུང་དུ་མ་བསྟན་པ་དང༌། འཇིག་རྟེན་པ་དང༌། འཇིག་རྟེན་ལས་འདས་པ་དང་ཞེས་སོགས་སོ། ། གཉིས་པ་ནི།
སེམས་ཙམ་པ་དག་སྒྲུབ་པའི་དམིགས་པ་ཟག་བཅས་ཟག་མེད་སྣ་ཚོགས་སུ་མི་འཐད་དེ། ཤིན་ཏུ་རྣམ་པར་དག་པའི་ཆོས་ཉིད་ཡོངས་གྲུབ། གཟུང་འཛིན་གཉིས་མེད་ཀྱི་ཡེ་ཤེས་ཁོ་ན་ལ་དམིགས་པའི་ཕྱིར་རོ་ཞེས་ཟེར་རོ། ། འདིར་དམིགས་པ་ལ་མངོན་པར་ཞེན་པ་སྐྱེ་བ་དེ་སྲིད་དུ་དམིགས་པ་མ་དག་པ་ཡིན་ལ། ཡུལ་ཅན་ལ་ཞེན་པ་དག་པ་ན་དམིགས་པ་དག་པར་འཇོག་པ་ཡིན་པ་ལས། ཆོས་དབྱིངས་ཁོ་ན་དམིགས་པར་འདོད་པ་ལྟར་ན། ཆོས་ཀྱི་དབྱིངས་ལ་རིགས་མི་འདྲ་བའི་དབྱེ་བ་མེད་པས། སྒྲོ་འདོགས་ཅིག་ཅར་ཆོད་པའི་ཕྱིར། སྒྲོ་འདོགས་རིམ་གྱིས་གཅོད་པའི་རིམ་པས་དམིགས་པ་དག་པ་གོང་ནས་གོང་དུ་ཁྱད་པར་དུ་འགྲོར་མེད་པར་འགྱུར་རོ། ། གལ་ཏེ།
ཆུ་ཁམས་གསེར་དང་ནམ་མཁའ་རྣམས། ། དག་པ་བཞིན་དུ་དག་པར་འདོད། ། ཅེས་པ་ལྟར། རང་བཞིན་གྱིས་རྣམ་པར་དག་པ་ཡིན་ཡང༌། གཉེན་པོ་ཡེ་ཤེས་ཀྱིས་ཆོས་ཅན་ལ་དྲི་མ་སེལ་བའི་རིམ་པས་དག་པ་ཁྱད་པར་དུ་མི་འགྲོ་བའི་ཉེས་པ་མེད་དོ་ཞེ་ན། འོ་ན་རྣམ་པར་དག་པ་ནི་གཉེན་པོ་དེ་ཁོ་ན་ཉིད་ཀྱི་ཡེ་ཤེས་སོ་ཞེས་གཉེན་པོའི་ཕྱོགས་ལ་མངོན་པར་ཞེན་པ་སྤང་དུ་མེད་པར་འགྱུར་ཏེ། གཉེན་པོ་ཡེ་ཤེས་བདེན་པར་གྲུབ་པས་དེ་བདེན་པར་འཛིན་པའི་བློ་སྤང་དུ་མི་རུང་བས་སོ། ། གཉེན་པོའི་ཕྱོགས་ལ་ཞེན་པ་ཡོད་ན་ཡང༌། སྤང་བྱ་ལ་ཞེན་པ་དོན་གྱིས་འཕེན་ཏེ། གཉེན་པོ་ནི་སྤང་བྱ་འདིའི་གཉེན་པོ་ཡིན་ནོ་ཞེས་པས་གཉེན་པོ་ལ་ཞེན་པ་འཇུག་པའི་ཕྱིར་རོ། །
དེ་བས་ན་དེ་དག་ཏུ་ཆུག་ཀྱང་གཉེན་པོ་དང་མི་མཐུན་ཕྱོགས་ལ་རྟོག་པའི་དྲི་མ་སྤངས་པས་རྟོགས་པ་མཐར་ཐུག་པའི་གནས་སྐབས་ན་ཡང་དག་པ་ཕྱོགས་གཅིག་པ་ཉིད་དུ་འགྱུར་རོ། ། འོ་ན་ཁྱེད་ཀྱི་ཕྱོགས་ལ་ཡང་རྣམ་པ་ཐམས་ཅད་མཁྱེན་པ་ཉིད་ཀྱི་དམིགས་པ་ནི་དངོས་པོ་མེད་པ་ཡིན་ནོ། ། ཞེས་བྱ་བས་དངོས་པོ་མེད་པ་ལ་ཡང་དྲི་མ་གཅིག་ཅར་དུ་དག་པས། དམིགས་པ་དག་པ་གོང་ནས་གོང་དུ་ཁྱད་པར་དུ་འགྲོར་མེད་པར་འགྱུར་རོ་ཞེ་ན་ཉེས་པ་མེད་དེ། རིགས་པས་བརྟགས་ན་བདེན་པའི་དངོས་པོ་མེད་པ་ལ་འདོད་ཀྱི། མེད་དགག་ལ་འདོད་པ་མ་ཡིན་ལ། དམིགས་པ་སྣ་ཚོགས་ལ་རིམ་གྱིས་དམིགས་ནས་སྒྱུ་མ་ལྟ་བུར་རྟོགས་པའི་ཚེ། དམིགས་པ་ལ་ཞེན་པ་རིམ་གྱིས་བྲལ་བས་གོམས་པ་མཐར་ཐུག་པའི་ཚེ། དམིགས་པ་དག་པ་མཐའ་ཐུག་པར་འཐད་པ་ཡིན་ནོ། ། དེ་ལྟར་ན་དམིགས་པ་ལ་ཀུན་རྫོབ་གཙོ་བོར་གྱུར་ལ།
རིགས་ལ་རང་བཞིན་གཙོ་བོར་གྱུར་པས་གཉིས་ཀའང་གཉིས་ཀ་ཡིན་པ་མ་བཀག་གོ ། ཅིའི་ཕྱིར་དམིགས་པ་ལ་ཀུན་རྫོབ་གཙོ་བོར་གྱུར་ཞེ་ན། མངོན་པར་ཞེན་པ་ནི་གཙོ་བོར་ཀུན་རྫོབ་ལས་སྐྱེ་བའི་ཕྱིར་དང༌། སྤང་གཉེན་ཡང་དམིགས་པ་གཅིག་ལ་འཛིན་སྟངས་ཐ་དད་ཀྱིས་འཇུག་པའི་ཕྱིར་རོ། ། གསུམ་པ་ལ་སྤྱིར་བསྟན་པ་དང༌། སོ་སོར་བཤད་པ་དང༌། དམིགས་པའི་ཚུལ་དང༌། གྲངས་ཀྱིས་དོན་བསྡུས་པའོ། ། དང་པོ་ལ། རེ་ཞིག་དང་པོར་གསུམ་པོ་ལ་སྤྱིར་དམིགས་ནས་ཁྱད་པར་ལ་རྟོག་གོ །
གསུམ་པོ་གང་ཞེ་ན། གོ་རིམ་བཞིན་དུ་དགེ་སྦྱོང་གི་ཚུལ་ཆོས་ཅན། དགེ་བ་ཡིན་ཏེ། ལུང་དུ་བསྟན་པ་གང་ཞིག འདོད་པར་བྱ་བའི་འབྲས་བུ་འབྱིན་པའི་ཕྱིར་རོ། ། ཞེ་སྡང་གིས་སྲོག་གཅོད་པ་ལ་སོགས་པའི་ལས་ཆོས་ཅན། མི་དགེ་བ་ཡིན་ཏེ། ལུང་དུ་བསྟན་པ་གང་ཞིག འབྲས་བུ་མི་འདོད་པ་འབྱིན་པའི་ཕྱིར། སེམས་ལུང་དུ་མ་བསྟན་པས་ཀུན་ནས་བསླངས་པའི་ལུས་ཀྱི་ལས་བཟོ་ལ་སོགས་པ་ཆོས་ཅན།
ལུང་དུ་མ་བསྟན་པ་ཡིན་ཏེ། རྣམ་སྨིན་འཕེན་མི་ནུས་པའི་ལས་ཡིན་པའི་ཕྱིར། གཉིས་པ་ནི། གསུམ་པོ་དེ་དག་གི་འོག་ཏུ་ལྷག་མ་བརྒྱད་པོ་རྣམས་བསྟན་ཏེ། ཇི་ལྟར་བརྒྱད་ཡིན་ཞེ་ན། གསུམ་པོ་དེ་དག་ཉིད་ལ་འཇིག་རྟེན་པ་དང༌། འཇིག་རྟེན་ལས་འདས་པ་ལ་སོགས་པ་རྣམ་པ་གཉིས་གཉིས་སུ་སྦྱར་བའི་དབྱེ་བ་བཞི་ཉིད་ཀྱིས་སོ། ། དེ་ཡང་རྩ་བའི་གྲངས་བཞིན་དུ་སྟོན་ཏེ། བྱིས་པའི་སྐྱེ་བོ་ཐམས་ཅད་དང་འབྲལ་པའི་ཕུང་པོ་ལྔ་ཆོས་ཅན། འཇིག་རྟེན་པ་ཡིན་ཏེ།
ཁམས་གསུམ་པའི་སྲེད་པས་འཕངས་པའི་ཆོས་ཡིན་པའི་ཕྱིར། འཕགས་པའི་སྐྱེ་བོ་ཐམས་ཅད་ཀྱི་རྒྱུད་ཀྱིས་བསྡུས་པའི་ཟག་མེད་ཀྱི་བསམ་གཏན་བཞི་ཆོས་ཅན། འཇིག་རྟེན་ལས་འདས་པ་ཡིན་ཏེ། ཟག་མེད་ཀྱི་ཡོན་ཏན་ཡིན་པའི་ཕྱིར། ཉེ་བར་ལེན་པ་འདུན་ཅིང་ཆགས་པ་ལས་བྱུང་བའི་ཕུང་པོ་ལྔ་པོ་ཆོས་ཅན། ཟག་བཅས་ཡིན་ཏེ། ཟག་པའི་རྟེན་བྱེད་པས་བདག་ཏུ་ལྟ་བའི་གཉེན་པོ་མ་ཡིན་པའི་ཕྱིར། འཇིག་རྟེན་ལས་འདས་པའི་དྲན་པ་ཉེ་བར་གཞག་པ་བཞི་ཆོས་ཅན། ཟག་མེད་ཡིན་ཏེ། བདག་དང་བདག་གི་བ་དེར་ལྟ་བའི་གཉེན་པོར་བྱེད་པས་སོ། །
མངོན་པ་ལས་ཟག་པའི་སྒོ་དྲུག་གང་རུང་གིས་བསྡུས་པ་ཟག་བཅས་དང༌། གང་དང་ཡང་མ་འབྲེལ་བ་ཟག་མེད་དུ་བཤད་པའང་བཟུང་ངོ༌། ། འདོད་པའི་ཁམས་ལ་སོགས་པ་ཆོས་ཅན། འདུས་བྱས་ཡིན་ཏེ། རྒྱུ་དང་རྐྱེན་ལ་རག་ལུས་པའི་ཕྱིར། དེ་བཞིན་ཉིད་ཆོས་ཅན། འདུས་མ་བྱས་ཡིན་ཏེ། རྒྱུ་ལ་མི་ལྟོས་པས་སོ། ། བསམ་གཏན་བཞི་ལ་སོགས་པ་ཆོས་ཅན། སློབ་མ་ཉན་ཐོས་སོགས་དང་ཐུན་མོང་གི་ཆོས་ཡིན་ཏེ།
ཐེག་པ་གསུམ་གྱི་འཕགས་སྐྱེ་བོ་ཐམས་ཅད་ཀྱི་རྒྱུད་ལ་འབྱུང་བའི་ཡོན་ཏན་ཡིན་པའི་ཕྱིར། སྟོབས་བཅུ་ཆོས་ཅན། ཐུན་མོང་མ་ཡིན་པའི་ཡོན་ཏན་ཡིན་ཏེ། ཡང་དག་པར་རྫོགས་པའི་སངས་རྒྱས་ཁོ་ནའི་རྒྱུད་ལ་འབྱུང་བའི་ཆོས་ཅན་ཡིན་པའི་ཕྱིར། གསུམ་པ་ནི། དགེ་བ་ལ་སོགས་པ་བཅུ་གཅིག་པོ་ནི་སྒྲུབ་པའི་དམིགས་པ་ཡིན་ཏེ། སྒྲུབ་པས་ཇི་སྐད་བཤད་པ་དེ་ལྟ་བུ་ལ་སོགས་པའི་ཆོས་ཐམས་ཅད་ལ་ཇི་ལྟ་བ་བཞིན་དུ་རྟོགས་པའི་རིམ་གྱིས་དམིགས་པའི་ཕྱིར། རྟོགས་པའི་རིམ་པ་ནི་རྩ་བར་བསྟན་པ་ལྟར་རོ། ། བཞི་པ་ནི། སྤྱི་དང་བྱེ་བྲག་གི་སྒོ་ནས་དམིགས་པ་རྣམ་པ་བཅུ་གཅིག་གོ །
གསུམ་པ་ཆེད་དུ་བྱ་བ་ལ་གསུམ་ལས། དང་པོ་ནི། དམིགས་པའི་རྗེས་སུ་ཆེད་དུ་བྱ་བ་བསྟན་ཏེ། དམིགས་པ་དེ་ལྟ་བུ་ལ་སྒྲུབ་པའི་ཆེད་དུ་བྱ་བ་གང་ཡིན་སྙམ་པའི་དོགས་པ་སེལ་བའི་ཕྱིར་རོ། ། གཉིས་པ་སྤྱིའི་དོན་ལ། ངོ་བོ་དང༌། དབྱེ་བ། སོ་སོའི་དོན་དང༌། གྲངས་ངེས་དང༌། གོ་རིམ་མོ། །
དང་པོ་ནི། གང་གི་དབང་དུ་བྱས་ནས་སྒྲུབ་པ་བྱེད་པར་འགྱུར་པའི་མཆོག་ཉིད་དུ་བྱེད་ཆོས་ཏེ། དབྱེ་བ་ནི་སེམས་ཆེན་པོ་སོགས་གསུམ་མོ། ། གསུམ་པ་ལ་སེམས་ཆེན་པོ་ནི་མི་ཕྱེད་པ་རྡོ་རྗེ་ལྟ་བུའི་སེམས་བསྐྱེད་དང༌། རྒྱུན་མི་འཆད་པ་རླབས་པོ་ཆེའི་སེམས་སོགས་སོ། ། མདོ་ལས་སེམས་ཅན་གྱི་ཕུང་པོ་ཆེན་པོ་དང་སེམས་ཅན་གྱི་སྡེ་ཆེན་པོ་ཀུན་གྱི་མཆོག་ཉིད་དུ་བྱེད་པར་འགྱུར་བ་དེའི་ཕྱིར་སེམས་ཆེན་པོ་ཞེས་བྱའོ། ། ཞེས་སོ། ། འདི་ལ་གནས་སྐབས་དང་མཐར་ཐུག་གི་དབྱེ་བ་གཉིས་ལས། དང་པོ་ནི་ཚོགས་ལམ་ནས་ཀྱང་ལྡན་པར་འཕགས་པས་བཤད་ལ། གཉིས་པ་ནི་སངས་རྒྱས་ཀྱི་ས་ཁོ་ནར་བཟུང་ངོ༌། །
སྤོང་བ་ཆེན་པོ་ནི་སྒྲིབ་གཉིས་སྤངས་པ་སྟེ། མདོ་ལས་བདག་ཏུ་ལྟ་བ་དང་ཞེས་པ་ནས། ལྟ་བའི་རྣམ་པ་དེ་དག་སྤང་བའི་ཕྱིར། མི་དམིགས་པའི་ཚུལ་གྱིས་ཆོས་སྟོན་ཏོ་ཞེས་སོ། ། འདིར་ཡང་སྒྲིབ་གཉིས་ཅུང་ཟད་སྤངས་པ་དང་མ་ལུས་པ་སྤངས་པའི་དབྱེ་བས་གནས་སྐབས་དང་མཐར་ཐུག་གཉིས་སོ། ། རྟོགས་པ་ཆེན་པོ་ནི་བདག་མེད་གཉིས་རྟོགས་པ་སྟེ། བརྒྱད་སྟོང་པ་ལས་བྱང་ཆུབ་ཀྱི་སེམས། ཐམས་ཅད་མཁྱེན་པའི་སེམས། ཟག་པ་མེད་པའི་སེམས། མཉམ་པ་མེད་པའི་སེམས།
མི་མཉམ་པ་དང་མཉམ་པའི་སེམས། ཉན་རང་དང་ཐུན་མོང་མ་ཡིན་པའི་སེམས་ཏེ་ཞེས་པའི་དོན། འགྲེལ་ཆེན་ལས། དང་པོ་བྱང་ཆུབ་ཀྱི་རང་བཞིན། བར་པ་བཞི་ཡེ་ཤེས་བཞི། ཐ་མ་ཐམས་ཅད་ཀྱི་ཐུན་མོང་བ་ཡིན་པར་བཤད་དོ། ། འདིའང་གནས་སྐབས་ལས་དང་པོ་པའི་ས་ནས་དང༌། མཐར་ཐུག་སངས་རྒྱས་ཀྱིས་སའོ། ། འདིར་གང་བཟུང་ཞེ་ན། ཆེད་དུ་བྱ་བའི་སྒྲ་གནས་སྐབས་ཀྱི་ཆེད་དུ་བྱ་བ་དང༌།
མཐར་ཐུག་གི་ཆེད་དུ་བྱ་བ་གཉིས་ལ་འཇུག་པ་ལས་གཙོ་བོར་ཕྱི་མ་ལ་འདོད་དོ། ། བཞི་པ་ནི། ཆེད་དུ་བྱ་བ་གསུམ་དུ་ངེས་ཏེ། སྒྲུབ་པའི་ཆེད་དུ་བྱ་བ་རང་གཞན་གྱི་དོན་ཡིན་ལ། གསུམ་པོས་འབྲས་བུ་རང་གཞན་གྱི་དོན་མཐའ་དག་བསྡུས་པའི་ཕྱིར་ཏེ། སེམས་ཆེན་པོས་གཞན་དོན་དང༌། སྤོངས་བ་དང་རྟོགས་པས་རང་དོན་ཏེ་སྤངས་རྟོགས་མཐའ་དག་བསྡུས་པའི་ཕྱིར་རོ། ། ལྔ་པ་ནི། གཞན་དོན་སེམས་ཆེན་པོ་ནི་གཙོ་བོ་ཡིན་ལ། དེའང་མི་མཐུན་ཕྱོགས་སྤངས་པ་ལ་རག་ལས་ཤིང༌།
དེ་ཡང་རྟོགས་པ་མེད་པར་མི་འབྱུང་བས་གསུམ་པོ་རིམ་པ་བཞིན་བསྟན་ནོ། ། གསུམ་པ་འགྲེལ་པ་ལ། སངས་རྒྱས་སུ་བཏགས་པ་བྱང་ཆུབ་སེམས་དཔའ་རྣམས་ཀྱི་ཆེད་དུ་བྱ་བ་རྣམ་པ་གསུམ་དུ་ཤེས་པར་བྱའོ། ། འདོགས་པའི་རྒྱུ་མཚན་ནི། སྤངས་རྟོགས་རྣམ་པ་ཐམས་ཅད་དུ་ཡོངས་སུ་ཤེས་པའི་སྒོ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་སར་འབྱུང་བར་འགྱུར་བའི་ཕྱིར་རོ། ། ཅིའི་ཕྱིར་གསུམ་ཡིན་ཞེ་ན། བསྒྲུབ་བྱ་ཆེན་པོ་ཉིད་གསུམ་ཡོད་པའི་དབྱེ་བས་སོ། ། གསུམ་པོ་བསྒྲུབ་བྱ་ཡིན་ཏེ། ཆེན་པོ་གསུམ་པོ་དེ་ཉིད་ཀྱི་དབང་དུ་བྱས་ཏེ། བསྒྲུབ་བྱ་ཆེན་པོ་གསུམ་ཡོད་པ་དེ་ལྟར་སྒྲུབ་པ་ལ་འཇུག་པ་དེའི་ཕྱིར་རོ། །
གསུམ་གང་ཞེ་ན། མི་ཕྱེད་པ་རྡོ་རྗེ་ལྟ་བུའི་སེམས་བསྐྱེད་སོགས་ཆོས་ཅན། སེམས་ཆེན་པོ་ཡིན་ཏེ། རང་རྒྱུད་ལ་ལྡན་པའི་སེམས་ཅན་ཐམས་ཅད་སེམས་ཅན་ཀུན་གྱི་ནང་ནས་མཆོག་ཉིད་དུ་བྱེད་པའི་སེམས་ཡིན་པའི་ཕྱིར། སངས་རྒྱས་སའི་སྤངས་པ་ཆོས་ཅན། སྤོང་བ་ཆེན་པོ་ཡིན་ཏེ། རང་རྒྱུད་ལ་ལྡན་པ་རྣམས་སེམས་ཅན་ཀུན་གྱི་ནང་ནས་མཆོག་ཉིད་དུ་བྱེད་པའི་སྤང་པ་ཡིན་པའི་ཕྱིར། སངས་རྒྱས་སའི་རྟོགས་པ་ཆོས་ཅན། རྟོགས་པ་ཆེན་པོ་ཡིན་ཏེ། རང་རྒྱུད་ལ་ལྡན་པ་རྣམས་སེམས་ཅན་ཀུན་གྱི་ནང་ནས་མཆོག་ཉིད་དུ་བྱེད་པའི་རྟོགས་པ་ཡིན་པའི་ཕྱིར།
བཞི་པ་སྒྲུབ་པའི་ངོ་བོ་ལ་གཉིས་ཏེ། སྤྱིའི་དོན་དང༌། ཡན་ལག་གི་དོན་ནོ། ། དང་པོ་ལ་མཚན་ཉིད་དང༌། མཚན་གཞི་དང༌། ས་མཚམས་སོ། ། དང་པོ་ནི་སེམས་བསྐྱེད་ལ་གནས་ནས་རང་གཞན་གྱི་དོན་རྩོམ་ཞིང་བྱང་ཆུབ་ཆེན་པོའི་ཆེད་དུ་བརྩོན་པ་སྟེ། མདོ་སྡེ་རྒྱན་ལས། གནས་རྩོམ་འབྲས་བུ་འབྱུང་བ་ཆེ་བདག་ཉིད། ། རྒྱལ་སྲས་རྣམས་ཀྱི་སྒྲུབ་པ་ཡིན་པར་འདོད། །
ཅེས་སོ། ། གཉིས་པ་ལ་དབྱེ་བ་དང༌། སོ་སོའི་ངོ་བོ་དང༌། གྲངས་ངེས་དང༌། གོ་རིམ་མོ། ། དང་པོ་ལ་གཉིས་ཏེ། རྒྱུ་སྤྱོད་པ་རྗེས་སུ་སྒྲུབ་པ་དང༌། ཐོབ་བྱ་འབྲས་བུ་རྗེས་སུ་སྒྲུབ་པའོ། ། དང་པོ་ལ་བསམ་པས་རྗེས་སུ་སྒྲུབ་པ་གོ་ཆ་དང༌། སྦྱོར་བས་རྗེས་སུ་སྒྲུབ་པ་འཇུག་པའོ། །
གཉིས་པ་ལ་གནས་སྐབས་ཀྱི་འབྲས་བུ་རྗེས་སུ་སྒྲུབ་པ་ཚོགས་སྒྲུབ་དང༌། མཐར་ཐུག་གི་འབྲས་བུ་རྗེས་སུ་སྒྲུབ་པ་ངེས་འབྱུང་ངོ༌། ། གཉིས་པ་ལ་མཚན་ཉིད་དང༌། མཚོན་བྱའི་སྒྲ་དོན་ནོ། ། དང་པོ་ནི་རིམ་པ་ལྟར། རང་གཞན་གྱི་དོན་དུ་ཕ་རོལ་ཏུ་ཕྱིན་པ་དྲུག་ཉམས་སུ་ལེན་པའི་བསམ་པ་ཁྱད་པར་ཅན་དང༌། རྒྱུ་དང་འབྲས་བུའི་ཐེག་ཆེན་སྦྱོར་བའི་བརྩོན་འགྲུས་ཀྱིས་རྣམ་པར་གནོན་པ་དང༌། ཟབ་པ་དང་རྒྱ་ཆེ་བ་ལ་སྤྲོ་བའི་སྒོ་ནས་བྱང་ཆུབ་ཆེན་པོའི་ཆེད་དུ་ཚོགས་གཉིས་ཀྱི་དཔུང་གསོག་པ་དང༌། མཐར་ཐུག་གི་འབྲས་བུ་སངས་རྒྱས་ཀྱི་སར་གདོན་མི་ཟ་བར་འབྱིན་པའོ། ། གཉིས་པ་ནི།
བསམ་པས་གོ་བ་གོ་བ་དང༌། སྦྱོར་བས་འཇུག་པ་དང༌། བྱང་ཆུབ་ཀྱི་རྒྱུ་གསོག་དང༌། མཐར་ཐུག་གི་གནས་སུ་འབྱིན་པས་སྒྲུབ་པ་བཞི་བསྟན་ཏོ། ། གསུམ་པ་ནི། ངོ་བོ་བསམ་སྦྱོར་གཉིས་ལ་ལྟོས་ནས་གོ་ཆ་དང་འཇུག་པ་གཉིས། བསྒྲུབ་བྱ་གནས་སྐབས་དང་མཐར་ཐུག་གཉིས་ལ་ལྟོས་ནས་ཚོགས་དང་ངེས་པར་འབྱུང་བ་གཉིས་སུ་ངེས་སོ། ། བཞི་པ་ནི། འཕགས་པས་གསུངས་པ་ལྟར་དམག་དཔོན་ནི་ཕ་རོལ་གྱི་གནོད་པས་མི་ཚུགས་པའི་དོན་དུ་ཐོག་མར་གོ་གྱོན་ཞིང་གཡུལ་དུ་ཞུགས་ནས། དམག་དཔུང་གི་ཚོགས་ཀྱིས་ཕ་རོལ་པོ་ཕམ་པར་བྱས་ནས་ཡུལ་ལ་དབང་བྱེད་པ་བཞིན་དུ།
བྱང་ཆུབ་སེམས་དཔའ་རྣམས་མི་མཐུན་ཕྱོགས་འཁོར་གསུམ་གྱི་རྟོག་པ་སྤང་བའི་དོན་དུ་ཕྱིན་དྲུག་གི་གོ་ཆ་གྱོན་ནས་རྒྱུ་དང་འབྲས་བུའི་ཐེག་ཆེན་ལ་འཇུག་ལ། དེ་ནས་ཚོགས་གཉིས་ཀྱི་དཔུང་གིས་མི་མཐུན་ཕྱོགས་སྤངས་ནས་རང་གི་སེམས་ལ་དབང་བྱེད་པས་ན། སྒྲུབ་པ་བཞི་རིམ་པ་བཞིན་བསྟན་ནོ། ། གསུམ་པ་ས་མཚམས་ལ་གཞུང་འདིར་གཙོ་ཆེ་བའི་དབང་དུ་བྱས་ནས་ལམ་བཞི་ལ་སྒྲུབ་པ་བཞི་རིམ་པ་བཞིན་དུ་བསྟན་པར་འདོད་དོ་ཞེའོ། ། ཅིའི་ཕྱིར་ཚོགས་ལམ་དུ་གོ་སྒྲུབ་གཙོ་བོར་མི་ལྡན། སྦྱོར་ལམ་གྱི་གནས་སྐབས་ན་ཡོད་པ་ལྟར་མ་ཐོབ་པའི་ཕྱིར་རོ་ཞེ་ན། འོ་ན་གོ་སྒྲུབ་ཀྱང་མཐོང་ལམ་ན་ཡོད་པ་ལྟར་སྦྱོར་ལམ་ན་མེད་པས། ཁྱེད་ཀྱི་འདོད་པའི་གཙོ་ཆེ་བའི་ས་མཚམས་འགལ་ཞིང༌། སྦྱོར་བ་ཞེས་འབྱུང་བའང་ཚོགས་སྦྱོར་གཉིས་ཀྱི་སྤྱི་འཛིན་པར་ཐོགས་མེད་ཀྱིས་གསུངས་པ་དང་ཡང་མི་མཐུན་ནོ། ། ཐོགས་མེད་ཀྱིས་གོ་ཆ་དང་འཇུག་པའི་སྒྲུབ་པ་དག་ནི་གོ་རིམ་བཞིན་དུ་བརྒྱུད་པ་དང་དངོས་སུ་སྦྱོར་བའི་རང་བཞིན་ཚོགས་དང་མོས་པས་སྤྱོད་པའི་སས་བསྡུས་པ་ཡིན་ནོ། །
ཚོགས་ཀྱི་སྒྲུབ་པ་ནི་བརྩེ་བ་ནས་བརྩམས་ཏེ་གཟུངས་ཀྱི་བར་ནི་མངོན་སུམ་སྦྱོར་བའི་ལམ་གྱི་རང་བཞིན་ཆོས་མཆོག་ཆེན་པོས་བསྡུས་པ་ཡིན་ནོ། ། ས་དང་པོ་རབ་ཏུ་དགའ་བའི་རང་བཞིན་དུ་གྱུར་བའི་ཚོགས་ཀྱི་སྒྲུབ་པ་ནི་མཐོང་བའི་ལམ་གྱི་བདག་ཉིད་ཡིན་ལ། ས་གཉིས་པ་ལ་སོགས་པའི་རང་བཞིན་སྒོམ་པའི་ལམ་གྱི་ངོ་བོ་ཉིད་ཡིན་ཞིང༌། གཉེན་པོའི་ཕྱོགས་ཀྱི་བདག་ཉིད་ཅན་གྱི་ཚོགས་ཀྱི་སྒྲུབ་པ་ནི་སྒོམ་པའི་ལམ་ལ་བརྟེན་པ་ཡིན་ནོ། ། ཞེས་བཤད་དོ། ། འགྲེལ་ཆེན་དུ་ལུང་འདི་ཤེས་བྱེད་དུ་མཛད་ནས་གཞུང་ཚིག་འདི་ཇི་ལྟ་བ་བཞིན་བཀོད་པས་ན་དང་པོ་ཐོབ་པའི་ས་མཚམས་ཀྱི་དབང་དུ་བྱས་ཏེ། མཐོང་ལམ་ལ་བརྒྱུད་ནས་སྦྱོར་བ་ཚོགས་ལམ་དང༌། ཉེ་བར་སྦྱོར་བ་སྦྱོར་ལམ་ནས། མངོན་སུམ་དུ་སྦྱོར་བ་ཆོས་མཆོག་ཆེན་པོ་རྣམས་ལ་གོ་ཆ་དང༌། འཇུག་པ་དང༌།
ཚོགས་དང་པོ་བཅོ་ལྔ་རིམ་པ་བཞིན་ནོ། ། ལམ་གྱི་ཚོགས་མཐོང་ལམ་ནས་བཟུང་བ་ནི་གཙོ་ཆེ་བ་ལ་དགོངས། མཐོང་སྒོམ་གཉིས་ལ་ནི་རིམ་པ་ལྟར་མཐོང་སྤང་གཉེན་པོ་དང་སྒོམ་སྤང་གཉེན་པོ་གཉིས་ཡིན་ནོ། ། ངེས་འབྱུང་སྒྲུབ་པ་ལ་འཕགས་པས། སེམས་ཅན་གྱི་དོན་གྱི་ངེས་པར་འབྱུང་བ་ས་དང་པོ་ནས་ཀྱང་ཡོད་པར་གསུངས་པ་ནི་དང་པོར་ཐོབ་པའི་ས་མཚམས་སོ། ། གཉིས་པ་གཞུང་གི་དོན་ལ་དྲི་བའི་སྒོ་ནས་མཚམས་སྦྱར། ལན་གྱི་སྒོ་ནས་ངོས་བཟུང་བ། སོ་སོའི་རང་བཞིན་རྒྱས་པར་བཤད་པའོ། ། དང་པོ་ནི། སྔར་བཤད་པ་དེ་ལྟར་སྒྲུབ་པའི་རྟེན་དུ་གྱུར་པའི་རིགས་ལ་སོགས་པ་བརྗོད་ཟིན་ནས།
སྒྲུབ་པ་དེའི་རང་གི་ངོ་བོ་གང་ཡིན་ཞེ་ན། གཉིས་པ་ལ་གཉིས་ཏེ། ཡུལ་མཁྱེན་གསུམ་གྱི་སྒྲུབ་པ་དང༌། ཡུལ་ཅན་སྦྱོར་བའི་སྒྲུབ་པའོ། ། དང་པོ་ནི། མཁྱེན་པ་གསུམ་ལ་ཐོས་བསམ་གྱིས་སྒྲོ་འདོགས་བཅད་ནས་བསྒོམ་པའི་ཚོགས་ལམ་པའི་ལྟ་བ་ཆོས་ཅན། མཁྱེན་གསུམ་གྱི་སྒྲུབ་པ་ཡིན་ཏེ། ཡུལ་ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ལ་ཐོབ་བྱ་དང་ཐོབ་བྱེད་བླང་དོར་བྱ་བའི་ཡན་ལག་ཏུ་ཐོས་བསམ་གྱིས་སྒྲོ་འདོགས་བཅད་ནས་སྤྱིར་ཐེག་ཆེན་གྱི་དགེ་བའི་ཆོས་རྣམས་ཀྱི་རྟེན་ཅན་དུ་འགྱུར་པའི་བྱ་བ་ཡིན་པའི་ཕྱིར་རོ། ། གཉིས་པ་ནི། འཁོར་གསུམ་མི་དམིགས་པའི་སྦྱིན་སོགས་ལ་གཙོ་བོར་སྤྱོད་པའི་བྱང་སེམས་ཀྱི་བརྩོན་འགྲུས་ཆོས་ཅན།
སྦྱོར་བཞིའི་སྒྲུབ་པ་ཡིན་ཏེ། རྣམ་པ་ཀུན་མངོན་པར་རྫོགས་པ་རྟོགས་པ་དང༌། རྩེ་སྦྱོར་དང༌། མཐར་གྱིས་པ་ལ་སོགས་པ་མངོན་པར་རྟོགས་པ་བཞིའི་གནས་སྐབས་ལ། མངོན་པར་རྟོགས་པ་བཞི་པོ་རེ་རེ་ཞིང་ཕ་རོལ་ཏུ་ཕྱིན་པ་དྲུག་གི་རང་བཞིན་གྱི་རྟེན་ཏེ་ཡུལ་དུ་བྱས་ནས་ཉམས་སུ་ལེན་པ་ཅན་གྱི་བྱ་བ་ཡིན་པའི་ཕྱིར། འདི་གཉིས་ལ་ཐ་དད་དུ་བྱ་བ་ཅི་ཡོད་ཅེ་ན། ཡུལ་ལྟ་བའི་རང་བཞིན་མཁྱེན་པ་གསུམ་དང༌། སྤྱོད་པའི་རང་བཞིན་ཕར་ཕྱིན་དྲུག་ལ་སྤྱོད་པའི་དབྱེ་བས་ཐ་དད་དུ་བསྟན་ནོ། ། མངོན་པར་རྟོགས་པ་བདུན་དང་འབྲེལ་བའི་སྒྲུབ་པ་བསྟན་ན། ཅིའི་ཕྱིར་ཆོས་སྐུ་དང་འབྲེལ་བའི་སྒྲུབ་པ་མ་བསྟན་ཞེ་ན།
དེ་ནི་འབྲས་བུའི་ལྡོག་པ་ནས་བསྟན་ལ། དེ་ལ་བྱ་བ་མེད་པའི་ཕྱིར་རོ། ། རྣམ་མཁྱེན་ལ་ནི་མི་མཚུངས་ཏེ། རྣམ་མཁྱེན་ནི་ཡུལ་དུ་བྱ་བའི་ལྡོག་པ་ནས་བསྟན་པའི་ཕྱིར་རོ། ། དེ་ལྟར་བྱས་ན་ཡུལ་མཁྱེན་གསུམ། ཡུལ་ཅན་སྦྱོར་བ་བཞི། འབྲས་བུ་ཆོས་ཀྱི་སྐུ་ཞེས་པའི་དོན་དང་ལེགས་པར་འབྱོར་བ་ཡིན་ནོ། ། གསུམ་པ་ལ་བཞི་སྟེ། བསམ་པ་ཁྱད་པར་ཅན་གྱིས་འཇུག་པ་གོ་ཆ། སྦྱོར་བས་ཚུལ་བཞིན་ཞུགས་པ་འཇུག་པ།
འབྲས་བུ་ལ་མངོན་དུ་ཕྱོགས་པ་ཚོགས། འབྲས་བུ་འབྱིན་པ་ལ་ཞུགས་པ་ངེས་འབྱུང་ངོ༌། ། དང་པོ་ལ་མཚམས་སྦྱར་བ་ནི། སྒྲུབ་པ་བཞི་པོ་རྣམས་ཀྱི་ནང་ནས་དང་པོ་གོ་ཆའི་སྒྲུབ་པ་གསུངས་ཏེ། ཐོག་མར་བསམ་པས་གོ་ཆ་བགོ་བའི་བརྩོན་འགྲུས་ཀྱི་ངོ་བོ་ཉིད་ཀྱིས་སོ། ། སྒྲུབ་པ་བཞི་པོ་ས་མཚམས་གང་ནས་ཡོད་ཅེ་ན། སྒྲུབ་པ་སྤྱི་དང་བྱེ་བྲག་གི་ངོ་བོ་བསྟན་པ་དེ་ལྟར་བྱེ་བྲག་གི་ས་མཚམས་ཀྱང་ཇི་ལྟ་བ་བཞིན་དུ་བསྟན་པ་ནི། བྱང་སེམས་ཀྱི་ཚོགས་ལམ་ཆོས་ཅན། གོ་ཆའི་སྒྲུབ་པ་ཡིན་ཏེ། བྱང་སེམས་ཀྱི་མཐོང་ལམ་ལ་བརྒྱུད་ནས་སྦྱོར་བའི་ལམ་གྱི་ངོ་བོ་ཉིད་ཀྱི་སྒྲུབ་པའི་མཚན་ཉིད་ཅན་ཡིན་པའི་ཕྱིར།
བྱང་སེམས་ཀྱི་དྲོད་སོགས་དང་པོ་གསུམ་ནི་ཆོས་ཅན། འཇུག་པའི་སྒྲུབ་པ་ཡིན་ཏེ། ཐེག་ཆེན་མཐོང་ལམ་ལ་ཉེ་བར་སྦྱོར་བའི་ལམ་གྱི་ངོ་བོ་ཉིད་ཀྱི་སྒྲུབ་པ་ཡིན་པའི་ཕྱིར། ཐེག་ཆེན་ཆོས་མཆོག་གི་སྐད་ཅིག་ཐ་མ་ཆོས་ཅན་ཚོགས་ཀྱི་སྒྲུབ་པ་ཡིན་ཏེ། ཐེག་ཆེན་མཐོང་ལམ་ལ་མངོན་སུམ་དུ་སྦྱོར་པའི་ལམ་གྱི་ངོ་བོ་ཉིད་ཀྱི་སྒྲུབ་པ་ཡིན་པའི་ཕྱིར། བྱང་སེམས་ཀྱི་མཐོང་ལམ་བཟོད་པ་བར་ཆད་མེད་ལམ་ཆོས་ཅན། ཚོགས་སྒྲུབ་ཡིན་ཏེ། ཐེག་ཆེན་མཐོང་བའི་ལམ་གྱི་བོ་ཉིད་ཀྱི་སྒྲུབ་པ་ཡིན་པའི་ཕྱིར། ཐེག་ཆེན་གྱི་སྒོམ་ལམ་མཉམ་གཞག་བར་ཆད་མེད་ལམ་ཆོས་ཅན། ཚོགས་སྒྲུབ་ཡིན་ཏེ།
ཐེག་ཆེན་སྒོམ་ལམ་མཉམ་གཞག་གི་ངོ་བོ་ཉིད་ཀྱི་སྒྲུབ་པ་ཡིན་པའི་ཕྱིར་རོ། ། ས་བརྒྱད་པའི་ཡེ་ཤེས་ཆོས་ཅན། ངེས་པར་འབྱུང་བའི་སྒྲུབ་པ་ཡིན་ཏེ། ཐེག་ཆེན་སྒོམ་ལམ་གྱི་ཁྱད་པར་གྱི་ལམ་གྱི་ངོ་བོ་ཉིད་ཀྱི་སྒྲུབ་པའི་མཚན་ཉིད་ཡིན་པའི་ཕྱིར། གཉིས་པ་ལ་སྤྱིའི་དོན་ལ། ཕྱིན་དྲུག་གི་ངོ་བོ། སྒྲུབ་པའི་ཚུལ། གོ་རིམ་དང༌། ཐོབ་པའི་འབྲས་བུའོ། ། དང་པོ་ལ་སོ་སོའི་མཚན་ཉིད།
མཚོན་བྱའི་སྒྲ་དོན། དབྱེ་བ་དང༌། གྲངས་ངེས་སོ། ། དང་པོ་ནི། དྲུག་པོ་རིམ་པ་ལྟར། འཁོར་གསུམ་ཡོངས་སུ་དག་པའི་གཏོང་པ་དམ་པ་དང༌། ཉེས་སྤྱོད་སྤོང་བ་དང༌། མི་འཁྲུགས་པའི་བདག་ཉིད་དང༌། དགེ་བ་ལ་སྤྲོ་བ་དང༌། དགེ་བའི་དམིགས་པ་ལ་རྩེ་གཅིག་པ་དང༌།
འཁོར་གསུམ་ཡོངས་སུ་དག་པའི་ཆོས་རབ་ཏུ་རྣམ་པར་བྱེད་དོ། ། གཉིས་པ་ལ། ཐུན་མོང་གི་སྒྲ་དོན་འཇིག་རྟེན་པ་དང༌། ཉན་རང་ཀུན་གྱི་དགེ་བ་ལས་ཕུལ་དུ་བྱུང་བའི་ཕ་རོལ་ཏུ་འགྲོ་བས་ཕ་རོལ་ཏུ་ཕྱིན་པའོ། ། སོ་སོའི་སྒྲོ་དོན་ནི། དབུལ་བ་འདོར་བར་བྱེད་པ་དང༌། ། བསིལ་བ་ཐོབ་དང་ཁོ་བཟོད་དང༌། ། མཆོག་སྦྱོར་བ་དང་ཡིད་འཛིན་བྱེད། ། དོན་དམ་ཤེས་པའི་ཕྱིར་བཤད་དོ། ། ཞེས་པ་ལྟར་རོ། །
གསུམ་པ་ནི། སྦྱིན་པ་ལ་གསུམ་ཏེ། ཟང་ཟིང་དང༌། སྐྱབས་དང༌། ཆོས་ཀྱི་སྦྱིན་པའོ། ། ཚུལ་ཁྲིམས་ལ་གསུམ་སྟེ། ཉེས་སྤྱོད་སྡོམ་པ་དང༌། དགེ་བ་ཆོས་སྡུད་དང༌། སེམས་ཅན་དོན་བྱེད་ཀྱི་ཚུལ་ཁྲིམས་སོ། ། བཟོད་པ་ལ་གསུམ་སྟེ།
སྡུག་བསྔལ་དང་དུ་ལེན་པ་དང༌། གནོད་པ་ལ་ཇི་མི་སྙམ་པ་དང༌། ཆོས་ལ་ངེས་རྟོག་གི་བཟོད་པའོ། ། བརྩོན་འགྲུས་ལ་གསུམ་སྟེ། གོ་ཆ་དང༌། སྦྱོར་བ་དང༌། མི་ལྡོག་པའོ། ། བསམ་གཏན་ལ་གསུམ་སྟེ། མཐོང་ཆོས་ལ་བདེར་གནས་དང༌། ཡོན་ཏན་ཁྱད་པར་ཅན་སྒྲུབ་པ་དང༌།
སེམས་ཅན་གྱི་དོན་བྱེད་པའི་བསམ་གཏན་ནོ། ། ཤེས་རབ་ལ་གསུམ་སྟེ། རྣམ་པར་མི་རྟོག་པའི་སྦྱོར་བ་དང༌། དངོས་གཞི་དང༌། རྗེས་ལས་ཐོབ་པའི་ཤེས་རབ་བོ། ། བཞི་པ་ལ་བསྒྲུབ་བྱ་ལ་ལྟོས་པ་དང༌། དོན་གཉིས་ལ་ལྟོས་པ་དང༌། བསླབ་པ་གསུམ་ལ་ལྟོས་པའི་གྲངས་ངེས་སོ། ། དང་པོ་ནི། བསྒྲུབ་བྱ་མངོན་མཐོ་དང་ངེས་ལེགས་གཉིས་ལ་ལྟོས་ནས་དྲུག་སྟེ།
དང་པོ་བཞི་རིམ་པ་ལྟར། ལོངས་སྤྱོད་དང༌། ལུས་དང༌། འཁོར་དང༌། ལས་ཀྱི་མཐའ་རྩོམ་པའི་སྒོ་ནས་མངོན་མཐོའི་བྱ་བ་རྫོགས་པ་དང༌། ཕྱི་མ་གཉིས་ཀྱིས་ཉོན་མོངས་ཀྱི་དབང་དུ་མི་འགྲོ་བ་དང༌། བྱ་བ་ཕྱིན་ཅི་མ་ལོག་པར་རྟོགས་པས་ངེས་ལེགས་མཐར་ཕྱིན་པའི་ཕྱིར་རོ། ། གཉིས་པ་ནི། དོན་གཉིས་སྒྲུབ་པ་ལ་དྲུག་དགོས་པའི་ཕྱིར་ཏེ། དང་པོ་གསུམ་གྱིས་གཏོང་བ་དང༌།
གཞན་ལ་མི་གནོད་པ་དང༌། གནོད་པ་ལ་བཟོད་པས་གཞན་དོན་དང༌། ཕྱི་མ་གཉིས་ཀྱིས་སེམས་གནས་པ་དང༌། གྲོལ་བར་བྱེད་པ་དང༌། བརྩོན་འགྲུས་ཀྱིས་གཉིས་པོའི་གཞི་བྱེད་པས་རང་དོན་སྒྲུབ་པ་ཡིན་པའི་ཕྱིར། གསུམ་པ་ནི། བསླབ་པ་གསུམ་སྒྲུབ་པ་ལ་དྲུག་དགོས་པའི་ཕྱིར་ཏེ། དང་པོ་གསུམ་གྱིས་ཚུལ་ཁྲིམས་དང༌། ཐ་མ་གཉིས་ཀྱི་སེམས་དང་ཤེས་རབ་ཀྱི་བསླབ་པ་དང༌། བརྩོན་འགྲུས་ཀྱིས་གསུམ་ཆར་སྒྲུབ་པའི་ཕྱིར་རོ། །
གཉིས་པ་སྒྲུབ་པའི་ཚུལ་ནི། ཐོགས་མེད་ཀྱིས་གསུངས་པ་ལྟར། ཐམས་ཅད་ཀྱང་དམ་པ་དྲུག་ལྡན་དུ་སྒྲུབ་སྟེ། དྲུག་པོ་ནི་རྟེན་དམ་པ་བྱང་ཆུབ་ཀྱི་སེམས་དང༌། དངོས་པོ་དམ་པ་དངོས་པོ་ཐམས་ཅད། ཆེད་དུ་བྱ་བ་དམ་པ་སེམས་ཅན་གྱི་དོན་དང༌། ཐབས་དམ་པ་འཁོར་གསུམ་མི་རྟོག་པ་དང༌། བསྔོ་བ་དམ་པ་བྱང་ཆུབ་ཏུ་བསྔོས་པ་དང༌། དག་པ་དམ་པ་སྒྲིབ་གཉིས་སེལ་བའོ། ། གསུམ་པ་གོ་རིམ་ནི།
དགོངས་འགྲེལ་ལས། ལུས་དང་ལོངས་སྤྱོད་ལ་མི་ལྟ་ན་ཚུལ་ཁྲིམས་ཡང་དག་པར་ལེན་པར་བྱེད་དོ། ། ཚུལ་ཁྲིམས་རྗེས་སུ་བསྲུངས་ན་བཟོད་པ་དང་ལྡན་པར་འགྱུར་རོ། ། བཟོད་པ་དང་ལྡན་ན་བརྩོན་འགྲུས་རྩོམ་པར་འགྱུར་རོ། ། བརྩོན་འགྲུས་བརྩམས་ན་བསམ་གཏན་སྒྲུབ་པར་འགྱུར་རོ། ། བསམ་གཏན་བསྒྲུབས་ན་འཇིག་རྟེན་ལས་འདས་པའི་ཤེས་རབ་ཐོབ་བོ་ཞེས་པ་ལྟར་རོ། ། འབྲས་བུ་ལ་གནས་སྐབས་ཀྱི་འབྲས་བུ་ནི། རིན་ཆེན་ཕྲེང་བ་ལས། སྦྱིན་པས་ལོངས་སྤྱོད་ཁྲིམས་ཀྱིས་བདེ། ། བཟོད་པས་གཟུགས་བཟང་བརྩོན་པས་བརྗིད། །
བསམ་གཏན་གྱིས་ཞི་བློ་ཡིས་གྲོལ། ། ཞེས་སོ། ། མཐར་ཐུག་གི་འབྲས་བུ་ནི། དེ་ཉིད་ལས། ཡེ་ཤེས་བསམ་མི་ཁྱབ་པའི་ཡུལ། ། རྣམ་པ་ཐམས་ཅད་མཁྱེན་ཉིད་ཐོབ། ། ཅེས་སོ། རྩ་བ་ནི། གོ་ཆའི་སྒྲུབ་པ་གང་ཡིན་དེ་ཆོས་ཅན། དྲུག་ཚན་དྲུག་གིས་མདོ་ཇི་བཞིན་བཤད་དེ།
སོ་སོར་སྦྱིན་སོགས་དེ་དག་རྣམ་པ་དྲུག་ཏུ་བསྡུས་པ་ཡིས་སོ། ། མདོ་ནི་བྱང་ཆུབ་སེམས་དཔའ་ཆེན་པོ་ཡུམ་ལ་སྤྱོད་ཅིང་རྣམ་པ་ཀུན་མཁྱེན་པ་དང་ལྡན་པའི་ཡིད་ལ་བྱེད་པས་སྦྱིན་པ་གཏོང་ཤིང༌། ཞེས་སོ། ། འགྲེལ་བ་ལ་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ། སྦྱིན་པའི་གོ་ཆ་བཤད་པ་དང༌། ཚུལ་གཞན་ལ་བསྒྲེ་བའོ། ། དང་པོ་ནི། སྦྱིན་པར་བྱེད་པ་ན།
སྦྱོར་བ་རྣམ་མཁྱེན་ཡིད་བྱེད་དང་ལྡན་པས་དངོས་གཞི་ཆོས་ཀྱི་སྦྱིན་པ་ལ་སོགས་པ་དང༌། རྗེས་དགེ་བ་བྱང་ཆུབ་ཏུ་བསྔོ་བ་སྦྱིན་པ་སྟེ། ཚུལ་དེས་ལྷག་མ་རྣམས་ལའང་རིག་པར་བྱའོ། ། དེ་ཉིད་ཉན་ཐོས་ཀྱི་ཡིད་ལ་བྱེད་པ་ལ་སོགས་པ་སྤོང་བ་ཚུལ་ཁྲིམས་དང༌། སྐྱེ་བོ་ཐམས་ཅད་ཀྱིས་མི་སྙན་པར་སྨྲ་བ་ཉིད་བཟོད་པ་ནི་བཟོད་པ་དང༌། འདུན་པ་བསྐྱེད་པ་དང་བརྩོན་འགྲུས་དང༌། ཐེག་པ་གཞན་དང་མ་འདྲེས་པའི་རྩེ་གཅིག་པ་ཉིད་ཀྱིས་དགེ་བ་བླ་མེད་རྫོགས་པའི་བྱང་ཆུབ་ཏུ་བསྔོ་བ་བསམ་གཏན་དང༌། སྦྱིན་པར་བྱ་བ་དང༌། ལེན་པ་པོ་ལ་སོགས་པ་མི་དམིགས་པ་ནི་ཤེས་རབ་སྟེ། དྲུག་པོ་རྣམས་ལ་སྦྱིན་པ་གཏོང་བར་བྱའོ་སྙམ་པ་སོགས་ཀྱི་གོ་ཆས་གོ་རིམ་བཞིན་དུ་ཡུལ་དུ་བྱེད་དོ། །
གཉིས་པ་སྦྱིན་པ་དྲུག་ལྡན་དུ་གཏོང་བ་དེ་བཞིན་དུ། ཚུལ་ཁྲིམས་དྲུག་ལྡན་དུ་བསྲུང་བར་བྱེད། བཟོད་པ་དྲུག་ལྡན་དུ་རྫོགས་པར་བྱེད། བརྩོན་འགྲུས་དྲུག་ལྡན་དུ་རྩོམ། བསམ་གཏན་དྲུག་ལྡན་དུ་སྒྲུབ། ཤེས་རབ་དྲུག་ལྡན་དུ་སྒོམ་པར་བྱེད་དོ། ། གཉིས་པ་ནི། ཇི་སྐད་བཤད་པ་དེ་ལྟར་བསྡུ་བྱ་ཕ་རོལ་ཏུ་ཕྱིན་པ་དྲུག་པོ། སྡུད་བྱེད་སོ་སོར་སྦྱིན་པ་ལ་སོགས་པ་རེ་རེར་ཚང་བར་བསྡུས་པས་ན་དྲུག་ཚན་དྲུག་གིས་རྣམ་པ་སུམ་ཅུ་རྩ་དྲུག་ཡིན་མོད་ཀྱི། འོན་ཀྱང་གོ་ཆའི་སྒྲུབ་པ་དྲུག་ཏུ་བཞག་སྟེ།
ཕ་རོལ་ཏུ་ཕྱིན་པ་དྲུག་གི་སྦྱིན་པ་རྣམས་སྦྱིན་པ་དང༌། ཚུལ་ཁྲིམས་སོགས་ཚུལ་ཁྲིམས་སུ་ཆོས་མཐུན་པའི་ཕྱིར། འདིར་སྦྱིན་པའི་དྲུག་སྦྱིན་པར་ཆོས་མཐུན་པར་འཆད་པ་ལྟར་ན། སྦྱིན་པའི་བསྡུ་བྱ་དྲུག་པོ་སྦྱིན་པ་ཁོ་ནར་འགྱུར་བས། རེ་རེའི་ནང་དུ་ཕར་ཕྱིན་དྲུག་དྲུག་མ་ཚང་བར་ཐལ་བའི་ཕྱིར་མི་རིགས་སོ། ། གཉིས་པ་སྦྱོར་བས་ཚུལ་བཞིན་ཞུགས་པ་འཇུག་སྒྲུབ་ལ་གསུམ་ལས། མཚམས་སྦྱར་བ་ནི། གོ་སྒྲུབ་ཀྱི་རྗེས་སུ་གཉིས་པ་འཇུག་པའི་སྒྲུབ་པ་སྟོན་ཏེ། ཇི་སྐད་བཤད་པ་དེ་ལྟར་བསམ་པས་གོ་བགོས་པ་ལ་སྦྱོར་བ་ཐེག་ཆེན་ལ་འཇུག་པ་འབྱུང་བས་སོ། ། རྩ་བ་ལ།
འཇུག་ཡུལ་ཐེག་ཆེན། ཡུལ་ཅན་འཇུག་སྒྲུབ་བོ། ། དང་པོ་ལ་ངོ་བོ་དང༌། དབྱེ་བ་གཉིས་ལས། ངོ་བོ་ནི། དམིགས་པ་ཆེ་བ་སོགས་ཁྱད་པར་བདུན་དང་ལྡན་པ་སྟེ། མདོ་སྡེའི་རྒྱན་ལས། དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང༌། ། ཐབས་ལ་མཁས་པར་གྱུར་བ་དང༌། །
ཡེ་ཤེས་བརྩོན་འགྲུས་རྩོམ་པ་དང༌། ། ཡང་དག་འགྲུབ་པ་ཆེན་པོ་དང༌། ། སངས་རྒྱས་ཕྲིན་ལས་ཆེན་པོ་སྟེ། ། ཆེན་པོ་འདི་དང་ལྡན་པའི་ཕྱིར། ། ཐེག་ཆེན་ཞེས་ནི་མངོན་པར་བརྗོད། ། ཅེས་པའོ། ། གཉིས་པ་ནི། འདིས་བགྲོད་པ་རྒྱུའི་ཐེག་ཆེན་དང༌། འདིར་བགྲོད་པ་འབྲས་བུའི་ཐེག་ཆེན་ནོ། ། དང་པོ་ལ།
འཇིག་རྟེན་པའི་དག་པ་ཐོབ་བྱེད་དང༌། འཇིག་རྟེན་ལས་འདས་པའི་དག་པ་ཐོབ་བྱེད་དང༌། གཉིས་ཀ་ཁྱད་པར་དུ་བྱེད་པའི་ལམ་མོ། ། དང་པོ་ནི། བསམ་གཏན་གཟུགས་མེད། གཉིས་པ་ལ་རང་དོན། གཞན་དོན་གཉིས་ལས། དང་པོ་ལ། སྤྱོད་པའི་ངོ་བོ་སྦྱིན་སོགས་དང༌། དྲི་མ་སེལ་བྱེད་གཉེན་པོའི་ལམ་མོ། །
གཉིས་པ་ལ། གཞན་དོན་གྱི་ངོ་བོ་བྱམས་སོགས་བཞི། འཆིང་བ་གཅོད་པ་དམིགས་མེད་ཀྱི་ཤེས་རབ། གསུམ་པ་ཁྱད་པར་དུ་བྱེད་པའི་ལམ་ལ། རྟོགས་པའི་ཁྱད་པར་འཁོར་གསུམ་དག་པ། དོན་དུ་གཉེར་བའི་ཁྱད་པར་ཆེད་དུ་བྱ་བ། མཐུའི་ཁྱད་པར་མངོན་པར་ཤེས་པའོ། ། འབྲས་བུ་ནི་རྣམ་མཁྱེན་ནོ། ། གཉིས་པ་ལ་སྒྲུབ་པའི་དོན་དང༌། འཇུག་པའི་རིམ་པ་གཉིས་ལས།
དང་པོ་ནི། འཇུག་པའི་སྒྲུབ་པ་འཇུག་ཡུལ་ཐེག་ཆེན་ལ་རིམ་པས་འཇུག་པ་ཡིན་པར་ཤེས་པར་བྱའོ། ། གཉིས་པ་ནི། ཐོག་མར་སེམས་བརྟན་པར་བྱ་དགོས་པས་བསམ་གཏན་དང་གཟུགས་མེད་ལ་འཇུག་གོ ། དེ་ནས་སེམས་བསྟན་པ་ཐོབ་པ་ནི་ཚོགས་གཉིས་ལ་སློབ་པས་སྦྱིན་སོགས་ལ་འཇུག་གོ ། དེ་ནས་ཚོགས་གཉིས་བསགས་པ་ནི། དེ་ཁོ་ན་ཉིད་ལ་མོས་པས། དེ་ཉིད་ཀྱི་ཡུལ་ཅན་ལམ་ལ་འཇུག་གོ ། དེ་དག་གིས་རང་དོན་གྲུབ་པ་ན། གཞན་དོན་ལ་འཇུག་པས་གཞན་དོན་གྱི་རྒྱུ་བྱམས་སོགས་ཚད་མེད་ལ་འཇུག་གོ །
དེ་ནས་གཞན་དོན་ལ་འཇུག་པས་འཆིང་བྱེད་ཀྱི་རྒྱུ་བདེན་འཛིན་སྤང་དགོས་པས་མི་དམིགས་པའི་ཤེས་རབ་ལ་འཇུག་གོ ། དེ་ཉིད་ལ་འཁོར་གསུམ་ཡོངས་སུ་དག་པར་བྱ་དགོས་པས་འཁོར་གསུམ་རྣམ་པར་དག་པ་ལ་འཇུག་གོ ། འཁོར་གསུམ་དག་པའི་སྤྱོད་པ་དང་ལྡན་པ་ནི་ཆེན་པོ་གསུམ་གྱི་དོན་དུ་འབད་པས་ཆེད་དུ་བྱ་བ་ལ་འཇུག་གོ ། ཆེད་དུ་བྱ་བ་ལ་བརྩོན་པས་ནི་གཞན་གྱི་དོན་དུ་མཐུ་ཁྱད་པར་ཅན་ཐོབ་པར་འདོད་པས་མངོན་པར་ཤེས་པ་དྲུག་ལ་འཇུག་གོ ། མངོན་ཤེས་ཐོབ་པ་ནི་རྣམ་མཁྱེན་ཐོབ་ན་རང་གཞན་གྱི་དོན་རྫོགས་པར་མཐོང་ནས་རྣམ་ཀུན་མཁྱེན་པའི་ཚུལ་གྱི་ཐེག་ཆེན་ལ་འཇུག་གོ ། བསམ་གཏན་གཟུགས་མེད་ལ་འཇུག་པའི་སྒྲུབ་པ་ཐེག་ཆེན་ལ་འཇུག་པར་ཡིན་པར་ཤེས་པར་བྱ་ཞེས་སོགས་ཀྱི་སྦྱོར་ཚུལ་ཡང་ཤེས་པར་བྱའོ། ། མདོ་ནི་བསམ་གཏན་དང་གཟུགས་མེད་པའི་སྙོམས་པར་འཇུག་པ་འདི་དག་ནི། སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་དོ། ། ཞེས་སོ། ། འགྲེལ་པ་ལ་ཚིག་དོན་དང༌།
རྟོགས་དཀའ་བ་བྱེ་བྲག་ཏུ་བཤད་པ་གཉིས་ལས། དང་པོ་ནི། འཇུག་པའི་སྒྲུབ་པ་ནི་རྣམ་པ་དགུའོ། ། གང་ཞེ་ན། ཚོར་བས་ངེས་པར་འབྱུང་བ་བསམ་གཏན་དང༌། འདུ་ཤེས་ཀྱིས་ངེས་པར་འབྱུང་བ་གཟུགས་མེད་པའི་སྙོམས་པར་འཇུག་པ་དང༌། ཚོགས་གཉིས་ཀྱི་ངོ་བོ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་དང༌། མཐོང་བའི་ལམ་དང༌། ས་བདུན་པ་མན་ཆད་ཀྱི་སྒོམ་པའི་ལམ་དང༌། འབད་རྩོལ་གྱི་མཚན་མ་ཞི་བས་མི་སློབ་པ་ས་བརྒྱད་པ་དང༌།
ཁྱད་པར་གྱི་ལམ་ས་དགུ་པ་དང༌། བཅུ་པ་ཞེས་འབུམ་ཕྲག་གསུམ་པས་གསུངས་སོ། ། བྱམས་སོགས་ཚད་མེད་པ་དང༌། གཞན་དོན་རྣམ་པར་དག་བྱེད་མི་དམིགས་པ་དང་ལྡན་པ་དང༌། དངོས་པོ་ཐམས་ཅད་ལ་འཁོར་གསུམ་རྣམ་པར་དག་པ་དང༌། ཆེད་དུ་བྱ་བ་ཆེན་པོ་གསུམ་དང༌། མངོན་པར་ཤེས་པ་དྲུག་དང༌། འབྲས་བུའི་གཙོ་བོ་རྣམ་པ་ཐམས་ཅད་མཁྱེན་པ་ཉིད་དག་ལ་བསམ་པ་དང་འབྱོར་བས་ཡང་དག་པར་གནས་པའི་མཚན་ཉིད་སྦྱོར་ལམ་པའི་བརྩོན་འགྲུས་རྣམས་ནི་ཆོས་ཅན། འཇུག་པའི་སྒྲུབ་པ་ཡིན་ཏེ། རྒྱུ་དང་འབྲས་བུའི་ཐེག་པ་ཆེན་པོ་མཐའ་དག་རྣམ་པར་གནོན་པའི་ངོ་བོ་ཉིད་ཡིན་པས་སོ། །
གཉིས་པ་ལ། བསམ་གཏན་གཟུགས་མེད་བྱེ་བྲག་ཏུ་བཤད་པ་དང༌། ཚད་མེད་བཞི་བྱེ་བྲག་ཏུ་བཤད་པ་གཉིས། དང་པོ་ལ་རྟེན་གྱི་གང་ཟག ཐོབ་བྱེད་ཀྱི་རྒྱུ། ཐོབ་བྱའི་ངོ་བོ། ཐོབ་པའི་རྟགས་སོ། ། དང་པོ་ནི། ངན་སོང་གསུམ་དང༌། སྒྲ་མི་སྙན་པ་རྣམས་ལ་མི་སྐྱེ་སྟེ།
རྣམ་སྨིན་གྱི་སྒྲིབ་པ་ཤས་ཆེན་པོ་དང་ལྡན་པའི་ཕྱིར་རོ། ། འདུ་ཤེས་མེད་པ་དང༌། སྲིད་རྩེའི་རྟེན་ཅན་རྣམས་ལ་ཡང་ཟག་བཅས་ཀྱི་སྙོམས་འཇུག་མི་སྐྱེ་སྟེ། ཡིད་ཤེས་མེད་པའི་ཕྱིར་དང༌། གོང་འོག་ལ་ཞི་རགས་སུ་ལྟ་བ་མེད་པའི་ཕྱིར་རོ། ། ལྷག་མ་འགྲོ་བ་གཞན་རྣམས་ནི་རྟེན་དུ་རུང་བར་ལྟའོ། ། འདི་དག་ལ་ཡང་རང་ས་དང་འོག་སའི་རྟེན་ཅན་གཉིས་ཡིན་ཏེ། སྐྱེ་བའི་བསམ་གཏན་ནི་རང་ས་དང༌། སྙོམས་འཇུག་གི་བསམ་གཏན་འོག་སའི་རྟེན་ཅན་ཡིན་པའི་ཕྱིར་ཏེ། འོག་སའི་རྟེན་ལ་སྙོམས་འཇུག་བསྒྲུབས་ནས་གོང་མར་སྐྱེ་བའི་ཕྱིར།
གོང་མའི་རྟེན་ཅན་ནི་མ་ཡིན་ཏེ། རང་ས་ལ་སྙོམས་འཇུག་མཆོག་ཏུ་གྱུར་པ་ཡོད་པས། འོག་མ་མངོན་དུ་བྱེད་པ་ལ་དགོས་པ་མེད་པའི་ཕྱིར་སྲིད་རྩེ་ལ་གོང་ས་མེད་ཅིང་རང་ས་ལ་ཟག་མེད་ཀྱང་མེད་པས་འོག་མའི་ཟག་མེད་མངོན་དུ་བྱེད་དགོས་པ་ནི་དམིགས་བསལ་ལོ། ། མཛོད་ལས། སྲིད་རྩེར་འཕགས་པ་ཅི་ཡང་མེད། ། མངོན་སུམ་བྱས་ནས་ཟག་པ་ཟད། ། ཅེས་སོ། གཉིས་པ་ལ་རྒྱུའི་སྟོབས་དང༌། ལས་ཀྱི་སྟོབས་དང༌། ཆོས་ཉིད་ཀྱི་སྟོབས་དང༌།
ཐོས་པའི་སྟོབས་དང༌། མན་ངག་གི་སྟོབས་ཀྱིས་སྐྱེ་བའོ། ། དང་པོ་ནི། སྔོན་ཏིང་ངེ་འཛིན་གོམས་པར་བྱས་པའི་རྒྱུས་ཉམས་ནའང་སླར་སྐྱེ་བ་ལྟ་བུའོ། ། གཉིས་པ་ནི། ཁམས་གོང་མར་སྐྱེ་བའི་ལས་ཀྱི་རྣམ་སྨིན་ཉེ་བར་གནས་པ་ལས་རྐྱེན་ཅུང་ཟད་གཅིག་གིས་བག་ཆགས་སད་པར་བྱས་པ་ལ་སྐྱེ་བ་སྟེ། སྤྱོད་འཇུག་ལས། སེམས་གསལ་གཅིག་བསྐྱེད་འབྲས་བུ་གང༌། ། ཚངས་ལས་སོགས་པ་ཡིན་པ་ལྟར། ། ཞེས་གསུངས་པ་བཞིན་ནོ། །
འདིར་བྱམས་པ་ལ་སོགས་པས་ལས་ཀྱི་ས་བོན་གསོས་བཏབ་པ་ཡིན་གྱི། དེ་ཁོ་ན་སྐྱེ་བ་ནི་མ་ཡིན་ཏེ། འོག་ས་ལ་འདོད་ཆགས་དང་མ་བྲལ་བར་གོང་མར་སྐྱེ་བའི་གོ་སྐབས་མེད་པའི་ཕྱིར་རོ། ། གསུམ་པ་ནི། བསྐལ་པ་འཇིག་པའི་ཚེ་ལྟ་བུ་སྟེ། དེའི་ཚེ་བསམ་གཏན་སྐྱེ་བ་དང་རྗེས་སུ་མཐུན་པའི་རང་བཞིན་དུ་གནས་པས། ལུང་ངམ་སློབ་དཔོན་ལ་ལྟོས་པ་མེད་པར་སྐྱེ་བའོ། ། མདོ་སྡེ་པ་འགའ་ཞིག་ནི། ཆོས་འཇུག་པ་ཆེས་ཆེན་པོ་འདི་དག་ཉིད་སྔོན་གྱི་བསམ་གཏན་གྱི་བག་ཆགས་ཀྱི་དབང་གིས་དེ་བསྐྱེད་པའི་ལུང་མེད་པར་བསམ་གཏན་སྐྱེ་བ་དང་མཐུན་པ་ནི་ཆོས་ཉིད་དེ་རང་བཞིན་ནམ་ངོ་བོ་ཉིད་དོ་ཞེས་བྱ་བའི་ཐ་ཚིག་གོ་ཞེའོ། ། བྱེ་བྲག་སྨྲ་བ་ཁ་ཅིག་ནི།
གཞན་ལས་ལུང་མ་མནོས་པར་ཚེ་རབས་སྔ་མའི་སྐལ་པ་མཉམ་པའི་རྒྱུ་ལས་འབྲས་བུ་བསམ་གཏན་སྐྱེ་བ་ནི་ཆོས་ཉིད་ཡིན་ནོ་ཞེས་འདོད་དོ། ། གཟུགས་མེད་ཀྱི་སྙོམས་འཇུག་ནི། ཆོས་ཉིད་ཀྱིས་མི་སྐྱེ་སྟེ། སྣོད་འཇིག་པའི་དབང་གིས་གཟུགས་མེད་དུ་སྐྱེ་བ་མེད་པའི་ཕྱིར་རོ། །

བཞི་པ་ནི། སྙོམས་འཇུག་གི་དབང་དུ་བྱས་པའི་ཆོས་མང་པོ་ཐོས་པས་གཞན་གྱི་མན་ངག་ལ་མ་ལྟོས་པར་སྙོམས་པར་འཇུག་པའི་ཐབས་ཤེས་ནས་བསྒོམས་པས་སྐྱེ་བའོ། ། ལྔ་པ་ནི། གཞན་གྱིས་མན་ངག་བསྟན་པའི་མཐུ་ལས་སྐྱེ་བའོ། ། གསུམ་པ་ཐོབ་བྱའི་ངོ་བོ་ལ་གཉིས་ཏེ། སྙོམས་འཇུག་གི་རང་བཞིན་དང༌། འབྲས་བུ་སྐྱེ་བས་ཐོབ་པའོ། ། དང་པོ་ལ་ཉེར་བསྡོགས་དང༌། དངོས་གཞི་དང༌། གྲངས་ངེས་སོ། ། དང་པོ་ལ་ངོ་བོ།
དབྱེ་བ། རྣམ་གཞག་གོ ། དང་པོ་ནི། དངོས་གཞི་ཐོབ་པའི་དོན་དུ་དམིགས་རྣམ་ཡོངས་སུ་སྦྱོང་པའི་ཐབས་ཀྱི་དགེ་བས་བསྡུས་པའོ། ། གཉིས་པ་ནི། ཡིད་ལ་བྱེད་པ་བདུན་དུ་བཤད་པ་ལས། མཚན་ཉིད་རབ་ཏུ་རིག་པའི་ཡིད་བྱེད་ནི། རྒྱལ་སྲས་མ་ལས། མཉམ་པར་བཞག་པའི་ས་པའི་ཡིད་ལ་བྱེད་པ་གང་གིས་འདོད་པ་རྣམས་ལ་ཉེས་དམིགས་ལ་སོགས་པར་ལྟ་བས་རགས་པའི་མཚན་ཉིད་དུ་རིག་པར་བྱེད་ལ། དེ་མེད་པའི་ཕྱིར་བསམ་གཏན་དང་པོ་ལ་ཞི་བའི་མཚན་ཉིད་དུ་ཡིད་ལ་བྱེད་པ་ཞེས་བྱ་སྟེ།
དེ་ནི་ཐོས་པ་དང་བསམ་པ་འདྲེས་མར་རིག་པར་བྱའོ། ། ཞེས་གསུངས་སོ། ། འདིས་ནི་ཡིད་བྱེད་དང་པོ་འདོད་པར་གཏོགས་པ་འདོད་པའང་བསལ་བ་ཡིན་ནོ། ། མོས་པ་ཡིད་བྱེད་ནི། ཐོས་བསམ་ལས་འདས་ཏེ་རྩེ་གཅིག་ཏུ་བསྒོམས་པའི་རྣམ་པས་ཞི་རགས་ཀྱི་མཚན་མ་ལ་དམིགས་པའི་ཞི་གནས་དང་ལྷག་མཐོང་བསྒོམ་པའོ། ། རབ་ཏུ་དབེན་པའི་ཡིད་བྱེད་ནི། ཞི་གནས་ཀྱི་མཚན་མ་གོམས་པས། འདོད་པའི་ཉོན་མོངས་པ་ཆེན་པོ་གསུམ་སྤོང་ཞིང་དེའི་ཕྱོགས་ཀྱི་གནས་ངན་ལེན་དང་བྲལ་བའོ། ། དགའ་བ་སྡུད་པ་ནི། དེའི་འོག་ཏུ་འདོད་པའི་ཉོན་མོངས་གསུམ་སྤངས་པའི་དགའ་བདེ་ཆུང་ངུས་རིག་ཅིག་ཉོན་མོངས་པ་སྤོང་བ་ལ་ཡོན་ཏན་དུ་མཐོང་སྟེ་དྭང་བར་འགྱུར་བའི་ཡིད་ལ་བྱེད་པའོ། །
དཔྱོད་པའི་ཡིད་ལ་བྱེད་པ་ནི། དགེ་བའི་ཕྱོགས་ལ་སྦྱོར་བ་བརྟན་པའི་ཕྱིར་ཀུན་ནས་དཀྲིས་པ་མི་འབྱུང་བ་ན་ལྷག་མ་སྤངས་མ་སྤངས་ཁོང་དུ་ཆུད་པར་བྱ་བའི་ཕྱིར་ཀུན་ནས་དཀྲིས་པ་འབྱུང་བ་དང་མཐུན་པའི་སྡུག་པའི་མཚན་མ་ཡིད་ལ་བྱེད་པའི་སོ་སོར་རྟོག་པའོ། ། སྦྱོར་བ་མཐའི་ཡིད་བྱེད་ནི། ཉོན་མོངས་པ་ཅུང་ཟད་མ་སྤངས་པར་ཤེས་པ་ན་ཉོན་མོངས་ལྷག་མ་སྤང་བར་བྱ་བའི་ཕྱིར་ཆུང་ངུ་གསུམ་སྤོང་བའི་གཉེན་པོ་ཡིད་ལ་བྱེད་པའོ། ། སྦྱོར་བ་མཐའི་འབྲས་བུ་ཡིད་བྱེད་ནི། བསམ་གཏན་གྱི་དངོས་གཞི་ཐོབ་པའོ། ། འདི་དག་སོ་སོའི་བྱེད་ལས་ནི། རིམ་པ་ལྟར། དང་པོས་སྤང་བྱ་དང་ཐོབ་བྱ་ལེགས་པར་ཤེས་ནས་སྤང་བར་བྱ་བ་དང་ཐོབ་པར་བྱ་བའི་ཕྱིར་དུ་སེམས་འཇོག་གོ ། གཉིས་པས་ནི་དེའི་དོན་དུ་ཡང་དག་པར་སྦྱོར་བ་རྩོམ་མོ། །
གསུམ་པས་ནི་ཀུན་ནས་ཉོན་མོངས་པ་ཆེན་པོ་གསུམ་རབ་ཏུ་སྤོང་ངོ༌། ། བཞི་པས་ནི་ཉོན་མོངས་པ་འབྲིང་གསུམ་རབ་ཏུ་སྤོང་ངོ༌། ། ལྔ་པས་ནི་ཐོབ་པའི་ཡོན་ཏན་ལ་མངོན་པའི་ང་རྒྱལ་མེད་པ་ལ་སེམས་འཇོག་པར་བྱེད་དོ། ། དྲུག་པས་ནི་ཉོན་མོངས་ཆུང་ངུ་གསུམ་སྤོང་ངོ༌། ། ཐ་མས་ནི་ལེགས་པར་བསྒོམས་པའི་འབྲས་བུ་ཉམས་སུ་མྱོང་བར་བྱེད་དོ། ། གསུམ་པ་ལ་ཡིད་ལ་བྱེད་པ་བཞིར་བསྡུ་བ་དང༌། ལམ་བཞིར་བསྡུ་པ་དང༌། ཁྱད་པར་གྱི་ཆོས་དཔྱད་པའོ། ། དང་པོ་ནི། ཡིད་བྱེད་དྲུག་བཞིར་འདུས་ཏེ།
རྗེས་སུ་མཐུན་པ་དང༌། གཉེན་པོ་དང༌། དྭང་བར་འགྱུར་བ་དང༌། སོ་སོར་རྟོག་པའོ། ། ཉན་ཐོས་ཀྱི་ས་ལས། མཚན་ཉིད་སོ་སོར་རིག་པ་ཡིད་ལ་བྱེད་པ་གང་ཡིན་པ་དེ་དང༌། མོས་པ་ལས་བྱུང་བའི་ཡིད་ལ་བྱེད་པ་གང་ཡིན་པ་དེ་ནི་སུན་འབྱིན་པའི་གཉེན་པོ་དང་ལྡན་པ་སྟེ། རྗེས་སུ་མཐུན་པའི་ཡིད་ལ་བྱེད་པ་ཡིན་ནོ། ། རབ་ཏུ་དབེན་པའི་ཡིད་ལ་བྱེད་པ་གང་ཡིན་པ་དང་སྦྱོར་བ་མཐར་ཐུག་པའི་ཡིད་ལ་བྱེད་པ་གང་ཡིན་པ་དེ་ནི། སྤོང་བའི་གཉེན་པོ་དང་ལྡན་པ་སྟེ།
གཉེན་པོ་ཡིད་ལ་བྱེད་པ་ཡིན་ནོ། ། དགའ་བ་སྡུད་པའི་ཡིད་ལ་བྱེད་པ་གང་ཡིན་པ་དེ་ནི། དྭང་བར་འགྱུར་བའི་ཡིད་ལ་བྱེད་པ་ཡིན་ནོ། ། དཔྱོད་པ་ཡིད་ལ་བྱེད་པ་གང་ཡིན་པ་དེ་ནི། སོ་སོར་རྟོག་པའི་ཡིད་ལ་བྱེད་པ་ཞེས་བྱ་སྟེ། ཞེས་སོ། ། ཐ་མ་ནི་དངོས་གཞིར་གཏོགས་པས་མ་སྨོས་སོ། ། གཉིས་པ་ལམ་བཞིར་བསྡུ་བ་ནི། བསྡུ་བ་ལས། མཚན་ཉིད་སོ་སོར་རིག་པ་དང་མོས་པ་ཡིད་ལ་བྱེད་པ་ནི།
སྦྱོར་བའི་ལམ་གྱིས་བསྡུས་པ་ཡིན་ནོ། ། རབ་ཏུ་དབེན་པ་དང་སྦྱོར་བ་མཐར་ཐུག་པ་གཉིས་ནི་བར་ཆད་མེད་པའི་ལམ་གྱིས་བསྡུས་པ་ཡིན་ནོ། ། དགའ་བ་སྡུད་པ་ནི། ལམ་རྣམ་པ་བཞི་ཆར་གྱིས་བསྡུས་པ་ཡིན་ནོ། ། དཔྱོད་པ་ཡིད་ལ་བྱེད་པ་ནི། ཁྱད་པར་གྱི་ལམ་གྱིས་བསྡུས་པ་ཡིན་ནོ། ། ཞེས་གསུངས་པ་ལྟར་རོ། ། ལམ་བཞི་པོ་འདི་དག་གི་གནས་སྐབས་སུ་དམིགས་པ་གང་ལ་རྣམ་པ་གང་གིས་འཇུག་ཅེ་ན། སྦྱོར་བ་བཞི་དང་བར་ཆད་མེད་པ་དང་རྣམ་པར་གྲོལ་བའི་ལམ་གྱི་གནས་སྐབས་སུ་འོག་མ་ལ་སྐྱོན་དང་གོང་མ་ལ་ཞི་བའི་རྣམ་པས་འཇུག་ཅིང༌། ཁྱད་པར་གྱི་ལམ་ལ་དམིགས་པའང་ཡིན་ལ།
ཟག་མེད་ལ་དམིགས་པའང་ཡིན་པར་ཉན་ཐོས་ཀྱི་ས་ལས་བཤད་དོ། ། གསུམ་པ་ནི། དང་པོའི་ཉེར་བསྡོགས་ལ་ནི་དག་པ་བ་དང༌། ཟག་མེད་གཉིས་ཡོད་དོ། ། ལྷག་མ་རྣམས་ལ་དག་པ་བ་འབའ་ཞིག་ཡོད་དོ། ། ཐམས་ཅད་དུ་ཉོན་མོངས་པ་ཅན་ནི་མེད་དེ། ཉེར་བསྡོགས་རྣམས་ནི་འདོད་ཆགས་དང་བྲལ་བར་བྱེད་པའི་ལམ་ཡིན་ལ། ཉོན་མོངས་ཅན་གྱིས་འདོད་ཆགས་དང་བྲལ་བར་བྱེད་མི་ནུས་པའི་ཕྱིར་རོ། ། ཅིའི་ཕྱིར་ཉེར་བསྡོགས་ལྷག་མ་རྣམས་ལ་ཟག་མེད་མི་འབྱུང་ཞེ་ན། འོག་མའི་དངོས་གཞི་མ་ཐོབ་པར་གོང་མའི་ཉེར་བསྡོགས་མི་ཐོབ་ལ།
འོག་མའི་དངོས་གཞི་ཟག་མེད་ཐོབ་ན་ནི་ཉེར་བསྡོགས་ལ་མི་བརྟེན་ཏེ། ལམ་སླ་བ་དངོས་གཞི་ལ་དབང་བཞིན་དུ། ལམ་དཀའ་བ་ཉེར་བསྡོགས་ལ་རྟེན་པ་དགོས་པ་མེད་པའི་ཕྱིར་རོ། ། བསམ་གཏན་དང་པོའི་ཉེར་བསྡོགས་ལ་ནི་མི་མཚུངས་ཏེ། བསམ་གཏན་གྱི་དངོས་གཞི་མ་ཐོབ་པའི་རྒྱུན་ཞུགས་དང༌། ཅིག་ཅར་བ་ལ་སོགས་པ་ནི། དང་པོའི་ཉེར་བསྡོགས་ལ་བརྟེན་ནས་ལམ་སྒྲུབ་སྟེ་དངོས་གཞིའི་སེམས་མ་ཐོབ་པའི་ཕྱིར་དང༌། འཇིག་རྟེན་ལས་འདས་པའི་ལམ་ནི། ཞི་གནས་དང་ལྷག་མཐོང་ཟུང་དུ་འབྲེལ་པ་ཡིན་པས་མཉམ་པར་བཞག་པའི་སེམས་ལ་བརྟེན་ནས་སྒྲུབ་དགོས་པའི་ཕྱིར། དཔེར་ན།
ལག་པ་གཡས་པ་མེད་ན་གཡོན་པ་ལ་རྟེན་དགོས་པ་བཞིན་ནོ། ། དེས་ན་དང་པོའི་ཉེར་བསྡོགས་ཀྱིས་ཁམས་གསུམ་ཀ་ལས་འདོད་ཆགས་དང་བྲལ་བར་བྱེད་ནུས་པའི་ཕྱིར། མི་ལྕོགས་པ་མེད་པ་ཞེས་བྱའོ། ། འོག་མ་ལ་འདོད་ཆགས་དང་བྲལ་བར་བྱེད་པའང་ཉེར་བསྡོགས་ཁོ་ནས་བྱེད་ཀྱི་དངོས་གཞིས་མི་བྱེད་དེ། ཉེར་བསྡོགས་ཀྱིས་བྲལ་ཟིན་པས་མི་དགོས་པའི་ཕྱིར། དངོས་གཞི་ཟག་བཅས་རྣམས་ཀྱིས་ནི་རང་ས་དང་གོང་སའི་གཉེན་པོའང་མི་བྱེད་དེ། རང་སའི་སྲེད་པས་བཅིངས་པའི་ཕྱིར་དང༌། གོང་ས་ལས་དམན་པའི་ཕྱིར་རོ། ། དེའི་ཕྱིར་དེ་དག་ནི་མཐོང་ཆོས་ལ་བདེར་གནས་དང༌། ཡོན་ཏན་མངོན་པར་སྒྲུབ་པའི་ལམ་ཡིན་གྱི་འདོད་ཆགས་དང་བྲལ་བར་བྱེད་པའི་ལམ་མ་ཡིན་ནོ། །
དངོས་གཞི་ཟག་མེད་ཀྱིས་ནི་རང་ས་དང་གོང་ས་གཉིས་ཀའི་གཉེན་པོར་བྱེད་པའི་ཕྱིར་འདོད་ཆགས་དང་བྲལ་བ་དང༌། མཐོང་ཆོས་ལ་བདེར་གནས་དང༌། ཡོན་ཏན་མངོན་པར་སྒྲུབ་པ་གསུམ་ཀ་ཡིན་ནོ། ། གཉེར་བསྡོགས་རྣམས་ནི་འདོད་ཆགས་དང་བྲལ་བའི་ལམ་ཁོ་ན་ཡིན་གྱི། ཡན་ལག་གིས་མ་ཟིན་པས་ཡོན་ཏན་མངོན་པར་སྒྲུབ་པའི་ལམ་མ་ཡིན་ལ། མི་མཐུན་ཕྱོགས་སྤོང་བའི་རྩོལ་བ་དང་བཅས་པས་མཐོང་ཆོས་ལ་བདེར་གནས་ཀྱི་ལམ་ཡང་མ་ཡིན་ནོ། ། ཇི་སྐད་བཤད་པའི་ཡིད་ལ་བྱེད་པ་བདུན་གྱིས་སྲིད་རྩེའི་བར་གྱི་ཉེར་བསྡོགས་རྣམས་ཀྱི་སྒོམ་ཚུལ་ཡང་རིག་པར་བྱའོ། ། ཁྱད་པར་ནི་འདི་ཡིན་ཏེ། ཡིད་བྱེད་དང་པོ་ཐོས་བསམ་འདྲེས་མར་བཤད་པ་ནི། འདོད་པའི་རྟེན་ལ་བསྒོམ་པའི་དབང་དུ་བྱས་ཀྱི།
གོང་མའི་རྟེན་ལ་མ་ཡིན་ཏེ། གཟུགས་ན་སེམས་ལོང་མེད་པར་ཏིང་ངེ་འཛིན་ལ་འགྲོ་བས་བསམ་བྱུང་མེད་ཅིང༌། གཟུགས་མེད་ན་སྒྲ་ཉན་པ་མེད་པས་ཐོས་བྱུང་ཡང་མེད་པའི་ཕྱིར་རོ། ། ཞེས་གསུངས་སོ། ། འོན་ཀྱང་བསམ་བྱུང་ཡུན་ཐུང་བ་ལ་དགོངས་ཀྱི་གཏན་མེད་པ་ནི་མ་ཡིན་ཏེ། གཟུགས་ཀྱི་བྱང་ཆུབ་སེམས་དཔའ་སྒོམ་ལམ་པས་ངེས་འབྱེད་ལ་སོགས་པའི་ལམ་གསུམ་ལ་རྟོག་པའི་དོན་ཐོས་པའི་ཤེས་རབ་ཀྱིས་སེམས་པ་དང༌། བསམ་བྱུང་གི་ཤེས་རབ་ཀྱིས་འཇལ་བ་དང༌། བསྒོམས་བྱུང་གི་ཤེས་རབ་ཀྱིས་ངེས་པར་རྟོག་པའི་ཕྱིར་རོ། ། གཟུགས་མེད་ཀྱི་རྟེན་ལ་ནི་ཡིད་བྱེད་དང་པོ་བསྒོམས་བྱུང་དུ་འདོད་པར་བྱའོ། ། གཉིས་པ་དངོས་གཞི་ལ་ངོ་བོ་དང༌།
མི་མཐུན་ཕྱོགས་དང༌། འཐོབ་པའི་ཚུལ་དང༌། དམིགས་རྣམ་དཔྱད་པའོ། ། དང་པོ་ལ་བསམ་གཏན་དང༌། གཟུགས་མེད་ཀྱི་སྙོམས་འཇུག་གཉིས་སོ། ། དང་པོ་ལ་སའི་སྒོ་ནས་དབྱེ་བ་དང༌། ངོ་བོའི་སྒོ་ནས་དབྱེ་བ་གཉིས་ལས། དང་པོ་ལ་སོ་སོའི་ངོ་བོ་དང༌། ཡན་ལག་གི་རྣམ་གཞག་གོ ། དང་པོ་ལ་བསམ་གཏན་དང་པོའི་དངོས་གཞིའི་སྙོམས་འཇུག་ནི།
གཉེན་པོའི་ཡན་ལག་རྟོག་དཔྱོད་གང་རུང་གིས་འོག་ས་ལས་འདོད་ཆགས་དང་བྲལ་བས་རབ་ཏུ་ཕྱེ་བའི་སེམས་རྩེ་གཅིག་པ་མཚུངས་ལྡན་དང་བཅས་པ་གང་ཞིག དགའ་བདེ་ཕན་ཡོན་གྱི་ཡན་ལག་དང་ལྡན་པའོ། ། འདི་ལ་དངོས་གཞི་ཙམ་པོ་དང༌། ཁྱད་པར་ཅན་གཉིས་ལས་དང་པོ་ནི་རྟོག་དཔྱོད་གཉིས་ཀ་དང་ལྡན་ལ། གཉིས་པ་ནི་རྟོག་པ་ལ་འདོད་ཆགས་དང་བྲལ་ཞིང་དཔྱོད་པ་ཙམ་དང་ལྡན་པའོ། ། འདིའི་ཡན་ལག་ལྔའི་ནང་ནས་རྟོག་པ་ནི་རགས་པའི་ཕྱིར་བསམ་གཏན་དང་པོ་ལ་འདོད་ཆགས་དང་མ་བྲལ་བས་ཀྱང་སྤོང་ནུས་པས། ཡན་ལག་རགས་པ་ལ་འདོད་ཆགས་དང་བྲལ་མ་བྲལ་གྱི་བྱེ་བྲག་གིས་དངོས་གཞི་ཙམ་པོ་དང་ཁྱད་པར་ཅན་གཉིས་སུ་ཕྱེ་ལ། གཉིས་པ་ཡན་ཆད་ཀྱི་ཡན་ལག་རྣམས་ནི་རང་ས་ལ་འདོད་ཆགས་དང་མ་བྲལ་བར་སྤང་མི་ནུས་པའི་ཕྱིར། ཙམ་པོ་དང་ཁྱད་པར་ཅན་གྱི་དབྱེ་བ་མེད་དོ། ། བསམ་གཏན་གཉིས་པ་ནི།
ནང་རབ་ཏུ་དྭང་བ་གཉེན་པོའི་ཡན་ལག་གིས་རྟོག་དཔྱོད་ལ་འདོད་ཆགས་དང་བྲལ་བས་རབ་ཏུ་ཕྱེ་བའི་སེམས་རྩེ་གཅིག་པ་མཚུངས་ལྡན་དང་བཅས་པ་གང་ཞིག ཏིང་ངེ་འཛིན་ལས་སྐྱེས་པའི་དགའ་བདེ་ཕན་ཡོན་གྱི་ཡན་ལག་དང་ལྡན་པའོ། ། བསམ་གཏན་གསུམ་པ་ནི། གཉེན་པོའི་ཡན་ལག་དྲན་ཤེས་བཞིན་བཏང་སྙོམས་གསུམ་གྱིས་དགའ་བ་ལ་འདོད་ཆགས་དང་བྲལ་བས་རབ་ཏུ་ཕྱེ་བའི་སེམས་རྩེ་གཅིག་པ་མཚུངས་ལྡན་དང་བཅས་པ་གང་ཞིག དགའ་བས་དབེན་པའི་སེམས་བདེ་ཕན་ཡོན་གྱི་ཡན་ལག་ཏུ་ལྡན་པ། བསམ་གཏན་བཞི་པ་ནི། གཉེན་པོའི་ཡན་ལག་དྲན་པ་དང་བཏང་སྙོམས་ཡོངས་སུ་དག་པས་དབེན་པ་ལ་འདོད་ཆགས་དང་བྲལ་བའི་སེམས་རྩེ་གཅིག་པ་མཚུངས་ལྡན་དང་བཅས་པ་གང་ཞིག ཚོར་བ་བཏང་སྙོམས་ཕན་ཡོན་གྱི་ཡན་ལག་ཏུ་ལྡན་པ། གཉིས་པ་ཡན་ལག་གི་རྣམ་གཞག་ལ་དབྱེ་བ་དང༌། སོ་སོའི་དོན་ནོ། །
དང་པོ་ནི། བསམ་གཏན་དང་པོ་ལ་ཡན་ལག་ལྔ་སྟེ། རྟོག་པ་དང༌། དཔྱོད་པ་དང༌། དགའ་བ་དང༌། བདེ་བ་དང༌། སེམས་རྩེ་གཅིག་པའོ། ། གཉིས་པ་ལ་ཡན་ལག་བཞི་སྟེ། ནད་རབ་ཏུ་དྭང་བ་དང༌། དགའ་བ་དང༌།
བདེ་བ་དང༌། སེམས་རྩེ་གཅིག་པའོ། ། གསུམ་པ་ལ་ཡན་ལག་ལྔ་སྟེ། དྲན་པ་དང༌། ཤེས་བཞིན་དང༌། བཏང་སྙོམས་དང༌། བདེན་པ་དང༌། སེམས་རྩེ་གཅིག་པའོ། ། བཞི་པ་ལ་ཡན་ལག་བཞི་སྟེ། དྲན་པ་དང༌།
བཏང་སྙོམས་ཡོངས་སུ་དག་པ་དང༌། ཚོར་བ་བཏང་སྙོམས་དང༌། སེམས་རྩེ་གཅིག་པའོ། ། གཉིས་པ་ལ། བསམ་གཏན་དང་པོའི་རྟོག་པ་ནི། འདོད་པ་ལ་རགས་པ་དང་བསམ་གཏན་དང་པོ་ལ་ཞི་བའོ་ཞེས་ཀུན་ཏུ་ཚོལ་བའི་རྣམ་པ་ཅན་ནོ། ། དཔྱོད་པ་ནི་དེའི་འོག་ཏུ་ཉོན་མོངས་པ་མང་ཉུང་དང་ཚེ་རིང་ཐུང་སོགས་ཀྱི་སྒོ་ནས་ཞིབ་མོར་དཔྱོད་པའི་རྣམ་པ་ཅན་ནོ། ། འདི་གཉིས་ནི་གཉེན་པོའི་ཡན་ལག་སྟེ། འདོད་པའི་འདོད་ཆགས་དང་ཡིད་མི་བདེ་བ་ལ་སོགས་བསམ་གཏན་དང་པོའི་མི་མཐུན་ཕྱོགས་སྤོང་བར་བྱེད་པའི་ཕྱིར། དེ་ཐོབ་པ་ན་འདོད་པ་ལ་འདོད་ཆགས་དང་བྲལ་ཟིན་པས་འདོད་པའི་གཉེན་པོར་མི་འཐད་དོ་ཞེ་ན།
ཐག་བསྲིང་བའི་གཉེན་པོ་ཙམ་ལ་དགོངས་ཏེ། ཕྱི་མ་རྣམས་ལའང་འདིས་རིག་པར་བྱའོ། ། དགའ་བདེ་གཉིས་ཕན་ཡོན་གྱི་ཡན་ལག་སྟེ། བསམ་གཏན་ལ་གནས་པ་རྣམས་ཀྱི་ལུས་སེམས་ལ་ཕན་འདོགས་པའི་ཕྱིར། རྩེ་གཅིག་པ་གནས་ཀྱི་ཡན་ལག་སྟེ། གཉེན་པོ་དང་ཕན་ཡོན་གྱི་ཡན་ལག་འདི་ལ་བརྟེན་ནས་འཇུག་པའི་ཕྱིར། གཉིས་པའི་ཡན་ལག་ནང་རབ་ཏུ་དྭང་བ་ནི། བྱེ་བྲག་སྨྲ་བས་བསམ་གཏན་གྱི་ས་ལ་ངེས་པར་འབྱུང་བའི་ཡིད་ཆེས་པའི་དད་པར་འདོད། རྣལ་འབྱོར་སྤྱོད་པ་པས་ནི་དྲན་ཤེས་བཞིན་བཏང་སྙོམས་གསུམ་ལ་འདོད་དོ། ། འདི་དང་བསམ་གཏན་དང་པོའི་དགའ་བ་ནི་ཡིད་ཤེས་ཀྱི་འཁོར་དུ་བྱུང་བའི་ཚོར་བ་སིམ་པར་མྱོང་བའོ། །
བདེ་བ་ནི། བྱེ་བྲག་སྨྲ་བས་ཤིན་ཏུ་སྦྱངས་པ་ལ་འདོད། མདོ་སྡེ་པས་བདེ་བ་ནི་དབང་ཤེས་འཁོར་གྱི་ཚོར་བ་སིམ་པར་མྱོང་བ་ཡིན་ཏེ། མདོ་ལས། བདེ་བ་ལུས་ཀྱིས་མྱོང་ལ་ཞེས་འབྱུང་བའི་ཕྱིར་རོ། ། ཤིན་ཏུ་སྦྱངས་པར་མི་རིག་ཏེ། བསམ་གཏན་བཞི་པ་ནི་ཤིན་ཏུ་སྦྱངས་པ་ཆེས་ཁྱད་པར་དུ་འཕགས་པ་ཡོད་ཀྱང་ཡན་ལག་དུ་མི་སྨོས་པའི་ཕྱིར་ཞེའོ། ། བསྡུ་བ་ལས། ཡིད་ཤེས་འཁོར་གྱི་ཚོར་བ་སིམ་པར་མྱོང་བ་གཅིག་ཉིད་ཡིད་ཤེས་འཁོར་བཅས་ལ་ཕན་འདོགས་པའི་ཕྱིར་དགའ་བ་ཞེས་བྱ་ལ། དབང་པོ་དང་བཅས་པའི་ལུས་ལ་ཕན་འདོགས་པའི་ཕྱིར་བདེ་བ་ཞེས་བརྗོད་དོ། །
འོ་ན་འདོད་པར་གཏོགས་པའི་ཡིད་ཤེས་འཁོར་གྱི་ཚོར་བ་སིམ་པར་མྱོང་བ་ལ་ཅིའི་ཕྱིར་བདེ་བ་ཞེས་མ་བརྗོད་ཅེ་ན། ཏིང་ངེ་འཛིན་གྱིས་མ་ཟིན་པས་ཕྱི་རོལ་ཏུ་རྣམ་པར་གཡེང་བའི་ཕྱིར་དབང་པོ་དང་བཅས་པའི་ལུས་ལ་ཕན་འདོགས་མི་ནུས་ལ། གཅིག་ཤོས་ནི་ཏིང་ངེ་འཛིན་གྱི་མཐུ་ལས་ཕན་འདོགས་པའི་ནུས་པ་ཡོད་པས་ཁྱད་པར་ཡོད་དོ། ། འདི་དག་ལས་ནང་རབ་ཏུ་དྭང་བ་ནི་གཉེན་པོའི་ཡན་ལག་སྟེ། བསམ་གཏན་གཉིས་པའི་མི་མཐུན་ཕྱོགས་རྟོག་པ་ལས་འདའ་བར་བྱེད་པའི་ཕྱིར་རོ། ། དགའ་བདེ་གཉིས་ནི་ཕན་ཡོན་གྱི་ཡན་ལག་གོ ། བསམ་གཏན་དང་པོ་དང་འདི་གཉིས་ཀྱི་དགའ་བདེ་ལ་ཁྱད་པར་ཅི་ཡོད་ཅེ་ན། སྔ་མ་གཉིས་ནི་མི་དགེ་བས་དབེན་པ་ལས་སྐྱེས་པའི་དགའ་བདེ་ཡིན་ལ། གཉིས་པ་ནི་ཏིང་ངེ་འཛིན་ལས་སྐྱེས་པའི་དགའ་བདེ་ཡིན་ནོ། ། ཏིང་ངེ་འཛིན་ནི་གནས་ཀྱི་ཡན་ལག་གོ །
གསུམ་པའི་དྲན་པ་ནི། དགའ་བའི་འདུ་ཤེས་མི་འབྱུང་བར་བྱ་བའི་དོན་དུ་དམིགས་རྣམ་མི་བརྗེད་པའི་དྲན་པའོ། ། ཤེས་བཞིན་ནི་དགའ་བའི་འདུ་ཤེས་བྱུང་མ་བྱུང་ཤེས་རབ་ཀྱིས་སོ་སོར་རྟོག་པའོ། ། བཏང་སྙོམས་ནི་སེམས་མཉམ་པ་ཉིད་དུ་འཇོག་པའི་འདུ་བྱེད་བཏང་སྙོམས་སོ། ། བདེ་བ་ནི་སེམས་བདེ་བ་སྟེ། ཡིད་ཤེས་འཁོར་གྱི་ཚོར་བ་སིམ་པར་མྱོང་བའོ། ། སྔ་མ་དང་ཁྱད་པར་ཅི་ཡོད་ཅེ་ན། སྔ་མ་ནི་དགའ་བ་ཉོན་མོངས་པ་ཅན་གྱི་ཀུན་ནས་དཀྲིས་པ་དང་མ་བྲལ་བས་མ་ཞི་བ་ཡིན་ལ། འདིར་ནི་དེ་དང་བྲལ་བས་ཞི་བ་ཡིན་ནོ། ། རྣམ་པར་འགྱུར་བའི་མདོ་ལས་ཀྱང༌།
བསམ་གཏན་གསུམ་པ་བཀའ་སྩལ་པ་ན། འདིར་ཡིད་མི་བདེའི་དབང་པོ་མ་ལུས་པ་འགག་པར་འགྱུར་ཞེས་གསུངས་སོ། ། དང་པོ་གསུམ་ནི་གཉེན་པོའི་ཡན་ལག་ཡིན་ཏེ། བསམ་གཏན་གསུམ་པའི་མི་མཐུན་ཕྱོགས་དགའ་བ་ལ་འདོད་ཆགས་དང་བྲལ་བར་བྱེད་པའི་ཕྱིར། བདེ་བ་ནི་ཕན་ཡོན་གྱི་ཡན་ལག་གོ ། ཏིང་ངེ་འཛིན་ནི་གནས་ཀྱི་ཡན་ལག་གོ ། བསམ་གཏན་བཞི་པ་ལ་ཡང་དྲན་པ་དང་བཏང་སྙོམས་གཉིས་ནི། གཉེན་པོའི་ཡན་ལག་ཡིན་ཏེ། བསམ་གཏན་བཞི་པའི་མི་མཐུན་ཕྱོགས་བདེ་པ་ལ་སོགས་སྤོང་པའི་ཕྱིར་རོ། ། ཚོར་བ་བཏང་སྙོམས་ནི་ཕན་ཡོན་གྱི་ཡན་ལག
ཏིང་ངེ་འཛིན་གནས་ཀྱི་ཡན་ལག་གོ ། འདིར་ཤེས་བཞིན་གྱི་ཡན་ལག་མ་སྨོས་པ་ནི། ཤེས་བཞིན་གྱིས་མི་མཐུན་ཕྱོགས་བྱུང་མ་བྱུང་རྟོག་པར་བྱེད་པ་ཡིན་ལ། འདིར་བསམ་གཏན་གྱི་སྐྱོན་བརྒྱད་ལས་གྲོལ་བས་ཤེས་བཞིན་གྱིས་ལྟ་བར་བྱེད་མི་དགོས་པའི་ཕྱིར་རོ། ། དང་པོ་ནའང་དྲན་པ་སོགས་ཡོད་པ་མ་ཡིན་ནམ་ཞེ་ན། ཡོད་ཀྱང་རྟོག་དཔྱོད་ཀྱིས་མངོན་པར་དཀྲུགས་པས། རང་གི་ངོ་བོའི་ལས་མི་བྱེད་པའི་ཕྱིར་ཡན་ལག་ཏུ་མ་སྨོས་ལ། གཉིས་པ་ན་རང་གི་ངོ་བོའི་ལས་བྱེད་ཀྱང་དགའ་བས་ཟིལ་གྱིས་མནན་པའི་ཕྱིར་རང་མིང་གིས་མ་སྨོས་པར་ནང་རབ་ཏུ་དྭང་བ་ཞེས་པའི་མིང་གིས་བསྟན་ཏོ། ། གསུམ་པ་ལ་དགའ་བའི་ཀུན་དཀྲིས་ལས་གྲོལ་པས་རང་མིང་གིས་སྨོས་ལ། བཞི་པ་ན་བསམ་གཏན་གྱི་སྐྱོན་ཐམས་ཅད་དང་བྲལ་བའི་ཕྱིར་ཡོངས་སུ་དག་པ་ཞེས་པའི་སྒྲས་བསྟན་ཏོ། །
བསམ་གཏན་དང་པོ་དང་གཉིས་པ་ལ་བྱེ་བྲག་ཅི་ཡོད་ཅེ་ན། རྟོག་དཔྱོད་ལས་འདོད་ཆགས་དང་བྲལ་མ་བྲལ་གྱི་བྱེ་བྲག་གིས་ཏིང་ངེ་འཛིན་ཡོངས་སུ་རྫོགས་མ་རྫོགས་ཀྱི་ཁྱད་པར་ཡོད་དོ། ། གཉིས་པ་དང་གསུམ་པ་ལ་ཁྱད་པར་ཅི་ཡོད་ཅེ་ན། དགའ་བ་ལ་འདོད་ཆགས་དང་བྲལ་མ་བྲལ་གྱི་བྱེ་བྲག་གིས་ཕན་འདོགས་པའི་ཡན་ལག་རྫོགས་མ་རྫོགས་ཀྱི་ཁྱད་པར་ཡོད་དོ། ། གསུམ་པ་དང་བཞི་པ་ལ་ཁྱད་པར་ཅི་ཡོད་ཅེ་ན། བསམ་གཏན་གྱི་སྐྱོན་ཐམས་ཅད་ལས་གྲོལ་མ་གྲོལ་གྱི་བྱེ་བྲག་གིས་ཡོངས་སུ་རྫོགས་མ་རྫོགས་ཀྱི་ཁྱད་པར་ཡོད་དོ། ། སྐྱོན་བརྒྱད་ནི། བཏང་སྙོམས་མ་གཏོགས་པའི་ཚོར་བ་བཞི་དང༌། རྟོག་དཔྱོད་དང༌། དབུགས་འབྱུང་རྔུབ་བོ། །
གཉིས་པ་ངོ་བོའི་སྒོ་ནས་ཉོན་མོངས་པ་ཅན་དང༌། དག་པ་པ་དང༌། ཟག་མེད་གསུམ་ལས། དང་པོ་ནི། རང་སའི་ཉོན་མོངས་པས་བཅིངས་པའི་སྙོམས་འཇུག་སྟེ། སྲེད་པ་དང༌། ལྟ་བ་དང༌། ང་རྒྱལ་དང༌། ཐེ་ཚོམ་ཤས་ཆེ་བའི་བསམ་གཏན་ནོ། ། དང་པོ་ནི་ཤིན་ཏུ་སྦྱངས་པའི་བདེ་བའི་རོ་མྱང་བའི་སྲེད་པས་བཅིངས་པའི་སྙོམས་འཇུག་གོ །
གཉིས་པ་ནི། སྔོན་གྱི་མཐའ་ལ་རྟོག་པ་ལ་སོགས་པའི་ལྟ་བས་ཡོངས་སུ་བཅིངས་པ་དང༌། གསུམ་པ་ནི་ཡོན་ཏན་མ་ཐོབ་པ་ཐོབ་བོ་སྙམ་པའི་ང་རྒྱལ་གྱིས་བཅིངས་པ་དང༌། བཞི་པ་ནི་མ་རིག་པའི་དབང་གིས་ཐར་པ་ལ་ཐེ་ཚོམ་ཟ་བའི་ཡིད་གཉིས་ཀྱིས་བཅིངས་པའི་སྙོམས་འཇུག་གོ ། གཉིས་པ་དག་པ་པ་ནི་ཚོར་བའི་སྒོ་ནས་འོག་ས་ལས་ངེས་པར་འབྱུང་བའི་ཞི་རགས་ཀྱི་རྣམ་པ་ཅན་གྱི་སྙོམས་འཇུག་སྟེ། ཉམས་པ་ཆ་མཐུན་དང༌། གནས་པ་དང༌། ཁྱད་པར་དང༌། ངེས་འབྱེད་ཆ་མཐུན་ནོ། ། དང་པོ་རིམ་པ་ལྟར་དག་པ་པ་གང་ཞིག་མཇུག་ཐོགས་སུ་ཉོན་མོངས་སྐྱེ་བ་དང༌།
རང་རིགས་སྐྱེ་བ་དང༌། གོང་ས་སྐྱེ་བ་དང༌། ཟག་མེད་སྐྱེ་བ་དང་རྗེས་སུ་མཐུན་པའོ། ། གསུམ་པ་ཟག་མེད་ནི། ཟག་མེད་ལྷག་མཐོང་དང་ལྷན་ཅིག་འཇུག་པའི་སེམས་རྩེ་གཅིག་པ་མཚུངས་ལྡན་དང་བཅས་པའོ། ། གཉིས་པ་གཟུགས་མེད་ཀྱི་སྙོམས་འཇུག་ལ་ས་དང༌། ངོ་བོའི་སྒོ་ནས་དབྱེ་བ་གཉིས་ལས། དང་པོ་ནི། དམིགས་པའི་སྒོ་ནས་འོག་ས་ལས་འདའ་བའི་སེམས་རྩེ་གཅིག་པ་མཚུངས་པར་ལྡན་པའོ། ། དབྱེ་བ་ལ་བཞི་ལས།
ནམ་མཁའ་མཐའ་ཡས་སྐྱེ་མཆེད་ཀྱི་སྙོམས་འཇུག་ནི། སྦྱོར་བའི་དུས་སུ་གཟུགས་དང་ཐོགས་པའི་འདུ་ཤེས་རྣམ་པར་བཤིག་སྟེ། དངོས་གཞིའི་དུས་སུ་དེ་ཉིད་མངོན་དུ་གྱུར་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པའོ། ། དེ་ལ་གཟུགས་ཀྱི་འདུ་ཤེས་ནི་ཁ་དོག་དང་དབྱིབས་ཀྱི་འདུ་ཤེས་སོ། ། ཐོགས་པའི་འདུ་ཤེས་ནི་རྩིག་པ་དང་རྭ་བ་ལ་སོགས་པས་སྒྲིབ་པའི་འདུ་ཤེས་སོ། ། རྣམ་ཤེས་མཐའ་ཡས་ནི། སྦྱོར་བའི་དུས་སུ་ནམ་མཁའི་ཡུལ་ཅན་གྱི་རྣམ་ཤེས་དེ་ཉིད་ཀྱང་མཐའ་ཡས་སོ་སྙམ་དུ་ཡིད་ལ་བྱས་པས་དེ་ཉིད་མངོན་དུ་གྱུར་བའོ། ། ཅི་ཡང་མེད་པའི་སྐྱེ་མཆེད་ནི། སྦྱོར་བའི་དུས་སུ་གཟུང་བྱ་ཅི་ཡང་མེད་དོ་སྙམ་དུ་ཡིད་ལ་བྱས་པས་དེ་ཉིད་མངོན་དུ་གྱུར་བའོ། ། འདུ་ཤེས་མེད་འདུ་ཤེས་མེད་མིན་སྐྱེ་མཆེད་ནི།
འདུ་ཤེས་རགས་པ་ནི་ནང་དང་འབྲས་དང་ཟུག་རྔུའོ། ། འདུ་ཤེས་མེད་པ་ནི་ཀུན་ཏུ་རྨོངས་པའོ། ། འདུ་ཤེས་ཡོད་མིན་མེད་མིན་ནི་ཞི་བའོ་སྙམ་དུ་ཡིད་ལ་བྱས་པས་དེ་ཉིད་མངོན་དུ་གྱུར་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པའོ། ། གཉིས་པ་ངོ་བོའི་སྒོ་ནས་དབྱེ་བ་ནི་སྔ་མ་ལྟར་ཡིན་ལ། ཁྱད་པར་ནི། སྲིད་རྩེ་ལ་ཟག་མེད་མེད་དེ། སེམས་ཀྱི་རྒྱུ་བ་མི་གསལ་བའི་ཕྱིར་རོ། ། ཁྱད་པར་ཆ་མཐུན་ཡང་མེད་དེ་གོང་ས་མེད་པའི་ཕྱིར། ཅིའི་ཕྱིར་བསམ་གཏན་རྣམས་ཡན་ལག་དང༌། གཟུགས་མེད་རྣམས་དམིགས་པས་འདའ་ཞེ་ན།
བསམ་གཏན་གྱི་སྙོམས་འཇུག་རྣམས་ནི། ས་གོང་འོག་ཀུན་ཏུ་ལྟ་བའི་ཕྱིར་དམིགས་པས་འདའ་བ་མེད་ལ། འོག་མའི་ཡན་ལག་རགས་པ་རྣམས་ལས་ངེས་པར་འབྱུང་བའི་ཕྱིར་ཡན་ལག་མི་འདྲ་བའི་བྱེ་བྲག་ཡོད་པས་ཡན་ལག་གིས་འདའ་བ་ཞེས་བྱའོ། ། གཟུགས་མེད་པ་རྣམས་ནི་ཞི་གནས་སུ་རོ་གཅིག་པའི་ཕྱིར་ཡན་ལག་མི་འདྲ་བ་མེད་ཀྱི། དམིགས་པ་མི་འདྲ་བའི་སྒོ་ནས་ངེས་པར་འབྱུང་བའི་ཕྱིར་དམིགས་པས་འདའ་བ་ཞེས་བྱའོ། ། གཉིས་པ་མི་མཐུན་ཕྱོགས་ངོས་བཟུང་བ་ལ། བསམ་གཏན་གྱི་མི་མཐུན་ཕྱོགས་ནི་ཆེན་པོ་དང༌། འབྲིང་དང་ཆུང་ངུ་དང་རྣམ་པ་གསུམ་ལས། དང་པོ་ནི་འདོད་པ་ལ་འདུན་པ་དང་རྣམ་འཚེ་སྟེ། དེས་བསམ་གཏན་འཐོབ་པ་ལ་གེགས་བྱེད་དོ། །
གཉིས་པ་ནི་རྟོག་པ་དང་དཔྱོད་པ་སྟེ། ཐོབ་ཟིན་ཁྱད་པར་དུ་འགྱུར་བ་ལ་གེགས་བྱེད་དོ། ། གསུམ་པ་ནི་དགའ་བ་དང་བདེ་བ་སྟེ། སེམས་ལས་སུ་རུང་བའི་མཆོག་ཐོབ་པ་ལ་གེགས་བྱེད་དོ། ། དེ་ལ་ཆེན་པོ་དང་བྲལ་བས་ནི་བསམ་གཏན་དང་པོའོ། ། འབྲིང་དང་བྲལ་བས་ནི་གཉིས་པ་དང་གསུམ་པའོ། ། ཆུང་ངུ་དང་བྲལ་བས་ནི་བཞི་པ་འཐོབ་པ་ཡིན་ནོ། ། དེ་ནི་མི་མཐུན་ཕྱོགས་ཐམས་ཅད་དང་བྲལ་བའི་ཕྱིར། སེམས་ལས་སུ་རུང་བའི་མཆོག་གོ ། གཟུགས་མེད་ཀྱི་མི་མཐུན་ཕྱོགས་ལ་ཡང་ཐོགས་བཅས་དང༌།
ཐོགས་མེད་ཀྱི་འདུ་ཤེས་གཉིས་སོ། ། ཐོགས་མེད་ལ་ཡང་ཡུལ་ནམ་མཁའ་དང་ཡུལ་ཅན་རྣམ་ཤེས་ཀྱི་འདུ་ཤེས་གཉིས། འདུ་ཤེས་དང་པོ་སྤངས་པ་ལས་ནི་ནམ་མཁའ་མཐའ་ཡས་སྐྱེ་མཆེད་དོ། ། ནམ་མཁའི་འདུ་ཤེས་སྤངས་པ་ལས་ནི། རྣམ་ཤེས་མཐའ་ཡས་སྐྱེ་མཆེད་དོ། ། རྣམ་ཤེས་ཀྱི་འདུ་ཤེས་ལའང་རགས་པ་དང་ཅུང་ཟད་རགས་པ་དང༌། ཕྲ་བ་གསུམ་ལས། རགས་པ་སྤངས་པ་ལས་ནི་ཅི་ཡང་མེད་པའི་སྐྱེ་མཆེད་དོ། ། ཅུང་ཟད་རགས་པ་སྤངས་བ་ལས་ནི་འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དོ། ། ཤིན་ཏུ་ཕྲ་བ་ནི་སྐྱོན་མ་ཡིན་པས་མི་སྤོང་ངོ༌། །
གསུམ་པ་ཇི་ལྟར་འཐོབ་པའི་ཚུལ་ལ། དང་པོར་རྣལ་འབྱོར་པས་འདོད་པ་ལ་འདུན་པ་དང༌། གནོད་སེམས་གཉིས་སྡུག་བསྔལ་གྱི་རྩ་བར་མཐོང་ནས། འདོད་པའི་ཉེས་དམིགས་ལ་རྟོག་པ་དང་དཔྱོད་པས་གཉིས་པོ་སྤོང་བ་ལ་ཞུགས་པས་དབེན་པ་ལས་སྐྱེས་པའི་དགའ་བདེ་ཅན་གྱི་བསམ་གཏན་དང་པོ་འཐོབ། དེའི་འོག་ཏུ་རྟོག་དཔྱོད་རྒྱུད་འཁྲུག་བྱེད་དུ་མཐོང་ནས། ནང་རབ་ཏུ་དྭང་བས་དེ་སྤོང་བར་ཞུགས་པས་ཏིང་ངེ་འཛིན་ལས་སྐྱེས་པའི་དགའ་བདེ་ཅན་གྱི་བསམ་གཏན་གཉིས་པ་འཐོབ་བོ། ། དེའི་འོག་ཏུ་དགའ་བའང་ཡིད་གཡོ་བར་བྱེད་པས་ཏིང་ངེ་འཛིན་གྱི་སྐྱོན་དུ་མཐོང་ནས་དྲན་ཤེས་བཞིན་བཏང་སྙོམས་ཀྱིས་དེ་སྤོང་བ་ལ་ཞུགས་པས་དགའ་བ་མེད་པའི་བདེ་བ་ཅན་གྱི་བསམ་གཏན་གསུམ་པ་འཐོབ་བོ། ། དེའི་འོག་ཏུ་བདེ་བའང་སེམས་ལ་འགྱུར་བ་སྐྱེད་བྱེད་ཀྱི་ཏིང་ངེ་འཛིན་གྱི་མི་མཐུན་ཕྱོགས་སུ་མཐོང་ནས། དྲན་པ་དང་ཤེས་བཞིན་ཡོངས་སུ་དག་པ་གཉིས་ཀྱིས་དེ་སྤོང་བ་ལ་ཞུགས་པས་ཚོར་བ་བཏང་སྙོམས་ཅན་གྱི་བསམ་གཏན་བཞི་པ་འཐོབ་བོ། ། དེ་ནས་གཟུགས་སོགས་ཡུལ་ལ་མཚན་མར་འཛིན་པའང་རྒྱུད་འཁྲུག་བྱེད་དུ་རྟོགས་ནས་འདུ་ཤེས་ལས་ངེས་པར་འབྱུང་བའི་དོན་དུ་གཟུགས་མེད་པའི་སྙོམས་འཇུག་སྒོམ་པར་བྱེད་དོ། །
དེ་ལ་ཡང་གཟུགས་དང་ཐོགས་པའི་འདུ་ཤེས་རགས་པར་མཐོང་ནས་གཉེན་པོ་ནམ་མཁའི་འདུ་ཤེས་ཀྱིས་དེ་སྤོང་བ་ལ་ཞུགས་པས་ནམ་མཁའ་མཐའ་ཡས་སྐྱེ་མཆེད་འཐོབ་བོ། ། དེའི་འོག་ཏུ་ནམ་མཁའི་འདུ་ཤེས་སྤང་བའི་དོན་དུ་རྣམ་ཤེས་མཐའ་ཡས་བསྒོམས་པ་ལས་དེ་སྤངས་པ་ན་རྣམ་ཤེས་མཐའ་ཡས་སྐྱེ་མཆེད་འཐོབ་བོ། ། དེའི་འོག་ཏུ་རྣམ་ཤེས་ཀྱི་འདུ་ཤེས་ཀྱང་སྐྱོན་དུ་མཐོང་ནས། ཅི་ཡང་མེད་པའི་འདུ་ཤེས་ཀྱིས་དེ་སྤོང་བ་ལ་ཞུགས་པས་ཅི་ཡང་མེད་པའི་སྐྱེ་མཆེད་འཐོབ་བོ། ། དེའི་འོག་ཏུ་ཅི་ཡང་མེད་པ་ལའང་ཉེས་དམིགས་སུ་བལྟས་ནས་ཡོད་མིན་མེད་མིན་གྱི་འདུ་ཤེས་ཀྱིས་དེ་སྤོང་བ་ལ་ཞུགས་པས་སྲིད་རྩེ་འཐོབ་བོ། ། འདི་ལས་ངེས་པར་འབྱུང་བའི་འདུ་ཤེས་ནི། བདག་མེད་རྟོགས་པ་ལས་གཞན་མེད་པའི་ཕྱིར། འདིའི་གོང་ན་འཇིག་རྟེན་པའི་གནས་གཞན་མེད་དོ། ། བཞི་པ་དམིགས་རྣམ་དཔྱད་པ་ལ། ཉོན་མོངས་པ་ཅན་དང༌།
དག་པ་བ་དང༌། ཟག་མེད་གསུམ་ལས། དང་པོས་ནི་རང་སའི་ཟག་བཅས་ཀྱི་དངོས་པོ་ལ་དམིགས་ཀྱི་འོག་མ་ལ་མི་དམིགས་ཏེ། འདོད་ཆགས་དང་བྲལ་བའི་ཕྱིར་རོ། ། གོང་ས་ལ་མི་དམིགས་ཏེ། ས་རྣམས་ནི་སྲིད་པས་སོ་སོར་བཅད་པས་སོ། ། ཟག་མེད་ལ་མི་དམིགས་ཏེ། དགེ་བ་ཉིད་དུ་ཐལ་བར་འགྱུར་བའི་ཕྱིར་རོ་ཞེས་པ་ནི་མཛོད་ཀྱི་དོན་ནོ། ། འདི་ནི་རགས་པའི་རྣམ་གཞག་ཡིན་གྱི་ཞིབ་མོར་དཔྱད་ན་གོང་འོག་ལ་དམིགས་པར་གསལ་ཏེ། འོག་མའི་སེམས་ཅན་ལ་དམིགས་ནས་དེ་ལས་ཁྱད་པར་དུ་འཕགས་པར་ལྟ་བའི་ཕྱིར་དང༌།
གོང་ས་ལ་ཐོབ་འདོད་ཀྱི་འདུན་པ་དང་མཚུངས་ལྡན་གྱི་འདོད་ཆགས་དང༌། གོང་མ་མ་ཐོབ་ཀྱང་ཐོབ་བོ་སྙམ་པའི་ང་རྒྱལ་དང༌། དེའི་རྟེན་གྱི་བདག་ལའང་དམིགས་པའི་ཕྱིར་ཏེ། བསྡུ་བ་ལས། གོང་མར་སྐྱེས་པ་རྣམས་ནི། འོག་མའི་སེམས་ཅན་ལས་འདིར་བདག་ཉིད་རྟག་པ་དང་བརྟན་པ་དང་གཙང་བ་དང་ཡོན་ཏན་ཁྱད་པར་དུ་འཕགས་པ་ཡིན་ནོ། ། སྙམ་དུ་རློམ་པའི་ཕྱིར་ཞེས་གསུངས་ཞིང༌། མངོན་པ་གོང་མ་ལས། མ་རིག་པ་དང་ལྟ་བ་དང༌། ཐེ་ཚོམ་གསུམ་གྱིས་འོག་མ་ལ་དམིགས་པར་གསུངས་པའི་ཕྱིར་རོ། །
ཟག་མེད་ལ་ཡང་དངོས་སུ་མི་དམིགས་ཀྱང་བཏགས་པའི་སྒོ་ནས་དམིགས་པར་བཤད་དོ། ། བསམ་གཏན་དག་པ་བ་དང༌། ཟག་མེད་ཀྱི་དམིགས་པ་ནི། འདུས་བྱས་འདུས་མ་བྱས་གང་ཅི་ཡོད་པ་ཐམས་ཅད་དང༌། རང་གཞན་གྱི་རྒྱུད་ཐམས་ཅད་ཡིན་ལ། གཟུགས་མེད་ཀྱི་དངོས་གཞི་དགེ་བ་རྣམས་ཀྱི་དམིགས་པ་ནི། ས་འོག་མའི་ཟག་བཅས་ཀྱི་དངོས་པོ་མ་ཡིན་ཏེ། ས་འོག་མའི་ཟག་བཅས་རྣམས་ནི་རབ་ཏུ་མ་ཞི་བའི་ཕྱིར་རོ། ། དེ་ཉིད་ཀྱི་ཕྱིར་ས་འོག་མ་ལས་འདས་པ་ཞེས་བཤད་དོ། ། བསམ་གཏན་གྱི་དགེ་བ་རྣམས་ནི་འོག་མ་ལ་མི་དམིགས་པ་ནི་མ་ཡིན་ཏེ།
དམིགས་པ་ལས་འོང་བ་མེད་པས་ཀུན་ཏུ་ལྟ་བ་ཡིན་པའི་ཕྱིར་རོ། ། དེས་ན་འདི་ནི་རང་ས་དང་གོང་སའི་ཟག་བཅས་དང་ཟག་མེད་ལའང་དམིགས་པར་ལྟའོ། ། མཛོད་ལས། སྲེད་བཅས་རང་གི་སྲིད་ལ་དམིགས། ། བསམ་གཏན་དགེ་ཡུལ་ཡོད་དགུ་ཡིན། ། གཟུགས་མེད་དངོས་གཞི་དགེ་རྣམས་ཀྱི། ། སྤྱོད་ཡུལ་ཟག་བཅས་འོག་མ་མིན། ། ཞེས་སོ། ། གཟུགས་མེད་དངོས་གཞི་དགེ་བའི་དམིགས་པ་འོག་མའི་ཟག་བཅས་མིན་ཞེས་འབྱུང་བའི་ཤུགས་ཀྱིས་ཉེར་བསྡོགས་ཀྱི་བར་ཆད་མེད་ལམ་རྣམས་ཀྱིས་ནི། འོག་མའི་གཟུགས་མེད་ཀྱི་དངོས་པོ་ལ་དམིགས་པར་གསལ་ལོ། །
གང་སྤེལ་ལས་ཀྱང་ནམ་མཁའ་མཐའ་ཡས་སྐྱེ་མཆེད་ཀྱི་བར་ཆད་མེད་པའི་ལམ་རྣམས་ཀྱི་དམིགས་པ་བསམ་གཏན་བཞི་པ་ཡིན་ལ། སྲིད་རྩེའི་ཉེར་བསྡོགས་བར་ཆད་མེད་ལམ་རྣམས་ཀྱི་དམིགས་པ་ནི། ཅི་ཡང་མེད་པའི་སྐྱེ་མཆེད་ཡིན་པའི་བར་དུའོ། ། ཞེས་པ་དང༌། ཉན་ཐོས་ཀྱི་ས་ལས། ཇི་སྲིད་དངོས་གཞི་ལ་སྙོམས་པར་མི་འཇུག་པའི་བར་དུ་ནི་ནམ་མཁའ་ཁོ་ན་ལ་དམིགས་པར་བྱེད་དོ། ། སྙོམས་པར་ཞུགས་ནས་ནི་ནམ་མཁའ་དེ་ཉིད་དང༌། དེ་ལས་གཞན་པ་རང་གི་ས་པའི་ཕུང་པོ་རྣམས་ལ་ཡང་དམིགས་པར་བྱེད་དོ། ། ཉེར་བསྡོགས་ཀྱི་ཚེ་ན་ས་འོག་མའི་ཕུང་པོ་རྣམས་ལ་ཡང་དམིགས་པར་བྱེད་དོ་ཞེས་གསུངས་སོ། ། དེས་ན་སྦྱོར་བའི་དུས་སུ་ནམ་མཁའ་དང་རྣམ་ཤེས་ལ་དམིགས་པས་ནམ་མཁའ་དང་རྣམ་ཤེས་མཐའ་ཡས་སྐྱེ་མཆེད་སོགས་ཀྱི་མིང་གིས་བཏགས་པར་མངོན་ནོ། །
གསུམ་པ་གྲངས་ནི། མཛོད་ལས། བརྩོད་པའི་རྩ་བར་གྱུར་པ་དང༌། ། འཁོར་བའི་རྒྱུ་ཕྱི་རིམ་རྒྱུའི་ཕྱིར། ། སེམས་བྱུང་རྣམས་ལས་ཚོར་བ་དང༌། ། འདུ་ཤེས་ལོགས་ཤིག་ཕུང་པོར་བཞག ། ཅེས་གསུངས་པ་ལྟར། བརྩོད་པའི་རྩ་བ་ཚོར་བ་དང་འདུ་ཤེས་གཉིས་ཡིན་ལ། ཚོར་བས་ངེས་པར་བྱུང་བ་ལ་བསམ་གཏན་བཞི་དང༌། འདུ་ཤེས་ཀྱིས་ངེས་པར་འབྱུང་བ་ལ་གཟུགས་མེད་པ་བཞིར་ཕྱེའོ། །
ཅིའི་ཕྱིར་ཚོར་བས་ངེས་པར་འབྱུང་བ་ལ་བསམ་གཏན་བཞིར་ངེས་ཅེ་ན། བསམ་གཏན་པ་རྣམས་ནི་བདེ་བ་དང་སྡུག་བསྔལ་གྱི་ཚོར་བ་ལས་ངེས་པར་འབྱུང་བ་ཚོལ་བར་བྱེད་པ་ཡིན་ལ། དེ་ལ་སྡུག་བསྔལ་གྱི་ཚོར་བ་ཡང་གཉིས་ཏེ། རགས་པ་དང་ཕྲ་བའོ། ། རགས་པས་ངེས་པར་འབྱུང་བ་ནི། བསམ་གཏན་དང་པོ་སྟེ། ཡིད་མི་བདེ་བ་ལ་འདོད་ཆགས་དང་བྲལ་བར་བྱེད་པའི་ཕྱིར། ཕྲ་བ་ལས་ངེས་པར་འབྱུང་བ་ནི། བསམ་གཏན་གཉིས་པ་སྟེ། སྡུག་བསྔལ་གྱི་ཕྱོགས་ཀྱི་གནས་ངན་ལེན་དང་བྲལ་བའི་ཕྱིར།
བྱེ་བྲག་སྨྲ་བས་བསམ་གཏན་དང་པོའི་དུས་སུ་སྡུག་བསྔལ་ཐམས་ཅད་སྤངས་པར་འདོད་པ་ནི་མ་ཡིན་ཏེ། སྡུག་བསྔལ་གྱི་དབང་པོ་མ་སྤངས་པའི་ཕྱིར་ཏེ། བསྡུ་བ་ལས་ཅིའི་ཕྱིར་བསམ་གཏན་དང་པོ་ལ། སྡུག་བསྔལ་གྱི་དབང་པོ་མ་སྤངས་ཅེ་ན། སྨྲས་པ་དེ་ལ་དེའི་ཕྱོགས་ཀྱི་གནས་ངན་ལེན་དང་མ་བྲལ་ཅེས་གསུངས་སོ། ། གལ་ཏེ་སྤངས་ཅེ་ན་བསམ་གཏན་དང་པོ་དང་གཉིས་པར་གནས་པའི་ཁྱད་པར་མི་དམིགས་པའི་སྐྱོན་གནས་སོ། ། བདེ་བའི་ཚོར་བ་ཡང་རགས་པ་དང་ཕྲ་བ་གཉིས་ལས། རགས་པ་ལས་ངེས་པར་འབྱུང་བ་ནི་བསམ་གཏན་གསུམ་པ་སྟེ། ཡིད་བདེ་བ་ལའང་འདོད་ཆགས་དང་བྲལ་བའི་ཕྱིར་རོ། ། ཕྲ་བ་ལས་ངེས་པར་འབྱུང་བ་ནི་བཞི་པ་སྟེ།
སེམས་བདེ་ལས་ཀྱང་ངེས་པར་འབྱུང་བའི་ཕྱིར་རོ། ། གཏང་སྙོམས་ལས་ངེས་པར་འབྱུང་བ་ནི་མ་བཞག་ཏེ། བྱིས་པ་རྣམས་ཀྱིས་འདུ་བྱེད་ཀྱི་སྡུག་བསྔལ་རྟོགས་དཀའ་བའི་ཕྱིར་རོ། ། ཅིའི་ཕྱིར་འདུ་ཤེས་ལས་ངེས་པར་འབྱུང་བ་ལ་གཟུགས་མེད་པ་བཞིར་ངེས་ཅེ་ན། འདུ་ཤེས་ནི་གཉིས་ཏེ། ཡུལ་དང་ཡུལ་ཅན་རྣམ་ཤེས་ལ་མཚན་མར་འཛིན་པའོ། ། དང་པོ་ལ་ཡང་གཟུགས་ཀྱི་འདུ་ཤེས་དང༌། གཉེན་པོ་ནམ་མཁའི་འདུ་ཤེས་གཉིས་སོ། ། དེ་དག་ལས་ངེས་པར་འབྱུང་བ་ནི། གོ་རིམ་བཞིན་དུ་ནམ་མཁའ་དང༌།
རྣམ་ཤེས་མཐའ་ཡས་སྐྱེ་མཆེད་གཉིས་སོ། ། རྣམ་ཤེས་སུ་འཛིན་པ་ལ་ཡང༌། མི་མཐུན་ཕྱོགས་རྣམ་ཤེས་དང་གཉེན་པོ་ཅི་ཡང་མེད་པའི་འདུ་ཤེས་གཉིས་ལས། དང་པོ་ལས་ངེས་པར་འབྱུང་བ་ཅི་ཡང་མེད་པའི་སྐྱེ་མཆེད་དང༌། གཉིས་པ་ལས་ངེས་པར་འབྱུང་བ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་དོ། ། གཉིས་པ་འབྲས་བུ་སྐྱེ་བས་ཐོབ་པ་ལ་གཉིས་ཏེ། སྐྱེ་བའི་བསམ་གཏན་དང་སྐྱེ་བའི་གཟུགས་མེད་དོ། ། དང་པོ་ནི། བསམ་གཏན་དང་པོ་ཆུང་ངུ་དང་འབྲིང་དང་ཆེན་པོར་ཡོངས་སུ་བསྒོམས་པ་ལས་གོ་རིམ་བཞིན་དུ་ཚངས་རིས་དང༌། ཚངས་པ་འདུན་ན་འདོན་དང༌།
ཚངས་ཆེན་རྣམས་སུ་སྐྱེ་ལ། བསམ་གཏན་གཉིས་པ་དང༌། གསུམ་པ་དང༌། བཞི་པ་ཆུང་ངུ་དང་འབྲིང་དང་ཆེན་པོ་རྣམས་སུ་བསྒོམས་པ་ལས་གོ་རིམ་བཞིན་དུ་བསམ་གཏན་གཉིས་པ་དང༌། གསུམ་པ་དང་བཞི་པ་རྣམས་ཀྱི་སྐྱེ་བ་གསུམ་གསུམ་འགྲུབ་པར་ཤེས་པར་བྱའོ། ། དེ་ལ་ཆུང་ངུ་ནི་སྦྱོར་བ་གཉིས་ཀ་དང་མི་ལྡན་པ། འབྲིང་པོ་ནི་གང་རུང་དང་ལྡན་པ་ཆེན་པོ་ནི་གཉིས་ཀ་དང་ལྡན་པའོ། ། གཉིས་པ་ནི་གཟུགས་མེད་ཀྱི་སྙོམས་འཇུག་བཞི་ཡོངས་སུ་བསྒོམས་པ་ལས་ནི་གཟུགས་མེད་བཞིའི་སྐྱེ་བ་གྲུབ་པར་ཤེས་པར་བྱའོ། ། བཞི་པ་རྟགས་ནི། བསམ་གཏན་གྱི་ཏིང་ངེ་འཛིན་སྐྱེས་པའི་ཚེ།
ལུས་ས་ལ་བྱིང་བ་ལྟ་བུ་དང༌། གཟུགས་མེད་ཀྱི་ཏིང་ངེ་འཛིན་སྐྱེས་པའི་ཚེ་ནམ་མཁའ་ལ་འཕུར་བ་ལྟ་བུའི་རྟགས་འབྱུང་ངོ༌། ། གཉིས་པ་ལ། རྒྱུ་དང་ངོ་བོ་གྲངས་ངེས་དང༌། འབྲས་བུའོ། ། དང་པོ་ལ་རྒྱུའི་རྐྱེན་ནི་རིགས་ཡིན་ལ། བདག་པོའི་རྐྱེན་ནི་དགེ་བའི་བཤེས་གཉེན་ནོ། ། དེ་མ་ཐག་པའི་རྐྱེན་ནི་རིགས་པ་སྔ་མ་དང༌། དམིགས་པའི་རྐྱེན་ནི་མཐའ་ཡས་པའི་སེམས་ཅན་ནོ། ། གཉིས་པ་ལ་མཚན་ཉིད་དང༌།
མཚོན་བྱའི་སྒྲ་དོན་དང༌། དབྱེ་བའོ། ། དང་པོ་ལ་སྤྱིའི་མཚན་ཉིད་ནི། མཐའ་ཡས་པའི་སེམས་ཅན་ལ་དམིགས་པའི་བརྩེ་བའི་རྣམ་པ་ཅན་ནོ། ། གཉིས་པ་ནི། དམིགས་པ་དང་འབྲས་བུ་དང་སྤྱོད་ཡུལ་གྱི་སྒོ་ནས་སྒྲ་དོན་རིམ་པ་ལྟར། སེམས་ཅན་ཚད་མེད་པ་ལ་དམིགས་པའི་ཕྱིར་དང༌། ཚོགས་ཚད་མེད་པའི་རྒྱུར་གྱུར་པ་དང༌། ཆོས་ཚད་མེད་པ་ཐོབ་པའི་རྒྱུར་གྱུར་བའི་ཕྱིར་དང༌། ཡེ་ཤེས་ཚད་མེད་པའི་སྤྱོད་ཡུལ་གྱུར་པའི་ཕྱིར་ཚད་མེད་པ་ཞེས་བྱའོ། །
གསུམ་པ་ལ། རྣམ་པའི་སྒོ་ནས་དབྱེ་བ་དང༌། དམིགས་པའི་བྱེ་བྲག་ལས་དབྱེ་བའོ། ། དང་པོ་ལ་བཞི་ལས་བྱམས་པ་ཚད་མེད་ནི་བསམ་གཏན་ལ་བརྟེན་ནས་བདེ་བ་དང་ཕྲད་པར་འདོད་པའི་རྣམ་པ་ཅན་གྱི་ཏིང་ངེ་འཛིན་དང་ཤེས་རབ་མཚུངས་ལྡན་ནོ། ། སྙིང་རྗེ་ནི་སྡུག་བསྔལ་དང་བྲལ་བར་འདོད་པའི་རྣམ་པ་ཅན་ནོ། ། དགའ་བ་ནི་བདེ་བ་དང་མི་འབྲལ་བར་འདོད་པའི་རྣམ་པ་ཅན་ནོ། ། བཏང་སྙོམས་ནི་ཆགས་སྡང་གི་ཉོན་མོངས་པ་དང་བྲལ་བར་འདོད་པའི་རྣམ་པ་ཅན་ནོ། ། གཉིས་པ་ལ་དབྱེ་བ་དངོས་དང༌། བྱེད་ལས་དང༌། ས་མཚམས་སོ། །
དང་པོ་ལ་སེམས་ཅན་དང་ཆོས་དང༌། དམིགས་པ་མེད་པ་ལ་དམིགས་པ་གསུམ་ལས། དང་པོ་ནི། སེམས་ཅན་སྡུག་བསྔལ་བ་ལ་དམིགས་ལ། གཉིས་པ་ནི་སེམས་ཅན་རྣམས་སྐད་ཅིག་གིས་གཡོ་བར་དམིགས་ཤིང༌། གསུམ་པ་ནི་སྒྱུ་མ་ལྟ་བུར་དམིགས་ནས་བརྩེ་བའི་རྣམ་པ་ཅན་ཏེ། འཇུག་འགྲེལ་ལས་བཤད་དོ། ། གཉིས་པ་ནི། རིམ་པ་ལྟར་གནས་སྐབས་སུ་སྡུག་བསྔལ་ལས་སྐྱོབ་པ་དང༌། མཐར་ཐུག་གི་སྡུག་བསྔལ་སྐྱོབ་པ་དང༌།
སྲིད་ཞི་མཐའ་དག་གི་རྒུད་པ་ལས་སྐྱོབ་པའོ། ། གསུམ་པ་ནི། བྱང་ས་ལས་དང་པོ་མུ་སྟེགས་པ་དང༌། ཐུན་མོང་བ་གཉིས་པ་ཉན་རང་ཡན་ཆད་དང༌། གསུམ་པ་ཐུན་མོང་མ་ཡིན་པར་བཤད་ལ། བློ་གྲོས་མི་ཟད་པའི་མདོ་ལས། མོས་སྤྱོད་ཀྱི་ས་དང་ས་དང་པོ་བདུན་དང་དག་པ་ས་གསུམ་ལ་རིམ་པར་བཤད་དོ། ། གསུམ་པ་གྲངས་ངེས་ནི། མི་མཐུན་ཕྱོགས་གནོད་སེམས་དང༌། རྣམ་འཚེ་དང༌།
མི་དགའ་བ་དང༌། ཉི་རིང་དུ་འཛིན་པ་བཞིའི་བྱེ་བྲག་གིས་གཉེན་པོ་བྱམས་སོགས་ཚད་མེད་བཞིར་ངེས་སོ། ། བཞི་པ་འབྲས་བུ་ལ་གནས་སྐབས་ཀྱི་འབྲས་བུ་ནི། ཚངས་བའི་གནས་སུ་སྐྱེ་བ་རྣམས་སྨིན། ཚོགས་རྫོགས་པར་བྱེད་པ་བདག་འབྲས་སེམས་ཅན་སྨིན་པར་བྱེད་པ་སྐྱེས་བུ་བྱེད་པའི་འབྲས་བུ། རྟག་ཏུ་དེ་དང་མི་འབྲལ་བ་རྒྱུ་མཐུན་གནོད་སེམས་སོགས་དང་བྲལ་བ་བྲལ་འབྲས་སོ། ། མཐར་ཐུག་གི་འབྲས་བུ་ནི། རྣམ་པ་ཐམས་ཅད་མཁྱེན་པ་ཉིད་དོ། ། གསུམ་པ་ལ་དབྱེ་བ་སྤྱིར་བསྟན་པ་དང༌། རྟོགས་དཀའ་བ་བྱེ་བྲག་དུ་བཤད་པའོ། །
དང་པོ་ལ་གསུམ་ལས། མཚམས་སྦྱར་ནི། འཇུག་པའི་འོག་ཏུ་གསུམ་པ་ཚོགས་ཀྱི་སྒྲུབ་པ་བསྟན་ཏེ། གོང་དུ་བཤད་པ་དེ་ལྟར་ཐེག་ཆེན་ལ་འཇུག་པ་བྱས་པ་ལས་ཚོགས་སྐྱེ་བས་སོ། ། རྩ་བ་ལ། མདོ་ལས་བཤད་ཚུལ་དང༌། དངོས་ཀྱི་དོན་ནོ། ། དང་པོ་ནི་གནས་སྐབས་དང་མཐར་ཐུག་གི་འབྲས་བུ་ཐམས་ཅད་འདོད་པས་ཤེར་ཕྱིན་ལ་བསླབ་ཅེས་པས་ནི་སེམས་བསྐྱེད་དང༌། སླབ་ཚུལ་ཞུས་པའི་ལན་གྱིས་ནི་གདམས་ངག་དང་ངེས་འབྱེད་ཡན་ལག་གི་གནས་སྐབས་དེ་དག་ཏུ་སེམས་དཔའ་ཆེན་པོ་ཞེས་མང་དུ་གསུངས་པའི་གཞིའི་དོན་ཞུས་པའི་ལན་གྱིས་རིགས་དང༌། དེའི་གནས་སྐབས་སུ་ཆོས་ཐམས་ཅད་ཀྱི་ཆགས་པ་མེད་པ་ལ་སློབ་ཞེས་གསུངས་པ་ལ་ཆོས་ཐམས་ཅད་དྲིས་པའི་ལན་གྱིས་དམིགས་པ་དང༌།
སེམས་དཔའ་ཆེན་པོར་འཇོག་པའི་རྒྱུ་མཚན་དྲིས་པའི་ལན་གྱི་ཆེད་དུ་བྱ་བ་དང་གོ་ཆ་དང་འཇུག་པ་གསུམ་གསུངས་སོ། ། གོ་ཆའི་སྐབས་སུ་གོ་ཆ་ཆེན་པོ་བགོས་པ་ཞེས་གསུངས་ན། ཇི་ཙམ་གྱིས་ན་གོ་ཆ་ཆེན་པོ་བགོས་པ་ལགས་ཞེས་ཞུས་པའི་ལན་གྱིས་ཚོགས་དང་པོ་བཅུ་བསྟན་ནོ། ། འཇུག་སྒྲུབ་ལ་འཕྲོས་ནས་བྱང་སེམས་ཀྱི་ཐེག་པ་ཆེན་པོ་གང་ལགས། ཇི་ཙམ་གྱིས་ན་བྱང་ཆུབ་སེམས་དཔའ་ཆེན་པོ་ཐེག་པ་ཆེན་པོ་ལ་ཡང་དག་པར་ཞུགས་པར་རིག་པར་བགྱིས་ལགས། ཐེག་པ་དེ་གང་ནས་འབྱུང་བ་ལགས། ཐེག་པ་དེས་གང་དུ་གནས་པར་འགྱུར་བ་ལགས། ཐེག་པ་དེས་གང་ཞིག་འབྱུང་བར་འགྱུར་བ་ལགས་ཞེས་ཏེ། དྲི་བ་དང་པོའི་ལན་གྱིས་ཐབས་མཁས་ནས་གཟུགས་ཀྱི་བར་ལྔ་དང༌། དྲི་བ་གཉིས་པའི་ལན་གྱིས་སའི་ཚོགས་དང༌།
ཐ་མ་གསུམ་གྱིས་གཉེན་པོའི་ཚོགས་བསྟན་ནོ། ། གཉིས་པ་ནི་ཤེས་པར་བྱའོ། ། གང་ན་བརྩེ་བ་ནས་གཉེན་པོའི་བར་བཅུ་བདུན་ནོ། ། ཇི་ལྟར་ན་ཚོགས་ཀྱི་སྒྲུབ་པའི་རིམ་པ་ཡིན་པའོ། ། རིམ་པ་ནི་ཐོག་མར་སྡུག་བསྔལ་དང་བྲལ་འདོད་ཀྱི་བརྩེ་བ་མངོན་དུ་བྱས་ནས་དེའི་འོག་ཏུ་གཞན་དོན་སྦྱིན་པ་ལ་སོགས་པ་དྲུག་ལ་རིམ་པས་འཇུག་གོ ། དེ་ནས་གཞན་དོན་ལ་རྩེ་གཅིག་པའི་ཞི་གནས་ལ་ཞུགས་ནས་སྟོང་ཉིད་རྟོགས་པའི་ལྷག་མཐོང་བསྐྱེད་དོ། ། སྟོང་ཉིད་རྟོགས་པ་ཙམ་གྱིས་སངས་རྒྱས་མི་འཐོབ་པས། དེ་ནས་ཤེས་རབ་དང་སྙིང་རྗེ་ཟུང་དུ་འབྲེལ་བའི་ལམ་ལ་སློབ་བོ། ། གཉིས་པོ་ལ་བསླབས་པས་གཞན་དོན་བྱེད་པའི་ཐབས་ལ་མཁས་པ་གང་ཡིན་པ་འཐོབ་བོ། ། དེ་ལ་སྟོང་ཉིད་རྟོགས་པའི་ཡེ་ཤེས་སྐྱེ་ཞིང་ཡེ་ཤེས་ལས་བསོད་ནམས་ཀྱི་འབྲས་བུ་ཅན་གྱི་ཏིང་ངེ་འཛིན་སྐྱེའོ། །
ཚོགས་གཉིས་གོམས་པར་བྱས་པ་ནི་དེ་ཁོ་ན་ཉིད་རྟོགས་པའི་དོན་དུ་ལམ་ལ་འཇུག་ཅིང༌། ལམ་ཐོབ་པ་ལས་ནི་མི་བརྗེད་པའི་གཟུངས་ཐོབ་པར་འགྱུར་རོ། ། དེ་ལས་ས་བཅུ་ཐོབ་ནས་གནས་སྐབས་དེ་དག་ཏུ་གཉེན་པོ་ཡང་མངོན་དུ་བྱེད་དོ། ། འགྲེལ་པ་ལ་ཚོགས་སུ་འཇོག་པའི་རྒྱུ། དབྱེ་བའི་གྲངས། སོ་སོའི་དོན་ནོ། ། དང་པོ་ནི་སྙིང་རྗེ་ལ་སོགས་པ་ནི་ཆོས་ཅན། ཚོགས་ཀྱི་སྒྲུབ་པ་ཡིན་ཏེ། བྱང་ཆུབ་ཆེན་པོ་དངོས་སུ་འབྱིན་པའི་རྒྱུ་ཚོགས་ཡིན་པས་སོ། ། ཇི་ལྟར་ཞེ་ན་བྱང་ཆུབ་ཆེན་པོ་འབྲས་བུར་དངོས་སུ་འཛིན་པའི་ཕྱིར་ཏེ།
སྙིང་རྗེ་ལ་སོགས་པ་འདི་དག་གིས་བྱང་ཆུབ་ཆེན་པོ་ཡང་དག་པར་འགྲུབ་པའི་ངོ་བོ་ཡིན་པས་སོ། ། ཅིའི་ཕྱིར་སྒྲུབ་ཞེ་ན། ཀུན་རྫོབ་ཀྱི་བདེན་པ་ལས་མི་འདའ་བར་སོ་སོའི་མཚན་ཉིད་རྟོགས་ཤིང༌། དོན་དམ་པར་མི་དམིགས་པར་རྟོགས་པའི་རྣམ་པས་རྒྱུ་དང་འབྲས་བུས་བསྡུས་པའི་ཐེག་པ་ཆེན་པོ་མཐའ་དག་སྒྲུབ་པས་སོ། ། གཉིས་པ་ནི། སྙིང་རྗེ་ལ་སོགས་པ་བཅུ་བདུན་ནོ། ། གསུམ་པ་ལ་བཅུ་བདུན་པོ་དོན་གཉིས་སུ་གནས་ཏེ། ཐེག་པ་ལ་གནས་ནས་གོ་ཆ་ཆེན་པོ་བགོས་པར་འཇོག་བྱེད་དང༌། ཐེག་པ་རང་གི་ངོ་བོའོ། ། དང་པོ་ལ་གསུམ་སྟེ།
བསམ་པ་རྣམ་དག་དང༌། སྦྱོར་བ་ཁྱད་པར་ཅན་དང༌། སྲིད་ཞི་གཉིས་ལས་འཛིན་པའི་ཆོས་སོ། ། དང་པོ་ནི་སྙིང་རྗེ་ཆེན་པོ་དང༌། གཉིས་པ་ནི་སྦྱིན་པ་དང་ཚུལ་ཁྲིམས་དང་བཟོད་པ་དང་བརྩོན་འགྲུས་དང་བསམ་གཏན་དང་ཤེས་རབ་བོ། ། གསུམ་པ་ནི། གཞན་དོན་ལ་རྩེ་གཅིག་པའི་ཞི་གནས་དང་སྟོང་ཉིད་རྟོགས་པའི་ལྷག་མཐོང་དང་ཐབས་ཤེས་ཟུང་དུ་འབྲེལ་བའི་ལམ་མོ། ། ཞི་གནས་ལ་ངོ་བོ་ནི་དམིགས་པ་ལ་སེམས་རྒྱུན་དུ་འཇོག་པར་བྱེད་པའོ། ། སྒྲ་དོན་ནི་རྣམ་གཡེང་ཞི་ནས་དམིགས་པ་གཅིག་ལ་གནས་པའོ། ། དབྱེ་བ་ནི་མཚན་མ་དང་བཅས་པ་དང་མཚན་མ་མེད་པའོ། །
ལྷག་མཐོང་ལ་ངོ་བོ་ནི་ཆོས་རབ་ཏུ་རྣམ་པར་འབྱེད་པའོ། ། སྒྲ་དོན་ནི་སེམས་གཞན་ལས་ཡུལ་མཐོང་ཚུལ་གྱི་ནུས་པ་ལྷག་པའོ། ། དབྱེ་བ་ལ་ཡུལ་གྱི་སྒོ་ནས་ཇི་ལྟ་བ་དང་ཇི་སྙེད་པ་འབྱེད་པའོ། ། ཡུལ་ལ་འཇུག་ཚུལ་ལས་ནི་རྣམ་པ་རྟོག་པ་དང་དཔྱོད་པར་བྱེད་པའོ། ། ངོ་བོ་ལས་ནི་སོ་སོར་རྟོག་པ་དང་རྣམ་པར་མི་གཡོ་བའི་ལྷག་མཐོང་ངོ༌། ། གཉིས་པ་ཐེག་པའི་ངོ་བོ་ལ་བགྲོད་བྱེད་ལམ་གྱི་ངོ་བོ། མཐར་ཕྱིན་པའི་རྒྱུའོ། ། དང་པོ་ལ་ཁྱད་པར་དང༌། རྒྱུ་དང༌། ངོ་བོ་དང༌།
བྱེད་ལས་སོ། ། དང་པོ་ནི་སྦྱོར་བ་རྣམ་མཁྱེན་ཡིད་བྱེད་དང༌། རྗེས་བསྔོ་བས་ཟིན་པ་སོགས་ཀྱི་ཐབས་ལ་མཁས་པ་དང༌། གཉིས་པ་ནི་སྟོང་ཉིད་རྟོགས་པའི་ཡེ་ཤེས་དང༌། བསོད་ནམས་ཀྱི་རྒྱུ་ཏིང་ངེ་འཛིན་གྱི་ཚོགས་སོ། ། གསུམ་པ་ནི་མཐོང་བ་ལ་སོགས་པའི་ལམ་གྱི་ཚོགས་དང༌། བཞི་པ་ནི། དྲན་པ་ཡོངས་སུ་གཏུགས་པ་མེད་པའི་ཚིག་ལ་སོགས་པའི་གཟུངས་སོ། ། འདི་ལ་གཉིས་ཏེ་རང་བཞིན་ངོས་བཟུང་བ་དང༌། ཇི་ལྟར་སྒྲུབ་པའི་ཚུལ་ལོ། །
དང་པོ་ལ་རྒྱུ་དང༌། ངོ་བོ་དང་བྱེད་ལས་སོ། ། དང་པོ་ནི་སྔོན་གྱི་དགེ་བ་དང་ཚེ་འདིའི་ཐོས་པ་དང་ཏིང་ངེ་འཛིན་རྣམ་དག་དང་གསུམ་སྟེ། དང་པོ་གཉིས་ཀྱིས་ཚིག་དང་དོན་གྱི་གཟུངས་གཉིས་ཀྱི་རྒྱུ་བྱེད་ལ། ཏིང་ངེ་འཛིན་ནི་ཐམས་ཅད་ཀྱི་རྒྱུའོ། ། རྒྱན་ལས། རྣམ་སྨིན་ཐོས་ལ་གོམས་པ་དང༌། ། ཏིང་ངེ་འཛིན་གྱི་གཟུངས་དག་ནི། ། ཞེས་སོ། ། གཉིས་པ་ལ་སྒྲ་དོན་དང༌།
སོ་སོའི་དོན་དང༌། གྲངས་ངེས་དང༌། ས་མཚམས་སོ། ། དང་པོ་ནི་དྷ་ར་ཞེས་པའི་སྒྲ་ནི་འཛིན་པ་ལ་འཇུག་པས་འཛིན་པར་བྱེད་པས་གཟུངས་ཏེ་ཆོས་རྣམས་ཀྱི་ཚིག་དང་དོན་དང་ལེགས་པའི་ལམ་འཛིན་པའོ། ། གཉིས་པ་ལ་ཚིག་གི་གཟུངས་ནི་སངས་རྒྱས་རྣམས་ཀྱིས་གསུངས་པའི་ཆོས་རྒྱ་ཆེན་པོ་མི་བརྗེད་པར་འཛིན་པའི་དྲན་པ་དང་ཤེས་རབ་མཚུངས་ལྡན་ནོ། ། ངོ་བོ་ནི་ཆོས་ཀྱི་སྤྱན་དུ་གཏོགས་སོ། ། དོན་གྱི་གཟུངས་ནི་དོན་མི་བརྗེད་པར་འཛིན་པའོ། ། བཟོད་པའི་གཟུངས་ནི་གཉིས་ཏེ། བཟོད་པའི་རྒྱུར་གྱུར་པའི་གཟུངས་ནི་རང་བཞིན་སྐྱེ་མེད་ཀྱི་དོན་ལ་འཇིག་རྟེན་པའི་བསྒོམས་བྱུང་གིས་གསལ་སྣང་ཐོབ་པ་ཡིན་ནོ། ། བཟོད་པ་དངོས་ཀྱི་གཟུངས་ནི་ཆོས་ཉིད་མངོན་སུམ་དུ་མཐོང་བའི་དྲན་པ་མཚུངས་ལྡན་ནོ། །
གསང་སྔགས་ཀྱི་གཟུངས་ནི་གཞན་ལ་ཕན་པའི་དོན་དུ་སྔགས་རྣམས་ཀྱི་རང་རང་གི་འབྲས་བུ་འགྲུབ་པ་ལ་བྱིན་གྱིས་རློབ་པའི་ནུས་པ་ཐོབ་པའི་ཡེ་ཤེས་སོ། ། ཚིག་ལ་སྔགས་ཞེས་བརྗོད་པ་ནི་རྒྱུ་མིང་འབྲས་བུ་ལ་བཏགས་པའོ། ། གསུམ་པ་གྲངས་ངེས་ནི་གཟུང་བྱའི་ཆོས་ལ་ཚིག་དང་དོན་དང་ཡུལ་ཅན་རྟོགས་པ་དང་གསུམ་ཡིན་ལ། རྟོགས་པ་ལ་རང་དོན་དང་གཞན་དོན་གཉིས་སུ་ངེས་པས་འཛིན་བྱེད་གཟུངས་བཞིར་ངེས་སོ། ། བཞི་པ་ས་མཚམས་ནི་བྱང་ས་ལས། སྨོན་ལམ་དང་བསམ་གཏན་གྱི་དབང་གིས་ཐོབ་པ་ནི་སྔར་ནས་ཡོད་ཅིང༌། བརྟན་པ་དང་རྒྱ་ཆེ་བའི་དབང་དུ་བྱས་པའི་བཟོད་པའི་གཟུངས་ནི་མོས་སྤྱོད་དང་གཞན་གསུམ་ས་དང་པོར་ཐོབ་པར་བཤད་དོ། ། སྔར་སྨོན་ལམ་དང་བསམ་གཏན་གྱི་དབང་གིས་ཐོབ་ཀྱང་བརྟན་པ་དང་རྒྱ་ཆེ་བ་ནི་མ་ཡིན། ཞེས་སོ། ། འོན་ཀྱང་བཟོད་པ་དངོས་ནི་ས་དང་པོར་ཐོབ་པར་གསལ་ལོ། །
བྱེད་ལས་ནི་རང་གིས་ཆོས་མི་བརྗེད་པར་འཛིན་པ་དང་གཞན་ལའང་ཆོས་སྟོན་པའི་ལས་མཛད་དོ། ། གཉིས་པ་སྒྲུབ་པའི་ཚུལ་ནི་ཐོག་མར་སེམས་བསྐྱེད་ནས། ཨ་ལ་སོགས་པའི་ཡི་གེའི་བརྗོད་བྱ་ལ་རིགས་པས་བརྟགས་ནས་སྐྱེ་མེད་རྟོགས་པའི་དོན་བསྒོམས་པས་གསལ་སྣང་ཐོབ་ནས། ཆོས་གཞན་རྣམས་ཀྱང་ཨའི་རང་བཞིན་དང་ཁྱད་པར་མེད་པར་ཡིད་ལ་བྱས་པས་མོས་སྤྱོད་ཀྱི་སར་གསལ་སྣང་སྐྱེས་པ་ནི། བཟོད་པའི་རྒྱུའི་གཟུངས་གྲུབ་པ་ཡིན་ལ། གཞན་རྣམས་ནི་དེ་ལ་བརྟེན་ནས་ཐོབ་བོ། ། ཨ་ལ་དམིགས་པས་སྐྱེ་མེད་ཀྱི་རྟོགས་པ་འབྱུང་བས་ཨ་ཞེས་བྱ་བ་ནི་ཆོས་ཐམས་ཅད་ཀྱི་སྒོ་ཞེས་གསུངས་སོ། ། གཉིས་པ་མཐར་ཕྱིན་པའི་རྒྱུ་ལ་གཉིས་ཏེ་ཡོན་ཏན་གྱི་རྟེན་ས་བཅུ་དང༌། དྲི་མ་སེལ་བྱེད་གཉེན་པོ་རྣམས་སོ། ། གཉིས་པ་རྟོགས་དཀའ་བ་བྱེ་བྲག་ཏུ་བཤད་པ་ལ་གསུམ་སྟེ།
ཡེ་ཤེས་དང༌། ས་དང༌། གཉེན་པོའི་ཚོགས་སོ། ། དང་པོ་ལ་ཡུལ་ཅན་ཡེ་ཤེས་དང༌། ཡུལ་སྟོང་ཉིད་བསྟན་པའོ། ། དང་པོ་ལ་ངོ་བོ་དང༌། དབྱེ་བ་དང༌། ས་མཚམས་སོ། ། དང་པོ་ནི་ཚོགས་བཅུ་བདུན་ཡོད་པ་དེ་ལ་ཡེ་ཤེས་ཀྱི་ཚོགས་ནི་སྟོང་ཉིད་རྟོགས་པའི་བསྒོམས་བྱུང་གིས་བསྡུས་པ་རྣམས་སོ། ། གཉིས་པ་ནི་ཡུལ་སྟོང་ཉིད་ཉི་ཤུ་ཡོད་པའི་བྱེ་བྲག་གིས་ཡེ་ཤེས་རྣམ་པ་ཉི་ཤུའོ། །
གསུམ་པ་ནི་ནང་དང་ཕྱི་དང་ཕྱི་ནང་གཉིས་ཀ་སྟོང་པ་ཉིད་དུ་རྟོགས་པའི་ཡེ་ཤེས་ནི་མོས་སྤྱོད་དང་པོ་གསུམ་ནའོ། ། སྟོང་པ་ཉིད་སྟོང་པ་ཉིད་རྟོགས་པ་ནི་ཆོས་མཆོག་གོ ། ཆེན་པོ་དང་དོན་དམ་པ་དང་འདུས་བྱས་དང་འདུས་མ་བྱས་དང༌། མཐའ་ལས་འདས་པ་དང༌། ཐོག་མ་དང་ཐ་མ་མེད་པ་དང༌། དོར་བ་མེད་པ་སྟོང་པ་ཉིད་དེ་སྟོང་ཉིད་བདུན་རྟོགས་པ་ནི་ས་དང་པོ་ནས་ས་བདུན་པའི་བར་དུ་རིམ་པ་བཞིན་ནོ། ། རང་བཞིན་དང་ཆོས་ཐམས་ཅད་གཉིས་ནི་ས་བརྒྱད་པའོ། ། རང་གི་མཚན་ཉིད་དང་མི་དམིགས་པ་གཉིས་ནི་ས་དགུ་པའོ། ། དངོས་པོ་མེད་པའི་ངོ་བོ་ཉིད་དང་དངོས་པོ་སྟོང་པ་ཉིད་དུ་རྟོགས་པ་ནི་ས་བཅུ་པའོ། ། དངོས་པོ་མེད་པ་དང་རང་གི་ངོ་བོ་དང་གཞན་གྱི་ངོ་བོ་སྟོང་པ་ཉིད་རྟོགས་པ་ནི་སངས་རྒྱས་ཀྱི་སའོ། །
ས་དང་པོ་ནས་སྟོང་པ་ཉིད་ཉི་ཤུ་པོ་མངོན་སུམ་དུ་རྟོགས་པ་ཡོད་པ་མ་ཡིན་ནམ་ཞེ་ན། མཐོང་བ་ཙམ་གྱི་ས་མཚམས་མ་ཡིན་ཏེ། ས་བཅུ་པོ་ཐམས་ཅད་རང་བཞིན་རྣམ་དག་གི་ཆོས་ཉིད་མཐོང་བ་ཙམ་ལ་ཁྱད་པར་མེད་པའི་ཕྱིར་རོ། ། དེ་ན་བསྒོམས་པའི་སྟོབས་ཀྱིས་ཡུལ་དེ་དང་དེ་ལ་སྒྲོ་འདོགས་གཅོད་ནུས་སམ་སྤང་བྱ་སྤོང་བའི་ནུས་པ་རིམ་ཅན་དུ་སྐྱེ་བའི་བྱེ་བྲག་གིས་འཇོག་གོ ། གཉིས་པ་ལ་གང་སྟོང་པའི་གཞི་དང༌། ཇི་ལྟར་སྟོང་པའི་ཚུལ་དང༌། ཡེ་ཤེས་ཀྱི་དམིགས་པ་དཔྱད་པའོ། ། དང་པོ་ནི་འདིར་སྨྲས་པ་མིག་སོགས་ནི་ནང་ཡིན་ཏེ། དབང་པོས་བསྡུས་པའི་ཕྱིར། ཡུལ་གཟུགས་སོགས་ནི་ཕྱི་ཡིན་ཏེ།
སེམས་ཀྱིས་མ་ཟིན་པའི་ཕྱིར། དབང་རྟེན་ནི་ཕྱི་ནང་གཉིས་ཀས་བསྡུས་ཏེ། སེམས་ཀྱིས་ཟིན་པ་དང་དབང་པོས་མ་བསྡུས་པའི་ཕྱིར། ཡུལ་ཅན་ཡེ་ཤེས་ནི་སྟོང་པའི་དངོས་པོ་ཡིན་ཏེ། སྟོང་ཉིད་ལ་དམིགས་པའི་ཤེས་པ་ཡིན་པས་སོ། ། ཕྱོགས་བཅུ་ནི་ཆེན་པོ་སྟེ། ཕྱོགས་ཀྱི་ངོས་མ་ལུས་པ་ལ་ཁྱབ་པས་སོ། ། མྱ་ངན་ལས་འདས་པའི་ལམ་ནི་དོན་དམ་པ་སྟེ། དགོས་པ་མཆོག་ཡིན་པའི་ཕྱིར། འདོད་པའི་ཁམས་ལ་སོགས་པ་ནི་འདུས་བྱས་ཏེ།
རྒྱུན་རྐྱེན་ལས་སྐྱེས་པའི་ཕྱིར། གཅིག་ཤོས་ནམ་མཁའ་ལ་སོགས་པ་ནི་འདུས་མ་བྱས་ཏེ། རྒྱུ་རྐྱེན་ལ་མི་ལྟོས་པས་སོ། ། རྟེན་འབྲེལ་ནི་མཐའ་ལས་འདས་པ་སྟེ། རྟག་ཆད་དང་བྲལ་བའི་ཕྱིར། འཁོར་བ་ནི་ཐོག་མ་དང་ཐ་མ་མེད་དེ། དང་པོ་དང་ཕྱི་མཐའི་དུས་བཟུང་དུ་མེད་པའི་ཕྱིར། བྱང་ཆུབ་ཀྱི་ཕྱོགས་ལ་སོགས་པ་ནི་དོར་བ་མེད་པ་སྟེ། དགེ་ཕྱོགས་མི་ཟད་པའི་ཕྱིར། ཆོས་རྣམས་ཀྱི་གནས་ཚུལ་ནི་རང་བཞིན་ཏེ།
འཕགས་པ་རྣམས་ཀྱི་ཤེས་མཐོང་གིས་མ་མཛད་པའི་ཕྱིར། འདུས་བྱས་དང་འདུས་མ་བྱས་ནི་ཆོས་ཀུན་ཞེས་བརྗོད་དེ། ཐམས་ཅད་བསྡུས་པའི་ཕྱིར། ཆོས་རྣམས་ཀྱི་སྐྱེ་བ་སོགས་དང་གཟུགས་སུ་རུང་བ་སོགས་རྣམས་ནི་རང་གི་མཚན་ཉིད་དེ། ཐུན་མོང་མ་ཡིན་པའི་ངོ་བོ་ཡིན་པའི་ཕྱིར། འདས་མ་འོངས་སོགས་ནི་མི་དམིགས་པ་སྟེ། ཕན་ཚུན་གཅིག་ལ་གཅིག་མེད་པའི་ཕྱིར། རྟེན་འབྲེལ་ནི་དངོས་པོ་མེད་པའི་ངོ་བོ་ཉིད་དེ་རྒྱུ་རྐྱེན་ལྡན་པའམ་འདུས་པ་ཡིན་པའི་ཕྱིར། ཕུང་པོ་ལྔ་ནི་དངོས་པོ་མེད་པ་ལས་གཅིག་ཤོས་དངོས་པོ་ཡིན་ཏེ། དོན་བྱེད་པའི་ཕྱིར་རོ། །
ནམ་མཁའ་ནི་དངོས་མེད་དེ། དོན་བྱེད་པས་སྟོང་པའི་ཕྱིར་རོ། ། ཆོས་རྣམས་ཀྱི་སྟོང་པ་ཉིད་ནི་རང་གི་ངོ་བོ་སྟེ། རང་བཞིན་ཡིན་པའི་ཕྱིར། ཆོས་ཀྱི་གཞན་གྱི་ངོ་བོ་ཉིད་ནི་གཞན་གྱིས་མ་བྱས་པའི་ངོ་བོ་སྟེ། ཚུ་རོལ་མཐོང་བ་ལས་གཞན་ཕ་རོལ་གཟིགས་པའི་སྤྱོད་ཡུལ་ཡིན་པའི་ཕྱིར། རང་བཞིན་དང་རང་གི་ངོ་བོ་དང་གཞན་གྱི་ངོ་བོ་སྟོང་པ་ཉིད་གསུམ་པོའི་སྟོང་གཞིའི་ཆོས་ཅན་སྟོང་ཉིད་ཁོ་ན་ཡིན་ཡང་རང་བཞིན་བདེན་པར་སྒྲོ་འདོགས་པ་དང༌། སྟོང་ཉིད་འཕགས་པའི་ཤེས་མཐོང་གིས་གསར་དུ་བྱས་སྙམ་པ་དང༌། གཞན་གྱིས་ཀུན་བརྟགས་པའི་བྱེད་པ་པོ་དགག་པ་ཡིན་ནོ། ། འདི་དག་སྟོང་ཉིད་ཉི་ཤུའི་ཆོས་ཅན་དུ་རིམ་པ་ལྟར་སྦྱར་རོ། །
གཉིས་པ་ནི་ནང་ལ་སོགས་པའི་ཆོས་ཅན་ཉི་ཤུ་ནི། སྐྱེ་འཇིག་དང་བྲལ་བས་རང་རང་ངོ་བོས་སྟོང་པ་ཉིད་ཀྱི་ཕྱིར། ནང་སྟོང་པ་ཉིད་ནས་གཞན་གྱི་ངོ་བོ་སྟོང་པ་ཉིད་ཀྱི་བར་སྟོང་པ་ཉིད་ཉི་ཤུར་འདོད་དོ། ། གསུམ་པ་ནི་ཇི་སྐད་བཤད་པའི་ཡེ་ཤེས་ཀྱི་དམིགས་པ་གང་ཡིན་ཞེ་ན། གཞན་དག་ནི་བདེན་པ་བཀག་ཙམ་གྱི་སྟོང་ཉིད་མེད་དགག་གི་ཆ་ལ་དམིགས་ཤེའོ། ། ཁ་ཅིག་ནི་བདེན་སྟོང་གི་སྣང་བ་སྒྱུ་མ་ལྟ་བུ་ལ་དམིགས་སོ་ཞེས་འདོད་དོ། ། ཕྱི་མ་ཉིད་རིགས་ཏེ། གང་དམིགས་པ་ལ་འཇུག་པའི་ཤེས་པ་ནི་བདེན་སྟོང་གི་སྣང་བ་ལ་དམིགས་ཏེ། རྨི་ལམ་གྱི་ཤེས་པ་བཞིན། ཇི་སྐད་བཤད་པའི་ཡེ་ཤེས་རྣམས་ཀྱང་བདེན་སྟོང་ལ་དམིགས་སོ་ཞེས་བྱ་བ་ནི་རང་བཞིན་གྱི་རྟགས་སོ། །
དམིགས་པ་མངོན་སུམ་མ་ཡིན་ན། དོན་མཐོང་རབ་ཏུ་འགྲུབ་མི་འགྱུར། ། ཞེས་པས་ཤེས་པ་མངོན་སུམ་གྱིས་མ་གྲུབ་ན་ཡུལ་མི་རྟོགས་པས་གཏན་ཚིགས་གྲུབ་ལ། མཐུན་ཕྱོགས་ལ་ཡོད་པས་འགལ་བ་མ་ཡིན་ནོ། ། བདེན་དངོས་ཡོད་པ་ལ་གཅིག་དང་དུ་བྲལ་སོགས་ཀྱིས་གནོད་པས་མ་ངེས་པ་མ་ཡིན་ནོ། ། ཅི་སྟེ་གང་དམིགས་པ་ནི་མེད་དེ། ཟླ་གཉིས་ལ་སོགས་པ་བཞིན། བདེན་སྟོང་ཡང་དམིགས་པ་ཡིན་པའི་ཕྱིར་གནས་ཚུལ་ལ་མེད་པར་འགྱུར་ལ། དེས་ན་རང་བཞིན་ཡོད་པར་འགྱུར་ཏེ། དགག་པ་བཀག་པ་སྒྲུབ་པ་ཡིན་པས་སོ་ཞེ་ན།
སྐྱོན་མེད་དེ་ལྷ་སྦྱིན་གྱི་གསོད་བྱེད་བསད་པས་ལྷ་སྦྱིན་འབྱུང་བ་མ་ཡིན་པ་བཞིན་དུ། བསད་བྱ་བདེན་པའི་ཆ་སྟོང་པ་ཉིད་ཀྱིས་བཀག་པ་ན་སྟོང་པ་ཉིད་བདེན་པའང་སྤྱི་ལྡོག་ནས་ཁེགས་པས་སྒྲོ་འདོགས་ཀྱི་ཡུལ་རང་བཞིན་ནམ་བདེན་པ་སླར་ལྡོག་པར་མི་འགྱུར་རོ། ། སྟོང་ཉིད་མེད་དགག་དམིགས་པར་འདོད་པ་ལ་ནི་རྣལ་འབྱོར་མངོན་སུམ་དངོས་མེད་ལ་དམིགས་པའམ། ཡང་ན་སྟོང་པ་ཉིད་འདུས་བྱས་སུ་འགྱུར་བའི་ཉེས་པ་ཡོད་དོ། ། གཉིས་པ་སའི་ཚོགས་ལ་སྤྱིའི་དོན་དང་ཡན་ལག་གི་དོན་ནོ། ། དང་པོ་ལ་ངོ་བོ་སྒྲ་དོན་དང་བཅས་པ། རབ་དབྱེ། གྲངས་ངེས། ཁྱད་པར་གྱི་ཆོས། ལྡན་པའི་ཡོན་ཏན།
ངེས་ཚིག་གོ ། དང་པོ་ནི་སྙིང་རྗེ་ཆེན་པོས་ཡོངས་སུ་ཟིན་པའི་སྟོང་པ་ཉིད་རྟོགས་པའི་ཡེ་ཤེས་ཏེ་རྟོགས་པ་ཕྱི་མ་དང་ཡོན་ཏན་གྱི་རྟེན་བྱེད་པའི་ཕྱིར་ས་ཞེས་བྱའོ། ། གཉིས་པ་དབྱེ་བ་ལ་བསླབ་པས་དབྱེ་བ་དང༌། ཕར་ཕྱིན་གྱིས་དབྱེ་བའོ། ། དང་པོ་ནི་བསླབ་པ་གསུམ་གྱི་རྒྱུ་དང་ངོ་བོ་དང་འབྲས་བུའི་དབྱེ་བས་ས་བཅུ་སྟེ། རྒྱུ་རབ་ཏུ་ཕྱེ་བ་ས་དང་པོ་སྟེ། བསླབ་པའི་རྒྱུ་སྦྱིན་པའི་ཕར་ཕྱིན་ལ་གཙོ་བོར་སྤྱོད་པའི་ཕྱིར་རོ། ། ས་གཉིས་པ་ནས་དྲུག་པའི་བར་རྣམས་ནི་བསླབ་པའི་ངོ་བོས་རབ་ཏུ་ཕྱེ་སྟེ། ས་གཉིས་པ་དང་གསུམ་པ་གཉིས་ནི་ལྷག་པའི་ཚུལ་ཁྲིམས་དང་སེམས་ཀྱི་བསླབ་པས་རབ་ཏུ་ཕྱེ་བ་དང༌། ས་བཞི་པ་སོགས་གསུམ་ནི་རིམ་པ་ལྟར་བྱང་ཆུབ་ཀྱི་ཕྱོགས་དང་བདེན་པ་དང་རྟེན་འབྲེལ་སོགས་པའི་ཤེས་རབ་གསུམ་གྱིས་རབ་ཏུ་ཕྱེ་བའི་ཕྱིར་རོ། །
ས་བདུན་པ་ནས་བཅུ་པའི་བར་ནི་བསླབ་པ་གསུམ་གྱི་འབྲས་བུས་རབ་ཏུ་ཕྱེ་སྟེ། བདུན་པ་ལ་མཚན་འཛིན་མེད་པ་དང༌། བརྒྱད་པ་ལ་འབད་རྩོལ་གྱི་མཚན་མ་ཞི་བ་དང༌། དགུ་པ་ལ་སོ་སོ་ཡང་དག་རིག་བཞི་དང༌། བཅུ་པ་ལ་ཏིང་ངེ་འཛིན་དང་གཟུངས་ཀྱི་ཡོན་ཏན་གཙོ་བོར་གྱུར་བའི་ཕྱིར། གཉིས་པ་ནི་དབུས་མཐར། སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་དང་ནི་ཤེས་རབ་ཐབས། ། སྨོན་ལམ་དང་ནི་ཡེ་ཤེས་ཀྱི། ། འདི་རྣམས་ཕ་རོལ་ཕྱིན་བཅུའོ། །
ཁྱད་པར་ཅན་དང་ཁྱད་མེད་ནི། ། ས་བཅུ་རྣམས་སུ་ཤེས་པར་བྱ། ། ཞེས་པ་ལྟར་ཕར་ཕྱིན་བཅུ་ལ་གཙོ་བོར་སྤྱོད་པའི་རིམ་པས་ཕྱེའོ། ། གསུམ་པ་ནི་སྦྱོང་བྱེད་ཀྱི་ཆོས་ཀྱི་ཁྱད་པར་བཅུ་ཡོད་པས་སྦྱང་བྱ་ས་བཅུར་ངེས་ཏེ། དབུས་མཐར། ཆོས་ཀྱི་དབྱིངས་ལ་མ་རིག་པ། ། ཉོན་མོངས་ཅན་མིན་སྒྲིབ་པ་བཅུ། ། ཞེས་སོ། ། བཞི་པ་ལ་གསུམ་ལས། དང་པོ་རྟོགས་པའི་རིམ་པ་ནི་ས་བཅུ་རྣམས་སུ་རང་བཞིན་རྣམ་དག་གི་ཆོས་ཉིད་མཐོང་བ་ལ་ཁྱད་པར་མེད་དེ།
ཆོས་དབྱིངས་ཆ་ཤས་མེད་པ་ལ་མཐོང་མ་མཐོང་ཆ་གཉིས་མི་རུང་བས་སོ། ། འོ་ན་ས་དང་པོ་ནས་ངོ་བོ་ཉིད་ཀྱི་སྐུ་ཡང་མཐོང་བར་འགྱུར་ཞེ་ན། མ་ཡིན་ཏེ། དེ་ནི་རང་བཞིན་རྣམ་དག་གི་ཆོས་ཉིད་ལ་འདོད་པ་མ་ཡིན་གྱི། གློ་བུར་གྱི་དྲི་མ་མཐའ་དག་དང་བྲལ་བའི་སྤངས་པས་རབ་ཏུ་བྱེ་བས་སོ། ། ཇི་ལྟར་རང་བཞིན་རྣམ་དག་ལ་མི་འདོད་ཅེ་ན། དེ་ནི་ལམ་མ་སྐྱེས་པའི་སྔ་རོལ་ནས་ཡོད་པས་ལམ་གྱི་བྲལ་འབྲས་སུ་མི་རུང་བའི་ཕྱིར་རོ། ། ལམ་སྔ་མས་མ་སྤངས་པ་ཕྱི་མས་སྤོང་ནུས་པའི་བྱེ་བྲག་མེད་པར་འགྱུར་ཏེ། ཆོས་ཉིད་མཐོང་བ་ལ་ཁྱད་པར་མེད་པའི་ཕྱིར་རོ་ཞེ་ན། མཐོང་པ་ལ་བྱེ་བྲག་མེད་ཀྱང་ཆོས་ཅན་སོ་སོ་དང་འབྲེལ་བའི་ཆོས་ཉིད་ལ་ངེས་པ་འདྲེན་ཚུལ་གྱིས་རྗེས་ཐོབ་ཏུ་ཆོས་དབྱིངས་ཀུན་ཏུ་འགྲོ་བའི་དོན་དུ་རྟོགས་པ་སོགས་ཀྱི་སྒོ་ནས་སྒྲོ་འདོགས་མི་འདྲ་བ་གཅོད་པའི་རིམ་པས་ཁྱད་པར་ཕྱེ་སྟེ།
དཔེར་ན་བུམ་པ་དང་དེའི་སྐད་ཅིག་མ་མཐོང་བར་ཁྱད་པར་མེད་ཀྱང༌། བུམ་མིན་དུ་འཛིན་པ་སེལ་གྱི་རྟག་འཛིན་སེལ་མི་ནུས་པ་བཞིན་ནོ། ། འགྲེལ་ཆེན་ལས། གང་གི་ཚེ་ཆ་ཤས་མེད་པ་ཉིད་ཀྱི་ཕྱིར་ཆོས་ཀྱི་དབྱིངས་བདག་ཉིད་ཐམས་ཅད་ཀྱི་རྟོགས་ན་ཡང་ངེས་པ་བསྐྱེད་པ་ལ་ལྟོས་ནས། ཀུན་ཏུ་འགྲོ་བའི་དོན་དུ་རྟོགས་པ་ལས། ཆོས་ཐམས་ཅད་རང་བཞིན་མེད་པ་ཉིད་དུ་མངོན་སུམ་དུ་བྱེད་པའི་ཤེས་པ་ཤིན་ཏུ་གསལ་བར་སྐྱེས་པ་དེའི་ཚེ། ཞེས་སོ། ། དྲི་བྲལ་གྱི་ཆོས་སྐུ་མཐོང་བ་ལའང་བྱེ་བྲག་ཡོད་དེ། ས་ཐམས་ཅད་ཀྱི་གནས་སྐབས་རྣམས་སུ་སྒྲིབ་པ་རེ་རེ་དང་བྲལ་བའི་སྤངས་པ་གསར་མཐོང་རེ་ཡོད་པའི་ཕྱིར་དང༌། སྒྲིབ་པ་མ་ལུས་པ་དང་བྲལ་བའི་ཆོས་སྐུ་ནི་སངས་རྒྱས་ལས་གཞན་གྱིས་མཐོང་བ་མེད་པའི་ཕྱིར་རོ། །
མདོ་ལས། སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། ། བློ་མིག་དག་པའི་འཕགས་མཆོག་གིས་ཀྱང་ཐམས་ཅད་མཐོང་མ་ལགས། ། བཅོམ་ལྡན་འདས་ཁྱོད་ཆོས་སྐུ་གང་དག་བློ་གྲོས་མཐའ་ཡས་པ། ། ཤེས་བྱ་མཐའ་མེད་མཁའ་དབྱིངས་ཁྱབ་པ་དེ་དག་གིས་ཀུན་མཐོང༌། ། ཞེས་པ་བཞིན་ནོ། ། འདི་ནི་བྱམས་ཆོས་ཀྱི་དགོངས་པ་མཐར་ཐུག་པའོ། ། གཉིས་པ་ཇི་ལྟར་རྟོགས་པའི་ཚུལ་ལ། རྣམ་པར་མི་རྟོག་པ་ལ་འཇུག་པའི་གཟུངས་སུ། མཉམ་གཞག་གིས་ཆོས་ཐམས་ཅད་ནམ་མཁའི་དཀྱིལ་དང་མཚུངས་པར་མཐོང་ཞིང༌།
རྗེས་ཐོབ་ཀྱིས་སྒྱུ་མ་ལྟ་བུར་མཐོང་བར་གསུངས་ལ། འདིའི་རྗེས་སུ་འབྲངས་ནས་རྣམ་རིག་པ་རྣམས་མཉམ་གཞག་གིས་ཡོངས་གྲུབ་ནམ་མཁའ་ལྟ་བུ་དང༌། རྗེས་ཐོབ་ཀྱིས་གཞན་དབང་སྒྱུ་མ་ལྟ་བུར་མཁྱེན་པར་བཞེད་ཅིང༌། དབུ་མ་པ་འགའ་ཞིག་ཀྱང་མཉམ་གཞག་གིས་ཆོས་ཉིད་འབའ་ཞིག་ཡུལ་དུ་བྱེད་པས་སྣང་མེད་དུ་བཞེད་ཀྱང༌། སློབ་དཔོན་འདིས་ནི་ལྟ་བས་སྣང་བའི་སྟེང་དུ་སྤྲོས་པ་གཅོད་ཅིང༌། བསྒོམས་པས་ཀྱང་སྣང་བ་ལ་དམིགས་ནས་རང་བཞིན་མེད་པར་བསྒོམས་པས་སྣང་བཅས་ཡིན་ལ། སྣང་མེད་དུ་བཤད་པ་ནི་ཆོས་ཉིད་ཀྱི་ལྡོག་པ་ནས་ཡིན་ནོ་ཞེས་འདོད་དོ། ། སྣང་བ་དོན་དམ་དུ་ཐལ་བའམ། ཡང་ན་མཉམ་གཞག་འཁྲུལ་བར་འགྱུར་ཏེ། སྣང་བ་ཀུན་རྫོབ་པའི་སྤྱོད་ཡུལ་ཅན་ཡིན་པའི་ཕྱིར་རོ། །
ཞེ་ན། སྣང་བ་དམིགས་ཡུལ་ཡིན་གྱི་འཛིན་སྟངས་ཀྱི་བཟུང་བྱ་མ་ཡིན་པས་དོན་དམ་དུ་ཐལ་བར་མི་འགྱུར་ཏེ། གཅིག་དང་དུ་བྲལ་གྱི་རྟགས་ལ་བརྟེན་པའི་རྗེས་དཔག་གིས་སྣང་བ་ལ་དམིགས་ཀྱང་དེ་དོན་དམ་དུ་མི་འགྱུར་བ་བཞིན་ནོ། ། འཁྲུལ་པར་ཡང་མི་འགྱུར་ཏེ། སྣང་བ་ལ་དམིགས་ནས་ཡུལ་གྱི་གནས་ཚུལ་སྤྲོས་པ་དང་བྲལ་བའི་རྣམ་པ་ཅན་དུ་སྐྱེ་བས་ཡུལ་གྱི་གནས་ཚུལ་དང་བློའི་འཛིན་སྟངས་མཐུན་པས་སོ། ། སྣང་བ་ཐམས་ཅད་མ་རིག་པའི་དབང་གིས་སྣང་བའི་འཁྲུལ་སྣང་ཡིན་པའི་ཕྱིར་ཉེས་པ་སྤང་བར་མི་ནུས་སོ་ཞེ་ན། འོ་ན་ས་བཅུའི་རྗེས་ཐོབ་དུ་སངས་རྒྱས་བརྒྱ་དང་སྟོང་མཐོང་བ་ལ་སོགས་ཆོས་ཅན་ཇི་སྙེད་པའི་མཐོང་ཚུལ་གོང་ནས་གོང་དུ་རྒྱ་ཆེ་བའི་ཕྱིར། འཁྲུལ་པའི་སྣང་བ་ཡོངས་སུ་འཕེལ་བས་རྒྱུ་མ་རིག་པའང་གོང་ནས་གོང་དུ་ཡོངས་སུ་རྒྱས་པར་འགྱུར་བ་དང༌། ལོངས་སྤྱོད་རྫོགས་པའི་སྐུ་དང་དག་པའི་ཞིང་ཁམས་ལ་སོགས་པ་ཁྱད་ལ་མ་རིག་པའི་འབྲས་བུར་འགྱུར་པས་སྡིག་པ་ཆེན་པོའི་ཁུར་ཁྱེར་བ་ཡིན་ནོ། ། འགའ་ཞིག་མཉམ་གཞག་ན་བློ་ཡོད་ན་སྤྲོས་པའི་མཚན་མ་ཡོད་པར་འགྱུར་བས་བློ་མེད་དོ་ཞེས་འདོད་དོ། །
དེ་ན་ཡེ་ཤེས་ཡོད་དམ་མེད། མེད་ན་སྒྲིབ་པའི་གཉེན་པོ་མེད་ལ། ཡོད་ན་རང་ངམ་གཞན་ཤེས་པ་ལས་མ་འདས་པས་སྣང་བ་དང་བློ་མེད་པ་ཉམས་ཤིང༌། མཉམ་གཞག་གོམས་པས་གོང་ནས་གོང་དུ་ཁྱད་པར་དུ་འགྲོར་མེད་པ་དང་རྗེས་ཐོབ་ཀྱི་གཉིས་སྣང་ཡང་རྒྱུ་མེད་དུ་འགྱུར་ཏེ། མཉམ་གཞག་ན་གོམས་བྱེད་ཀྱི་བློ་མེད་པའི་ཕྱིར་རོ། ། གསུམ་པ་ལུས་འཛིན་པའི་ཁྱད་པར་ནི། ས་བཅུ་ལ་རིམ་པ་བཞིན་འཛམ་གླིང་གི་རྒྱལ་པོ་དང་འཁོར་ལོས་སྒྱུར་བའི་རྒྱལ་པོ་དང་བརྒྱ་བྱིན་དང༌། འཐབ་བྲལ་དང་དགའ་ལྡན་དང་འཕྲུལ་དགའ་དང་གཞན་འཕྲུལ་དབང་བྱེད་ཀྱི་བདག་པོ་དང༌། སྟོང་གི་བདག་པོ་ཚངས་པ་དང་སྟོང་གསུམ་གྱི་སྟོང་ཆེན་པོའི་བདག་པོ་ཚངས་པ་ཆེན་པོ་དང༌། འོག་མིན་གྱི་ལྷའི་བུ་དབང་ཕྱུག་ཆེན་པོ་རྣམས་སུ་རྣམ་སྨིན་འཛིན་ནོ། །
ལྔ་པ་ནི་ས་དང་པོ་ལ་སངས་རྒྱས་བརྒྱ་མཐོང་བ་དང་ངེས་བྱིན་གྱིས་བརླབས་པ་དང༌། ཏིང་ངེ་འཛིན་བརྒྱ་ལ་འཇུག འཇིག་རྟེན་གྱི་ཁམས་བརྒྱ་གཡོ། ཞིང་བརྒྱར་འགྲོ། འཇིག་རྟེན་གྱི་ཁམས་བརྒྱ་སྣང་བར་བྱེད། སེམས་ཅན་བརྒྱ་སྨིན། བསྐལ་པ་བརྒྱར་གནས་དེ་དག་གི་སྔོན་དང་ཕྱི་མཐའ་ལ་འཇུག ཆོས་ཀྱི་སྒོ་བརྒྱ་འབྱེད། ལུས་བརྒྱ་སྟོན། ལུས་རེ་རེ་ལ་འཁོར་བརྒྱ་ཕྲག་རེ་རེས་བསྐོར་བ་སྟོན་པས་ཡོན་ཏན་བརྒྱ་ཕྲག་བཅུ་གཉིས་འཐོབ་བོ། །
དེ་བཞིན་དུ་ས་གཉིས་པ་ལ་སྟོང་འགྱུར་དང༌། ས་གསུམ་པ་ལ་བརྒྱ་སྟོང་འགྱུར་དང༌། བཞི་པ་ལ་ཁྲག་ཁྲིག་དང༌། ལྔ་པ་ལ་ཁྲག་ཁྲིག་ཕྲག་སྟོང་དང༌། དྲུག་པ་ལ་ཁྲག་ཁྲིག་བརྒྱ་སྟོང་དང༌། བདུན་པ་ལ་བྱེ་བ་ཁྲག་ཁྲིག་བརྒྱ་སྟོང་དང༌། བརྒྱད་པ་ལ་སྟོང་གསུམ་འབུམ་ཕྲག་བཅུའི་རྡུལ་སྙེད་དང༌། དགུ་པ་ལ་སངས་རྒྱས་ཀྱི་ཞིང་གྲངས་མེད་འབུམ་ཕྲག་བཅུའི་རྡུལ་སྙེད་དང༌། བཅུ་པ་ལ་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་སྙེད་འཐོབ་བོ། ། དྲུག་པ་ངེས་ཚིག་ལ་ཐུན་མོང་གི་ནི་རྒྱན་ལས།
འབྱུང་པོ་དཔག་མེད་འཇིགས་མེད་ཕྱིར། ། དཔག་ཏུ་མེད་པ་དེ་རྣམས་ལ། ། ཕྱི་ཕྱིར་གོང་དུ་འགྲོ་ལྡན་ཕྱིར། ། དེ་རྣམས་ཉིད་ནི་སར་འདོད་དོ། ། ཞེས་སོ། ། སོ་སོའི་སྒྲ་དོན་ནི། སེམས་ཅན་དོན་གྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་ཏེ། ། དེ་ཕྱིར་རབ་དགའ་ཞེས་བརྗོད་དོ། ། འཆལ་ཚུལ་རྩོལ་བའི་དྲི་བྲལ་ཕྱིར། །
དྲི་མ་མེད་པའི་ས་ཞེས་བྱ། ། ཆོས་ཀྱི་སྣང་བ་ཆེན་པོ་ནི། ། བྱེད་པའི་ཕྱིར་ན་འོད་བྱེད་པའོ། ། འདི་ལྟར་བྱང་ཆུབ་ཕྱོགས་མཐུན་ཆོས། ། རབ་ཏུ་སྲེག་བྱེད་འོད་ལྟ་བུ། ། དེ་དང་ལྡན་ཕྱིར་ས་དེ་ནི། ། གཉིས་པོ་བསྲེག་པས་འོད་འཕྲོ་ཅན། ། སེམས་ཅན་རྣམས་ཡོངས་སྨིན་བྱེད་ཅིང༌། ། རང་གི་སེམས་ཀྱང་བསྲུང་བའི་ཕྱིར། ། བློ་ལྡན་རྣམས་ཀྱིས་སྦྱངས་དཀའ་བ། །
དེ་ཕྱིར་སྦྱངས་དཀའ་ཞེས་བརྗོད་དོ། ། ཤེས་རབ་ཕ་རོལ་ཕྱིན་བརྟེན་ནས། ། འཁོར་བ་དང་ནི་མྱ་ངན་འདས། ། གཉིས་འདི་མངོན་དུ་འགྱུར་བའི་ཕྱིར། ། མངོན་དུ་གྱུར་པའི་ས་ཞེས་བཤད། ། བགྲོད་གཅིག་ལམ་དང་འབྲེལ་བའི་ཕྱིར། ། རིང་དུ་སོང་བའི་སར་འདོད་དོ། ། འདུ་ཤེས་གཉིས་ཀྱིས་མི་གཡོའི་ཕྱིར། ། མི་གཡོ་བ་ཞེས་ངེས་པར་བརྗོད། ། སོ་སོ་ཡང་དག་རིག་བློ་བཟང༌། །
ས་དེ་ལེགས་པའི་བློ་གྲོས་ཡིན། ། སྤྲིན་བཞིན་གཉིས་ཀྱིས་ནམ་མཁའི་ཆོས། ། ཁྱབ་པའི་ཕྱིར་ན་ཆོས་ཀྱི་སྤྲིན། ། ཞེས་སོ། ། གཉིས་པ་ཡན་ལག་གི་དོན་ལ། མཚམས་སྦྱར་བ་དང༌། སོ་སོའི་རང་བཞིན་བཤད་པའོ། ། དང་པོ་ནི་སའི་ཚོགས་ལ་བར་སྐབས་ཀྱི་ཚིགས་སུ་བཅད་པ་ཉི་ཤུ་རྩ་གསུམ་གསུངས་པ་ཞེས་སྦྲེལ་ལོ། ། དགོས་པ་ནི་ས་གང་གི་སྐྱོན་ཟད་ཅིང་ཡོན་ཏན་ཡོངས་སུ་རྫོགས་པའི་དོན་དུ་ཡོངས་སུ་སྦྱོང་བར་འགྱུར་བའི་ཆོས་གང་དག་ཡིན་པ་དེ་དག་བསྟན་པའི་ཕྱིར་རོ། ། ས་ཐོབ་ཟིན་སྦྱོང་ངམ་མ་ཐོབ་པ་སྦྱོང་ཞེ་ན།
འགྲེལ་བཤད་གཉིས་ལས་མ་ཐོབ་པའི་དོན་དུ་སྦྱོང་སྟེ། བྱང་ཆུབ་ཀྱི་ཤིང་ལ་སོགས་པ་ས་བཅུ་པའི་ཡོན་ཏན་རྣམས་ས་དགུ་པར་སྦྱོང་བར་བཤད་པའི་ཕྱིར་ཞེས་འདོད་དེ། འགྲེལ་ཆེན་ལས་ཡོངས་སྦྱོང་མ་རྫོགས་པ་དེ་སྲིད་དུ་ས་དེ་ཡིན་ལ་རྫོགས་ནས་ས་གཞན་ཡིན་པར་བཤད་དོ། ། དོན་ནི་འདི་ཡིན་ཏེ། སྦྱོར་བའི་གནས་སྐབས་སུ་ས་མ་ཐོབ་པ་ཐོབ་པར་བྱ་བའི་ཕྱིར་སྦྱོང་ལ། དངོས་གཞིའི་གནས་སྐབས་སུ་ནི་ཡོངས་སྦྱོང་ས་དེར་གཏོགས་པ་ཡིན་པས་མི་འགལ་ལོ། ། གཉིས་པ་ལ་རྒྱུ་སའི་ཡོངས་སྦྱོང་དང༌། འབྲས་བུའི་སའི་ངོ་བོའོ། ། དང་པོ་ལ་ས་དང་པོའི་ཡོངས་སུ་སྦྱོང་བ་ལ། རྩ་བ་ནི།
གང་གིས་སྦྱོང་བའི་ཆོས་དང༌། ཡོངས་སུ་སྦྱོང་བའི་ཚུལ་གཉིས་ཀྱིས་བསྟན་ནོ། ། དང་པོ་ལ་བཅུ་ཡོད་པ་གསུམ་དུ་འདུས་ཏེ། བསམ་པ་ཕུན་ཚོགས་དང༌། སྦྱོར་བ་དང༌། བསྔོ་བ་ཕུན་ཚོགས་སོ། ། དང་པོ་ལ་རང་དོན་དང་གཉིས་དོན་དང་གཞན་དོན་གྱི་བསམ་པའོ། ། དང་པོ་ནི་བསམ་པ་དང༌། གཉིས་པ་ནི་ཕན་པ་དང༌། གསུམ་པ་ནི་སེམས་ཅན་རྣམས་ལ་སེམས་མཉམ་པ་ཉིད་དོ། །
སྦྱོར་བ་ལ་གཞན་དོན་གྱི་སྦྱོར་བ་དང་རང་དོན་གྱི་སྦྱོར་བའོ། ། དང་པོ་ལ་ཟང་ཟིང་གིས་སྡུད་པའི་སྦྱོར་བ་དང་ཆོས་ཀྱིས་སྡུད་པའི་སྦྱོར་བའོ། ། དང་པོ་ནི་གཏོང་ངོ༌། ཞེས་སོ། ། གཉིས་པ་ནི་ཆོས་སྟོན་པའོ། ། རང་དོན་ལ་གཉིས་ཏེ། ཆོས་སྡུད་པ་དང་བདག་ཉིད་ཀུན་ཏུ་བསྲུང་པའོ། ། དང་པོ་ནི་བཤེས་གཉེན་མགུ་བར་བྱེད་པ་དང༌། དམ་ཆོས་དམིགས་པ་ཚོལ་བའོ། ། གཉིས་པ་ལ་གཉིས་ཏེ།
རང་ཉམས་པ་བསྲུང་བ་ངེས་པར་འབྱུང་བ་དང་བདེན་ཚིག་སྨྲ་བའོ། ། བསྔོ་བ་ཕུན་ཚོགས་ནི་སངས་རྒྱས་སྐུར་འདོད་ཅེས་པའོ། ། གཉིས་པ་ནི་འདི་དག་སོགས་སོ་མདོ་ནི་ས་དང་པོ་ལ་གནས་པའི་བྱང་སེམས་ཀྱིས་ཡོངས་སུ་སྦྱོང་བ་བཅུ་པོ་འདི་དག་བྱ་སྟེ་ཞེས་སོ། ། འགྲེལ་པ་ནི། འཐོབ་པ་ཡིན་ནོ། ། གང་ན་ས་དང་པོ་རབ་ཏུ་དགའ་བའོ། ། སྦྱོང་ཚུལ་ཇི་ལྟར་བྱས་པས་འཐོབ་ཅེ་ན། ས་ཡོངས་སུ་སྦྱོང་བར་བྱེད་པའི་རྒྱུའི་ཁྱད་པར་བཅུ་པོ་ངོ་བོ་ཉིད་མི་དམིགས་པར་རྟོགས་པས་ཁྱད་པར་དུ་བྱས་པའི་མཚན་ཉིད་ཀྱིས་ཡོངས་སུ་སྦྱོར་བ་དག་བྱས་པ་ཁོ་ནས་འཐོབ་སྟེ། ཆོས་རྣམ་པ་བཅུས་རྣམ་པ་ཐམས་ཅད་དུ་བསྐྱེད་པར་བྱ་བ་ཡིན་པའི་ཕྱིར་རོ། ། བཅུ་པོ་གང་ཞེ་ན།
རྩ་བའི་རིམ་པ་ཇི་ལྟ་བ་བཞིན་བྱང་ཆུབ་ཀྱི་གཞི་དགེ་རྩ་ཐམས་ཅད་ལ་རང་དོན་ཡིད་བྱེད་ཀྱི་གྱ་གྱུར་མེད་པའི་བསམ་པ་དང༌། བྱང་སེམས་རང་དང་གདུལ་བྱ་གཞན་གྱི་དགོས་པ་ལ་ཕན་པ་ཉིད་དང༌། སེམས་ཅན་ཐམས་ཅད་ལ་སེམས་རྩེ་གཅིག་པའི་བྱམས་སོགས་ཉིད་དང༌། ཕྱི་ནང་གི་བདོག་པ་ཐམས་ཅད་ཡོངས་སུ་གཏོང་བ་དང༌། ཐེག་ཆེན་དགེ་བའི་བཤེས་གཉེན་མགུ་བར་བྱེད་པ་དང༌། བརྗོད་བྱ་ཐེག་པ་གསུམ་དུ་གཏོག་པའི་དམ་ཆོས་ཀྱི་དམིགས་པ་མ་ལུས་པ་འདོད་ཅིང་ཚོལ་བ་དང་སྐྱོན་རིག་པས་ཁྱིམ་ན་གནས་པ་ལ་མངོན་པར་མི་དགའ་བ་དང༌། རྟག་ཏུ་བླ་ན་མེད་པའི་སངས་རྒྱས་ཀྱི་སྐུ་འདོད་པ་སྟེ་ཡིད་ལ་བྱེད་པ་དང༌། ། གདུལ་བྱ་དང་མཚམས་པར་དམ་པའི་ཆོས་རབ་ཏུ་སྟོན་པ་དང༌། གདམས་པ་ལྟར་བསྒྲུབ་པ་བདེན་པར་སྨྲ་བ་ཉིད་ཅེས་བྱ་བ་དེ་ལྟ་བུའི་མཚན་ཉིད་ཅན་གྱི་ཆོས་རྣམས་སོ། ། ས་གཉིས་པའི་ཡོངས་སྦྱོང་ལ་སྤྱི་དང་ཡན་ལག་གི་དོན་གཉིས་ལས།
དང་པོ་ལ་བྱང་སེམས་ཀྱི་ཚུལ་ཁྲིམས་ཀྱི་ངོ་བོ། དབྱེ་བ། གྲངས་ངེས། དུས་ལ་རྩོད་སྤོང་ངོ༌། ། དང་པོ་ནི་བླ་མེད་བྱང་ཆུབ་ཀྱི་བར་གྱི་བསླབ་པ་གང་ཞིག་ཉེས་སྤྱོད་གཞི་བཅས་སྤོང་བའི་སེམས་དཔའ་མངོན་གྱུར་རམ་དབང་ལྡན་རྒྱུན་ཆགས་སོ། ། ཞི་བ་ལྷས། སྤོང་བའི་སེམས་ནི་ཐོབ་པ་ལ། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་སོ། ། གཉིས་པ་ནི་མི་དགེ་བ་མཐའ་དག་སྤོང་བ་ཉེས་སྤྱོད་སྤོང་བའི་ཚུལ་ཁྲིམས།
དགེ་བ་མཐའ་དག་སྒྲུབ་པ་དགེ་བ་ཆོས་སྡུད་དང༌། སེམས་ཅན་གྱི་དོན་སྒྲུབ་པ་སེམས་ཅན་དོན་བྱེད་ཀྱི་ཚུལ་ཁྲིམས་སོ། ། གསུམ་པ་ནི་བྱ་བ་ལ་རང་གཞན་གྱི་བྱ་བ་གཉིས་སུ་ངེས་ཤིང༌། གཞན་དོན་ལ་སེམས་ཅན་དོན་བྱེད་དང༌། རང་དོན་ལ་མི་དགེ་བ་སྤོང་བ་དང་དགེ་བ་སྒྲུབ་པ་གཉིས་སུ་ངེས་པས་ན་གསུམ་མོ། ། བཞི་པ་ནི་བྱང་ཆུབ་ཀྱི་བར་དུ་ལེན་པ་མི་འཐད་དེ། ཚེ་འཕོས་པ་ན་ཡང་དག་པར་བླངས་པ་མི་དྲན་པས་དེ་དང་འགལ་བའི་ཉེས་སྤྱོད་ཀྱིས་གཏོང་བར་འགྱུར་བས་སོ། ། གཞན་དུ་ན་སོ་ཐར་ཀྱང་ཅིའི་ཕྱིར་བྱང་ཆུབ་ཀྱི་བར་དུ་ལེན་པར་མི་བྱེད་ཅེ་ན། ཕྱི་མའི་གནས་སྐབས་སུ་མངོན་དུ་མ་གྱུར་ན་ཉེས་སྤྱོད་ཀྱིས་ཉམས་པར་བྱར་མེད་ལ། ས་བོན་ཡང་འཇོམས་མི་ནུས་པའི་ཕྱིར་གཏོང་བར་མི་འགྱུར་རོ། །
མངོན་དུ་འགྱུར་ན་གཏོང་བ་སྲིད་ཀྱང་དྲན་པས་བསྡམས་ནུས་ཏེ། ད་ལྟར་གྱི་གནས་སྐབས་བཞིན་ནོ། ། གཏོང་བ་སྲིད་པས་དོན་མེད་པའང་མ་ཡིན་ཏེ། སོ་ཐར་ལའང་མཚུངས་པའི་ཕྱིར་རོ། ། འོ་ན་སོ་ཐར་ཡང་ཅིའི་ཕྱིར་བླ་མེད་བྱང་ཆུབ་ཀྱི་བར་དུ་ལེན་པར་མི་བྱེད། གཞན་དུ་ན་བྱང་སེམས་ལའང་མཚུངས་ཞེས་ན། མི་མཚུངས་ཏེ། བྱང་སེམས་ནི་མཐའ་ཡས་པའི་སེམས་ཅན་གྱི་དོན་དུ་གོ་ཆ་ཆེན་པོར་བགོས་པ་ལ་ཞུགས་པ་ཡིན་ལ། གཞན་དོན་ཡང་བྱང་ཆུབ་མ་ཐོབ་བར་མི་འགྲུབ་པའི་ཕྱིར་དང༌། ཇི་སྲིད་འཚོའི་ཁས་ལེན་ཙམ་གྱིས་གོ་ཆ་ཆེན་པོ་བགོས་པར་ཡང་མི་འགྱུར་བའི་ཕྱིར་རོ། །
ནུས་པའང་ཡིན་ཏེ། འདི་ཕྱི་ཐམས་ཅད་དུ་མི་ཉམས་པའི་རྒྱུ་བདག་པས་གཞན་གཅེས་སུ་འཛིན་པ་སོགས་བླ་ན་མེད་པའི་འདུན་པ་ལྔ་ལ་བསླབ་པར་བྱར་ཡོད་པའི་ཕྱིར་དང༌། ཐབས་ལ་མཁས་པའི་རྒྱུས་ཚེ་རབས་དྲན་ནས་སླར་ཡང་མངོན་དུ་བྱེད་ནུས་པའི་ཕྱིར་དང༌། རྒྱུའི་ཁྱད་པར་སྙིང་རྗེ་ཆེན་པོ་ལས་སྐྱེ་ལ། དེའང་གོམས་པའི་སྟོབས་ཀྱིས་སྡུག་བསྔལ་གྱི་ཁྱད་པར་མཐོང་བ་ཙམ་གྱིས་འབྱུང་བས་རྒྱུའི་ཁྱད་པར་ལས་ངང་གིས་འཕེན་ནུས་པའི་ཕྱིར་རོ། ། སོ་སོར་ཐར་པ་ནི་ཉན་ཐོས་རང་དོན་གྱི་ཚུལ་ཁྲིམས་ཀྱི་དབང་དུ་བྱས་པ་དང༌། ཐམས་ཅད་དུ་མི་ཉམས་པའི་རྒྱུ་ལྷག་པོ་ལ་བསླབ་པར་བྱར་མེད་པའི་ཕྱིར་དང༌། རང་གཞན་གྱི་ལུས་ངག་གི་རིག་བྱེད་ལས་སྐྱེ་དགོས་པས་ཚེ་འཕོས་པ་ན་སླར་ཡང་ལུས་ངག་གི་རིག་བྱེད་ལས་གསར་དུ་བསྐྱེད་དགོས་པའི་ཕྱིར་རོ། ། བྱང་སེམས་ཀྱི་སྡོམ་པའང་གཞན་ལས་ལེན་དགོས་པ་མ་ཡིན་ནམ་ཞེ་ན། དེ་ནི་རྒྱུན་བརྟན་པར་བྱེད་པའམ་ཕྱིས་ཀྱི་གསོས་འདེབས་ཀྱི་རྐྱེན་ཙམ་དུ་ཟད་ཀྱི།
དངོས་སུ་ལུས་ངག་གི་རིག་བྱེད་ལ་མི་ལྟོས་པར་སྙིང་རྗེ་སོགས་སེམས་ཀྱི་བྱེད་པ་ཁོ་ནས་འཕེན་ནོ། ། ཚུལ་འདི་ནི་གཞན་གྱིས་ཇི་བཞིན་རིག་པར་མི་སྣང་ངོ༌། ། གཉིས་པ་ཡན་ལག་གི་དོན་ལ་གཉིས་ཏེ། སྦྱོང་བྱེད་ཀྱི་ཆོས་ཀྱི་དབྱེ་བ། སྦྱོང་ཚུལ་ཇི་ལྟ་བུས་འཐོབ་པའོ། ། དང་པོ་ལ་བརྒྱད་ཡོད་པ་གསུམ་དུ་སྡུད་དེ། གཞི་ཚུལ་ཁྲིམས་དང༌། བསམ་པ་ཁྱད་པར་ཅན། སྦྱོར་བ་ཁྱད་པར་ཅན་ནོ། ། དང་པོ་ནི་དགེ་བ་ཆོས་སྡུད་ཀྱི་ཚུལ་ཁྲིམས་དང༌།
སེམས་ཅན་གྱི་དོན་བྱ་བ་དང༌། ཉེས་སྤྱོད་སྡོམ་པའི་ཚུལ་ཁྲིམས་སོ། ། གཉིས་པ་ནི་གཞན་གྱིས་ཕན་པ་ཅུང་ཟད་བྱས་པ་དྲན་པ་དང༌། གཞན་གྱིས་གནོད་པ་བྱས་པ་བཟོད་པ་དང༌། དགེ་བའི་ཆོས་བསྒྲུབ་པ་ལ་འགྱོད་པ་མེད་པ་དང༌། སྐྱེ་བོ་ཐམས་ཅད་ལ་བྱམས་པའི་སེམས་ཀྱིས་བརྩེ་བའོ། ། གསུམ་པ་ལ་དང་པོར་སྦྱོར་བྱེད་མཁན་པོ་ལ་སོགས་པ་ལ་འདུད་པ་དང༌། སྦྱོར་བའི་ངོ་བོ་ཐེག་ཆེན་དགེ་བའི་བཤེས་གཉེན་གྱིས་བསྟན་པའི་ཆོས་ཇི་ལྟ་བ་བཞིན་སྒྲུབ་པ་དང༌། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་ལ་སྤྲོ་བ་ཞེས་བྱའོ། ། གཉིས་པ་ནི་ས་གཉིས་པ་དྲི་མ་མེད་པ་འཐོབ་པ་ཡིན་ནོ། །
གང་གིས་ན་སྔ་མ་ས་དང་པོར་བསྟན་པ་བཞིན་དུ་ཡོངས་སུ་སྦྱོང་བ་མི་དམིགས་པར་རྟོགས་པས་ཁྱད་པར་དུ་བྱས་པའི་ཁྱད་པར་རྣམ་པ་བརྒྱད་ཀྱིས་སོ། ། དེ་ཅིའི་ཕྱིར་ཞེ་ན། ཇི་སྐད་བཤད་པ་དེ་ལྟ་བུའི་ཡོངས་སུ་སྦྱོང་བ་བརྒྱད་ཀྱིས་བསྐྱེད་པར་བྱ་བ་ཡིན་པའི་ཕྱིར་རོ། ། ས་གསུམ་པའི་ཡོངས་སྦྱོང་ལ་གཉིས་ཏེ། སྦྱོང་བྱེད་དང༌། སྦྱོང་ཚུལ་ཇི་ལྟ་བུས་འཐོབ་པའོ། ། དང་པོ་ལ། དམ་པའི་ཆོས་མཉན་པས་ངོམས་མི་ཤེས་པ་དང༌། རྙེད་པ་དང་བཀུར་སྟི་ལ་སོགས་པ་ལ་མི་ལྟ་བས་སེམས་ཀྱིས་དམ་པའི་ཆོས་རབ་ཏུ་སྟོན་པ་དང༌། རང་གི་སངས་རྒྱས་ཀྱི་ཞིང་རྟེན་སྣོད་དང་བརྟེན་པ་སེམས་ཅན་ཀུན་ཏུ་སྦྱོང་བ་དང༌།
ཕན་བཏགས་པའི་སེམས་ཅན་མི་མཐུན་པར་བྱེད་པ་སོགས་འཁོར་བའི་ཉེས་དམིགས་མཐོང་བས་གཞན་དོན་ལ་ཡོངས་སུ་མི་སྐྱོ་བ་དང༌། རང་ལ་ལྟོས་ནས་མི་དགེ་བའི་ཆོས་མི་བྱེད་པ་ངོ་ཚ་ཤེས་པ་དང༌། གཞན་ལ་ལྟོས་ནས་མི་དགེ་བའི་ཆོས་མི་བྱེད་པ་ཁྲེལ་ཡོད་པ་ཞེས་བྱ་བ་རྣམས་སོ། ། གཉིས་པ་ནི་ས་གསུམ་པ་འོད་བྱེད་པ་རྟོགས་པ་ཡིན་ནོ། ། གང་གིས་ན་ཇི་སྐད་བཤད་པ་དེ་ལྟ་བུའི་ཡོངས་སུ་སྦྱོང་བ་རྣམ་པ་ལྔ་པོ་སྔ་མ་བཞིན་དུ་ངོ་བོ་ཉིད་དུ་མི་རྟོག་པས་ཡོངས་སུ་སྦྱོང་བ་བྱས་པས་འཐོབ་སྟེ། དེས་བསྐྱེད་པར་བྱ་བ་ཡིན་པའི་ཕྱིར་རོ། ། ས་བཞི་པའི་ཡོངས་སྦྱོང་ལ། སྦྱོང་བྱེད་ཀྱི་ཆོས་བཅུ་ཡོད་པ་དོན་དྲུག་ཏུ་འདུས་ཏེ། སེམས་རྣམ་དག སྤྱོད་པ་རྣམ་དག
ཡིད་བྱེད་རྣམ་དག ཕྲིན་ལས་རྣམ་དག གཏོང་བ་རྣམ་དག རྣལ་འབྱོར་རྣམ་དག་གོ ། དང་པོ་ནི། རང་དོན་ཡིད་བྱེད་ཀྱིས་དགོན་པར་གནས་པ་དང༌། རྙེད་པ་མ་ཐོབ་པ་ལ་མངོན་པར་འདོད་པ་མེད་པ་དང༌། རྙེད་པ་ཐོབ་པ་ལ་སྔར་བས་ལྷག་པར་དོན་དུ་གཉེར་བ་མེད་པའོ། ། གཉིས་པ་ལ་གཉིས་ཏེ། སྦྱངས་པའི་ཡོན་ཏན་བཅུ་གཉིས་ཡང་དག་པར་སྡོམ་པ་དང༌།
བསླབ་པ་བླངས་པ་སྲོག་གི་ཕྱིར་ཡང་ཡོངས་སུ་མི་གཏོང་བའོ། ། སྦྱངས་པའི་ཡོན་ཏན་བཅུ་གཉིས་ནི། ཟས་བཟང་པོ་དང་ཡང་ཡང་ཟ་བ་དང་ལེན་པ་ལ་ཞེན་པ་དགག་པའི་ཕྱིར། ཟས་ཀྱི་དབང་དུ་བྱས་པ་གསུམ་སྟེ། བསོད་སྙོམས་པ་དང་སོགས་པ་སྟན་གཅིག་པ་དང་ཕྱིས་མི་ལེན་པའོ། ། གོས་བཟང་པོ་དང་འཇམ་པོ་དང་མང་པོ་ལ་ཞེན་པ་དགག་པའི་ཕྱིར། གོས་ཀྱི་དབང་དུ་བྱས་པ་གསུམ་སྟེ། ཕྱག་དར་ཁྲོད་པ་དང༌། ཕྱིང་པ་པ་དང་ཆོས་གོས་གསུམ་པའོ། ། གནས་འདུ་འཛི་ཅན་དང་སྟེང་གཡོགས་ཅན་དང་བསྐོར་བ་དང༌།
གནས་ཀྱི་སྦྱོར་བ་ལ་ཞེན་པ་དགག་པའི་ཕྱིར། གནས་ཀྱི་དབང་དུ་བྱས་པ་བཞི་སྟེ། དགོན་པ་པ་དང་བླ་གབ་མེད་པ་དང་ཤིང་དྲུང་པ་དང་དུར་ཁྲོད་པའོ། ། ཉལ་བ་སོགས་དང་འདུག་ས་སྤོང་པ་ལ་ཞེན་པ་དགག་པའི་ཕྱིར། སྤྱོད་ལམ་གྱི་དབང་དུ་བྱས་པ་གཉིས་ཏེ། ཙོག་པུ་པ་དང༌། གཞི་ཇི་བཞིན་པའོ། ། གསུམ་པ་ནི་འདོད་པའི་ཡོན་ཏན་ལ་ཉེས་དམིགས་སུ་ལྟ་བས་སྨོད་པའོ། ། བཞི་པ་ནི་གདུལ་བྱའི་བློ་དང་འཚམས་པར་མྱ་ངན་ལས་འདས་པ་ལ་གཞོལ་བར་བྱེད་པའོ། ། ལྔ་པ་ནི་བདོག་པ་ཐམས་ཅད་ཡོངས་སུ་གཏོང་བའོ། །
དྲུག་པ་ལ་གཉིས་ཏེ། དགེ་བ་སྒྲུབ་པ་ལ་སེམས་མི་ཞུམ་པ་དང༌། དངོས་པོ་ཐམས་ཅད་ལ་བདེན་པར་མི་ལྟ་བ་ཞེས་བྱ་བ་རྣམས་སོ། ། གཉིས་པ་སྦྱོང་ཚུལ་གང་གིས་ཐོབ་པ་ནི་ས་བཞི་པ་འོད་འཕྲོ་བ་ཅན་གནོན་པ་ཡིན་ནོ། ། གང་གིས་ན་ཇི་སྐད་བཤད་པ་དེ་ལྟ་བུའི་ཡོངས་སུ་སྦྱོང་བ་སྔ་མ་ལྟ་བུ་ངོ་བོ་ཉིད་མི་དམིགས་པས་ཁྱད་པར་དུ་བྱས་པ་རྣམ་པ་བཅུས་ཐོབ་སྟེ། དེས་བསྐྱེད་པར་བྱ་བ་ཡིན་པའི་ཕྱིར་རོ། ། ས་ལྔ་པའི་ཡོངས་སྦྱོང་ལ་གཉིས་ཏེ། སྤང་བྱ་སྤངས་པ་དང༌། གཉེན་པོ་རྫོགས་པའོ། ། དང་པོ་ལ་བཅུ་པོ་བཞིར་འདུས་ཏེ།
བསམ་སྦྱོར་མ་དག་པ་སྤངས་པ་དང༌། གནས་མ་དག་པ་དང༌། ཉེས་པར་སྤྱོད་པ་དང༌། རྩ་བའི་ཉོན་མོངས་པའོ། ། དང་པོ་ནི་རྙེད་པ་དང་བཀུར་སྟི་ལ་སོགས་པའི་དོན་དུ་རབ་ཏུ་བྱུང་བ་དང་སོགས་པ་དགེ་སློང་མ་སོགས་དང་འགྲོགས་པ་དང༌། གཞན་ལ་དད་པ་ཅན་གྱི་ཁྱིམ་ཉེ་བར་མི་སྟོན་པའོ། ། གཉིས་པ་ནི་སྐྱེ་བོ་མང་པོའི་གྲོང་དང་གྲོང་ཁྱེར་ལ་སོགས་པའོ། ། གསུམ་པ་ནི་བདག་ལ་བསྔགས་པ་དང༌། གཞན་ལ་སྨོད་པ་དང༌། མི་དགེ་བའི་ལས་ཀྱི་ལམ་བཅུའོ། །
བཞི་པ་ལ་ང་རྒྱལ་ནི་ཐོས་པ་ལ་སོགས་པས་རློམས་ཤིང་གཞན་ལ་མི་འདུད་པ་དང༌། མ་རིག་པ་ནི་བླང་དོར་གོ་བཟློག་སྟེ་དགེ་བ་ལ་དོར་བྱ་དང་མི་དགེ་བ་ལ་བླང་བྱར་མངོན་པར་ཞེན་པའོ། ། ལྟ་བ་ནི་ལོག་པར་ལྟ་བ་ལ་སོགས་པའོ། ། བློ་གྲོས་ངན་པ་ནི་ཐེ་ཚོམ་དུ་མདོ་ལས་བཤད་དོ། ། འགྲེལ་ཆེན་དུ་ལྟ་བ་ཉིད་ལ་བཟུང་ངོ༌། །

འདི་དག་མཐོང་སྤང་ཡིན་པས་ས་དང་པོར་སྤངས་ཟིན་པ་མ་ཡིན་ནམ་ཞེ་ན། འདིར་གནས་ངན་ལེན་སྦྱོང་བའམ་ཐག་བསྲིང་བའི་གཉེན་པོའོ། ། འདོད་ཆགས་ལ་སོགས་པ་ཉོན་མོངས་པ་ཐམས་ཅད་ལ་ཕྱོགས་པར་བྱེད་པ་ཞེས་བྱ་བ་རྣམས་ནི་སྤང་བྱའོ། ། གཉིས་པ་ནི། དེ་ལྟ་བུའི་མཚན་ཉིད་ཀྱི་ཆོས་བཅུ་རྣམ་པར་སྤོང་ཞིང་བཟློག་པའི་ཆོས་དོན་གྱིས་འཕངས་པ་ཡོངས་སུ་སྦྱོང་བ་རྣམ་པ་བཅུས་སྔ་མ་བཞིན་དུ་ས་ལྔ་པ་སྦྱངས་དཀའ་བ་ཐོབ་པ་ཡིན་ཏེ། དེས་བསྐྱེད་པར་བྱ་བ་ཡིན་པའི་ཕྱིར། ས་དྲུག་པའི་ཡོངས་སྦྱོང་ལ་སྦྱོང་བྱེད་ཀྱི་ཆོས་དང༌། སྦྱོང་ཚུལ་གཉིས་ལས། དང་པོ་ལ་བཅུ་གཉིས་པོ་གཉིས་སུ་འདུས་ཏེ། སྤང་བྱ་མི་མཐུན་ཕྱོགས་དང༌། སྤོང་བྱེད་གཉེན་པོའོ། །
དང་པོ་ལ་བྱང་ཆུབ་ཀྱི་གེགས་དང༌། སྤྱོད་པ་རྗེས་སུ་སྒྲུབ་པའི་གེགས་སོ། ། དང་པོ་ནི་ཉན་ཐོས་དང་རང་སངས་རྒྱས་ལ་འདོད་པའི་སེམས་སོ། ། གཉིས་པ་ལ་དང་པོར་འཇུག་པའི་གེགས། བར་དུ་སྒྲུབ་པའི་གེགས། ཐ་མར་མཐར་ཕྱིན་པའི་གེགས་སོ། ། དང་པོ་ནི་ངོ་བོ་ཉིད་མི་དམིགས་པ་ལ་སྐྲག་པ་དང༌། སློང་བའི་སྐྱེ་བོས་བསླངས་ན་ཞུམ་པའོ། ། གཉིས་པ་ནི་བདོག་པ་ཐམས་ཅད་རང་གི་ངང་གིས་གཏོང་བར་ཞུགས་པ་ལ་མི་དགའ་བའི་སེམས་སོ། ། གསུམ་པ་ནི་བཀྲེན་ཡང་སློང་བ་པོའི་སྐྱེ་བོ་སྤོང་བའི་སེམས་ཏེ་དྲུག་པོ་འདི་དག་སྤོང་ངོ༌། །
གཉིས་པ་ནི་གཉེན་པོ་གང་གིས་ཤེ་ན། སྦྱིན་སོགས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པས་སོ། ། སྤྱིར་ཕྱིན་དྲུག་རྫོགས་པས་སྤང་བྱ་དྲུག་སྤོང་ཞེས་པའི་དོན་ཡིན་གྱི་སོ་སོར་སྦྱར་པ་ནི་དགོངས་པ་མ་ཡིན་ནོ། ། གཉིས་པ་ནི། དེ་ལྟ་བུའི་ཡོངས་སུ་སྦྱོང་བ་བཅུ་གཉིས་ཀྱིས་སྔ་མ་བཞིན་དུ། ས་དྲུག་པ་མངོན་དུ་གྱུར་པ་ཀུན་ཤེས་པར་འགྱུར་བ་ཡིན་ཏེ། དེས་བསྐྱེད་པར་བྱ་བ་ཡིན་པའི་ཕྱིར་རོ། ། ས་བདུན་པ་ལ་སྤང་བྱ་སྤངས་པ་དང༌། སྦྱོང་བྱེད་གཉེན་པོ་གཉིས་ལས། དང་པོ་ལ་སྤང་བྱའི་དབྱེ་བ།
ཉེས་པ་སྤངས་པས་འཐོབ་པར་བསྟན་པའོ། ། དང་པོ་ལ་ཉི་ཤུ་ཡོད་པ་གསུམ་དུ་འདུ་སྟེ་སོ་སྐྱེ་དང་ཐུན་མོང༌། ཉན་རང་དང་ཐུན་མོང༌། བྱང་སེམས་ལས་དང་པོ་པ་དང་ཐུན་མོང་བའོ། ། དང་པོ་ནི། བདག་ཏུ་འཛིན་པ་ནས་རྟག་པར་འཛིན་པའི་བར་དྲུག་ལས། དང་པོ་བཞི་ནི་འཇིག་ལྟ་དང༌། ཐ་མ་གཉིས་ནི་མཐར་འཛིན་ནོ། ། གཉིས་པ་ལ་བཅུ་གཉིས་ཏེ། བླང་དོར་གྱི་མཚན་མར་འཛིན་པ་དང༌།
རྒྱུ་རིགས་ཐ་དད་དུ་འཛིན་པ་དང༌། མིང་གཟུགས་སོགས་ཕུང་པོར་འཛིན་པ་དང༌། རྒྱུའི་རང་བཞིན་གྱི་ཁམས་སུ་འཛིན་པ་དང༌། ཕྱི་ནང་གི་སྐྱེ་མཆེད་དག་ཏུ་འཛིན་པ་དང༌། ཁམས་གསུམ་པར་གནས་པའི་ཀུན་རྟོག་ལ་གནས་པ་དང༌། བླང་བྱར་ཆགས་པ་དང༌། རྣམ་མཁྱེན་ལ་སེམས་ཞུམ་པ་དང༌། གཟུགས་སྐུ་ལ་སངས་རྒྱས་དང༌། ཡན་ལག་བཅུ་གཉིས་ལ་ཆོས་དང༌། ཟུང་བཞི་ལ་དགེ་འདུན་དང༌།
ཚུལ་ཁྲིམས་ལ་དེར་ལྟ་བའི་མངོན་པར་ཞེན་པའོ། ། གསུམ་པ་ནི་སྟོང་པ་ཉིད་ལ་ཐེ་ཚོམ་ཟ་བས་རྩོད་པ་དང༌། སྟོང་པ་ཉིད་དེ་དང་མངོན་སུམ་དུ་མཐོང་བ་འགལ་བའི་ཉེས་པ་འཛིན་པའོ། ། འཛིན་པ་ནི་མཐའི་གསལ་བྱེད་དོ། ། གཉིས་པ་ནི། ཇི་སྐད་བཤད་པ་ཡོངས་སུ་སྤངས་པ་སྟེ། ས་བདུན་པ་རིང་དུ་སོང་བ་ཀུན་ཤེས་པར་འགྱུར་བ་ཡིན་ནོ། ། གང་གིས་ན་ཉེས་པ་དེ་ལྟ་བུའི་ཉི་ཤུ་དང་བྲལ་ནས་བཟློག་པའི་ཆོས་དོན་གྱིས་འཕངས་པའི་ཡོངས་སུ་སྦྱོང་བ་སྔ་མ་བཞིན་དུ་ངོ་བོ་ཉིད་མི་དམིགས་པར་རྟོགས་པས་ཁྱད་པར་དུ་བྱས་པ་རྣམ་པ་ཉི་ཤུའོ། ། གཉིས་པ་ལ་མཚམས་སྦྱར་བ་ནི། དོན་གྱིས་འཕངས་པའི་ཆོས་ཉིད་བསྟན་པའི་ཕྱིར།
ཞེས་པའོ། ། འགྲེལ་པ་ལ་གཉིས་ལས། དང་པོ་ནི། རྣམ་པར་ཐར་བའི་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་ཡང་དག་པར་ཤེས་པ་དང་གསུམ་གྱིས་བདག་དང་སེམས་ཅན་དང་སྲོག་ཏུ་འཛིན་པ་སྤོང་ངོ༌། ། དགེ་བ་བཅུའི་ལས་ཀྱི་ལམ་ལ་བསད་པར་བྱ་བ་ལས་དང༌། གསོད་པ་པོ་དང༌། བསད་བྱའི་ལས་དང༌། བསད་པའི་བྱ་བ་མི་དམིགས་པ་ལ་སོགས་པས་བདག་ཏུ་འཛིན་པ་སྤོང་ངོ༌། ། སྐྱེ་བོ་ཐམས་ཅད་ལ་དམིགས་པའི་སྙིང་བརྩེ་བས་ཆད་པར་འཛིན་པ་སྤོང་ངོ༌། ། བདེན་པའི་དངོས་པོར་དམིགས་པ་མེད་པར་རྟོགས་པས་རྟག་པར་འཛིན་པ་སྤོང་ངོ༌། །
འཁོར་འདས་ཀྱི་ཆོས་ཐམས་ཅད་མཉམ་པ་ཉིད་དུ་རྟོགས་པས་བླང་དོར་དུ་མཚན་མར་འཛིན་པ་སྤོང་ངོ༌། ། མཐར་ཐུག་ཐེག་པ་ཆེན་པོ་གཅིག་ཏུ་རྟོགས་པས་རིགས་ཐ་དད་དུ་འཛིན་པ་སྤོང་ངོ༌། ། མིང་གཟུགས་སོགས་མི་སྐྱེ་བ་ཡོངས་སུ་ཤེས་པ་དང༌། སྟོང་པ་ཉིད་ཀྱི་ཆོས་ཟབ་མོ་ལ་ངེས་པར་རྟོགས་པའི་བཟོད་པ་ཁོང་དུ་ཆུད་པ་དང༌། ཕྱི་དང་ནང་གིས་བསྡུས་པའི་ཤེས་བྱ་ཐམས་ཅད་ཐེག་པ་ཆེན་པོའི་ཐབས་གཟུང་འཛིན་གཉིས་སུ་མེད་པའི་སྒོ་ནས་རབ་ཏུ་སྟོན་པས། ཕུང་ཁམས་སྐྱེ་མཆེད་དུ་འཛིན་པ་གསུམ་སྤོང་ངོ༌། ། གཉིས་སྣང་གི་རྟོག་པ་ཐམས་ཅད་གཅོད་པས་ཁམས་གསུམ་ལ་གནས་པ་སྤོང་ངོ༌། ། མཚན་མར་འཛིན་པའི་རྟོག་པ་མེད་པ་དང༌། འཇིག་ཚོགས་ལ་ལྟ་བ་ལ་སོགས་ལྔ་འདོར་བ་དང༌། འདོད་ཆགས་ལ་སོགས་པའི་ཉོན་མོངས་པ་སྤོང་བ་དང་གསུམ་ཆར་གྱིས་ཆགས་པར་འཛིན་པ་སྤོང་ངོ༌། །
གཞན་དོན་དུ་རྣམ་མཁྱེན་ལ་རྩེ་གཅིག་པའི་ཞི་གནས་བསྒོམས་པས་སེམས་ཀུན་ཏུ་ཞུམ་པའི་འཛིན་པ་སྤོང་ངོ༌། ། སྟོང་ཉིད་རྟོགས་པའི་ཤེས་རབ་དང་སྣང་ཆ་མ་དོར་བའི་ཐབས་ལ་མཁས་པར་བྱེད་པས་སངས་རྒྱས་སུ་ལྟ་བའི་མངོན་ཞེན་སྤོང་ངོ༌། ། ཆོས་ཀྱི་བདག་མེད་བསྒོམ་པའི་སེམས་ཉེ་བར་ཞི་བ་དང༌། གཟུགས་སོགས་ལ་ཐོགས་པ་མེད་པའི་ཡེ་ཤེས་དང༌། གང་ལའང་མངོན་པར་ཞེན་པའི་གནས་མ་ཡིན་པའི་ཡེ་ཤེས་ཐོབ་པས་ནི་ཆོས་དང་དགེ་འདུན་དང་ཚུལ་ཁྲིམས་སུ་ཞེན་པ་རྣམས་སྤོང་ངོ༌། ། ཐེ་ཚོམ་སེལ་བའི་ཕྱིར་ཇི་ལྟར་འདོད་པ་བཞིན་དུ་ལུས་དུ་མ་སྤྲུལ་ནས་དུས་མཉམ་དུ་སངས་རྒྱས་ཀྱི་ཞིང་ཐམས་ཅད་དུ་ཆོས་ཉན་པར་འགྲོ་བ་དང༌། གདུལ་བྱའི་བློ་དང་མཐུན་པར་ཐམས་ཅད་དུ་ལུས་རབ་ཏུ་སྟོན་པ་གཉིས་ཀྱི་ནི་སྟོང་པ་ཉིད་ལ་རྩོད་པ་དང་འགལ་བར་བརྗོད་པར་འཛིན་པ་སྤོང་ངོ༌། ། གཉིས་པ་སྦྱོང་ཚུལ་ནི། ས་བདུན་པ་རྟོགས་པར་འགྱུར་བ་ཡིན་ནོ། ། གང་གིས་ན་སྔ་མ་བཞིན་དུ་ངོ་བོ་ཉིད་དུ་མི་རྟོག་པས་ཁྱད་པར་དུ་བྱས་པའི་ཡོངས་སུ་སྦྱོང་བ་རྣམ་པ་ཉི་ཤུ་པོ་འདིས་ཀྱང་ངོ༌། །
ས་བརྒྱད་པ་ལ། སྦྱོང་བྱེད་ཀྱི་ཆོས་དང༌། སྦྱོང་ཚུལ་གཉིས་ལས། དང་པོ་ནི་སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་འདོད་ཆགས་ཡོད་མེད་སོགས་ཇི་ལྟ་བ་བཞིན་ཤེས་པ་དང༌། འཇིག་རྟེན་གྱི་ཁམས་སུ་རྫུ་འཕྲུལ་གྱི་མངོན་པར་ཤེས་པ་དུ་མས་རྩེ་བ་དང༌། སངས་རྒྱས་ཀྱི་ཞིང་རྟེན་གསེར་ལ་སོགས་པའི་ངོ་བོར་ཡོངས་སུ་བསྒྱུར་བ་དང༌། རྣམ་པ་ཐམས་ཅད་དུ་ཆོས་ཀྱི་ཚིག་དོན་ཡོངས་སུ་རྟགས་པས་སངས་རྒྱས་མཉེས་པར་བྱེད་པ་དང༌། ལྷའི་མིག་བསྐྱེད་པ་དང༌། སངས་རྒྱས་ཀྱི་ཞིང་བརྟེན་པ་སེམས་ཅན་གྱི་སྐྱོན་ཡོངས་སུ་སྦྱོང་བ་དང༌། གནས་སྐབས་ཐམས་ཅད་དུ་བདེན་མེད་རྟོགས་པས་སྒྱུ་མ་ལྟ་བུར་གནས་པ་དང༌།
གནས་གང་དུ་གང་གི་སྐྱེ་བ་བཟུང་ན་སེམས་ཅན་གྱི་དོན་དུ་འགྱུར་བ་མཐོང་ནས་བློ་སྔོན་དུ་བཏང་བའི་སྐྱེ་བ་ཡོངས་སུ་འཛིན་པ་ཞེས་བྱ་བའི་ཡོངས་སུ་སྦྱོང་བའི་ཆོས་སོ། ། གཉིས་པ་ནི་སྔ་མ་བཞིན་དུ་ངོ་བོ་ཉིད་མི་དམིགས་པས་ཁྱད་པར་དུ་བྱས་པ་དེ་ལྟ་བུ་རྣམ་པ་བརྒྱད་ཀྱིས་ས་བརྒྱད་པ་མི་གཡོ་བ་ཉམས་སུ་མྱོང་བར་འགྱུར་བ་ཡིན་ནོ། ། ས་དགུ་པ་ལ་སྦྱོང་བྱེད་ཀྱི་ཆོས་དང༌། སྦྱོང་ཚུལ་ཇི་ལྟ་བུས་ཐོབ་པ་གཉིས་ལས་དང་པོ་ནི། བཅུ་གཉིས་པོ་དོན་ལྔར་འདུ་སྟེ། ཕུན་སུམ་ཚོགས་པ་ཐམས་ཅད་ཀྱི་རྒྱུ་དང༌། ཆོས་སྟོན་པའི་རྒྱུ་དང༌། བདག་པོ་ཕུན་ཚོགས། ཉེར་སྤྱོད་ཕུན་ཚོགས། འབྲས་བུ་ཕུན་ཚོགས་སོ། །
དང་པོ་ནི་ཕྱིན་དྲུག་རྫོགས་པས་ཇི་ལྟར་སྨོན་པ་འགྲུབ་པའི་སྨོན་ལམ་མཐའ་ཡས་པ་དང༌། གཉིས་པ་ནི་ཚིག་སོ་སོ་རིག་པ་ལྷ་ལ་སོགས་པ་སེམས་ཅན་ཐམས་ཅད་ཀྱི་བརྡ་སྐད་ཤེས་པ་དང༌། སྤོབས་པ་སོ་སོ་རིག་པ་ཆུ་བོའི་རྒྱུན་ལྟར་མི་ཟད་པའོ། ། གསུམ་པ་ལ་ལུས་དག་པ་དང༌། དག་པའི་ཕྱོགས་འཛིན་པའོ། ། དང་པོ་ལ་དྲུག་སྟེ། སྐྱེ་བོ་དམ་པ་ཐམས་ཅད་ཀྱིས་བསྔགས་པའི་མའི་མངལ་དུ་འཇུག་པ་དང༌། རྒྱལ་པོ་དང་བྲམ་ཟེ་ལ་སོགས་པར་གནས་པ་དང༌། ཉི་མ་དང་བུ་རམ་ཤིང་ལ་སོགས་པ་ལས་སྐྱེས་པ་དང༌། མ་ལ་སོགས་པ་དང་ལེགས་པར་འབྲེལ་བའི་གཉེན་དང༌།
འདུན་པ་ལྟ་བུ་རང་དབང་བའི་འཁོར་དང༌། བརྒྱ་བྱིན་དང་ཚངས་པ་ལ་སོགས་པས་མངོན་པར་བསྟོད་པར་སྐྱེ་བའོ། ། གཉིས་པ་ནི། སངས་རྒྱས་ལ་སོགས་པས་བསྐུལ་ཏེ་ངེས་པར་འབྱུང་བའོ། ། བཞི་པ་ནི། དགོས་འདོད་འབྱུང་བའི་ཡིད་བཞིན་གྱི་ནོར་བུ་དང་འདྲ་བའི་ཤིང་ཨ་ཤྭ་ཐ་དང་བྱམས་པའི་ཀླུ་ཤིང་ལ་སོགས་པའོ། ། ལྔ་པ་ནི་སངས་རྒྱས་ཀྱི་ཆོས་ཀྱི་ངོ་བོར་གྱུར་པའི་སྟོབས་སོགས་ཡོན་ཏན་ཐམས་ཅད་རྫོགས་པར་བྱེད་པ་ཞེས་བྱ་བའོ། ། གཉིས་པ་ནི་ས་དགུ་པ་ལེགས་པའི་བློ་གྲོས་མངོན་དུ་བྱེད་པ་ཡིན་ནོ། ། གང་གིས་ན་དེ་ལྟ་བུའི་ཕུན་སུམ་ཚོགས་པའི་མཚན་ཉིད་ཀྱི་ཡོངས་སྤྱོད་པ་རྣམ་པ་བཅུ་གཉིས་པོ་སྔ་མ་བཞིན་དུ་ངོ་བོ་ཉིད་མི་དམིགས་པས་ཡོངས་སུ་སྦྱང་བར་བྱས་པའི་ཁྱད་པར་དག་གིས་སོ། ། ཅི་ཞེ་ན་དེ་རྣམ་པ་ཐམས་ཅད་རྫོགས་པར་བསྐྱེད་པར་བྱ་བ་ཡིན་པའི་ཕྱིར་རོ། །
གཉིས་པ་འབྲས་བུ་སའི་ངོ་བོ་ལ། མཚམས་སྦྱར་བ་ནི་རྒྱུའི་ས་རྣམས་ཀྱི་ཡོངས་སུ་སྦྱོང་བ་སྔར་བཤད་པ་དེ་ལྟར་སོ་སོར་ངེས་པར་བསྟན་ནས། འབྲས་བུའི་ས་ཉིད་དུ་ཡོངས་སྦྱོང་དེ་དག་མ་བཤད་པར་ས་བཅུ་པའི་མཚན་ཉིད་འཆད་དོ། ། ཇི་ལྟར་ཞེ་ན། ས་འོག་མ་ཐམས་ཅད་ཀྱི་ཡོན་ཏན་ཡར་ལྡན་དུ་བསྡུ་བའི་སྒོ་ནས་སོ། ། ས་བཅུ་པའི་ཡོངས་སྦྱོང་ལོགས་སུ་མི་འཆད་པའི་རྒྱུ་མཚན་ནི་སངས་རྒྱ་བའི་རྟེན་བྱང་ཆུབ་ཀྱི་ཤིང་གི་ཡོངས་སྦྱོང་ལ་སོགས་པ་ལས་རིགས་གཞན་མེད་པའི་ཕྱིར་རོ། ། ལོ་ཙཱ་བས་སྔ་མ་སྔ་མ་ལས་ཕྱི་མ་ཕྱི་མ་ཁྱད་པར་དུ་བྱ་བའི་ཕྱིར་ཡོངས་སྦྱོང་བསྟན་པ་ཡིན་ལ། འབྲས་བུའི་ས་ཉིད་དུ་བསྟན་པས་ཁྱད་པར་དུ་གྲུབ་ཟིན་པའི་ཕྱིར་མ་བཤད་ཅེས་གསུང་ཡང་སྔ་མ་ཉིད་ལེགས་སོ། ། རྩ་བ་ལ་ཚིག་དོན་འགྲེལ་པས་ཤེས་ལ། མདོ་ནི་རིགས་ཀྱི་ས་དང་བརྒྱད་པའི་ས་དང༌།
མཐོང་བའི་ས་དང༌། བསྲབས་པའི་ས་དང༌། འདོད་ཆགས་དང་བྲལ་བའི་ས་དང༌། བྱས་པ་རྟོགས་པའི་ས་དང༌། ཉན་ཐོས་ཀྱི་ས་དང༌། རང་སངས་རྒྱས་ཀྱི་ས་དང༌། བྱང་སེམས་ཀྱི་ས་ལས་ཡང་དག་པར་འདས་ཏེ། རབ་འབྱོར་དེ་ལྟར་བྱང་སེམས་ཆེན་པོ་ས་དགུ་ལས་ཡོངས་སུ་འདས་ནས་སངས་རྒྱས་ཀྱི་ས་ལ་གནས་པ་སྟེ། རབ་འབྱོར་དེ་ནི་བྱང་སེམས་ཀྱི་ས་བཅུ་པའོ་ཞེས་སོ། ། འགྲེལ་པ་ལ་གཉིས་ཏེ།
ས་བཅུ་པའི་ངོ་བོ། འདས་ས་ས་དགུའོ། ། དང་པོ་ནི་ས་དགུ་འདས་ན་སྨོན་ལམ་གྱི་མཐུས་སངས་རྒྱ་བའི་སྦྱོར་བ་ཤེས་པ་གང་གིས་སངས་རྒྱས་ཀྱི་ས་དེ་ལ་གནས་པ་དེ་ནི་བྱང་ཆུབ་སེམས་པའི་ས་བཅུ་པ་ཡིན་པར་ཤེས་པར་བྱ་བ་ཡིན་ནོ། ། འོ་ན་སངས་རྒྱས་ཀྱི་སར་འགལ་ལོ་ཞེ་ན། ས་བཅུ་པ་ལ་ནི་བྱང་ཆུབ་སེམས་དཔའ་སངས་རྒྱས་དང་ཕྲིན་ལས་བྱེད་ཚུལ་མཉམ་པས་སངས་རྒྱས་ཁོ་ནར་བརྗོད་པར་བྱའི་ཡང་དག་པར་རྫོགས་པའི་སངས་རྒྱས་ནི་མ་ཡིན་ནོ། ། ཞེས་ལུགས་ལས་འབྱུང་བའི་ཕྱིར་ཉེས་པ་མེད་དོ། ། ཉི་ཁྲི་ལས་དེ་བཞིན་གཤེགས་པ་ཉིད་ཅེས་བྱའོ་ཞེས་པ་ཙམ་ལས་མི་སྣང་ངོ༌། ། འགའ་ཞིག་འདི་ནི་ས་དགུའི་རྗེས་ཐོགས་ཀྱི་ས་བྱང་སེམས་ཀྱི་ས་བཅུ་པར་འཆད་པའི་ཤེས་བྱེད་ཡིན་ཟེར་བ་མི་འཐད་དེ། སངས་རྒྱས་ཁོ་ནར་བརྗོད་པར་བྱ་ཞེས་པའི་གཏན་ཚིགས་མ་འབྲེལ་བར་འགྱུར་བས་སོ། ། དེས་ཇི་སྐད་བརྗོད་པ་ལྟར།
རྩོད་སྤང་དུ་འཐད་དོ། ། གཉིས་པ་ནི་ས་དགུ་གང་ཞེ་ན། བཤད་བྱེད་དེ་བཤད་བྱ་མདོ་ཚིག་གོ་རིམ་བཞིན་དུ་སྟོན་པ་ནི། ཞི་བ་བགྲོད་པ་གཅིག་པུ་བའི་ཉན་ཐོས་དང་སོགས་པ་རང་རྒྱལ་གྱི་སྦྱོར་ལམ་བཞི་ནི་རིགས་ཀྱིས་ཡིན་ཏེ། རྟོགས་པའི་སྟོབས་ཀྱིས་དམན་པའི་བྱང་ཆུབ་ཏུ་ངེས་པའི་སོ་སྐྱེའི་རྟོགས་པ་ཡིན་པའི་ཕྱིར། འདི་ལ་གྲུབ་མཐའ་སོ་སོའི་འདོད་ཚུལ་དུ་མ་ཡོད་དེ། ཉན་ཐོས་སྡེ་པ་ཁ་ཅིག་རིགས་ཀྱི་སྟོབས་ཀྱིས་ངེས་པ་དང༌། རྟོགས་པའི་སྟོབས་ཀྱིས་ངེས་པ་གཉིས་ལས་དང་པོ་མི་འདོད་ལ། རྟོགས་པའི་དབང་གིས་ནི་བྱང་ཆུབ་སེམས་དཔའ་དང༌། རང་རྒྱལ་བསེ་རུ་ལྟ་བུ་རྣམས་དྲོད་ནས་ངེས་པར་འདོད་དེ།
མཛོད་ལས། སྟོན་དང་བསེ་རུ་བྱང་ཆུབ་པར། ། བསམ་གཏན་མཐའ་རྟེན་གཅིག་ལ་ཀུན། ། ཞེས་སོ། ། ཉན་ཐོས་རྣམས་ནི་བཟོད་ཆེན་ནས་ངེས་ཏེ། བཟོད་ཆེན་དང་ཆོས་མཆོག་སྐད་ཅིག་རེ་རེ་ལས་མེད་པས་དེ་མ་ཐག་འཕགས་ལམ་བསྐྱེད་པའི་ཕྱིར། སྔ་རོལ་དུ་མ་ཡིན་ཏེ། དྲོད་རྩེ་ཐོབ་པ་ཐེག་ཆེན་དུ་འགྱུར་བ་དང༌། བཟོད་འབྲིང་ཐོབ་པ་རང་རྒྱལ་དུ་འགྱུར་བ་སྲིད་པས་སོ། ། གཉིས་སློབ་རིགས་ལས་བཟློག་ནས་ནི། །
སངས་རྒྱས་སུ་འགྱུར་གཞན་གསུམ་ཡང༌། ། ཞེས་སོ། ། འདིའང་བསེ་རུ་ལྟ་བུ་ལས་གཞན་མི་འདོད་པ་ཁ་ཆེ་བྱེ་བྲག་སྨྲ་བའི་དབང་དུ་བྱས་ཀྱི། ཚོགས་སྤྱོད་ཀྱི་རང་རྒྱལ་འདོད་པ་ལ་ནི་འཕགས་ལམ་ཐོབ་ནས་ཀྱང་རང་རྒྱལ་དུ་འགྱུར་བར་མཛོད་འགྲེལ་ལས་འབྱུང་ངོ༌། ། སེམས་ཙམ་པ་རྣམས་ཉན་ཐོས་མ་ངེས་པ་རྣམས་ནི་ལྷག་མེད་མ་ཐོ་བར་དུ་ཐེག་ཆེན་དུ་འགྱུར་བ་སྲིད་པས་རིགས་ཀྱི་ས་བཞག་ཏུ་མེད་ལ། ངེས་པའི་རིགས་ཅན་རྣམས་ཚོགས་ལམ་ནས་ཡོད་ཀྱང་རྟོགས་པའི་དབང་གིས་ངེས་པ་ནི་སྦྱོར་ལམ་ནས་འཐོབ་པས་སྦྱོར་ལམ་ནས་འཇོག་གོ ། ཅིག་ཅར་བ་རང་རྒྱལ་དུ་འགྱུར་བར་བཤད་པ་ནི་མ་ངེས་པའི་རིགས་ཅན་ནོ། ། འབུམ་ཊཱིཀ་དང་གནད་ཀྱི་ཟླ་འོད་ལས་སྦྱོར་ལམ་ལ་བཞག་ཀྱང་སྔ་མ་དང་དགོངས་པ་གཅིག་ཅིང༌། སློབ་དཔོན་གྱི་དགོངས་པ་ཡང་དེར་གནས་ཏེ། རང་རྒྱལ་གྱི་ལམ་ཤེས་ཀྱི་མདོའི་ཐད་འགྲེལ་ཆེན་ལས།
ངེས་པར་འབྱེད་པའི་ཆ་རྟོགས་པས་རང་བྱང་ཆུབ་ལས་ཕྱིར་མི་ལྡོག་པའོ་ཞེས་བཤད་ཅིང༌། ཉན་ཐོས་ལ་ཡང་རྒྱུ་མཚན་མཚུངས་པས་སོ། ། མཁས་པ་མང་པོ་ཉན་ཐོས་ཀྱི་ཐེག་པའི་རྣམ་གཞག་རྣམས་ཉན་ཐོས་སྡེ་གཉིས་ཀྱི་འདོད་པ་ལྟར་བཤད་དགོས་སྙམ་ནས་འདིའི་རིགས་ཀྱིས་མཛོད་ལས་འབྱུང་བ་ལྟར་འཆད་པས་ནི་གྲུབ་མཐའ་སྨྲ་བ་བཞི་ཀ་ལ་ཐེག་གསུམ་གྱི་རྣམ་གཞག་རེ་ཡོད་པའི་དོན་མ་རྟོགས་པ་ཡིན་ནོ། ། འབྲས་བུ་དང་པོ་རྒྱུན་ཞུགས་ཞུགས་པའི་རྟོགས་པ་ནི་བརྒྱད་པའི་ས་ཡིན་ཏེ། ཞུགས་གནས་བརྒྱད་ཀྱི་དང་པོའི་མངོན་རྟོགས་ཡིན་པའི་ཕྱིར། རྒྱུན་ཏུ་ཞུགས་པའི་རྟོགས་པ་ནི་མཐོང་བའི་ས་ཡིན་ཏེ། འབྲས་བུ་བཞིའི་དང་པོའི་རྟོགས་པ་ཡིན་པས་སོ། ། ལན་གཅིག་ཕྱིར་འོང་གི་རྟོགས་པ་ནི་བསྲབས་པའི་ས་ཡིན་ཏེ། འདོད་པའི་སྒོམ་སྤང་ཕལ་ཆེར་སྤངས་པས་རབ་ཏུ་ཕྱེ་བའི་རྟོགས་པ་ཡིན་པའི་ཕྱིར། ཕྱིར་མི་འོང་བའི་རྟོགས་པ་ནི་འདོད་ཆགས་དང་བྲལ་པའི་ས་ཡིན་ཏེ།
འདོད་པའི་ཉོན་མོངས་སྤངས་པས་རབ་ཏུ་ཕྱེ་བའི་རྟོགས་པ་ཡིན་པའི་ཕྱིར། དགྲ་བཅོམ་པའི་རྟོགས་པ་ནི་བྱས་པ་རྟོགས་པའི་ས་ཡིན་ཏེ། ཀུན་སྦྱོར་ཐམས་ཅད་ཟད་པས་བྱ་བ་བྱས་པར་ཁོང་དུ་ཆུད་པའི་རྟོགས་པ་ཡིན་པའི་ཕྱིར། འབྲས་བུ་ལྷག་མ་ལ་ཞུགས་པ་གསུམ་ཆོས་ཅན། ཉན་ཐོས་ཀྱི་ས་ཡིན་ཏེ། ཐེག་པ་གསུམ་གྱི་ནང་ནས་ཆུང་ངུའི་རྟོགས་པ་ཡིན་པའི་ཕྱིར། གཅིག་ཏུ་བསྡུས་པ་ལ་རྒྱུ་མཚན་ཡོད་དེ། གཞན་རྣམས་ལ་མིང་གི་ཁྱད་པར་རེ་རེ་འབྱུང་བ་ལྟར། འདི་གསུམ་ལ་ས་ཐ་དད་དུ་འབྱེད་པར་བྱེད་པའི་ཁྱད་པར་གྱི་མདོ་ཚིག་མེད་པས་སོ། ། སྔ་མ་དྲུག་ལས་ཅིའི་ཕྱིར་ཉན་ཐོས་ཀྱི་ས་ལོགས་སུ་བཞག་ཅེ་ན།
འདིར་རང་སངས་རྒྱས་ཀྱི་ས་དང་བྱང་སེམས་ཀྱི་ས་ཞེས་དངོས་སུ་འབྱུང་བས་དེ་གཉིས་ཀྱི་ཟླར་ཉན་ཐོས་ཀྱི་ས་ཞེས་སྨོས་པས། ཐེག་པ་གསུམ་གྱི་ཚུལ་རྣམ་པར་བཞག་པར་འགྲུབ་པར་དགོངས་པས་སོ། ། དགོས་པ་ནི་ས་བཅུ་པ་ལ་ཐེག་པ་གསུམ་གྱི་སྤངས་རྟོགས་ཡར་ལྡན་དུ་འདུ་བར་རྟོགས་པའི་དོན་དུའོ། ། གཞན་གྱིས་མ་རྟོགས་པའི་ཁོ་བོའི་བླ་མའི་ལེགས་བཤད་དོ། ། རང་སངས་རྒྱས་ཀྱི་རྟོགས་པ་ཆོས་ཅན། རང་སངས་རྒྱས་ཀྱི་ས་ཡིན་ཏེ། ཐེག་པ་འབྲིང་གི་རྟོགས་པ་ཡིན་པའི་ཕྱིར། ཇི་སྐད་བཤད་པའི་བྱང་ཆུབ་སེམས་དཔའི་ས་རྣམ་པ་དགུ་པོ་གཅིག་ཁོ་ན་ཏེ། དེ་ལྟར་ན་དགུའོ། ། གསུམ་པ་གཉེན་པོའི་ཚོགས་ལ་གསུམ་ལས།
མཚམས་སྦྱར་བ་ནི་གཉེན་པོའི་ཚོགས་ལ་བར་སྐབས་ཀྱི་ཚིགས་སུ་བཅད་པ་གཅིག་གསུངས་སོ། ། འགྲེལ་པ་ལ་དངོས་ཀྱི་དོན་དང་མདོ་ལས་གསུངས་ཚུལ་ལོ། ། དང་པོ་ལ་མཐོང་སྒོམ་གྱི་ལམ་གཉིས་པོ་ཁོ་ནའི་མཉམ་གཞག་གི་གནས་སྐབས་ཀྱི་ཁྱད་པར་ལ། གཉེན་པོ་རྣམ་པ་བརྒྱད་ཕྱེ་སྟེ། མི་མཐུན་པའི་ཕྱོགས་བརྒྱད་ཡོད་པའི་རབ་ཏུ་དབྱེ་བས་སོ། ། ཇི་ལྟར་གཉེན་པོར་འདོད་ཅེ་ན། གཟུང་བ་དང༌། འཛིན་པའི་རྣམ་པར་རྟོག་པ་བརྒྱད་ཉེ་བར་ཞི་བར་བྱ་བའི་ཕྱིར་དུ་རྟོགས་པར་བྱ་བས་སོ། ། སྤང་བྱ་བཞི་ཡིན་པས་བཞིར་འགྱུར་བ་མ་ཡིན་ནམ་ཞེ་ན། གཟུང་བའི་རྣམ་པར་རྟོགས་པ་ཀུན་ནས་ཉོན་མོངས་པའི་དངོས་པོ་ཙམ་དང༌།
གཉེན་པོའི་རྟེན་ཅན་དང་གཉིས། འཛིན་པའི་རྣམ་པར་རྟོག་པ་གང་ཟག་རྫས་སུ་ཡོད་པ་དང༌། སྐྱེས་བུ་བཏགས་པར་ཡོད་པའི་རྟེན་ཅན་གཉིས། སོ་སོར་མཐོང་བའི་ལམ་ལ་བཞི་དང༌། སྒོམ་པའི་ལམ་ལ་བཞི་སྤོང་བས་སོ། ། གཉིས་པ་ནི་བདེན་པ་གཉིས་ཀའི་རྣམ་པ་ལ་བརྟེན་པའི་ལན་གྱིས་གསུངས་ཏེ། ཐེག་པ་ཆེན་པོ་དེས་གང་ནས་ངེས་པར་འབྱུང་ཞེས་སོགས་བྲིས་པའི་ལན་དུ། ངེས་པར་འབྱུང་ས་འབྱུང་བྱེད་འབྱུང་ཚུལ་རྣམས་ཁས་བླངས་པའི་ཀུན་རྫོབ་ཀྱི་ལན་གྱི་སྒོ་ནས་མཐོང་སྤང་གཉེན་པོ་དང༌། དོན་དམ་པར་འབྱུང་ས་སོགས་མི་དམིགས་པའི་དོན་དམ་གྱི་ལན་གྱིས་སྒོམ་སྤང་གཉེན་པོར་གསུངས་པའི་ཕྱིར་རོ། ། བཞི་པ་འབྲས་བུ་འབྱིན་པ་ལ་ཞུགས་པ་ངེས་འབྱུང་སྒྲུབ་པ་ལ་གསུམ་ལས།
མཚམས་སྦྱར་བ་ནི། ཚོགས་སྒྲུབ་ཀྱི་འོག་ཏུ་བཞི་པ་ངེས་པར་འབྱུང་བའི་སྒྲུབ་པ་བསྟན་ཏེ། དེ་ལྟར་ཚོགས་བསགས་པས་འབྲས་བུ་མཆོག་ཏུ་ངེས་པར་འབྱུང་བས་སོ། ། རྩ་བའི་ཚིག་དོན་ནི་འགྲེལ་པས་འཆད་ལ། མདོ་ནི་ཐེག་པ་ཆེན་པོ་ཞེས་བགྱི་བ་འདིས་ནི། ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་ཟིལ་གྱིས་མནན་ཏེ་འབྱུང་བར་འགྱུར་རོ་ཞེས་སོ། ། འགྲེལ་པ་ལ་ངེས་པར་འབྱུང་བྱེད་ཀྱི་སྒྲུབ་པ་དང༌། གང་དུ་ངེས་པར་འབྱུང་བའོ། ། དང་པོ་ནི། ངེས་པར་འབྱུང་བའི་སྒྲུབ་པ་ནི་ཆོས་ཅན།
རྣམ་པ་བརྒྱད་ཡིན་ཏེ། འབྱུང་ས་ཐམས་ཅད་དོན་དམ་པར་མི་དམིགས་པར་རྟོགས་པའི་སྒོ་ནས་ཀུན་རྫོབ་ཏུ་དེ་དང་དེར་གདོན་མི་ཟ་བར་ངེས་པར་འབྱུང་བའི་གཞི་བརྒྱད་ཡིན་པས་སོ། ། ཇི་ལྟར་ན་འབྱུང་ས་བརྒྱད་དུ་ངེས་ཤེ་ན། ངེས་པར་འབྱུང་བའི་གཞི་བརྒྱད་པོ་དེ་ལྟ་བུ་དག་ལས་ཁྱད་པར་འཕགས་པའི་ཆོས་གཞན་མེད་པའི་ཕྱིར། གཉིས་པ་ལ། གང་གིས་ངེས་པར་འབྱུང་བ་ནི་འཁོར་འདས་ཀྱི་ཆོས་ཐམས་ཅད་མི་དམིགས་པར་རྟོགས་པའི་རྣམ་པས་སོ། ། གང་དུ་ངེས་པར་འབྱུང་བ་ནི་གཉིས་ཏེ། སློབ་ལམ་མཐར་ཐུག་དང༌། མི་སློབ་ལམ་མཐར་ཐུག་གོ ། དང་པོ་ནི་ལམ་གྱི་ཡུལ་ཅན་ཞེས་པ་དང༌།
གཉིས་པ་ནི་རྣམ་པ་ཐམས་ཅད་མཁྱེན་པ་ཉིད་ཅེས་པས་བསྟན་ཏོ། ། ངེས་པར་འབྱུང་ཚུལ་ནི་དྲུག་སྟེ། སེམས་ཅན་དོན་དང་འབད་མེད་དང༌། ། ཞེས་སོགས་ཀྱིས་བསྟན། དེ་ལྟར་ན་འབྱུང་ཚུལ་དྲུག་དང༌། འབྱུང་ས་གཉིས་ཀྱི་དབྱེ་བས་བརྒྱད་དུ་བསྟན་ནོ། ། རིམ་པ་ནི། ཇི་སྐད་བཤད་པའི་ཆེད་དུ་བྱ་བ་ནི། གཙོ་བོ་ཡིན་པས་ཐོག་མར་བསྟན་ནོ། ། དེ་ཡང་མཉམ་ཉིད་ཀྱི་དོན་རྟོགས་པ་མེད་པར་མི་འབྱུང་བས་དེ་ནས་ཆོས་མཉམ་པ་ཉིད་དུ་རྟོགས་པའི་ངེས་འབྱུང་དང༌།
དེ་ཡང་སེམས་ཅན་གྱི་དོན་བྱས་ཏེ་བསོད་ནམས་བསགས་པ་ལ་རག་ལས་པས། དེ་ནས་སེམས་ཅན་གྱི་དོན་ཕྱུང་པར་བྱེད་པ་དང༌། འབད་རྩོལ་གྱིས་སྒྲུབ་མི་དགོས་པས། དེ་ནས་འབད་རྩོལ་གྱི་མཚན་མ་མེད་པར་སྒོ་གསུམ་གྱི་བྱ་བ་ཐམས་ཅད་བྱེད་པ་ཉིད་ཀྱིས་ལྷུན་གྱིས་གྲུབ་པ་དང༌། མཐའ་བྲལ་མ་རྟོགས་པར་གཞན་དོན་བྱེད་མི་ནུས་པས། དེ་ནས་རྟག་པ་དང་ཆད་པ་དང་བྲལ་བའི་ངོ་བོའི་གནས་སྐབས་ཀྱི་ཁྱད་པར་དང༌། ཐེག་པ་གསུམ་གྱི་ཡོན་ཏན་མ་ཐོབ་བར་མཐའ་བྲལ་རྟོགས་མི་ནུས་པས། དེ་ནས་ཐེག་པ་གསུམ་པོ་ཐམས་ཅད་ཀྱི་དོན་ཐོབ་པ་དང༌། རྣམ་མཁྱེན་མ་ཐོབ་པར་ཡང་དེ་དག་མི་ཐོབ་པས། དེ་ནས་རྣམ་པ་གང་དག་དང་ཞེས་སོགས་ཀྱི་སྐབས་སུ་ཇི་སྐད་བཤད་པའི་རྣམ་པ་ཐམས་ཅད་མཁྱེན་པ་དང༌།
དེའང་ཁྱད་པར་གྱི་ལམ་མེད་ན་མེད་པས། དེ་ནས་དེའི་ཁྱད་པར་གྱི་ལམ་གྱི་ངེས་འབྱུང་བསྟན་ནོ། ། སྐབས་ཀྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་ལས། སྐབས་དང་པོའི་འགྲེལ་པ་རྣམ་པར་བཤད་པའོ།། །། གཉིས་པ་རྒྱུ་ལམ་ཤེས་བཤད་པ་ལ། འབྲེལ་དགོད་པས་མཚམས་སྦྱར། མཚོན་བྱེད་ཀྱི་ཆོས་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ལ།
རྣམ་མཁྱེན་གྱི་འོག་ཏུ་ལམ་ཤེས་པ་ཉིད་བཤད་དེ། རྣམ་པ་ཐམས་ཅད་མཁྱེན་པ་ཉིད་རྟོགས་པ་ནི་རྒྱུ་ལམ་ཤེས་པ་ཉིད་ཡོངས་སུ་ཤེས་པ་མེད་ན་མེད་པས་སོ། ། གསུངས་པའི་དགོས་པ་ནི་གཉིས་ཏེ་སྔར་གནས་པ་དང༌། གསར་དུ་ལྷགས་པའི་འཁོར་གྱི་དབང་དུ་བྱས་པའོ། ། དང་པོ་ནི་གདུལ་བྱ་འགའ་ཞིག་ཆོས་བཅུ་པོ་སངས་རྒྱས་ཁོ་ནས་རྟོགས་ཀྱི་གཞན་གྱིས་མ་ཡིན་སྙམ་པའི་དོགས་པ་སེལ་བའི་དོན་དུ་རྒྱུའི་ཆོས་ཙམ་ཞིག་དྲངས་ནས་བཤད་པ་ཡིན་ལ། གཉིས་པ་ནི་གསར་དུ་ལྷགས་པའི་འཁོར་རྣམས་ལ་རྣམ་མཁྱེན་གྱི་རྟོགས་པ་བསྐྱེད་དགོས་པས་རྒྱུས་འབྲས་བུ་མཚོན་པའི་དོན་དུ་གསུངས་སོ། ། གཉིས་པ་ལ་ལམ་ཤེས་ཀྱི་ཡན་ལག ཡན་ལག་ཅན་གྱི་ལམ་ཤེས། དང་པོ་ལ། མདོ་ནི་དེ་བཞིན་གཤེགས་པའི་རང་བཞིན་གྱི་འོད་ཀྱི་དྲུང་ན་ལྷ་རྣམས་ཀྱི་ལས་ཀྱི་རྣམ་པར་སྨིན་པ་ལས་སྐྱེས་པའི་འོད་ལྷམ་མེ་མ་ཡིན་ཞེས་སོགས་སོ། །
གཉིས་པ་ཚིག་གི་དོན་ལ། གང་ལ་སྐྱེ་བའི་རྟེན། ཐོབ་པར་བྱེད་པའི་རྒྱུ། བརྟེན་པ་ལམ་ཤེས་ཀྱི་རང་བཞིན། གཞན་དོན་བྱེད་པའི་ལས་སོ། ། དང་པོ་ལ་གཉིས་ཏེ། སྔོན་བྱུང་བརྗོད་པ་དང༌། འཕངས་པའི་དོན་ནོ། ། དང་པོ་ནི། རྫུ་འཕྲུལ་མངོན་པར་འདུ་མ་མཛད་པའི་དེ་བཞིན་གཤེགས་པའི་རང་བཞིན་གྱི་འོད་དག་གིས་ལྷ་དང་ལྷ་མ་ཡིན་ལ་སོགས་པའི་འོད་མོག་མོག་པོར་མཛད་པའི་དགོས་པ་ནི་ང་རྒྱལ་བཅོམ་པའི་ཆེད་ཡིན་ལ།
བརྒྱུད་པའི་དགོས་པ་ནི་ལམ་ཤེས་སྐྱེ་བར་རུང་བ་ཉིད་དུ་སྒྲུབ་པའི་ཕྱིར་ཡིན་ནོ། ། གཉིས་པ་ནི། ང་རྒྱལ་བཅོམ་པའི་རྒྱུད་ཁོ་ན་ལ་ལམ་ཤེས་ཀྱི་རྟོགས་པ་སྐྱེའོ་ཞེས་རྗེས་འཇུག་གི་གདུལ་བྱ་རྣམས་ཀྱིས་ཀྱང་ཤེས་པར་བྱ་བའི་ཕྱིར་མཛད་དོ། ། ཆགས་སྡང་ལ་སོགས་པ་གེགས་ཡིན་ཡང་ང་རྒྱལ་གེགས་ཀྱི་གཙོ་བོ་ཡིན་པས་དངོས་སུ་བསྟན་ནོ། ། དེ་བཞིན་གཤེགས་པའི་འོད་ཀྱི་ཆེ་བ་སྟོན་པའི་ཚིག་ཟུར་སྟེ་ཤུགས་ཀྱིས་ལམ་ཤེས་ཀྱི་རྟེན་བརྗོད་པ་ཡིན་ཏེ། ང་རྒྱལ་དང་བྲལ་བ་ཁོ་ན་ལམ་ཤེས་ཀྱི་རྟེན་དུ་འཕངས་པ་དེའི་ཕྱིར་རོ། ། གཉིས་པ་ལ་ལྷན་ཅིག་བྱེད་པའི་རྐྱེན། སྐྱེ་རུང་གི་རྟེན་གྱིས་ཁྱབ་པའོ། ། དང་པོ་ནི། ལམ་ཤེས་དངོས་སུ་སྐྱེ་བའི་ཡུལ་སོ་སོར་ངེས་པ་ཡིན་ཏེ།
ང་རྒྱལ་དང་བྲལ་དགོས་པར་བསྟན་པའི་རྟེན་དེའང་བྱང་ཆུབ་མཆོག་ཏུ་སེམས་བསྐྱེད་པ་ཁོ་ན་ཡིན་པས་སོ། ། གཉིས་པ་ལ་གཏན་ཚིགས་དགོད་པ་དང༌། ཕྱོགས་ཆོས་སྒྲུབ་པའོ། ། དང་པོ་ནི། ཁམས་གསུམ་ལ་འདོད་ཆགས་དང་བྲལ་བ་དང༌། གཅིག་ཤོས་མ་བྲལ་བའི་རྣལ་འབྱོར་པས་ཀྱང་མཐར་ཐུག་སངས་རྒྱས་ཉིད་ཐོབ་པར་བྱ་བའི་ཕྱིར་དུ་རྒྱུ་ལམ་ཤེས་པ་ཉིད་བསྒོམ་པས་ཁྱབ་པ་ཡིན་ཏེ། སྐྱེ་བོ་ཐམས་ཅད་མཐར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་མཐར་ཐུག་པར་འགྲོ་བ་ཅན་ཡིན་པའི་ཕྱིར། གཅིག་ཤོས་ཀྱི་སྒྲས་བྱང་སེམས་འཛིན་པ་མ་ཡིན་ཏེ། གོང་དུ་བྱང་སེམས་ཁོ་ནའི་རྟེན་ཅན་དུ་བསྟན་ཟིན་པས་བྱང་སེམས་ལ་སྐྱེ་མི་སྐྱེའི་དོགས་པ་བཅད་མི་དགོས་པའི་ཕྱིར་རོ། ། གཉིས་པ་ལ།
ལུང་གིས་སྒྲུབ་པ་དང༌། རིགས་པས་གཏན་ལ་དབབ་པའོ། ། དང་པོ་ལ། ལུང་གི་སྒྲུབ་བྱེད་དགོད། ལུང་དོན་ལ་ལོག་པར་རྟོག་པ་དགག རང་ལུགས་བཞག་པའོ། ། དང་པོ་ནི། ཐེག་པ་གསུམ་དུ་གསུངས་པས་ཉན་རང་གི་རིགས་ཅན་རྣམས་སངས་རྒྱ་བ་མ་ཡིན་ནོ་ཞེ་ན། མ་ཡིན་ཏེ། ཐེག་པ་གསུམ་ཐ་དད་དུ་རྣམ་པར་བཞག་པ་ནི་དགོངས་པ་ཅན་ཡིན་གྱི།
ངེས་དོན་མཚན་ཉིད་པ་ནི་མ་ཡིན་ནོ་ཞེས་ལུགས་ལས་འབྱུང་བའི་ཕྱིར་ཏེ། ལང་གཤེགས་ལས། ཐེག་པ་གཅིག་ཏུ་ངས་སྨྲས་ཏེ། ། ཐེག་པའི་རྣམ་གཞག་ཡོད་མ་ཡིན། ། བྱིས་པ་རྣམས་ནི་ཡོངས་དྲང་ཕྱིར། ། ཐེག་པ་ཐ་དད་ངས་བཤད་དོ། ། ཞེས་སོ། ། གཉིས་པ་ལ། གཞན་གྱི་འདོད་པ་བརྗོད། ལུང་རིགས་ཀྱིས་དགག་པའོ། །
དང་པོ་ནི། སེམས་ཙམ་པ་དག་ཐེག་པ་གཅིག་ཏུ་བཤད་པ་ནི་དགོངས་པ་ཅན་ཏེ། དགོངས་གཞི་ཐེག་པ་གསུམ་གྱི་ཆོས་དང་དབྱིངས་ཐ་དད་མེད་པ་དང༌། བདག་མེད་རྟོགས་པ་མཚུངས་པ་དང༌། རྣམ་པར་གྲོལ་བ་མཚུངས་པ་སྟེ། རྒྱན་ལས། ཆོས་དང་བདག་མེད་གྲོལ་བ་དག ། མཚུངས་ཕྱིར་རིགས་ནི་ཐ་དད་ཕྱིར། ། ཞེས་སོ། ། དགོས་པ་ཉན་ཐོས་མ་ངེས་པ་ཐེག་ཆེན་དུ་དྲང་བ་དང༌།
བྱང་སེམས་རིགས་ངེས་པ་ཐེག་ཆེན་དུ་རྗེས་སུ་བཟུང་བའི་ཕྱིར་ཡིན་ཏེ། ཁ་ཅིག་དག་ནི་དྲང་ཕྱིར་དང༌། ། གཞན་ཡང་ཀུན་ཏུ་བཟུང་བའི་ཕྱིར། ། རྫོགས་པའི་སངས་རྒྱས་རྣམས་ཀྱིས་ནི། ། མ་ངེས་རྣམས་ལ་ཐེག་གཅིག་བསྟན། ། ཞེས་སོ། ། དངོས་ལ་གནོད་བྱེད་ནི། སངས་རྒྱས་ཐོབ་པ་ལ་གཞན་དོན་དུ་སྐྱེ་བ་བརྒྱུད་མར་བླངས་པའི་སྒོ་ནས་ཚོགས་གཉིས་ཡོངས་སུ་རྫོགས་པར་བྱ་དགོས་ལ། ཉན་རང་ལྷག་མེད་དུ་མྱ་ངན་ལས་འདས་པ་རྣམས་ལ་ནི་སྐྱེ་བ་ལེན་པ་མེད་པའི་ཕྱིར་ཏེ། རྒྱུ་ཉོན་མོངས་ཟད་པའི་ཕྱིར།
དགོངས་འགྲེལ་ལས་ཀྱང༌། དོན་དམ་ཡང་དག་འཕགས་ཉན་ཐོས་ཀྱི་རིགས་ཀྱི་གང་ཟག་ཞི་བ་བགྲོད་པ་གཅིག་པུ་པ་ནི། སངས་རྒྱས་ཐམས་ཅད་བརྩོན་པ་དང་ལྡན་པར་གྱུར་ཀྱང་བྱང་ཆུབ་ཀྱི་སྙིང་པོ་ལ་བཞག་སྟེ། བླ་ན་མེད་པར་ཡང་དག་པར་རྫོགས་པའི་བྱང་ཆུབ་ཐོབ་པར་མི་ནུས། ཞེས་སོ། ། གཞན་ཡང་དགོངས་འགྲེལ་ལས། ཉན་ཐོས་བྱང་ཆུབ་ཏུ་འགྱུར་བ་གང་ཡིན་པ་ནི། ངས་རྣམ་གྲངས་ཀྱི་བྱང་ཆུབ་སེམས་དཔར་བསྟན་ཏེ་ཞེས་གསུངས་པ་མ་ཡིན་ནམ་ཞེ་ན། མ་ངེས་པའི་རིགས་ཅན་ལ་དགོངས་ལ། འདི་ནི་ལྷག་བཅས་ཀྱི་བར་དུ་འགྱུར་བ་སྲིད་ཀྱང༌།
ལྷག་མེད་ནས་མི་འགྱུར་ཏེ། རིག་པ་རྒྱུན་ཆད་པས་འབད་པའི་རྩོལ་བ་མེད་པའི་ཕྱིར། སའི་དངོས་གཞི་ལས། དོན་དམ་པ་རྣམ་པར་བཞག་པ་ནི་ཕུང་པོ་ལྷག་མ་མེད་པའི་དབྱིངས་ཏེ། སེམས་མེད་པའི་ཕྱིར། ཞེས་སོ། ། དེས་ན་ཐེག་པ་གསུམ་དུ་ངེས་ཏེ། དབང་པོའི་ཚོགས་ཀྱི་མདོ་ལས། སེམས་ཅན་རྣམས་ཁམས་སྣ་ཚོགས་པ་ཅན་དུ་བསྟན་པའི་ཕྱིར་དང༌། ཁམས་ཐ་དད་པས་དང་པོར་མོས་པ་ཐ་དད་པ་དང༌།
བར་དུ་སྒྲུབ་པ་ཐ་དད་པ་དང༌། ཐ་མར་འབྲས་བུ་ཡང་ཐ་དད་པའི་ཕྱིར། མདོ་སྡེའི་རྒྱན་ལས། ཁམས་རྣམས་དང་ནི་མོས་པ་དང༌། ། སྒྲུབ་པ་ཐ་དད་དབྱེ་བ་དང༌། ། འབྲས་བུ་ཐ་དད་མཐོང་བའི་ཕྱིར། ། རིགས་ཡོད་ཅེས་ནི་ངེས་པ་ཡིན། ། ཞེས་སོ། ། གཉིས་པ་ནི། ཉན་རང་གི་ཐེག་པ་མཐར་ཐུག་གི་ཐེག་པར་མི་རིགས་ཏེ།
ཐེག་ཆེན་ལ་མ་བརྟེན་པར་མྱང་འདས་མཐར་ཐུག་ཐོབ་པར་བྱེད་མི་ནུས་པའི་ཕྱིར་ཏེ། སྒྲིབ་གཉིས་མ་ལུས་པ་ཟད་པའི་གཉེན་པོ་ནི་ཆོས་དབྱིངས་གོམས་པ་མཐར་ཐུག་པ་ཡིན་ལ། དེའང་ཐེག་པ་ཆེན་པོ་གཅིག་ཏུ་ངེས་པའི་ཕྱིར་རོ། ། གལ་ཏེ་ཉན་རང་ལ་བྱང་སེམས་ཀྱི་བསྒོམ་བྱ་ལས་ཐ་དད་པའི་ཆོས་དབྱིངས་གཞན་གོམས་པ་མཐར་ཐུག་པ་ཡོད་དོ་ཞེ་ན། མི་འཐད་དེ། ཆོས་ཀྱི་དབྱིངས་ལ་དབྱེ་བ་མེད་པའི་ཕྱིར། འཕགས་པ་བདེན་པ་གཉིས་ལ་འཇུག་པ་ལས། ཆོས་དབྱིངས་ཐ་དད་མེད་པའི་ཕྱིར། ། ཐེག་པ་ལ་ནི་ཐ་དད་པ་མེད་དོ། ། ཞེས་པ་དང༌།
ཀླུ་སྒྲུབ་ཀྱིས་ཀྱང༌། ཆོས་ཀྱི་དབྱིངས་ལ་དབྱེར་མེད་ཕྱིར། ། གཙོ་བོའི་ཐེག་པ་དབྱེར་མ་མཆིས། ། ཞེས་སོ། ། གཞན་དག་གིས་ནི་ཚིག་འདོན་པ་ཙམ་མོ། ། གལ་ཏེ་ཉན་རང་གི་ལྷག་མེད་ཀྱི་མྱང་འདས་གཉིས་མཐར་ཐུག་གི་མྱང་འདས་ཡིན་ཏེ། སངས་རྒྱས་དང་སྒྲིབ་པ་མཐའ་དག་གིས་དག་པར་མཚུངས་པའི་ཕྱིར་དང༌། སྒྲིབ་པའི་རྟེན་ཀུན་གཞིའང་འགགས་པའི་ཕྱིར་ཞེ་ན། རྣམ་མཁྱེན་མ་ཐོབ་པར་སྒྲིབ་གཉིས་སྤང་པའི་མྱང་འདས་མི་འཐོབ་སྟེ། སྒྲིབ་གཉིས་སྤངས་པའི་ཐར་པ་དང༌།
དེ་བཞིན་གཤེགས་པ་དོན་གཅིག་ལ་འདུ་བའི་ཕྱིར། རྒྱུད་བླ་ལས། གང་ཕྱིར་དེ་ནི་ཆོས་སྐུ་དེ་ནི་དེ་བཞིན་གཤེགས། ། དེ་ནི་འཕགས་པའི་བདེན་པ་དོན་དམ་མྱ་ངན་འདས། ། དེ་ཕྱིར་ཉི་དང་ཟེར་བཞིན་ཡོན་ཏན་དབྱེར་མེད་པས། ། སངས་རྒྱས་ཉིད་ལས་མ་གཏོགས་མྱ་ངན་འདས་པ་མེད། ། ཅེས་སོ། ། གསུམ་པ་ནི། འོ་ན་བློ་གྲོས་མི་ཟད་པའི་མདོ་ལས། གསུམ་པོ་འདི་དག་ནི་ངེས་པར་འབྱིན་པའི་ཐེག་པ་ཡིན་ཏེ།
ཉན་ཐོས་ཀྱི་ཐེག་པ་དང་རང་སངས་རྒྱས་ཀྱི་ཐེག་པ་དང༌། ཐེག་པ་ཆེན་པོའོ་ཞེས་གསུངས་པ་མ་ཡིན་ནམ་ཞེ་ན། དགོངས་པ་ཅན་ཡིན་ཏེ། དགོངས་གཞི་གནས་སྐབས་ཉན་རང་དུ་རིགས་ངེས་པ་ཡིན་ལ། དགོས་པ་དེད་དཔོན་ཐབས་ལ་མཁས་པས་ལམ་རིང་པོས་དུབ་པ་དབུགས་དབྱུང་བའི་དོན་དུ་བར་དུ་གྲོང་ཁྱེར་སྤྲུལ་པ་ལྟར། དང་པོ་ཉིད་དུ་ཐེག་ཆེན་ལ་མི་འཇུག་པ་རྣམས་ལ་སྤྲུལ་པའི་གྲོང་ཁྱེར་དང་འདྲ་བར་ཐེག་ཆེན་ལས་ལོགས་སུ་བསྟན་པ་ཡིན་ནོ། ། དངོས་ལ་གནོད་བྱེད་ནི། དམ་ཆོས་པད་མ་དཀར་པོ་ལས། ཐེག་པ་གཅིག་སྟེ་གཉིས་པ་ཡོད་མ་ཡིན། ། གསུམ་པ་ནམ་ཡང་ཡོད་མིན་འཇིག་རྟེན་ན། །
སྐྱེས་བུ་མཆོག་རྣམས་ཐབས་ཀྱིས་ཐེག་པ་གང༌། ། སྣ་ཚོགས་ཉེ་བར་སྟོན་པ་མཛད་མ་གཏོགས། ། ཞེས་དང༌། འཕགས་པ་བདེན་པའི་ལེའུ་ལས་ཀྱང༌། སེམས་ཅན་རྣམས་ལ་ཆོས་གང་དང་གང་སྟོན་པ་དེ་ཐམས་ཅད་བྱང་ཆུབ་ལ་གཞོལ་བ་ཐེག་པ་ཆེན་པོ་ལ་འབབ་པ་ཐམས་ཅད་མཁྱེན་པ་ཉིད་སྒྲུབ་པར་བྱེད་པ། ཞེས་སོ། ། ལྷག་མེད་དུ་འདས་པ་དེ་དག་གིས་ཇི་ལྟར་རྣམ་མཁྱེན་ཐོབ་པར་བྱེད་ཅེ་ན། མ་རིག་བག་ཆགས་ཀྱི་ས་ལ་བརྟེན་ཏེ་དག་པའི་ཞིང་དུ་པདྨའི་སྦུབས་སུ་ཡིད་ཀྱི་རང་བཞིན་གྱི་ལུས་བླངས་ནས་འོད་དཔག་མེད་ལ་སོགས་པའི་འོད་ཟེར་གྱིས་སད་པར་བྱས་ནས་བྱང་ཆུབ་ཏུ་སེམས་བསྐྱེད་ཅིང་སངས་རྒྱས་འཐོབ་པར་འགྱུར་བ་ཡིན་ཏེ། ལང་གཤེགས་ལས། ཏིང་ངེ་འཛིན་གྱི་ལུས་ཐོབ་ནས། །
བསྐལ་པའི་བར་དུ་མི་སད་དོ། ། དཔེར་ན་སྐྱེས་བུ་མྱོས་པ་ནི། ། མྱོས་འགྱུར་མེད་ན་སངས་པ་ལྟར། ། དེ་བཞིན་དེ་དག་ང་ཡི་སྐུ། ། སངས་རྒྱས་ཆོས་ཞེས་བྱ་བ་ཐོབ། ། ཅེས་དང༌། གལ་ཏེ་འདི་དག་ཐེག་ཆེན་གྱི་ལམ་གང་ནས་འཇུག་ཅེ་ན། འགའ་ཞིག་མཐོང་ལམ་ནས་འཇུག་པ་དང༌། གཞན་དག་ཆོས་ཀྱི་བདག་མེད་མ་རྟོགས་པ་ལྟར་ན་ཚོགས་ལམ་དང༌། རྟོགས་པ་ལྟར་ན་མཐོང་ལམ་ནས་འཇུག་ཅེས་འདོད་ཀྱང་མི་རིགས་ཏེ།
བྱང་སེམས་ལས་དང་པོ་པས་མཐོང་ལམ་ཐོབ་པ་ལ་གྲངས་མེད་གཅིག་གི་ཡུན་ཐོགས་པར་བཤད། མྱུར་བ་སྲིད་པ་གསུམ་གྱིས་ཐར། ། ཅེས་པའི་ཚུལ་གྱིས་དགྲ་བཅོམ་ནི་ཚེ་གསུམ་གྱིས་ཀྱང་ཐོབ་པར་ནུས་ཤིང༌། དེ་ནས་མཐོང་ལམ་ལ་འཇུག་པའི་ཕྱིར། ཐེག་ཆེན་གྱི་མཐོང་ལམ་ཐོབ་པ་ལ་བྱང་སེམས་རྣམས་ལས་ཉན་ཐོས་ཆེས་མྱུར་བ་ཉིད་དུ་ཐལ་བར་འགྱུར་བའི་ཕྱིར་དང༌། མཐོང་སྤང་གི་གཉེན་པོ་མཐོང་ལམ་གསར་དུ་བསྐྱེད་དགོས་པའི་ཕྱིར་དང༌། བདེ་གཤེགས་སྙིང་པོ་གསར་དུ་མཐོང་བར་བྱ་དགོས་པའི་ཕྱིར་རོ། ། དེ་ན་ཚོགས་ལམ་ནས་འཇུག་པ་ཉིད་འཐད་དེ། ཐོག་མར་ཐེག་ཆེན་ལ་འཇུག་པའི་སྒོ་ནི་འདུན་ལྡན་སེམས་བསྐྱེད་ཡིན་ལ། དེའང་ཚོགས་ལམ་གྱིས་བསྡུས་པའི་ཕྱིར་དང༌།
མི་སློབ་ལམ་དུ་སྤངས་རྟོགས་མཐར་ཐུག་ཐོབ་པ་ལ་མངོན་སུམ་དུ་མཐོང་ཟིན་གོམས་པ་སྔོན་དུ་འགྲོ་དགོས་ཤིང༌། དེ་ལ་མཐོང་ལམ་དུ་མཐོང་བ་སྔོན་དུ་འགྲོ་བ་དང༌། དེ་ལ་སྦྱོར་ལམ་དུ་གོམས་པ་སྔོན་དུ་འགྲོ་ཞིང༌། དེའང་ཚོགས་ལམ་དུ་བསྒོམ་བྱའི་དོན་ཐོས་བསམ་གྱི་གཏན་ལ་ཕབ་པ་སྔོན་དུ་འགྲོ་དགོས་པའི་ཕྱིར། འོ་ན་ཉན་རང་ཐེག་ཆེན་གྱི་ཚོགས་ལམ་དུ་ཞུགས་པ་ལ་སྔར་གྱི་རྟོགས་པ་ཇི་ལྟར་ལྡན་ཞེ་ན། སྔར་དགྲ་བཅོམ་ཐོབ་པ་ནི་ཉོན་མོངས་སྤངས་ཟིན་པས། དེའི་གཉེན་པོ་ལ་འབད་མི་དགོས་པའི་ཕྱིར། སྔར་གྱི་བདག་མེད་རྟོགས་པ་རེས་འགའ་མངོན་དུ་འགྱུར་བ་སྲིད་ཀྱང་ཕལ་ཆེར་དབང་ལྡན་གྱི་ཚུལ་དུ་གནས་ལ། ཐེག་ཆེན་གྱི་རྟོགས་རིགས་རྣམས་མངོན་གྱུར་དུ་ལྡན་ནོ། ། རྒྱུན་ཞུགས་དང་ཕྱིར་འོང་སོགས་པ་ཐེག་ཆེན་ལ་ཞུགས་པ་ནི་སྔར་གྱི་ཉོན་མོངས་ཀྱི་ལྷག་མ་སྤང་དགོས་པས།
སྔར་གྱི་བདག་མེད་མངོན་སུམ་དུ་རྟོགས་པ་དང༌། ཆོས་ཉིད་དོན་སྤྱིའི་ཚུལ་དུ་བསྒོམ་པ་གཉིས་ཀ་གང་ཟག་གཅིག་གི་རྒྱུད་ལ་ལྷན་ཅིག་ཏུ་འཇུག་པ་མ་ཡིན་ཏེ། ཐེག་ཆེན་གྱི་ཐར་པ་ཆ་མཐུན་ནི་ཆོས་ཉིད་ཀྱི་དོན་སྤྱིའི་ཡུན་ཅན་ཡིན་ལ། གཅིག་ཤོས་ནི་བདག་མེད་རྟོགས་པའི་རྣལ་འབྱོར་མངོན་སུམ་ཡིན་པའི་ཕྱིར་རོ། ། གཉིས་པ་རིགས་པས་གཏན་ལ་དབབ་པ་ལ། གཞན་དགག་པ་དང༌། རང་གི་སྒྲུབ་བྱེད་དགོད་པ་དང༌། ལོག་རྟོག་གཞན་དགག་པའོ། ། དང་པོ་ནི། འགའ་ཞིག་ལམ་དུ་ཞུགས་པ་དག་སངས་རྒྱ་བར་ངེས་ཀྱི་མ་ཞུགས་པ་དག་ལ་རྒྱུ་རྐྱེན་མ་ཚོགས་པའི་ཕྱིར།
རུང་བ་ཙམ་ཡང་སྒྲུབ་མི་ནུས་ཏེ། རྒྱུ་ཁ་ཡར་བས་མྱུ་གུ་འབྱུང་རུང་དུ་སྒྲུབ་མི་ནུས་པ་བཞིན་ནོ། ། ཐམས་ཅད་སངས་རྒྱ་བར་ངེས་ན་ནི་འཁོར་བ་སྟོངས་པ་དང༌། ཕྲིན་ལས་རྒྱུན་ཆད་པ་ཉིད་དུ་འགྱུར་རོ་ཞེ་ན། རྒྱུ་རྐྱེན་མ་ལུས་པ་ཚང་བ་ལ་འདོད་ན། བྱང་སེམས་ཚོགས་ལམ་པ་ལ་ཡང་མེད་ཅིང༌། ཉན་རང་རྣམས་ལའང་ཐེག་ཆེན་སེམས་བསྐྱེད་མེད་པས། རྒྱུ་རྐྱེན་མ་ལུས་པ་མ་ཚང་བའི་ཕྱིར། ལམ་ཞུགས་ཐམས་ཅད་སངས་རྒྱ་བར་ངེས་པའི་དམ་བཅའ་ཉམས་ལ། རྒྱུ་དང་རྐྱེན་ཙམ་ལ་འདོད་ན་ལམ་དུ་མ་ཞུགས་པ་ལའང་ཡོད་དེ།
སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ཡིན་པས་རྒྱུ་རིགས་དང་ལྡན་པའི་ཕྱིར་དང༌། རྐྱེན་སངས་རྒྱས་ཀྱི་ཕྲིན་ལས་འཇུག་པའི་ཕྱིར་ཏེ། ཡེ་ཤེས་སྣང་བ་རྒྱན་གྱི་མདོ་ལས། ཐ་ན་ལོག་པ་ཉིད་དུ་ངེས་པའི་རྒྱུད་དུ་གྱུར་བའི་སེམས་ཅན་རྣམས་ཀྱི་ལུས་ལའང་དེ་བཞིན་གཤེགས་པའི་ཉི་མའི་དཀྱིལ་འཁོར་གྱི་འོད་ཟེར་ཕོག་པས་དེ་དག་ལ་ཕན་ཐོགས་པར་འགྱུར་ཞིང༌། མ་འོངས་པའི་རྒྱུ་ཡང་དག་པར་སྐྱེས་པས་དགེ་བའི་ཆོས་རྣམས་འཕེལ་བར་འགྱུར་རོ། ། ཞེས་སོ། ། ཕྱིའི་ས་བོན་སོགས་དང་མི་མཚུངས་ཏེ། དེ་ནི་ས་བོན་རྐྱེན་གྱིས་མེད་པར་བྱེད་ནུས་པས། ལྷན་ཅིག་བྱེད་རྐྱེན་དང་ཕྲད་དུ་མི་རུང་བའི་གོ་སྐབས་སྲིད་ལ། རྒྱུ་རིགས་ལ་ནི་རྐྱེན་གྱིས་མེད་པར་བྱེད་མི་ནུས་པས་ཕྲད་དུ་མི་རུང་བ་མི་སྲིད་པའི་ཕྱིར་དང༌།
ཕྱིའི་ས་བོན་ཡོད་པ་ཙམ་གྱིས་འབྲས་བུ་འབྱུང་རུང་ཙམ་དུའང་མ་ངེས་ལ། བདེ་གཤེགས་སྙིང་པོ་ཡོད་པ་ཙམ་གྱིས་སངས་རྒྱ་རུང་དུ་གྲུབ་པའི་ཕྱིར་ཏེ། རྒྱུད་བླའི་འགྲེལ་པར། རང་བཞིན་གྱིས་རྣམ་པར་དག་པའི་རིགས་ཡོད་པའི་ཕྱིར། འགའ་ཡང་གཏན་རྣམ་པར་དག་པར་མི་འགྱུར་བ་ནི་འོས་པ་མ་ཡིན་ཏེ། ཞེས་པ་དང༌། དབུ་མ་སྣང་བ་ལས། སེམས་ཅན་ཐམས་ཅད་ནི་དེ་བཞིན་གཤེགས་པའི་སྙིང་པོ་ཅན་ནོ། ། ཞེས་བྱ་བ་འདིས་ཀྱང༌། ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་གོ་འཕང་ཐོབ་པར་རུང་བ་ཉིད་དུ་ཡོངས་སུ་བསྟན་ཏེ།
ཞེས་གསུངས་སོ། ། གལ་ཏེ་འགལ་རྐྱེན་སྒྲིབ་པ་སྤང་དུ་མི་རུང་བས་སངས་མི་རྒྱའོ་སྙམ་ན་མི་འཐད་དེ། དྲི་མ་རྣམས་ནི་སེམས་དང་འབྲལ་རུང་གི་ཆོས་ཅན་ཡིན་པའི་ཕྱིར་ཏེ། གསེར་གྱི་གཡའ་བཞིན་ནོ། ། གཉེན་པོ་མེད་པའང་མ་ཡིན་ཏེ། རྒྱུ་བདག་ལྟའི་གཉེན་པོ་བདག་མེད་རྟོགས་པའི་ཤེས་རབ་ཡོད་པའི་ཕྱིར། གཉེན་པོ་ཡོད་ཀྱང་མི་བསྒོམ་མོ་ཞེ་ན། གང་དེ་བཞིན་གཤེགས་པའི་ཕྲིན་ལས་འཇུག་པ་ནི་གཉེན་པོ་བསྒོམ་པས་ཁྱབ་སྟེ། བྱང་སེམས་བཞིན། གཏན་ཚིགས་བསྟན་ཟིན་ནོ། །
སྤངས་པ་ལྡོག་པ་ཡང་མ་ཡིན་ཏེ། བདག་འཛིན་སྤངས་པ་ན་སྐྱེ་བའི་རྒྱུ་མེད་པའི་ཕྱིར། རྩ་བ་བཅད་པའི་ཡལ་ག་བཞིན། གཞན་ཡང་ཕྱོགས་འདི་ལ་སེམས་ཅན་གྱི་ཚོགས་ལ་འཚང་རྒྱ་བ་དང་མི་རྒྱ་བ་གཉིས་སུ་ངེས་ཤིང༌། འཚང་རྒྱ་བའི་ཕྱོགས་སངས་རྒྱས་ཟིན་པའི་དུས་སྲིད་པར་འདོད་པས་ན། སངས་རྒྱས་གཞན་དོན་ལ་རྟག་ཏུ་བཞུགས་པ་དོན་མེད་པར་འགྱུར་ཏེ། འཚང་རྒྱ་བའི་ཕྱོགས་སངས་རྒྱས་ཟིན་པ་ན་ལྷག་མ་རྣམས་ལ་ཕྲིན་ལས་མི་འཇུག་པས་དོན་བྱ་ཡུལ་སེམས་ཅན་མེད་པའི་ཕྱིར། ཕྲིན་ལས་དང་ཐེག་པ་གསུམ་རྒྱུན་ཆད་པ་དང༌། གཞན་དོན་མི་བྱེད་པའི་སངས་རྒྱས་སྲིད་པ་ཉིད་དུ་འགྱུར་རོ། ། གཉིས་པ་ནི་སངས་མི་རྒྱ་བའི་སེམས་ཅན་ནི་འགའ་ཡང་མེད་དེ།
སེམས་ཅན་ཐམས་ཅད་ཀྱིས་སངས་རྒྱས་འཐོབ་ནུས་པ་དང༌། ཕྲིན་ལས་འཇུག་པར་མཐོང་ནས་འཁོར་བ་ཇི་སྲིད་པར་གཞན་དོན་བྱེད་པའི་ཕྱིར་དང༌། ཐམས་ཅད་སྡུག་བསྔལ་ལས་སྒྲོལ་བར་དམ་བཅས་པ་མཐར་ཕྱིན་པར་མཛད་པའི་ཕྱིར་དང༌། ཕྲིན་ལས་འཇུག་པའི་ཐབས་མཁྱེན་ཅིང་མཁྱེན་པ་ལྟར་མཛད་པའི་ཐུགས་རྗེ་མངའ་བའི་ཕྱིར་རོ། ། རྒྱུད་བླར། གཞན་གྱི་དབང་གིས་ངེས་འབྱུང་དང༌། ། བདག་དང་སེམས་ཅན་མཚུངས་གཟིགས་དང༌། ། མཛད་པ་ཡོངས་སུ་མ་རྫོགས་ཕྱིར། ། འཁོར་བ་སྲིད་དུ་མཛད་མི་འཆད། ། ཅེས་དང༌།
སེམས་ཅན་ཀུན་ལ་ཕན་པའི་ཕྱིར། ། དང་པོའི་དམ་བཅའ་མཐར་ཕྱིན་ཕྱིར། ། ཞེས་དང༌། འཇུག་པ་ལས། བདེར་གཤེགས་གང་ཕྱིར་ཁྱོད་ལ་མཁྱེན་རབ་ཐབས་དང་ཐུགས་རྗེ་ལྷན་ཅིག་པ། མངའ་དང་གང་ཕྱིར་བདག་གིས་སེམས་ཅན་སྒྲོལ་ཞེས་ཁྱོད་ཀྱིས་ཞལ་བཞེས་ཏེ། ཞེས་སོ། ། འདི་དག་གིས་ནི་མདོ་ལས། འགྲོ་བ་འདི་དག་མ་ལུས་སངས་རྒྱས་འགྱུར། ། ཞེས་པའི་དོན་ཡང་ལེགས་པར་བཤད་དོ། །
གདུལ་བྱ་ཉེ་བ་ལ་དགོངས་སོ་སྙམ་ན་མ་ཡིན་ཏེ། ཇི་སྐད་བཤད་པའི་རིགས་པས་མི་འཐད་པའི་ཕྱིར་དང༌། དབུ་མ་སྣང་བ་ལས་ཀྱང་སྐྱེ་བོ་ཉེ་བ་ལ་ལྟོས་ཏེ་དགོངས་པ་ཡིན་ནོ་ཞེས་འཆད་པར་བྱེད་པ་དེའང་རང་དགར་ཉེ་བར་བཏགས་པའི་ཕྱིར་རིགས་པ་མ་ཡིན་པ་ཉིད་དེ་ཞེས་གསུངས་སོ། ། གསུམ་པ་ནི་འགའ་ཞིག་ཇི་སྐད་བཤད་པའི་རིགས་པས་ཐམས་ཅད་འཚང་རྒྱ་བར་འགྲུབ་པའི་ཕྱིར། འཁོར་བའི་མཐའ་ཡོད་དོ་ཞེས་ཟེར་རོ། ། མི་འཐད་དེ་འཁོར་བ་ལ་ཐོག་མ་དང་ཐ་མ་མེད་པར་གསུངས་པའི་ཕྱིར་དང༌། སེམས་ཅན་ཚད་མེད་པ་མྱ་ངན་ལས་འདའ་བར་མཛད་ཀྱང་སེམས་ཅན་ལ་བྲི་བ་མེད་པའི་ཕྱིར་རོ། ། མ་ལུས་པར་སངས་རྒྱས་ཟིན་པ་སྲིད་ན་ནི། དེ་བཞིན་གཤེགས་པ་གཞན་དོན་དུ་རྟག་ཏུ་བཞུགས་པའང་དོན་མེད་པར་འགྱུར་ཏེ། འཁོར་བ་ཟད་པ་ན་དོན་བྱ་ཡུལ་གྱི་སེམས་ཅན་མེད་པའི་ཕྱིར།
གཞན་དོན་ལ་རྟག་ཏུ་གནས་པའི་རྒྱུ་མཐའ་ཡས་པ་ཚང་བའི་ཕྱིར་དང༌། སེམས་ཅན་ཟད་པ་མེད་པའི་དོན་བྱ་དགོས་པ་དང༌། འཁོར་བ་ཇི་སྲིད་པར་གཞན་དོན་མཛད་པའི་བརྩེ་བ་དང༌། དེ་སྲིད་དུ་བཞུགས་པར་ནུས་པའི་རྫུ་འཕྲུལ་ཐོབ་པའི་ཕྱིར་ཡང་འཁོར་བའི་མཐའ་མེད་པ་དང༌། སེམས་ཅན་ཐམས་ཅད་སངས་རྒྱ་བར་གྲུབ་བོ། ། རྒྱུད་བླ་མ་ལས། རྒྱུ་མཐའ་ཡས་དང་སེམས་ཅན་ཟད་མེད་དང༌། ། བརྩེ་དང་འཕྲུལ་དང་མཁྱེན་དང་ཕུན་ཚོགས་ལྡན། ། ཆོས་ཀྱི་དབང་ཕྱུག་འཆི་བའི་བདུད་བཅོམ་དང༌། ། ངོ་བོ་མེད་ཕྱིར་འཇིག་རྟེན་མགོན་པོ་རྟག །
ཅེས་པ་དང༌། འཇུག་པ་ལས། རྒྱལ་བ་ཇི་སྲིད་འཇིག་རྟེན་མཐའ་དག་མཆོག་ཏུ་རབ་ཞི་བར། ། འགྲོ་བ་མིན་ཞིང་ནམ་མཁའ་རྣམ་འཇིག་འགྱུར་མིན་དེ་སྲིད་དུ། ། ཤེས་རབ་ཡུམ་གྱིས་བསྐྱེད་པ་ཁྱོད་ལ་ཐུགས་བརྩེ་མ་མ་ཡིས། ། ཚུལ་ལུགས་བྱེད་པས་རབ་ཏུ་ཞི་བར་འགྱུར་བ་ག་ལ་མངའ། ། ཞེས་སོ། ། གཟུགས་སྐུ་རྟག་པར་བསྟན་པ་དང༌། ནམ་མཁའ་མ་ཞིག་གི་བར་དུ་གཞན་དོན་ལ་བཞུགས་དགོས་པར་བསྟན་པ་འདིས་ནི། སངས་རྒྱ་བར་མི་རུང་བའི་སེམས་ཅན་ཀྱང་མེད་པས་རྟག་ཏུ་གཞན་དོན་ལ་བཞུགས་དགོས་ལ།
སེམས་ཅན་ཟད་མེད་ཅེས་པ་དང༌། ནམ་མཁའ་མ་ཞིག་གི་བར་དུ་བཞུགས་ཞེས་པས་ནི་འཁོར་བའི་མཐའ་ཡང་མེད་པར་བསྟན་ནོ། ། འགའ་ཞིག་དབུ་མའི་བསྟན་བཅོས་ཀྱི་ཚིག་གི་སྤྲོས་པ་ལྷུར་ལེན་ཡང་དོན་ལ་དཔྱོད་པའི་ཤེས་རབ་མེད་པར་ཚིག་འདོན་པ་ཙམ་དུ་ཟད་དོ། ། གལ་ཏེ་འཁོར་བའི་མཐའ་མེད་ན་སེམས་ཅན་ཐམས་ཅད་སངས་རྒྱ་བར་འགལ་ལོ་ཞེ་ན། ཇི་སྐད་བཤད་པའི་རིགས་པས་སངས་མི་རྒྱ་བའི་སེམས་ཅན་མེད་ཀྱང༌། སངས་རྒྱས་ཟིན་པའི་དུས་ཡོད་པ་མ་ཡིན་པས་ཉེས་པ་མེད་དེ། སེམས་ཅན་མ་ལུས་པ་ལ་འཆི་བས་ཁྱབ་ཀྱང་ཤི་ཟིན་པ་དང༌། འདུས་བྱས་ཐམས་ཅད་ལ་འཇིག་པས་ཁྱབ་ཀྱང་ཞིག་ཟིན་པ་མི་སྲིད་པ་བཞིན་ནོ། ། འགའ་ཞིག་འཁོར་བ་ཟད་པ་སྲིད་དེ། ལོངས་སྤྱོད་རྫོགས་པའི་སྐུ་འཁོར་བ་ཟད་པ་ཡིན་པའི་ཕྱིར་རོ། །
རྒྱུ་མཐའ་ཡས་དང་སེམས་ཅན་ཟད་མེད་དང༌། ཞེས་པ་མ་ཐོས་པར་ཟད་དེ། འཁོར་བའི་ཐོག་མའང་ཡོད་པར་འགྱུར་ཏེ། འཁོར་བའི་སྐད་ཅིག་མ་དང་པོ་འཁོར་བའི་ཐོག་མ་ཡིན་པའི་ཕྱིར་ཞེས་ཀྱང་མཚུངས་སོ། ། ཡང་དངོས་པོ་ཐམས་ཅད་ཞིག་པའི་དུས་ཡོད་དེ། དངོས་པོའི་འབྲས་བུ་སྐྱེས་པའི་ཚེ་ན། དངོས་པོ་ཞིག་པའི་ཕྱིར་རོ། ། དངོས་པོ་ཐམས་ཅད་ཞིག་ཟིན་ནས་དུས་འདོད་པ་བཞད་གད་ཀྱི་གནས་སོ། ། དངོས་པོའི་འབྲས་བུ་ཉིད་དངོས་པོར་འདོད་པ་མ་ཡིན་ནམ། དེ་སྐྱེས་པའི་ཚེ་ན་དངོས་པོ་ཐམས་ཅད་ཇི་ལྟར་ཞིག་པར་འགྱུར་སོམས་ཤིག
གཟུགས་སྐུ་རྒྱུན་ཆད་པའི་དུས་སྲིད་པར་ཐལ་བར་འགྱུར་བས། རྒྱུད་བླ་ལས། གཟུགས་ཀྱི་སྐུ་རྒྱུན་མི་འཆད་པའི་སྒྲུབ་བྱེད་བཤད་པའི་གཏམ་ཙམ་ཡང་མ་ཐོས་ཤིང༌། འདི་དག་ནི་གཞན་གྱི་གྲུབ་མཐའ་ལ་སྐྱོན་བརྗོད་མ་རྙེད་པར་རིགས་པས་ཕོངས་པར་ཟད་དོ། ། དེ་ལྟ་ན་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དང༌། ལམ་ཐེག་པ་གཅིག་ཏུ་ངེས་པ་དང༌། ཤེས་བྱ་སྟོང་པ་ཉིད་དུ་རོ་གཅིག་པ་དང༌། སེམས་ཅན་ཐམས་ཅད་དེ་འཚང་རྒྱ་བ་རྣམས་དོན་གཅིག་ཏུ་གནས་པར་དབུ་མ་པ་དག་གི་བཞེད་པ་ཡིན་ཡང་གཞན་དག་གིས་ཁོང་དུ་མ་ཆུད་དོ། ། གསུམ་པ་བརྟེན་པ་ལམ་ཤེས་ཀྱི་རང་བཞིན་ནི། བླ་མེད་བྱང་ཆུབ་ཏུ་སེམས་བསྐྱེད་པའི་བྱང་སེམས་ཀྱི་ལམ་ཤེས་ནི།
གཞན་དོན་དུ་སྲིད་པར་སྐྱེ་བའི་རྒྱུ་ཉོན་མོངས་པའི་སྒྲིབ་པ་རྣམ་པ་ཐམས་ཅད་དུ་ཆེད་དུ་གཉེར་ནས་སྤོང་བ་མ་ཡིན་པ་ཞེས་བྱ་བའི་རང་བཞིན་ཅན་ཡིན་ཏེ། བག་ལ་ཉལ་གྱི་ཉོན་མོངས་པའི་རྒྱུ་ལས་སྲིད་པར་སྐྱེ་བ་ཡོངས་སུ་འཛིན་པའི་སྒོ་ནས་འཁོར་བ་ཇི་སྲིད་པར་སེམས་ཅན་གྱི་དོན་བྱེད་པར་བསམ་སྦྱོར་གཉིས་ཀྱིས་ཞུགས་པ་ཉིད་ཀྱིས་སོ། ། འདིར་སྲིད་པར་སྐྱེ་བའི་རྒྱུ་ནི་གཉིས་ཏེ་འཁོར་བར་འཆིང་བྱེད་དང༌། བག་ལ་ཉལ་གྱི་ངོ་བོའོ། ། སྐྱེ་བ་ལེན་པའང་གཉིས་ཏེ། སོ་སྐྱེ་དང༌། འཕགས་པའོ། ། དེ་ལ་དང་པོས་ནི་སོ་སྐྱེའི་སྐྱེ་བ་ལེན་པའི་རྒྱུ་བྱེད་དེ། དེ་དག་ནི་ལས་ཉོན་གྱི་དབང་གིས་སྲིད་པར་སྐྱེ་བའི་ཕྱིར། ཉན་རང་འཕགས་པ་སློབ་པའི་རྒྱུ་ཡང་བྱེད་དེ།
དེ་དག་ཀྱང་ཕུང་པོ་ལ་འཇིགས་པས་སྐྱེ་བ་ལེན་པ་དེ་སྲིད་དུ་རང་དབང་མེད་པར་སྲིད་པར་མཚམས་སྦྱོར་བའི་ཕྱིར། ཉན་རང་དགྲ་བཅོམ་པ་དང་བྱང་སེམས་འཕགས་པ་རྣམས་ཀྱི་སྐྱེ་བའི་རྒྱུ་མི་བྱེད་དེ། ལས་ཉོན་གྱི་དབང་གིས་སྐྱེ་འཆི་སྤངས་པས་སོ། ། འཕགས་པས་འཆི་དང་ན་བ་དང༌། ། རྒ་བའི་སྡུག་བསྔལ་རྩད་ནས་སྤངས། ། ཞེས་པ་ལྟར་རོ། ། དེས་ན་འདིའི་སྐྱེ་བ་ལེན་པའི་རྒྱུ་ནི། བག་ལ་ཉལ་གྱི་ཉོན་སྒྲིབ་ཀྱིས་བྱེད་དེ། བག་ཆགས་ཀྱི་མཚམས་སྦྱོར་བ་མ་སྤངས་པའི་ཕྱིར་ཏེ། སོ་སྐྱེས་མ་རིག་པའི་རྐྱེན་གྱིས་ལས་བསགས་ནས་འཁོར་བར་ཉིང་མཚམས་སྦྱར་བ་ལྟར།
མ་རིག་བག་ཆགས་ཀྱི་སའི་རྐྱེན་གྱིས་ཟག་མེད་ཀྱི་ལས་བསགས་ནས་ཡིད་ཀྱི་རང་བཞིན་གྱི་ལུས་ལེན་པའི་ཕྱིར། སྟོང་ཕྲག་བརྒྱ་པའི་རྣམ་བཤད་ལས། དགྲ་བཅོམ་པས་ཉོན་མོངས་ཀུན་སྤངས་ཀྱང་མ་རིག་པའི་བག་ཆགས་མ་སྤངས་ལ། དེ་མ་སྤངས་པས་ཉོན་མོངས་ཐམས་ཅད་ཀྱི་བག་ཆགས་ཀྱང་མ་སྤངས་ཞེས་པ་དང༌། ཇི་ལྟར་ཡང་སྲིད་པར་འཛིན་ཅེ་ན། རྒྱུ་དང་རྐྱེན་གྱི་སྟོབས་ལས་སོ། ། དེ་ལ་ཉོན་མོངས་པའི་བག་ཆགས་མ་སྤངས་པ་ནི་རྐྱེན་ནོ། ། ཟག་བཅས་ཀྱི་དགེ་རྩའི་རྒྱུ་ལས་བྱུང་བའི་ཟག་མེད་ཀྱི་དགེ་རྩ་ནི་རྒྱུའོ་ཞེས་པ་དང༌། རྒྱུད་བླའི་འགྲེལ་པར། ཉེ་བའི་ཉོན་མོངས་པ་ཐམས་ཅད་ཀྱི་རྟེན་དུ་གྱུར་པ་མ་རིག་པའི་བག་ཆགས་ཀྱི་ས་མ་སྤངས་པས་ཉོན་མོངས་པའི་དྲི་མ་དྲི་ང་བའི་བག་ཆགས་ཐམས་ཅད་དང་ལྡན་པའི་ཕྱིར་ཞེས་པ་དང༌།
མ་རིག་བག་ཆགས་ཀྱི་སའི་རྒྱུ་རྐྱེན་ཅན་མཚན་མའི་རྒྱུན་ཀུན་ཏུ་སྤྱོད་པ་ཕྲ་མོས་ཀུན་ནས་བསླངས་པའི་ཟག་པ་མེད་པའི་ལས་ལ་བརྟེན་ཏེ་ཞེས་སོ། ། གང་ས་ལ་གནས་པ་རྣམས་ཀྱི་སྐྱེ་བའི་རྒྱུ་མི་བྱེད་དེ། དེར་ཉོན་སྒྲིབ་མེད་པའི་ཕྱིར་རོ་སྙམ་ན་མ་ཡིན་ཏེ། རྒྱུན་མཐའི་བར་དུ་ཡོད་པའི་ཕྱིར་ཏེ། ཀུན་ལས་བཏུས་ལས། གཅིག་ཅར་ཉོན་མོངས་པ་དང་ཤེས་བྱའི་སྒྲིབ་པ་སྤོང་ངོ༌། ། གཅིག་ཅར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ་ཞེས་གསུངས་སོ། ། གཙུག་ན་རིན་པོ་ཆེས་ཞུས་པ་ལས། ཉོན་མོངས་པ་རྣམས་ལ་སྡུག་བསྔལ་བསྐྱེད་པ་དང༌། གཉེན་པོའི་གེགས་བྱེད་པ་དང༌།
སྐྱེ་བ་ལེན་པ་དང༌། རིགས་འདྲ་བསྐྱེད་པའི་ནུས་པ་བཞི་ལས། དང་པོ་གཉིས་སྤོང་ལ། ཕྱི་མ་གཉིས་མི་སྤོང་བར་བཤད་པ་ཡང་འཁོར་བར་འཆིང་བྱེད་ལ་ནུས་པ་བཞི་ཀ་ཡོད་ཅིང༌། བག་ལ་ཉལ་གྱི་ཉོན་སྒྲིབ་ལ་ཕྱི་མ་གཉིས་ཡོད་པས་བག་ལ་ཉལ་གྱི་ནུས་པ་ལ་དགོངས་ནས་བཤད་པར་མངོན་ནོ། ། འཕགས་སེང་གཉིས་ཀྱི་དགོངས་པའང་ཡིན་ཏེ། མ་རིག་པ་དང༌། ལྟ་བའི་བག་ལ་ཉལ་འཇོམས་ཀྱི་འདོད་སྲིད་ཀྱི་བག་ལ་ཉལ་མི་འཇོམས་ཏེ། བསམ་བཞིན་དུ་སྲིད་པར་སྐྱེ་བ་ལེན་པའི་ཕྱིར་ཞེས་གསུངས་སོ། ། འགའ་ཞིག་ཉོན་མོངས་པའི་ནུས་པ་བཅོམ་པས་མི་སྐྲག་པའི་ཕྱིར་མི་སྤོང་བ་ཡིན་གྱི།
སྐྱེ་བའི་རྒྱུར་དགོས་ནས་མི་སྤོང་བ་མ་ཡིན་ནོ་ཞེས་སྨྲ་བས་ནི། ཉོན་མོངས་མི་སྤོང་བ་དང་བག་ལ་ཉལ་མི་འཇོམས་པའི་གཏན་ཚིགས་ཀྱི་འབྲེལ་པ་ཡང་ཁོང་དུ་མ་ཆུད་ཅིང༌། མ་རིག་པའི་བག་ལ་ཉལ་འཇོམས་ལ་འདོད་སྲེད་ཀྱི་བག་ལ་ཉལ་མི་འཇོམས་པའི་རྣམ་དབྱེ་མི་རུང་བར་འགྱུར་རོ། ། འདིར་ཉོན་མོངས་པ་ཆེད་དུ་གཉེར་ནས་མི་སྤོང་ཞེས་གསུངས་ཀྱི། བག་ལ་ཉལ་མི་སྤོང་ཞེས་མ་གསུངས་སོ་ཞེ་ན། བག་ལ་ཉལ་ལ་ཉོན་མོངས་ཀྱི་སྒྲས་གསུངས་ཏེ། སྐབས་ལྔ་པར་རྣམ་པར་རྟོག་པ་སྐྱེད་པར་བྱེད་པའི་བག་ཆགས་ཀྱི་ཉོན་མོངས་པ་ཞེས་གསུངས་པ་ལྟར་རོ། ། བྱང་ཆུབ་སེམས་དཔའི་ས་ལས། ཉོན་མོངས་པ་སྤོང་བ་ལ། ཉན་ཐོས་ལས་བྱང་ཆུབ་སེམས་དཔའ་བྱེ་བ་འགྱུར་གྱིས་བརྩོན་པར་བཤད་པ་ཡིན་ནམ་ཞེ་ན།
སོ་སྐྱེའི་གནས་སྐབས་ལ་ཉེས་པ་བསྐྱེད་པས་འཁོར་བར་འཆིང་བྱེད་ཀྱི་ཉོན་མོངས་ཆེད་དུ་གཉེར་ནས་སྤོང་དགོས་པ་ལ་དགོངས་ཀྱི་འཕགས་པའི་གནས་སྐབས་ལ་དགོངས་པ་མ་ཡིན་ནོ། ། འཕགས་པས་ཀྱང་གཏན་མི་སྤོང་བ་ནི་མ་ཡིན་ཏེ། ཤེས་སྒྲིབ་ཀྱི་གཉེན་པོ་བསྒོམ་པའི་ཞར་ལ་དེའི་རྒྱུ་ཅན་གྱི་ཉོན་མོངས་སྤོང་པའི་ཕྱིར་རོ། ། འོད་སྲུངས་ཀྱིས་ཞུས་པ་ལས། སྔགས་དང་སྨན་གྱིས་ཟིན་པའི་དུག་གིས་ནི་འཆི་བར་བྱེད་མི་ནུས་ལ། འོད་སྲུངས་དེ་བཞིན་དུ་ཡེ་ཤེས་དང་ཐབས་ལ་མཁས་པས་ཡོངས་སུ་ཟིན་པའི་བྱང་ཆུབ་སེམས་དཔའི་ཉོན་མོངས་པའི་དུག་གིས་ཀྱང་ལོག་པར་ལྟུང་བར་བྱེད་མི་ནུས་ཞེས་འབྱུང་བ་དེ་ལྟར་ན། སྔགས་དང་སྨན་གྱིས་ཟིན་པའི་དུག་གིས་འཆི་བར་བྱེད་མི་ནུས་ལམ་ཟིན་པས་ནུས་པ་ལྟར་ཉོན་མོངས་པའང་ཡེ་ཤེས་ཀྱི་མ་ཟིན་པས་སྡུག་བསྔལ་བསྐྱེད་པ་དང་ཟིན་པས་མི་བསྐྱེད་པ་གཉིས་ཡོད་པས། འཕགས་པ་སྐྱེ་བ་ལེན་པའི་རྒྱུ་ནི་ཕྱི་མ་ཉིད་དུ་མངོན་པས་ཕུགས་ཀྱི་དགོངས་པ་གཅིག་གོ ། ཅིའི་ཕྱིར་འདི་དག་ཆེད་དུ་གཉེར་ནས་སྤོང་བར་མི་བྱེད་ཅེ་ན། ཉོན་མོངས་སྤངས་པའི་རྣམ་གྲོལ་འབའ་ཞིག་དོན་དུ་མི་གཉེར་བའི་ཕྱིར་དང༌།
གཞན་དོན་དུ་སྲིད་པར་སྐྱེ་བའི་རྒྱུ་ཡིན་པའི་ཕྱིར་རོ། ། གཏན་མི་སྤོང་བ་ནི་མ་ཡིན་ཏེ། ཤེས་སྒྲིབ་ཀྱི་གཉེན་པོ་བསྒོམ་པའི་ཞར་ལ་དེའི་རྒྱུ་ཅན་གྱི་ཉོན་མོངས་སྤོང་བའི་ཕྱིར་དང༌། དེ་བཞིན་གཤེགས་པས་བག་ཆགས་ཀྱི་མཚམས་སྦྱོར་བ་སྤངས་པས་སོ། ། སོ་སྐྱེའི་གནས་སྐབས་ལ་ནི་སྡུག་བསྔལ་བསྐྱེད་པའི་ནུས་པ་ཡོད་པས་ཆེད་དུ་གཉེར་ནས་སྤོང་སྟེ། བྱང་སར་ཉན་ཐོས་ལས་བྱང་ཆུབ་སེམས་དཔའ་བྱེ་བ་འགྱུར་གྱིས་ཉོན་མོངས་སྤོང་བ་ལ་བརྩོན་དགོས་པར་བཤད་པ་ལྟར་རོ། ། བཞི་པ་གཞན་དོན་བྱེད་པའི་ལས་ནི། དེའི་འོག་ཏུ་ཉོན་མོངས་ཆེད་དུ་གཉེར་ནས་མི་སྤོང་བ་དེ་ལྟ་བུའི་རང་བཞིན་ཅན་གྱི་བྱེད་ལས་ནི། གཞན་དོན་བྱེད་པའི་ལས་ཅན་ཡིན་ཏེ། རྫོགས་སྨིན་མ་སྦྱངས་པར་ཡང་དག་པའི་མཐའ་མངོན་སུམ་དུ་མི་བྱེད་པའི་རྟེན་ཅན་དང༌།
མི་དམིགས་པའི་ཤེས་རབ་དང་སྙིང་རྗེ་ཟུང་དུ་འབྲེལ་བའི་ཐབས་ལ་མཁས་པས། དང་པོར་སེམས་ཅན་འཁོར་དུ་མ་བསྡུས་པ་ཡོངས་སུ་སྡུད་པ་དང་སོགས་པ་སྨིན་ཅིང་གྲོལ་བར་བྱེད་པས་སོ། ། གཉིས་པ་ཡན་ལག་ཅན་གྱི་ལམ་ཤེས་ལ་སྤྱིའི་དོན་དང༌། ཡན་ལག་གི་དོན་ནོ། ། དང་པོ་ལ་ཤེས་བྱའི་ལམ་དང༌། ཇི་ལྟར་ཤེས་པའི་ཚུལ་དང༌། དངོས་དོན་དཔྱད་པའོ། ། དང་པོ་ལ་གཞན་དགག་པ་ནི། འགའ་ཞིག་བྱང་སེམས་ཀྱི་རྒྱུད་ལ་ཡར་ལྡན་དུ་སྐྱེ་བའང་ཉན་རང་གི་ལམ་དངོས་ཡིན་ལ་ཤེས་བྱ་ཡང་དེ་ཉིད་དོ། ། ཇི་ལྟར་དངོས་ཡིན་སྙམ་ན།
གང་ཟག་དང་གཟུང་བ་ཆོས་ཀྱི་བདག་མེད་རྟོགས་པའི་རྟོགས་རིགས་ནི་ཉོན་སྒྲིབ་དང་ཤེས་སྒྲིབ་གཟུང་རྟོག་གི་གཉེན་པོ་ཡིན་པས། གང་ཟག་གསུམ་པོ་གང་གི་རྒྱུད་ལ་ཡོད་ཀྱང་ཉན་ཐོས་དང་རང་རྒྱལ་གྱི་ལམ་ཡིན་པའི་ཕྱིར་རོ། ། ཉན་རང་གི་རྒྱུད་ལ་ཡོད་པ་ནི་ཤེས་བྱ་མ་ཡིན་ཏེ། རྒྱུད་ལ་བསྐྱེད་ནས་ཤེས་པར་བྱ་དགོས་པས་སོ། ། རྟོགས་རིགས་གཉིས་བྱང་སེམས་ཀྱི་ལམ་དངོས་ལ། ཉན་རང་གི་ལམ་བཏགས་པ་བར་འདོད་པ་ལྟར་ན། ཡུལ་ཅན་ལམ་ཤེས་ཉན་རང་གི་ལམ་རྟོགས་པའི་ལམ་ཤེས་མ་ཡིན་པར་འགྱུར་ཏེ། བཏགས་པ་བ་ཤེས་པས་ལམ་དངོས་ཤེས་པར་མི་འགྱུར་བའི་ཕྱིར། ཉན་རང་གི་རིགས་ཅན་རྣམས་ཐོག་མ་ཉིད་ནས་ཐེག་ཆེན་གྱིས་རྗེས་སུ་བཟུང་ནུས་པར་ཡང་འགྱུར་ཏེ། རིགས་ཅན་གཞན་གཉིས་རྗེས་སུ་བཟུང་བའི་དོན་དུ་ཤེས་པར་བྱ་བའི་ལམ་བྱང་སེམས་ཀྱི་ལམ་ཤེས་དངོས་ཡིན་པས་སོ། །
འདོད་ན་ཐེག་ཆེན་ལས་ཉན་རང་གི་ཐེག་པ་ལོགས་སུ་བསྟན་པ་དོན་མེད་པར་འགྱུར་རོ་ཞེས་ཟེར་རོ། ། འོ་ན་ཉན་རང་གི་བགྲོད་བྱ་དང་བགྲོད་བྱེད་ཀྱི་ལམ་གང་ཡིན། དང་པོ་ལྟར་ན། ཉེར་ཞི་གཉིས་སུ་འཁྲིད་བྱེད་དུ་འགྱུར་ལ། གཉིས་པ་ལྟར་ན། བྱང་སེམས་ཀྱིས་ཉན་ཐོས་ཀྱི་བྱང་ཆུབ་མངོན་དུ་བྱེད་པར་ཡང་འགྱུར་ཞིང༌། ཤེས་བྱའི་ལམ་ལ་ཉན་རང་གི་རྒྱུད་ཀྱི་ལམ་ཡང་ཡོད་པས་བྱང་སེམས་ཀྱི་ལམ་ཁོ་ནར་མི་འདོད་ལ། ཉན་རང་གི་ལམ་ཤེས་མ་ཡིན་པར་ཐལ་བའི་ཉེས་པའང་མི་འཇུག་སྟེ། རང་རྒྱུད་ཀྱི་གང་ཟག་དང་གཟུང་བ་ཆོས་ཀྱི་བདག་མེད་ཀྱི་རྟོགས་རིགས་དངོས་སུ་ཉམས་སུ་མྱོང་བ་ན་ཉན་རང་གི་རྒྱུད་ལ་ཡོད་པ་ལ་ཡང་སྒྲོ་འདོགས་ཆོད་པའི་ཕྱིར། ཆོས་གཅིག་ཉམས་སུ་མྱོང་བ་ན་རིགས་ཅན་གཞན་ལ་ཡང་སྒྲོ་འདོགས་ཆོད་པ་བཞིན།
རང་གི་རྒྱུད་ལ་ཉམས་སུ་མྱོང་བ་ཉན་རང་གི་ལམ་དངོས་མ་ཡིན་ཡང༌། གཞན་ལ་ཕྱིན་ཅི་མ་ལོག་པར་སྟོན་མི་ནུས་པའང་མ་ཡིན་ནོ། ། རང་གི་རྟོགས་པ་གཞན་ལ་སྤོ་བ་མ་ཡིན་ཏེ། རང་གི་རྒྱུད་ལ་སྐྱེ་བ་དང་རྗེས་སུ་མཐུན་པར་ཚིག་གི་ལམ་གྱིས་བསྟན་པས་ཇི་ལྟ་བ་བཞིན་རྟོགས་པར་བསྐྱེད་ནུས་པའི་ཕྱིར། དཔེར་ན་བུམ་པའི་དོན་སྤྱི་བུམ་པ་དངོས་མ་ཡིན་ཡང་དེ་བརྗོད་པས་བུམ་པ་ཇི་ལྟ་བ་བཞིན་དུ་རྟོགས་པར་བསྐྱེད་ནུས་པ་བཞིན་ནོ། ། ཉན་རང་གི་རྒྱུད་ལ་སྐྱེ་བ་ཤེས་བྱ་མ་ཡིན་པ་ཡང་མི་འཐད་དེ། ཉན་རང་གི་བྱང་ཆུབ་ཏུ་བགྲོད་པའི་ལམ་དངོས་མ་ཤེས་པས་ཉན་རང་གི་བྱང་ཆུབ་དོན་དུ་གཉེར་བ་རྗེས་སུ་བཟུང་མི་ནུས་པའི་ཕྱིར། ཤེས་བྱའི་ལམ་ཐབས་ཤེས་གཉིས་ཀྱིས་ཟིན་པར་བསྟན་པ་མ་ཡིན་ནམ་ཞེ་ན། ཡུལ་ཅན་ལམ་ཤེས་ཀྱིས་ཡུལ་ཤེས་ཚུལ་གྱི་ཁྱད་པར་ཡིན་གྱི་ཤེས་བྱའི་ལམ་གྱི་ཁྱད་པར་དུ་བསྟན་པ་མ་ཡིན་ནོ། ། མཁས་རློམ་དུ་མས་འདི་མ་རྟོགས་པར་འབྲེལ་མེད་མང་པོ་སྨྲ་བར་སྣང་ངོ༌། །
གཉིས་པ་རང་ལུགས་ནི། གང་ཟག་གི་བདག་མེད་རྟོགས་པ་སོགས་ལམ་གསུམ་གྱི་རྟོགས་རིགས་གསུམ་སྟེ། རིགས་ཅན་གསུམ་རྗེས་སུ་བཟུང་བའི་དོན་དུ་ལམ་གསུམ་ལ་མཁས་པར་བྱ་དགོས་པས་སོ། ། ལམ་དང་པོ་གཉིས་ལ་བྱང་སེམས་ཀྱི་རྒྱུད་ལ་བསྐྱེད་པ་དང༌། ཉན་རང་གི་རྒྱུད་ལ་ཡོད་པ་གཉིས་ལས། སྔ་མ་ནི་རྒྱུད་ལ་བསྐྱེད་ནས་ཤེས་བྱ་དང༌། ཕྱི་མ་ནི་རྟོགས་པའི་ཆོས་ཀྱི་སྤྱན་ལ་སོགས་པས་གཞན་རིག་གིས་རྟོགས་པར་བྱའོ། ། ངོ་བོ་མཐོང་སྒོམ་གཉིས་ལས། མཐོང་ལམ་གྱི་རྟོགས་རིགས་ཡིན་གྱི་སྒོམ་ལམ་མ་ཡིན་པར་སྡུད་འགྲེལ་ལས་བཤད་དེ། གཞན་གྱི་དོན་དུ་ཤེས་པར་བྱ་བ་ཙམ་ཡིན་གྱི་སྒོམ་པས་མངོན་དུ་བྱ་བ་ནི་མ་ཡིན་ནོ་སྙམ་དུ་དགོངས་ཏེ།
འཕགས་སེང་གཉིས་ཀས་གཞི་ཤེས་ཀྱི་སྐབས་སུ་སྒོམ་ལམ་མི་སྟོན་པའི་རྒྱུ་མཚན་དང་འགྲིག་གོ ། གཉིས་པ་ཤེས་ཚུལ་ལ། གཞན་རིག་གིས་ཤེས་ཚུལ་ནི། ཆོས་ཀྱི་སྤྱན་གྱིས་གཞན་རྒྱུད་ལ་སྐྱེ་ཚུལ་མཐོང་བ་ཡིན་ཏེ། མཛོད་ལས། ཉན་ཐོས་མཐོང་བའི་སྐད་ཅིག་གཉིས། ། བསེ་རུ་ལྟ་བུས་གསུམ་རིག་པ། ། སངས་རྒྱས་སྦྱོར་བ་མེད་པར་ཀུན། ། ཞེས་པ་ལྟར་རོ། ། རྒྱུད་ལ་མྱོང་བས་ཤེས་ཚུལ་ནི་གཉིས་ཏེ།
རང་གི་མཚན་ཉིད་ཀྱི་རྣམ་པ་དང༌། སྤྱིའི་མཚན་ཉིད་ཀྱི་རྣམ་པས་ཤེས་པའོ། ། དང་པོ་ནི་རྗེས་ཐོབ་དུ་སོ་སོའི་དམིགས་རྣམ་ཇི་ལྟ་བ་བཞིན་རྒྱུད་ལ་བསྐྱེད་པ་ཡིན་ལ། གཉིས་པ་ནི། མཉམ་གཞག་ཏུ་ཆོས་ཀྱི་བདག་མེད་ཀྱི་རྣམ་པས་མི་དམིགས་པར་ཤེས་པའོ། ། དོན་སྤྱིའི་ཚུལ་གྱིས་ཤེས་པ་ཙམ་ནི་མི་བཟུང་སྟེ། དོན་མངོན་སུམ་དུ་མ་བྱས་པར་གཞན་ལ་གནས་ཚུལ་ཇི་ལྟ་བ་བཞིན་དུ་སྟོན་པ་ལ་མཁས་པ་མ་ཡིན་པའི་ཕྱིར་ཏེ། ཐབས་བྱུང་དེ་རྒྱུ་ལྐོག་གྱུར་པས། ། དེ་འཆད་པ་ནི་དཀའ་བ་ཡིན། ། ཞེས་པ་ལྟར་རོ། །
གསུམ་པ་ནི། ལམ་དང་ལམ་ཤེས་གཉིས་ཀ་བསྟན་པ་ཡིན་ཏེ། ཉན་ཐོས་ལམ་འདི་ཞེས་པས་ནི་ལམ་བསྟན་ལ། མི་དམིགས་སྒོ་ནས་ནི་ཞེས་པས་ཡུལ་ཅན་བསྟན་པའི་ཕྱིར་རོ། ། གཉིས་པ་ཡན་ལག་གི་དོན་ལ་གསུམ་སྟེ། ཉན་ཐོས་ཀྱི། རང་རྒྱལ་གྱི། བྱང་སེམས་ཀྱི་ལམ་ཤེས་སོ། ། དང་པོ་ལ། ལམ་ཤེས་དངོས་དང༌།
རྒྱུ་ངེས་འབྱེད་ཆ་མཐུན་ནོ། ། དང་པོ་ལ་མཚམས་སྦྱར་བ་ནི། གོང་དུ་བཤད་པ་དེ་ལྟར་རྟེན་དང་བྱེད་པ་ལ་སོགས་པ་བརྗོད་ནས་ཉན་ཐོས་ཀྱི་ལམ་བསྟན་ཏེ། ལམ་ཤེས་པ་ཉིད་ཀྱི་སྐབས་སུ་ཐེག་པ་གསུམ་གྱི་ལམ་ཐམས་ཅད་རྫོགས་པར་བྱ་དགོས་པས་སོ། ། གཉིས་པ་ཚིག་དོན་ལ་གཉིས་ཏེ། ཤེས་བྱའི་རྣམ་པ། ཤེས་པའི་ཚུལ་ལོ། ། དང་པོ་ལ་བཤད་བྱའི་མདོ་དང༌། མདོའི་དོན་བཤད་པའོ། ། དང་པོ་ནི་རྣམ་མཁྱེན་ཡིད་བྱེད་དང་ལྡན་པས་མི་དམིགས་པའི་ཚུལ་གྱིས་མི་རྟག་པར་ཡིད་ལ་བྱའོ། །
སྡུག་བསྔལ་བ་དང་ཞེས་སོགས་རྣམ་པ་ཉི་ཤུ་རྩ་དྲུག་གསུངས་པ་དག་གོ ། མངོན་པ་ལས། ཉན་ཐོས་ཀྱི་ལམ་གྱི་རྣམ་པ་བཅུ་དྲུག་ཏུ་གསུངས་པ་མ་ཡིན་ནམ་ཞེ་ན། འགའ་ཞིག་ངོ་བོ་ཉིད་དང༌། འགའ་ཞིག་རྣམ་གྲངས་ཀྱི་རྣམ་པས་བསྟན་པ་ན་མ་ཚང་བ་དང་ལྷག་པ་མེད་པས་དོན་མཐུན་པ་ཡིན་ནོ། ། ངོ་བོ་ཉིད་ཀྱི་རྣམ་པ་ནི་ཐ་སྙད་མཐུན་པ་རྣམས་སོ། ། རྣམ་གྲངས་ཀྱི་རྣམ་པ་ནི་ཐ་སྙད་ཐ་དད་པ་དག་གོ ། གཉིས་པ་ལ་དོར་བྱ་དང༌། བླང་བྱའི་རྣམ་པའོ། ། དང་པོ་ལ་སྡུག་ཀུན་སོ་སོ་བ་དང༌།
ཐུན་མོང་གི་རྣམ་པའོ། ། དང་པོ་ནི་བདེན་པ་བཞི་ཡོད་པ་དེ་ལ་སྡུག་བསྔལ་གྱི་བདེན་པའི་རྣམ་པ་རྣམས་མདོ་ལས་གསུངས་པའི་རྣམ་པ་དང་གོ་རིམ་བཞིན་དུ་སྦྱར་བ་ལ། དང་པོ་སྡུག་བསྔལ་གྱི་རྣམ་པ་དང་སྦྱར་བ་ནི། ངོ་བོ་ཉིད་ཀྱི་རྣམ་པ་མི་རྟག་བ་དང་སྡུག་བསྔལ་བ་དང༌། རྣམ་གྲངས་ཀྱི་རྣམ་པ་སྟོང་པའི་མཚན་ཉིད་བདག་མེད་པ་དང་བདག་མེད་པ་དེ་དག་གི་མཚན་ཉིད་ཞི་བའི་རྣམ་པ་དང་བཞིའོ། ། གཞུང་འདིར་འབྱུང་བ་ནི་མདོ་འགྲེལ་དང་མི་མཐུན་པའི་ཕྱིར་མ་དག་པ་ཡིན་པས། འགྲེལ་ཆེན་གྱི་འགྱུར་ལྟར་བཤད་པ་ཡིན་ནོ། ། གཉིས་པ་ལ། ཀུན་འབྱུང་བདེན་པའི་ངོ་བོ་ཉིད་ཀྱི་རྣམ་པ་རྒྱུ་དང་ཀུན་འབྱུང་དང་རབ་སྐྱེ་དང༌། རྐྱེན་གྱི་རྣམ་པ་རྣམས་རིམ་པ་ལྟར།
མདོ་ལས་ནད་དང༌། འབྲས་དང༌། ཟུང་རྔུ་དང༌། སྡིག་པ་ལྟ་བུའི་རྣམ་པ་རྣམས་སུ་གསུངས་སོ། ། གཉིས་པ་ནི། སྔ་མ་བརྒྱད་རེ་རེ་ཞིང་ཆོས་མངོན་པ་དང་སྦྱར་བར་བྱར་ཡོད་ན། ཕ་རོལ་གྱི་རྣམ་པ་ལ་སོགས་བདུན་གསུངས་པ་གང་དང་སྦྱོར་ཞེ་ན། སྡུག་བསྔལ་དང་ཀུན་འབྱུང་དེ་དག་ཉིད་སོ་སོའི་ཡིད་འབྱུང་བ་དང༌། འདོད་ཆགས་དང་བྲལ་བ་དང༌། འགོག་པར་བྱ་བའི་ངོ་བོ་ཉིད་ཀྱི་རྣམ་པ་གསུམ་གསུམ་ཡོད་པ་དང་སྦྱར་རོ། །
ཇི་ལྟར་སྦྱོར་ཞེ་ན། ཕ་རོལ་སོགས་དང་པོ་གཉིས་ཡིད་འབྱུང་བ་དང༌། དེ་ནས་གཉིས་འདོད་ཆགས་དང་བྲལ་བར་བྱ་བ་དང༌། དེ་ནས་གསུམ་འགོག་པར་བྱ་བ་དང་སྦྱར་རོ། ། སྡུག་ཀུན་གཉིས་ཆོས་ཅན། མཐོང་ལམ་དུ་ཡིད་འབྱུང་བར་བྱ་བ་དག་གི་མཚན་ཉིད་ཅན་ཡིན་ཏེ། ཕྱིར་རྒོལ་བས་ཕ་རོལ་དང་རྒྱུན་གྱིས་འཇིག་པའི་ཆོས་ཅན་གྱི་རྣམ་པར་བཅད་ནས་བསྒོམ་པར་བྱ་བ་ཡིན་པའི་ཕྱིར། སྒོམ་ལམ་ཐ་མར་འདོད་ཆགས་དང་བྲལ་བར་བྱ་བ་དག་གི་ངོ་བོ་ཡིན་ཏེ། མི་གནས་པས་གཡོ་བ་དང༌། སྐད་ཅིག་གིས་རབ་ཏུ་འཇིག་པའི་རྣམ་པ་དག་ཏུ་བསྒོམ་པར་བྱ་བ་ཡིན་པའི་ཕྱིར།
ལྷག་མེད་དུ་འགོག་པར་བྱ་བའི་རང་གི་ངོ་བོ་ཡིན་ཏེ། འདི་དང་ཕྱི་མར་གནོད་པའི་གནས་ཡིན་པས་འཇིགས་པ་དང༌། མི་མ་ཡིན་གྱི་གནོད་པས་གླགས་ཐོད་པས་ནད་འགོ་བ་དང༌། འབྱུང་བ་འཁྲུགས་པ་ལ་སོགས་པ་གནོད་པའི་གནས་ཡིན་པས་འཚེ་བའི་རྣམ་པ་དག་ཏུ་ཡིད་ལ་བྱ་བ་ཡིན་པའི་ཕྱིར། ཕ་རོལ་གྱི་རྣམ་པས་སྤང་དགོས་པར་བསྟན་ལ། འཇིག་པའི་རྣམ་པ་སོགས་གསུམ་གྱིས་སྤང་ནུས་པ་དང༌། ཐ་མ་གསུམ་གྱིས་མྱུར་དུ་སྤང་དགོས་པར་བསྟན་ནོ། ། འདི་དག་ཡིད་འབྱུང་བ་སོགས་ཀྱི་རྣམ་པ་ཡིན་ཡང༌། ཡིད་འབྱུང་བ་སོགས་སྡུག་ཀུན་གྱི་རྣམ་པར་མི་ཤེས་ཤེ་ན། ལུང་ལས་ཏེ།
རྣམ་གྲངས་བསྡུ་བ་ལས། མཐོང་ལམ་དུ་ཡིད་འབྱུང་བའི་ཕྱིར་སྦྱོར་ལམ་དང༌། སྒོམ་ལམ་ཐ་མར་འདོད་ཆགས་དང་བྲལ་བའི་ཕྱིར་སྒོམ་ལམ་སྔ་མ་དང༌། ལྷག་མེད་དུ་འགོག་པའི་ཕྱིར་མི་སློབ་ལམ་དུ་ཞུགས་པ་ཡིན་ནོ། ། ཞེས་འབྱུང་བའི་ཕྱིར་ཏེ་དེ་ཉིད་ལས་ཡིད་འབྱུང་བ་ནི་མཐོང་ལམ་ལའོ། ། འདོད་ཆགས་དང་བྲལ་བ་ནི་སྒོམ་ལམ་རྫོགས་པ་ལའོ། ། འགོག་པ་ནི་ཕུང་པོ་ཐམས་ཅད་འགོག་པ་ལའོ། ། ཡིད་འབྱུང་བ་དང་འདོད་ཆགས་དང་བྲལ་བ་ལ་ཞུགས་པ་ནི་དེ་གཉིས་ཀྱི་སྦྱོར་བ་ལ་གནས་པ་རྣམས་ཡིན་ནོ། ། ཞེས་སོ། ། གཉིས་པ་བླང་བྱ་ལ་གཉིས་ལས།
འགོག་པའི་བདེན་པའི་རྣམ་པ་ནི། འགོག་པའི་རང་གི་ངོ་བོ་རྣམ་གྲངས་ཀྱི་རྣམ་པ་བདག་མེད་པ་དང༌། ཞི་བ་དང༌། གྱ་ནོམ་པའི་རྣམ་པའི་བདག་ཉིད་དང༌། རྣམ་གྲངས་ཀྱི་རྣམ་པ་དབེན་པ་དང༌། ངེས་པར་འབྱུང་བའི་མཚན་ཉིད་ལ་རྣམ་གྲངས་ཀྱི་རྣམ་པ་བཞི་ལས། ཇི་ལྟར་ངེས་འབྱུང་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་སྟེ། རྣམ་ཐར་སྒོ་གསུམ་རྟོགས་པས་ངེས་པར་འབྱུང་བའི་ཕྱིར་རོ། ། གང་ངེས་པར་འབྱུང་བ་མངོན་པར་འདུ་བྱེད་པ་མེད་པའི་རྣམ་པ་སྟེ་མྱང་འདས་སུ་ངེས་པར་འབྱུང་བའི་ཕྱིར་རོ། ། ལམ་གྱི་བདེན་པའི་རྣམ་པ་ལ།
ལམ་དང་རིགས་པ་དང་སྒྲུབ་པ་དང་ངེས་པར་འབྱིན་པའི་རྣམ་པ་རྣམས་སོ། ། གཉིས་པ་ཇི་ལྟར་ཤེས་པའི་ཚུལ་ལ་གོང་དུ་བསྟན་པ་དེ་ལྟར་ཡོངས་སུ་ཤེས་པར་བྱའོ། ། གང་གིས་ན་བྱང་ཆུབ་སེམས་དཔས་སོ། ། སྐབས་གང་དུ་ན་ལམ་ཤེས་པ་ཉིད་ཀྱི་སྐབས་སུའོ། ། གང་ན་ཉན་ཐོས་ཀྱི་ལམ་མོ། ། ཇི་ལྟར་ན་མི་དམིགས་པར་རྟོགས་པའི་སྒོ་ནས་སོ། ། གཉིས་པ་རྒྱུ་ངེས་འབྱེད་ཆ་མཐུན་ལ། མཚམས་སྦྱར་བ་ནི་ཤེས་བྱའི་ལམ་བརྗོད་ཟིན་ནས་རྒྱུ་ངེས་པར་འབྱེད་པའི་ཆ་དང་མཐུན་པ་འཆད་དོ། ། ཅི་ཞེ་ན། བདེན་པ་བཞིའི་རྣམ་པ་མངོན་སུམ་དུ་ཡོངས་སུ་ཤེས་པ་ནི།
རྒྱུ་ངེས་པར་འབྱེད་པའི་ཆ་དང་མཐུན་པ་རྟོགས་པ་སྔོན་དུ་འགྲོ་བ་ཅན་ཡིན་པས་སོ། ། ཚིག་དོན་ལ། དམིགས་པ་བདེན་པ་བཞི་ལ་དམིགས་ནས་གོ་རིམ་བཞིན་དུ་ངེས་པར་འབྱེད་པའི་ཆ་དང་མཐུན་པ་བཞི་སྐྱེའོ། ། རྣམ་པ་གང་གིས་ཤེ་ན། གཟུགས་ལ་སོགས་པ་ཕུང་པོ་ལྔ་རང་རང་གི་ངོ་བོས་སྟོང་པའི་ཕྱིར། སྟོང་པ་ཉིད་རྣམས་ཕན་ཚུན་ཐ་དད་པ་མེད་པའི་རྣམ་པ་དང༌། གཟུགས་ལ་སོགས་པ་སྔ་མ་བཞིན་དུ་རང་རང་ངོ་བོས་སྟོང་པའི་ཕྱིར་མི་དམིགས་པའི་རྣམ་པ་དང༌། དྲོད་དུ་བཤད་པ་དེ་བཞིན་དུ་རང་རང་ངོ་བོས་སྟོང་བོས་སྟོང་པའི་ཕྱིར། གཟུགས་ལ་སོགས་པ་རྟག་པ་དང་མི་རྟག་པ་དང༌། གཉིས་ཀ་ལ་གནས་པ་བཀག་པའི་རྣམ་པས་དམིགས་སོ། །
གནས་པ་བཀག་ཚུལ་ནི། རྟག་པ་ཡང་མ་ཡིན་མི་རྟག་པ་ཡང་མ་ཡིན་ཞེས་པའི་ཚུལ་གྱིས་སོ། ། ས་རབ་ཏུ་དགའ་བ་ལ་སོགས་པ་ལ་མི་གནས་པའི་ཚུལ་མདོ་ལས་རྒྱས་པར་ཇི་སྐད་དུ་བསྟན་པའི་རྣམ་པ་དེ་རྣམས་ཀྱིས་དམིགས་སོ། ། ཇི་ལྟར་ན་གནས་བྱ་མ་ཡིན་ཞེ་ན། ཚད་མའི་སྐྱེས་བུས་གནས་བྱར་མ་དམིགས་པའི་གཏན་ཚིགས་ཀྱི་འཐད་པས་སོ། ། མ་དམིགས་པ་ཙམ་གྱིས་དགག་མི་ནུས་ཤེ་ན། ནུས་ཏེ་གང་གི་ཕྱིར་ན། དེ་བཞིན་གཤེགས་པས་ཆོས་ཐམས་ཅད་བྱང་ཆུབ་ཅིང་མངོན་པར་སངས་རྒྱས་ནས་གནས་བྱའི་ཆོས་རྣམས་མ་གཟིགས་པའི་ཕྱིར། འདི་ནི་སྣང་རུང་མ་དམིགས་པའི་དོན་ནོ། ། འདི་དག་གིས་ཉན་ཐོས་ཀྱི་ལམ་ཤེས་པའི་རྒྱུ་བསྟན་པ་ཡིན་གྱི་ཉན་ཐོས་གྱི་ངེས་འབྱེད་ཆ་མཐུན་ནི་མ་ཡིན་ཏེ།
རྟག་པ་དང་མི་རྟག་པ་ལ་གནས་པ་བཀག་པའི་དོན་དང་འགལ་བས་སོ། ། འགྲེལ་ཆེན་ལས་བྱང་སེམས་ཀྱི་ངེས་འབྱེད་ཆ་མཐུན་སྐབས་དང་པོར་ཁ་འཕངས་པ་མ་ཡིན་ནམ་ཞེ་ན། དེ་ནི་ཐེག་པ་གསུམ་གྱི་ལམ་ཤེས་པའི་རྒྱུ་ངེས་འབྱེད་ཆ་མཐུན་གསུམ་ལས། བྱང་སེམས་ཀྱི་ལམ་ཤེས་ཀྱི་རྒྱུ་ཁ་འཕངས་པ་ཙམ་མོ། ། རྩ་བར། འཕགས་པ་ཉན་ཐོས་ལམ་ལ་ནི། ། ཞེས་མ་གསུངས་སམ་ཞེ་ན། ཉན་ཐོས་ཀྱི་ལམ་ཤེས་པའི་རྒྱུ་ངེས་འབྱེད་ཆ་མཐུན་ནི་ཞེས་པའི་དོན་ནོ། ། གཉིས་པ་རང་རྒྱལ་གྱི་ལམ་ཤེས་བསྟན་པ་ལ་གཉིས་ཏེ། རང་རྒྱལ་ཀྱི་རྣམ་གཞག་སྤྱིར་བསྟན་པ་དང༌།
བྱེ་བྲག་ཏུ་གཞུང་གི་དོན་བསྟན་པའོ། ། དང་པོ་ནི། ཉན་ཐོས་དང༌། སེམས་ཙམ་པ་དང༌། དབུ་མ་པའི་འདོད་ཚུལ་དང་གསུམ་གྱིས་བསྟན་ཏེ། དང་པོ་ལ་བསེ་རུ་ལྟ་བུ་དང༌། ཚོགས་ན་སྤྱོད་པ་གཉིས་ལས། བསེ་རུ་ལྟ་བུ་ནི། མངོན་པར་བྱང་ཆུབ་པའི་སྔ་རོལ་སྐྱེ་བ་གཅིག་གིས་ཐོགས་པ་མན་ཆད་དུ་བསྐལ་པ་བརྒྱའི་བར་དུ་བརྒྱུད་ཡོངས་སུ་སྨིན་པར་བྱེད་པའི་ཚོགས་བསགས་ཤིང༌། སྲིད་པ་ཐ་མ་པའི་དུས་སུ་བསམ་གཏན་བཞི་རིམ་གྱིས་ཐོབ་པར་བྱེད་དེ།
བསམ་གཏན་བཞི་པའི་རབ་ཀྱི་མཐའ་ལ་བརྟེན་ནས་དྲོད་ནས་བཟུང་སྟེ་ཟད་པ་དང་མི་སྐྱེ་བ་ཤེས་པའི་བར་སྟན་ཐོག་གཅིག་ལ་མངོན་དུ་བྱེད་དོ། ། དེའང་མཐོང་ལམ་དང་སྒོམ་ལམ་གྱིས་སྔར་འཇིག་རྟེན་པའི་ལམ་གྱིས་མ་སྤངས་པའི་སྤང་བྱ་ལྷག་མ་བསམ་གཏན་བཞི་པ་ཡན་ཆད་ཀྱི་སྤང་བྱ་རྣམས་སྤོང་བ་ཡིན་གྱི་གསུམ་པ་མན་ཆད་ཀྱི་སྤང་བྱ་རྣམས་ནི་མཐོང་ལམ་གྱི་སྔ་རོལ་དུ་འཇིག་རྟེན་པའི་ལམ་གྱིས་སྤངས་ཟིན་པས་སླར་སྤང་མི་དགོས་སོ། ། གཉིས་པ་ཚོགས་སྤྱོད་ལ་ཉན་ཐོས་སྔོན་འགྲོ་དང༌། སོ་སྐྱེ་སྔོན་འགྲོ་གཉིས་སུ་བཤད་པ་ལས། དང་པོ་ནི་རྒྱལ་པོ་སྲས་སུ། སྲིད་པ་ཐ་མའི་སྔ་རོལ་དུ་རྒྱུན་ཞུགས་དང་ཕྱིར་འོང་གི་འབྲས་བུ་བསྐྱེད་ནས་བསྟན་པ་ནུབ་པ་དང་ཕྲད་ན་རང་བྱང་ཆུབ་ཀྱི་དགྲ་བཅོམ་པ་ཐོབ་པར་འགྱུར་བའོ། ། ཞེས་བཤད་དོ། ། ཕྱིར་མི་འོང་སྔོན་འགྲོ་ནི་མི་སྲིད་དེ། རང་རྒྱལ་ནི་འདོད་པའི་རྟེན་ཅན་དུ་ངེས་ཤིང༌། ཕྱིར་མི་འོང་ཐོབ་པ་ནི་ཚེ་ཕྱི་མར་འདོད་ཁམས་སུ་སྐྱེ་མི་སྲིད་པའི་ཕྱིར་རོ། །
གཉིས་པ་ནི། ཚེ་རབས་གཞན་དུ་སྦྱོར་ལམ་དང་པོ་གཉིས་གང་རུང་ཙམ་བསྐྱེད་ནས་ཚེ་འདིར་བདག་ཉིད་ཀྱིས་སློབ་དཔོན་ལ་མ་ལྟོས་པར་ལམ་མངོན་དུ་བྱས་ནས་མངོན་པར་བྱང་ཆུབ་པ་སྟེ། སྔོན་བསམ་གཏན་པ་ལྔ་བརྒྱ་དཀའ་ཐུབ་དྲག་པོས་གདུངས་པ་དང༌། རང་རྒྱལ་དང་འགྲོགས་པའི་སྤྲེའུ་ཞིག་གིས་སྤྱོད་ལམ་བསྟན་པ་ན་རང་བྱང་ཆུབ་ཐོབ་ཅེས་གྲག་གོ་ཞེས་མཛོད་འགྲེལ་ལས་བཤད་པ་ལྟར་ཡིན་ཅིང༌། འདི་དཀའ་ཐུབ་དྲག་པོས་གདུངས་ཤིང་དུ་མ་ལྷན་ཅིག་དུ་སྤྱོད་པར་བཤད་པས་སོ་སྐྱེ་སྔོན་འགྲོའི་ཚོགས་སྤྱོད་དུ་གྲུབ་བོ། ། ཁ་ཆེ་བྱེ་བྲག་ཏུ་སྨྲ་བས་ནི་བསེ་རུ་ལྟ་བུ་ཁོ་ནར་འདོད་ཀྱི་ཚོགས་སྤྱོད་མི་བཞེད་དོ། ། གཉིས་པ་ལ། རྟེན་གྱི་གང་ཟག་གི་རིགས་དང༌། བགྲོད་བྱེད་ཀྱི་ལམ་དང༌། ཐོབ་པའི་འབྲས་བུའོ། །
དང་པོ་ལ་རང་སངས་རྒྱས་ཀྱི་ཐེག་པ་བ་རྣམས་ནི་མངོན་པར་བྱང་ཆུབ་པའི་སྔ་རོལ་ནས་རང་བཞིན་གྱིས་དབེན་པ་ལ་སྤྲོ་ཞིང་སྙིང་རྗེ་ཆུང་བས། སེམས་ཅན་གྱི་དོན་རྒྱ་ཆེན་པོ་ལ་མི་འཇུག་ལ། ང་རྒྱལ་ཤས་ཆེ་བའི་རང་བཞིན་ཅན་ཡིན་པས་འགྲན་ཟླ་མེད་པར་མངོན་པར་བྱང་ཆུབ་པར་འདོད་པའོ། ། དེ་དག་ཀྱང་སྔོན་ངེས་འབྱེད་ཆ་མཐུན་མ་ཐོབ་པ་དང་ཐོབ་པ་གཉིས་ཡིན་ལ། ཐོབ་པ་ལ་ཡང་དགེ་སྦྱོང་གི་འབྲས་བུ་སྔོན་དུ་མ་སོང་བ་དང་སོང་བ་གཉིས་ཏེ་གསུམ་དུ་ངེས་སོ། ། གཉིས་པ་ལ་ལམ་དངོས་དང༌། འབྲས་བུ་ཐོབ་ཚུལ་ལོ། ། དང་པོ་ལ་གསུམ་དུ་རིག་པར་བྱ་སྟེ། འདི་ལྟར་ལ་ལ་རང་སངས་རྒྱས་ཀྱི་རིགས་ལ་གནས་ནས་བསྐལ་པ་བརྒྱར་སངས་རྒྱས་འབྱུང་བ་མཉེས་པར་བྱེད་ཅིང༌། རང་བྱང་ཆུབ་ཏུ་རྒྱུད་ཡོངས་སུ་སྨིན་པར་བྱས་ནས་ཕྱི་མ་ལ་རང་བྱང་ཆུབ་པར་བྱ་བའི་ཕྱིར།
ཕུང་པོ་ལ་སོགས་མཁས་པར་བྱ་བའི་དངོས་པོ་དྲུག་ལ་མཁས་པར་བྱེད་པ་ནི་རང་སངས་རྒྱས་ཀྱི་ལམ་དང་པོའོ། ། ཡང་ལ་ལ་བསྐལ་པ་བརྒྱར་སངས་རྒྱས་འབྱུང་བ་མཉེས་པར་བྱས་ནས། སྐྱེས་བུ་དམ་པ་ལ་རྟེན་པའམ་དམ་པའི་ཆོས་ཉན་པ་དང་ཚུལ་བཞིན་དུ་ཡིད་ལ་བྱེད་པ་ལ་བརྟེན་ནས་བཟོད་འབྲིང་མན་ཆད་སློབ་དཔོན་གྱི་དྲུང་དུ་བསྐྱེད་ཅིང༌། ཚེ་འདི་ཉིད་ལ་བདེན་པ་མཐོང་བར་མ་ནུས་པས་ཕྱི་མ་ལ་བདེན་པ་རྟོགས་པར་བྱ་བ་དང༌། དགེ་སྦྱོང་གི་འབྲས་བུ་ཐོབ་པར་བྱ་བའི་ཕྱིར་ཕུང་པོ་སོགས་དྲུག་ལ་མཁས་པར་བྱེད་པ་ནི་ལམ་གཉིས་པའོ། ། ཡང་འདི་ན་ལ་ལ་བསྐལ་པ་བརྒྱར་སངས་རྒྱས་འབྱུང་བ་རྣམས་མཉེས་པ་སོགས་བྱས་ནས་ཚེ་འདིར་རྒྱུན་ཞུགས་སམ་ཕྱིར་འོང་གི་འབྲས་བུ་ཐོབ་ནས་ཚེ་འདི་ཉིད་ལ་དགྲ་བཅོམ་པའི་འབྲས་བུ་ཐོབ་བར་མ་ནུས་པས་ཕྱི་མ་ལ་ཕྱིར་མི་འོང་དང༌། དགྲ་བཅོམ་པའི་འབྲས་བུ་ཐོབ་པའི་ཕྱིར་དུ་ཕུང་སོགས་དྲུག་ལ་མཁས་པར་བྱེད་པ་ནི་ལམ་གསུམ་པའོ། ། གཉིས་པ་ནི། སྔར་གྱི་རྒྱུ་དང་རྐྱེན་དེ་ལ་བརྟེན་ནས་སྲིད་པ་ཐ་མ་པའི་དུས་སུ་སངས་རྒྱས་འབྱུང་བ་མེད་པ་ན་སློབ་དཔོན་ལ་མ་ལྟོས་པར་བྱང་ཆུབ་ཀྱི་ཕྱོགས་ཀྱི་ཆོས་ལྷག་མ་རྣམས་བསྒོམས་ནས་རང་བྱང་ཆུབ་ཏུ་སངས་རྒྱས་ཏེ་ཉོན་མོངས་པ་སྤངས་པའི་དགྲ་བཅོམ་པ་མངོན་དུ་བྱེད་དོ། ། མཛོད་ལྟར་བསམ་གཏན་བཞི་པ་ལ་བརྟེན་པ་དང༌།
སྟན་ཐོག་གཅིག་ལ་མངོན་དུ་བྱེད་པ་ནི་མ་བཤད་དོ། ། ཡང་ཁ་ཅིག་ནི་ལམ་གཉིས་པའམ་གསུམ་པའི་རྒྱུ་དེ་དང་རྐྱེན་དེས་སངས་རྒྱས་འབྱུང་བ་མེད་པ་ན་སློབ་དཔོན་མེད་པར་བྱང་ཆུབ་ཀྱི་ཕྱོགས་ཀྱི་ཆོས་ལྷག་མ་རྣམས་བསྒོམས་པས་ཆོས་མངོན་པར་རྟོགས་པར་བྱེད་ཅིང་དགྲ་བཅོམ་པའི་འབྲས་བུ་ཡང་འཐོབ་བོ། ། དེ་ལ་ཡང་དག་པར་འགྲུབ་པ་དང་པོས་ནི་བསེ་རུ་ལྟ་བུར་གྱུར་པའི་རང་སངས་རྒྱས་སུ་འགྱུར་ལ། ལམ་གཉིས་པ་དང་གསུམ་པས་ནི་ཚོགས་ན་སྤྱོད་པའི་རང་རྒྱལ་བར་འགྱུར་རོ། ། གསུམ་པ་འབྲས་བུ་ལ་གནས་པ་དང༌། རྒྱུ་བ་གཉིས་ལས། དང་པོ་ལ། བསེ་རུ་ལྟ་བུའི་གནས་པ་ལ་སྐུའི་གནས་པ་བསེ་རུ་ལྟར་གཅིག་པུར་གནས་ཤིང༌། གསུང་གི་གནས་པ་གཞན་ལ་སྨྲ་བ་རྣམ་པར་བཅད་ལ། ཐུགས་ཀྱི་གནས་པ་རྟེན་འབྲེལ་ཟབ་མོ་དང༌།
རྣམ་ཐར་སྒོ་གསུམ་ཡིད་ལ་བྱེད་ཅིང་གནས་སོ། ། ཚོགས་ན་སྤྱོད་པ་ལ། སྐུའི་གནས་པ་དུ་མ་ལྷན་གཅིག་དུ་གནས་ཤིང་གཞན་རྣམས་ནི་སྔར་བཞིན་ནོ། ། གཉིས་པ་རྒྱུ་བ་ནི། གསུམ་པོ་ཐམས་ཅད་ཀྱང་གྲོང་ངམ་གྲོང་རྡལ་གང་དུ་གནས་ཀྱང་རུང༌། དྲན་ཤེས་བཞིན་གྱི་སྒོ་ནས་བསོད་སྙོམས་ལ་འཇུག་སྟེ། ཕ་རོལ་མཐོང་བ་ན་ལུས་ཀྱིས་བརྩེ་བར་བྱེད་ཀྱི་ངག་གིས་མ་ཡིན་པས་ལུས་ཀྱིས་ཆོས་སྟོན་པར་བྱེད་ལ་ངག་གིས་ནི་མི་སྟོན་ནོ། ། ཕ་རོལ་པོ་ཞེ་འགྲས་པ་བཟློག་པའི་ཕྱིར། ཡང་རྫུ་འཕྲུལ་གྱི་རྣམ་པ་དུ་མ་སྟོན་པར་བྱེད་དོ། ། དེ་ལྟར་རྫུ་འཕྲུལ་བསྟན་པ་ན་སྔོན་གྱི་སྨོན་ལམ་ལ་སོགས་པའི་མཐུས་མངོན་མཐོ་དང་ངེས་ལེགས་ཀྱི་ལམ་ལས་བརྩམས་ཏེ།
ཆོས་གང་བསྟན་པར་འདོད་པའི་དོན་དེ་ཉིད་གདུལ་བྱའི་སེམས་རྒྱུད་ལ་སྣང་བར་འགྱུར་རོ། ། འདི་དག་གི་སྤངས་རྟོགས་ནི་ཉན་ཐོས་དང་འདྲ་བར་བཤད་དེ། བསེ་རུ་ལྟ་བུའི་དབང་དུ་མཛད་ནས་རང་སངས་རྒྱས་ཀྱིས་ལས་ཉོན་མོངས་པ་ཐམས་ཅད་སྤངས་པའི་དགྲ་བཅོམ་པ་ཉིད་མངོན་དུ་བྱེད་དོ་ཞེས་པ་དང༌། བྱང་ས་ལས་རང་སངས་རྒྱས་ནི། ཉན་ཐོས་ཇི་ལྟ་བ་བཞིན་དུ་རིག་པར་བྱ་སྟེ། ཉན་ཐོས་རྣམས་དང་ལམ་གྱི་རང་བཞིན་མཚུངས་པའི་ཕྱིར་རོ་ཞེས་སོ། ། གསུམ་པ་དབུ་མ་པའི་འདོད་ཚུལ་ལ། བྱམས་ཆོས་རྗེས་འབྲང་རྣམས་ཀྱིས་བདག་མེད་ཕྱེད་དང་གཉིས་རྟོགས་པའི་རྣམ་བཞག་མཛད་ལ། རྟོག་གེ་འབར་བ་ལས་ནི། ཉན་ཐོས་དང་སྤངས་རྟོགས་འདྲ་བར་བཤད་དེ།
ཇི་སྐད་དུ། གང་ཟག་ལ་བདག་མེད་པ་ཙམ་གོམས་པར་བྱས་ནས་འབྲས་བུ་དམན་པ་འདོད་པས་དམན་པའི་ཁྱད་པར་ཐོབ་པ་ཡོད་དེ། ཉན་ཐོས་དང་རང་སངས་རྒྱས་བཞིན་ནོ་ཞེས་དང༌། ཉན་ཐོས་དང་རང་སངས་རྒྱས་དེ་དག་གིས་ནི་ཉོན་མོངས་པའི་འཆིང་བ་ཙམ་སྤངས་ཀྱང་ཉོན་མོངས་པའི་བག་ཆགས་ཀྱང་མ་ཡིན་ལ། ཤེས་བྱའི་སྒྲིབ་པ་གཉིས་ཀའི་ངོ་བོ་ཉིད་ཀྱང་མ་ཡིན་པས་ཞེས་སོ། ། གཉིས་པ་ནི། ཤེས་བྱའི་ལམ་གྱི་རྣམ་བཞག རྒྱུ་ངེས་འབྱེད་ཆ་མཐུན་ནོ། ། དང་པོ་ལ། ལམ་གྱི་ཁྱད་པར་བྱེད་ཆོས།
ཁྱད་བཞི་ལམ་གྱི་ངོ་བོ། དང་པོ་ལ། དངོས་དང༌། རྩོད་སྤང་གཉིས་ལས། དང་པོ་ལ། འཚམས་སྦྱར་བ་ནི། མདོར་བསྟན་དུ་སློབ་མ་བསེ་རུའི་ལམ་གང་དང༌། ཞེས་གསུངས་པ་དང་མཐུན་པར་ཉན་ཐོས་ཀྱི་ལམ་གྱི་མཇུག་ཐོགས་སུ་རང་སངས་རྒྱས་ཀྱི་ལམ་བརྗོད་པར་རིགས་མོད་ཀྱི། དགོས་པའི་དབང་གིས་རེ་ཤིག་ཉན་ཐོས་རྣམས་ལས་ཁྱད་ཞུགས་པ་ཉིད་དུ་སྒྲུབ་བྱེད་འཆད་དོ། ། ཅིའི་ཕྱིར་ཞེ་ན།
ཁྱད་པར་མེད་ན་གཞན་དུ་མི་འཐད་ལ། ཡང་ན་དེ་དག་ཇི་ལྟར་ཁྱད་པར་དུ་འཕགས་པའི་ཚུལ་དང༌། ཁྱད་ཆོས་གང་གིས་ན་དེ་དག་གི་ལམ་གཞན་ཡིན་སྙམ་པའི་དོགས་པ་བསུ་བའི་ཕྱིར། རྩ་བ་ལ་ཚིག་རྐང་དང་པོ་གཉིས་ཀྱིས་ལམ་བགྲོད་ཚུལ་དང༌། ཡང་གི་སྒྲས་ཆོས་སྟོན་ཚུལ་དང༌། ཐ་མ་གཉིས་ཀྱིས་དོན་བསྡུ་བའོ། ། ཚིག་དོན་ལ། ལམ་བགྲོད་ཚུལ་དང༌། ཆོས་སྟོན་ཚུལ་གྱི་ཁྱད་པར་རོ། ། དང་པོ་ནི།
ཁྱད་ཞུགས་པ་ཉིད་གཅིག་ཡིན་ནོ། ། གང་ཞེ་ན། རང་སངས་རྒྱས་དེ་དག་ལ་སངས་རྒྱས་ལ་སོགས་པས་གདམས་ངག་ཉེ་བར་བསྟན་པ་ལ་ལྟོས་མི་དགོས་ཞེས་བྱ་བའོ། ། མི་དགོས་པ་ཅི་ཞེ་ན། རང་སངས་རྒྱས་རྣམས་ནི་གཞན་གྱིས་གདམས་ངག་བསྟན་པ་ལ་མི་ལྟོས་པར་བདག་ཉིད་ཀྱིས་དབེན་པ་རྟེན་པ་ཙམ་ལས་རང་གི་བྱང་ཆུབ་མངོན་པར་རྟོགས་པར་འགྱུར་བ་དེའི་ཕྱིར་ཏེ། རྒྱུ་གང་གིས་ཞེ་ན། སྔོན་ཐོས་པ་དང་སྨོན་ལམ་ལ་སོགས་པ་མངོན་པར་འདུས་བྱས་པའི་རྒྱུ་ལས་སོ། ། ཇི་ལྟར་ན་གཞན་ལ་མི་ལྟོས་པར་ཉན་ཐོས་ལས་ཁྱད་པར་བྱེད་ཆོས་སུ་འགྱུར་ཞེ་ན། ཉན་ཐོས་འདོད་ཁམས་པ་སྲིད་པ་ཐ་མ་པ་རྣམས་ནི་རང་གི་བྱང་ཆུབ་རྟོགས་པར་འགྱུར་བ་གཞན་གྱིས་གདམས་ངག་བསྟན་པ་ལ་ལྟོས་ལ། གཞན་དག་ཀྱང་དགེ་བ་ལ་འཇུག་པར་བྱེད་པ་ཆོས་བརྗོད་པ་དང་བཅས་པས་བསྟན་པ་ལ་ལྟོས་དགོས་པས་སོ། །
ཅིས་མངོན་ཞེ་ན། ལུང་ལས་ཉན་ཐོས་རྣམས་ནི་རྣམ་གྲོལ་སྒྲ་ཕྱིར་འགྲོ་ཞེས་འབྱུང་བའི་ཕྱིར་རོ། ། གཉིས་པ་ནི། ཁྱད་ཞུགས་པ་གཉིས་པ་ཡིན་ནོ། ། གང་ཞེ་ན། རང་རྒྱལ་དེ་དག་གི་ཡེ་ཤེས་དག་ལས་མི་རྟོག་པ་ཉིད་དོ། ། ཅིའི་ཕྱིར་ཞེ་ན། ཀུན་དུ་སྒྲ་མེད་པའི་ཆོས་བསྟན་པས་གཞན་དག་དགེ་བ་བཅུ་ལ་སོགས་པ་ལ་འཇུག་པ་དེའི་ཕྱིར། ལྡོག་པའི་ཁྱབ་པ་ནི། ཉན་པ་པོ་རྣམས་ཀྱིས་འཆད་པ་པོའི་ངག་ལས་ཤེས་པའི་རྩལ་རྟོགས་པར་བྱེད་ན་སྒྲར་བརྗོད་པའི་སྒོ་ནས་ཆོས་བསྟན་དགོས་པའོ། །
སྒྲ་མེད་དུ་ཆོས་སྟོན་པའི་རྒྱུ་གང་ཡིན་ཞེ་ན། རང་རྒྱལ་དེ་དག་ནི་རང་གིས་ཐོབ་པའི་གཟུང་མེད་རྟོགས་པའི་ཡེ་ཤེས་དང༌།

སྒྲ་མེད་དུ་ཆོས་སྟོན་པར་གྱུར་ཅིག་ཅེས་པའི་སྨོན་ལམ་ལ་སོགས་པའི་མཐུས་ཡིན་ནོ། ། གཉིས་པ་ལ་མཚམས་སྦྱར་པ་ནི། ཡང་ཇི་ལྟར་ཆོས་སྟོན་པར་འགྱུར་ཏེ། སྒྲ་མེད་པའི་ཕྱིར་སྙམ་པའི་དོགས་པ་བསུ་བའི་ཕྱིར་རོ། ། ཚིག་དོན་ནི། སྒྲ་མེད་དུ་ཆོས་སྟོན་པའི་སངས་རྒྱས་དང་འདྲ་བའི་ཕྱིར། རང་སངས་རྒྱས་ཉིད་ཀྱི་གནས་སྐབས་ནའང་སྒྲ་མེད་ཀྱང་ཆོས་སྟོན་པ་མི་འགལ་ཞེས་བྱ་སྟེ། སྨོན་ལམ་ལ་སོགས་པའི་མཐུས་སྒྲ་མེད་ཀྱང་གདུལ་བྱ་གང་གིས་བདེན་བཞི་སོགས་ཀྱི་དོན་གང་དང་གང་ལ་མི་རྟག་སོགས་ཀྱི་རྣམ་པ་ཇི་ལྟ་ཇི་ལྟར་ཉན་པར་འདོད་པ་དེ་དང་དེའི་རྣམ་པར་ཤེས་པ་ལ་དོན་དེ་དང་དེའི་རྣམ་པ་དེ་ཁོ་ན་ལྟར་སྣང་བར་འགྱུར་བས་སོ། ། འདིས་ཆོས་བསྟན་པའི་དོན་ཡང་འགྲུབ་སྟེ། ཆོས་སྟོན་པའི་སྒྲའི་དོན་འདི་ལྟར་བརྗོད་པར་བྱ་བའི་ཆོས་ཉན་པ་པོའི་རྣམ་པར་ཤེས་པ་ལ་ཤིན་ཏུ་བསྐྲུན་ཅིང་བསྐྱེད་པ་ཞེས་བྱ་བ་ཡིན་ལ། དེ་ནི་འདི་ལའང་ཡོད་པ་ཡིན་པས་སོ། །
དཔེ་མ་གྲུབ་བོ་སྙམ་ན་གྲུབ་སྟེ། བྱང་ཆུབ་སེམས་དཔའ་འདི་ལྟར་སངས་རྒྱས་སུ་གྱུར་ནས་བརྗོད་པ་མེད་པར་ཆོས་སྟོན་པར་གྱུར་ཅིག་ཅེས་སྨོན་ལམ་བཏབ་པས་སངས་རྒྱས་པ་ན་སྒྲ་མེད་དུ་ཆོས་སྟོན་པ་དེ་བས་ནའོ། ། ཇི་ལྟར་ཚུལ་དེ་ལྟར་སྨོན་ལམ་འདེབས་ཤེ་ན། རྟོག་པས་རྣམ་པར་མ་བརྟགས་དཔྱོད་པས་རྣམ་པར་མ་དཔྱད་པར་ཚིག་ཏུ་མི་སྨྲ་བས་ན། རྟོག་དཔྱོད་ཀྱིས་སྨྲ་དགོས་ཤིང༌། ཡིད་ཀྱི་བརྗོད་པ་རྟོག་དཔྱོད་ནི་རྣམ་པར་གཡེང་བ་ཡིན་ལ་དེའང་རྒྱུད་འཁྲུག་པར་བྱེད་པ་ཡིན་པར་དགོངས་པས་སོ། ། འདི་འགྲེལ་ཆེན་གྱི་འགྱུར་གསུམ་དུ་སངས་རྒྱས་ལ་སྦྱར་རོ། ། གཉིས་པ་ཁྱད་གཞི་ལམ་གྱི་ངོ་བོ་ལ་མཚམས་སྦྱར་བ་ནི། ཇི་སྐད་བཤད་པ་ད་ལྟར་ཉན་ཐོས་ལས་ཁྱད་ཞུགས་པ་བརྗོད་ནས། རྣལ་མ་རང་སངས་རྒྱས་ཀྱི་ལམ་འཆད་དོ། །
གང་གི་སྒོ་ནས་ཤེ་ན། ཁྱད་ཞུགས་པ་རྣམས་ཀྱི་ལམ་ནི་ཁྱད་པར་དུ་འཕགས་པ་ཁོ་ན་ཡིན་པས་ཁྱད་པར་གསུམ་ལྡན་གྱི་སྒོ་ནས་སོ། ། རྩ་བ་ལ། ལམ་ཤེས་ཉིད་ཀྱི་ཚུལ་ལ་ནི་ཞེས་དྲངས་ནས་ཤེས་པར་བྱ་ཞེས་སྦྲེལ་ལོ། ། ཤེས་ཞེས་པའི་སྒྲས་ཡུལ་ཅན་ལམ་ཤེས་བསྟན་པས་ལམ་ཤེས་མ་བསྟན་པར་འདོད་པ་མི་འཐད་དོ། ། ཤེས་བྱ་གང་ཞེ་ན། ཁྱད་པར་གསུམ་གྱིས་ཡང་དག་པར་བསྡུས་པའི་བསེ་རུ་ལྟ་བུའི་ལམ་མོ། ། ཁྱད་པར་གསུམ་པོ་ནི། ཉན་ཐོས་ལས་ཁྱད་པར་འཕགས་ཏེ། གཟུགས་སོགས་བཟུང་བའི་དོན་ལ་རྟོག་པ་སྤོང་བའི་ཕྱིར་རོ། །
མདོ་ནི། གཟུགས་ནི་ཟབ་པ་མ་ཡིན་ཕྲ་བ་མ་ཡིན། ཞེས་སོ། ། གང་ཟག་དང་ཆོས་ཀྱི་བདག་མེད་རྟོགས་པས་རིམ་པ་ལྟར་རང་རྒྱལ་གྱི་ངོར་གཟུགས་སོགས་ཟབ་པ་དང་ཕྲ་བ་མ་ཡིན། ཞེས་པའོ། ། ཐེག་ཆེན་ལས་དམན་ཏེ་འཛིན་རྟོག་མི་སྤོང་བའི་ཕྱིར། མདོ་ནི། གནས་བརྟན་རབ་འབྱོར་ལ་ཆོས་ཉན་པ་ཇི་ལྟ་བུ་ཞིག་བཙལ་བར་བྱ་སྙམ་པ་དང་ཞེས་པ་སྟེ། འཛིན་རྟོག་མ་སྤངས་པར་གཟུང་རྟོག་འབའ་ཞིག་སྤངས་པ་ཇི་ལྟ་བུ་སྙམ་དུ་བསམ་པའོ། ། ལྷའི་བུ་བདག་ལ་ཆོས་ཉན་པ་ནི་སྒྱུ་མ་ལྟ་བུ་དང་སྤྲུལ་པ་ལྟ་བུར་བཙལ་བར་བྱ་ཞེས་པ་སྟེ།
ཡུལ་སྒྱུ་མའི་རྟ་གླང་སོགས་ལ་བདེན་འཛིན་གྱི་སྒྲོ་འདོགས་ཆོད་ཀྱང་ཡུལ་ཅན་ལ་མ་ཆོད་པ་དཔེར་མཛད་ནས་བསྟན་ནོ། ། གསུམ་པ་ནི། ཉན་ཐོས་ལས་ཁྱད་ཞུགས་ཏེ། གཟུང་མེད་རྟོགས་པའི་རྟེན་གྱིས་ཁྱད་པར་དུ་བྱས་པའི་ཕྱིར་རོ། ། རྟེན་ལ་གཉིས་ཏེ་གང་ཟག་དང༌། རིགས་སོ། ། དང་པོ་ནི་ཆོས་ཉན་པ་ནི་སྒྱུ་མ་ལྟ་བུར་བཙལ་བར་བྱའོ། ། ཞེས་པའི་ཆོས་ཉན་པ་དེ་དག་གང་ཡིན་སྙམ་ནས་ཡུམ་འདི་ལེན་པར་བྱེད་པ་སུ་དག་འབྱུང་ཞེས་དྲིས་པའི་ལན་གྱིས་གསུངས་ཏེ། ཕྱིར་མི་ལྡོག་པའི་བྱང་སེམས་ཆེན་པོ་རྣམས་སམ། བདེན་པ་མཐོང་བའི་གང་ཟག་གམ།
དགྲ་བཅོམ་པ་ཟག་པ་ཟད་པ་བསམ་པ་ཡོངས་སུ་རྫོགས་པའམ། སྔོན་གྱི་རྒྱལ་བ་ལ་བྱ་བ་བྱས་པའམ། སངས་རྒྱས་མང་པོ་ལ་དགེ་བའི་རྩ་བ་བསྐྱེད་པའམ། དགེ་བའི་བཤེས་གཉེན་གྱིས་ཡོངས་སུ་ཟིན་པ་དག་ལེན་པར་འགྱུར་ཏེ་ཞེས་སོགས་གསུངས་པའོ། ། དང་པོ་ནི་སྦྱོར་ལམ་པ་དང༌། གཉིས་པ་ནི་མཐོང་ལམ་སྐད་ཅིག་དང་པོ་བཅོ་ལྔ་ལ་གནས་པ་སྟེ། ཡེ་ཤེས་ཞབས་ཀྱིས་མཐོང་ལམ་པར་བཤད་པ་དང་མཐུན་ནོ། ། གསུམ་པ་ནི་མཐོང་སྤང་མ་ལུས་པར་སྤངས་པས་དགྲ་བཅོམ་པ་ཟག་པ་ཟད་པའོ། ། སྐད་ཅིག་བཅུ་དྲུག་རྫོགས་པར་ཐོབ་པས་བསམ་པ་ཡོངས་སུ་རྫོགས་པའོ། ། དགྲ་བཅོམ་ཞེས་པས་ནི་ཉན་རང་གི་སྤངས་རྟོགས་རྫོགས་པར་ཡང་བསྟན་ནོ། །
ལྷག་མ་རྣམས་ནི་ཚོགས་ལམ་པར་སྦྱར་རོ། ། ཡང་ན་བྱང་སེམས་ཀྱི་རྒྱུད་ལ་ཡོད་པའི་རྟོགས་རིགས་ཀྱི་རྟེན་དུ་བཟུང་བར་བྱ་སྟེ། སྐབས་བཞི་པར། སངས་རྒྱས་རྣམས་ལ་ལྷག་པར་བྱས། ། ཞེས་སོགས་དང་མཐུན་པ་ཡིན་ནོ། ། ཅིས་མངོན་ཞེ་ན། སྡུད་པར། རྒྱལ་སྲས་བདེན་ལ་མཁས་དང་ཞེས་དང༌། འདིར་བྱང་སེམས་ཆེན་པོའི་སྒྲས་བསྟན་པའི་ཕྱིར་རོ། ། ཤེས་རབ་ཀྱི་དབང་པོ་བར་མ་དང་ལྡན་པ་ཞེས་བཤད་པ་མ་ཡིན་ནམ་ཞེ་ན།
རང་རྒྱལ་གྱི་རྟོགས་རིགས་དང་ལྡན་པའི་ཆ་ནས་བཤད་པས་སྐྱོན་མེད་དོ། ། བླ་མའི་ལེགས་བཤད་དོ། ། གཉིས་པ་ནི། ལྷ་རྣམས་ཀྱིས་མངོན་པར་གཏོར་བའི་མེ་ཏོག་འདི་དག་ནི་བདག་གིས་སྔོན་ཆད་ལྷའི་གནས་ན་ཡང་ཡོད་པར་མ་མཐོང་སྟེ། མེ་ཏོག་འདི་དག་ནི་སྤྲུལ་པའོ་ཞེས་སོགས་སོ། ། དོན་ནི་སྤྲུལ་པའི་མེ་ཏོག་ལ་རང་བཞིན་མེད་ཀྱང་ཀུན་རྫོབ་ཏུ་ཡུལ་དུས་སོ་སོར་ངེས་པ་བཞིན་དུ་དངོས་པོར་གྱུར་པའི་རྟེན་མེད་ཀྱང་རྟོགས་པའི་ཆོས་སོ་སོར་ངེས་ཞེས་པའོ། ། འདི་འང་རང་རྒྱལ་གྱི་ཐེག་པའི་རྟོགས་རིགས་ཀྱི་རྟེན་དང་ལྡན་པའི་ཆ་ནས་བསྟན་ཏོ། ། གལ་ཏེ་བྱང་སེམས་ཀྱི་རྒྱུད་ལ་ཡོད་པ་བཟུང་ན། འཛིན་རྟོག་མི་སྤོང་བར་བཤད་པ་དང་འགལ་ལོ་ཞེ་ན། རང་རྒྱལ་གྱི་ཐེག་པའི་རྟོགས་རིགས་ཀྱི་ལྡོག་པ་ནས་མི་སྤོང་བར་བསྟན་པས་སྐྱོན་མེད་དོ། །
གཞན་དུ་ན་རང་རྒྱལ་གྱི་ལམ་རྒྱུད་ལ་བསྐྱེད་པར་བྱ་ཞེས་སོགས་དང་འགལ་བར་འགྱུར་རོ། ། གསུམ་པ་ནི། ཤེས་པར་བྱའོ། ། གང་ཞེ་ན་རང་སངས་རྒྱས་ཀྱི་ལམ་མོ། ། ཇི་ལྟར་ན་རང་རྒྱལ་གྱི་ཐེག་པས་གདུལ་བའི་སེམས་ཅན་རྗེས་སུ་བཟུང་བའི་དོན་དུ་ཤེས་པར་བྱ་ཡི་རང་དོན་དུ་རྣམ་པ་ཐམས་ཅད་ཤེས་བར་བྱ་བ་ནི་མ་ཡིན་ནོ། ། ངོ་བོ་གང་དུ་ཞེ་ན། ཁྱད་པར་གསུམ་གྱི་ཁྱད་པར་དུ་འཕགས་པ་དང་ལྡན་པའི་ཆོས་རྟོགས་པར་རོ། ། གང་གིས་ན་བྱང་ཆུབ་སེམས་དཔས་སོ། ། ཁྱད་པར་གསུམ་ལ་དང་པོ་ནི། ཉན་ཐོས་ལས་ཁྱད་ཞུགས་ཏེ།
གཟུགས་སོགས་གཟུང་བའི་དོན་གྱི་རྣམ་པར་རྟོག་པ་དག་སྤངས་པའི་ཕྱིར། ཅི་ཕྱིར་ཞེ་ན། རང་སངས་རྒྱས་ཀྱི་ལམ་ལ་ཉན་ཐོས་ཀྱི་ལམ་གྱི་སྐབས་སུ་ཇི་སྐད་བཤད་པའི་བདེན་པའི་རྣམ་པ་གང་ཟག་གི་བདག་མེད་བསྒོམ་པ་ཁོ་ན་དང༌། ཀུན་ནས་ཉོན་མོངས་ཀྱི་དངོས་པའི་འབྱུང་ཚུལ་དང་ལྡོག་ཚུལ་ཇི་ལྟ་བ་བཞིན་རྟེན་ཅིང་འབྲེལ་པར་འབྱུང་བ་བསྒོམས་པས་སོ། ། ཉན་རང་གཉིས་ཀས་རྟེན་འབྲེལ་བསྒོམས་པར་མཚུངས་པ་མ་ཡིན་ནམ་ཞེ་ན། རྟེན་འབྲེལ་བསྒོམས་པ་དང་སྡེ་སྣོད་གཅིག་ལ་དམིགས་པར་མཚུངས་ཀྱང་ཉན་ཐོས་ལས་དབང་པོ་རྣོ་བས་རྟེན་འབྲེལ་བསྒོམས་པའི་བྱེད་པས་གཟུང་བ་རང་བཞིན་མེད་པར་རྟོགས་ནུས་པ་མ་ཡིན་ནོ། ། གཉིས་པ་ནི། ཐེག་ཆེན་ལས་དམན་ཏེ། འཛིན་པའི་དོན་གྱི་རྣམ་པར་རྟོག་པ་མ་སྤངས་པས་སོ། ། གཟུང་བ་མེད་ན་དེར་འཛིན་མེད་པའི་རིགས་པས་གཟུང་རྟོག་སྤངས་པ་ན་ཡུལ་མེད་པས་འཛིན་རྟོག་ཀྱང་སྤངས་སོ་ཞེ་ན།
འཛིན་པ་མ་འཁྲུལ་བ་ནི་གཟུང་བ་མེད་ན་མེད་ཀྱང་འཛིན་པ་འཁྲུལ་པ་ནི་གཟུང་བ་མེད་ན་མེད་པར་མ་ངེས་པས། འཛིན་པའི་རྣམ་པར་རྟོག་པ་ནི་གཟུང་བའི་ཡུལ་ལ་ལྟོས་པ་མེད་པར་སྔ་མའི་བག་ཆགས་སད་པ་ཙམ་ལས་སྐྱེ་བའི་ཕྱིར། གཟུང་རྟོག་མེད་ཀྱང་འཛིན་རྟོག་ཡོད་པ་མི་འགལ་ལོ་ཞེས་འགྲེལ་ཆེན་དང་སྡུད་འགྲེལ་ལས་འབྱུང་ངོ༌། ། གསུམ་པ་ནི། རང་སངས་རྒྱས་ཀྱི་ཐེག་པས་བསྡུས་པའི་རྟེན་པའི་ཆོས་རྟོགས་པའི་གཞི་རིགས་ཀྱི་ཁྱད་པར་རོ། ། གཉིས་པ་རྒྱུ་ངེས་འབྱེད་ཆ་མཐུན་ལ། མཚམས་སྦྱར་བ་ནི། ལམ་གྱི་འོག་ཏུ་ངེས་པར་འབྱེད་པའི་ཆ་དང་མཐུན་པ་འཆད་དོ། ། ངེས་པར་འབྱེད་པའི་ཆ་དང་མཐུན་པ་ཐོབ་ན་ཡར་ལྡན་དུ་ཐོབ་པའི་ཇི་སྐད་བཤད་པའི་ལམ་གྱི་རྟོགས་རིགས་སྐྱེ་བས་སོ། ། གཉིས་པ་ཚིག་དོན་ལ།
ངེས་པར་འབྱེད་པའི་ཆ་དང་མཐུན་པ་སྐྱེ་བ་ཡིན་ནོ། ། གང་ལ་དམིགས་ནས་ཤེ་ན། དམིགས་པ་བདེན་པ་བཞི་ལའོ། ། ཇི་ལྟར་ན། རྣམ་པ་བཞི་པོ་རྣམས་ཀྱིས་དམིགས་པ་དྲོད་སོགས་བཞི་པོ་གོ་རིམ་བཞིན་དུའོ། ། བཞི་པོ་གང་ཞེ་ན། དྲོད་ཀྱི་རྣམ་པ་ནི། གཟུགས་ལ་སོགས་པའི་ཆོས་རྣམས་ཀྱི་བརྡར་ལས་བྱུང་བའི་མིང་དུ་བཏགས་པ་ཙམ་དང༌། དོན་དམ་པར་ཆོས་ཉིད་དང་མི་འགལ་བར་སྟོན་པའོ། ། ཇི་ལྟར་མི་འགལ་ཞེ་ན།
ངོ་བོ་ཉིད་ཀྱིས་སྟོང་པས་སོ། ། རྩེ་མོའི་རྣམ་པ་ནི། གཟུགས་ལ་སོགས་པ་དོན་དམ་པར་འགྲིབ་པ་དང་འཕེལ་བ་མེད་པ་ལ་སོགས་པའི་དོན་དུ་སློབ་པའོ། ། ཇི་ལྟར་མེད་ཅེ་ན་ངོ་བོ་ཉིད་ཀྱིས་སྟོང་པས་སོ། ། བཟོད་པའི་རྣམ་པ་ནི། གཟུགས་ལ་སོགས་པ་ལ་ནང་དང་ཕྱི་ལ་སོགས་པ་སྟོང་པ་ཉིད་ཀྱིས་ཡོངས་སུ་འཛིན་བྱར་མ་དམིགས་པའོ། ། ཅིའི་ཕྱིར་ཞེ་ན་ངོ་བོ་ཉིད་ཀྱིས་སྟོང་པའི་ཕྱིར་རོ། ། ཆོས་མཆོག་གི་རྣམ་པ་ནི། གཟུགས་ལ་སོགས་པ་ལ་སྐྱེ་བ་དང་འགག་པ་ལ་སོགས་པ་མེད་པར་རྟོགས་པའོ། ། ཅིའི་ཕྱིར་མེད་ཅེ་ན་ངོ་བོ་ཉིད་ཀྱིས་སྟོང་པས་སོ། །
གསུམ་པ་བྱང་སེམས་ཀྱི་ལམ་ཤེས་ལ། མཚམས་སྦྱར་བ་དང༌། སོ་སོའི་རང་བཞིན་ནོ། ། དང་པོ་ནི། དམན་པ་དང་མཆོག་གི་གོ་རིམ་དུ་བྱས་ནས་རང་སངས་རྒྱས་ཀྱི་ལམ་གྱི་མཇུག་ཐོགས་སུ་བྱང་ཆུབ་སེམས་དཔའི་ལམ་འཆད་དོ། ། གཉིས་པ་ལ། མཐོང་ལམ་དང༌། སྒོམ་ལམ་གཉིས། དང་པོ་ལ་གཉིས་ཏེ་སྤྱིའི་དོན་ལ། ཐོབ་བྱེད་ཀྱི་རྟེན་གྱི་གང་ཟག་དང༌།
ཏིང་ངེ་འཛིན་གང་ལ་བརྟེན་པ་གཉིས་སྔར་ངེས་འབྱེད་ཆ་མཐུན་གྱི་སྐབས་སུ་བསྟན་ཟིན་ལ། བརྟེན་པ་མཐོང་ལམ་གྱི་རྣམ་གཞག་ལ། ཀླུ་སྒྲུབ་ཀྱི་འདོད་པ་དང༌། ཐོགས་མེད་ཀྱི་འདོད་པ་དང༌། རྗེས་འབྲང་གི་འདོད་པའོ། ། དང་པོ་ནི། རིགས་པ་དྲུག་ཅུ་པ་ལས། ཆོས་ཤེས་པ་ཡི་འོག་ཏུ་ནི། ། འདི་ལ་བྱེ་བྲག་དབྱེ་ཡོད་ན། ། ཤིན་ཏུ་ཕྲ་བའི་དངོས་རྣམས་ལ། །
གང་གིས་སྐྱེ་བར་རྣམ་བརྟགས་པ། ། རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མ་མཐོང༌། ། ཞེས་གསུངས་པས་མངོན་པར་རྟོགས་པ་གཅིག་ཏུ་བསྟན་ཏོ། ། བཅུ་དྲུག་ཏུ་བཤད་པ་ནི་སྤྲོས་པ་ལ་དགའ་བ་རྗེས་སུ་བཟུང་བའི་དོན་དུ་ཡེ་ཤེས་ངོ་བོ་གཅིག་ལ་ལྡོག་པས་ཕྱེ་སྟེ། འདོད་པ་ན་སྤྱོད་པའི་སྡུག་བསྔལ་ལ་སོགས་པའི་བདེན་པ་ལ་སྐྱེ་མེད་དུ་རྟོགས་པའི་ལྡོག་པས་ཆོས་ཤེས་བཞི། སྐྱེ་མེད་ལ་མི་སྐྲག་པའི་ལྡོག་པས་ཆོས་བཟོད་བཞི། ཁམས་གོང་མའི་བདེན་པ་ལ་སྐྱེ་མེད་དུ་རྟོགས་པའི་ལྡོག་པས་རྗེས་ཤེས་བཞི། དེ་ཉིད་ལ་མི་སྐྲག་པའི་ལྡོག་པས་རྗེས་བཟོད་བཞིར་ཕྱེའོ། ། གཉིས་པ་ལ་གཏན་ལ་དབབ་པ་བསྡུད་པ་དང༌།
ཀུན་ལས་བཏུས་ལས་གསུངས་པའོ། ། དང་པོ་ལ་གཉིས་ཏེ། ཀུན་རྫོབ་སྤྲོས་པ་དང༌། དོན་དམ་སྤྲོས་མེད་ཀྱི་རྣམ་གཞག་གོ ། དང་པོ་ནི། བསྡུ་བ་ལས། ཆོས་ཤེས་ཕྱོགས་མཐུན་བཞི་དང༌། རྗེས་ཤེས་ཕྱོགས་མཐུན་བཞི་དང༌། མཇུག་ཏུ་ཞི་གནས་འབའ་ཞིག་པའི་སེམས་གཅིག་སྟེ། སེམས་རྣམ་པ་དགུས་མཐོང་བའི་ལམ་ཡོངས་སུ་རྫོགས་པར་འགྱུར་ཞེས་པའོ། །
དགུ་པོ་ཡང་ལམ་གཉིས་སུ་འགྱུར་ཏེ། ཞི་ལྷག་ཟུང་འཇུག་དང་ཞི་གནས་འབའ་ཞིག་པའི་ལམ་མོ། ། དང་པོ་ལ། བར་ཆད་མེད་ལམ་དང༌། རྣམ་གྲོལ་ལམ་གཉིས་གཉིས་སུ་ཕྱེ་བས་ཞི་ལྷག་ཟུང་འཇུག་ལ་བཅུ་དྲུག་གོ ། འདི་ནི་སྤྲོས་པ་ལ་དགའ་བའི་གདུལ་བྱ་བདེན་པ་མངོན་པར་རྟོགས་པ་ལ་གཞུག་པའི་ཐབས་སུ་མི་ཚིག་ཡི་གེའི་ཚོགས་ཀྱིས་སྤྲོས་ཏེ་རྣམ་པར་བཞག་པས་སྤྲོས་པའི་རྣམ་གཞག་ཅེས་བྱའོ། ། གཉིས་པ་ནི། མཉམ་གཞག་དེ་བཞིན་ཉིད་འབའ་ཞིག་པའི་ཡུལ་ཅན་ཏེ། བསྡུ་བ་ལས། དེ་བཞིན་ཉིད་ཤེས་པ་དང་མཚུངས་པར་ལྡན་པ་གཅིག་ཁོ་ནའི་སེམས་ཀྱི་རང་བཞིན་ལས་བརྩམས་ཏེ་མཐོང་བའི་ལམ་ཡོངས་སུ་རྫོགས་པར་འགྱུར་རོ་ཞེས་སོ། །
འདི་ཡང་སྡུག་བསྔལ་ཤེས་པའི་ཚེ་འདི་མཐོང་བ་ལ་སྒྲིབ་བྱེད་ཀྱི་ཀུན་འབྱུང་སྤོང་བ་དང༌། དེ་ཉིད་ཀྱི་འགོག་པ་མངོན་དུ་བྱེད་པ་དང༌། དེ་ཡང་ལམ་བསྒོམས་པ་ལས་ཐོབ་པས་འབྲས་བུའི་མངོན་པར་རྟོགས་པ་ལ་ལྟོས་ནས་གཅིག་ཏུ་བཤད་ཀྱི་སྐད་ཅིག་མ་གཅིག་ཁོ་ནར་འདོད་པ་ནི་མ་ཡིན་ནོ། ། འདི་ནི་མཉམ་གཞག་དུ་དེ་ཁོ་ན་ཉིད་རྟོགས་པའི་རིམ་པས་གཞག་པའི་ཕྱིར་སྤྲོས་མེད་ཅེས་བྱའོ། ། གཉིས་པ་ལ་ཡུལ་དང༌། ཡུལ་ཅན་གཉིས་ལས། དང་པོ་ལ་གཉིས་ཏེ་དེ་བཞིན་ཉིད་དང༌། ཡང་དག་པའི་ཡེ་ཤེས་སོ། ། གཉིས་པ་ལ་ཆོས་ཉིད་ཀྱི་ཡུལ་ཅན་དང༌། ཡེ་ཤེས་ཀྱི་ཡུལ་ཅན་ནོ། །
དང་པོ་ལ། ཆོས་བཟོད་བཞི་དང༌། ཆོས་ཤེས་བཞིའོ། ། གཉིས་པ་ལ། རྗེས་བཟོད་བཞི་དང་རྗེས་ཤེས་བཞིར་ཕྱེ་བས་བཅུ་དྲུག་གོ ། འདི་དག་ཀྱང་ལྡོག་པས་ཕྱེ་བ་ཙམ་མ་ཡིན་གྱི་སྐད་ཅིག་མ་བཅུ་དྲུག་སྟེ། རྒྱལ་པོ་སྲས་ཀྱིས། སྐད་ཅིག་བཅུ་དྲུག་བར་མ་ཆད་དུ་འབྱུང༌། ། ཞེས་གསུངས་པས་སོ། ། དེ་ལ་སྡུག་བསྔལ་ལ་ཆོས་བཟོད་ནི།
སྡུག་བསྔལ་བདེན་པའི་ཆོས་ཉིད་མཐོང་བས་སྡུག་བསྔལ་མཐོང་སྤང་སྤོང་བའི་བར་ཆད་མེད་པའི་ལམ་གྱིས་བསྡུས་པའི་ཡེ་ཤེས་སོ། ། ཆོས་ཤེས་པ་ནི་བཟོད་པ་དང་དམིགས་རྣམ་མཚུངས་པ་ཅན་སྡུག་བསྔལ་མཐོང་སྤང་སྤངས་པའི་རྣམ་གྲོལ་མངོན་དུ་བྱེད་པའི་ཡེ་ཤེས་སོ། ། སྡུག་བསྔལ་ལ་རྗེས་བཟོད་ནི། ཡེ་ཤེས་སྔ་མ་གཉིས་འཕགས་པའི་ཆོས་རྣམས་ཀྱི་རྒྱུར་ངེས་པ་འདྲེན་པའི་ཡེ་ཤེས་སོ། ། རྗེས་ཤེས་ནི། རྗེས་བཟོད་ཀྱི་ཡེ་ཤེས་ཡོངས་སུ་གཅོད་པར་བྱེད་པའི་ཡེ་ཤེས་སོ། ། བདེན་པ་ལྷག་མ་རྣམས་ལ་སྐད་ཅིག་མ་གཞན་རྣམས་ཀྱང་སྔ་མའི་རིགས་པས་ཤེས་པར་བྱའོ། ། གསུམ་པ་ལ་གཞན་གྱི་འདོད་པ་བརྗོད་པ་དང༌། སློབ་དཔོན་གྱི་དགོངས་པའོ། ། དང་པོ་ནི།
ཁ་ཅིག་སྡུག་བསྔལ་གྱི་ཆོས་ཉིད་ཤེས་པའི་ཚེ་སྡུག་བསྔལ་མཐོང་སྤང་གི་ཀུན་འབྱུང་སྤོང་ལ། དེ་ཉིད་ཀྱི་འགོག་པ་མངོན་དུ་བྱེད། དེ་ཉིད་ཀྱི་ཚེ་ཐོབ་བྱེད་ཀྱི་ལམ་གོམས་པར་བྱས་པའང་ཡིན་ལ། དེའང་སེམས་ཀྱི་སྐད་ཅིག་མ་གཅིག་ལ་འགྲུབ་པས་འབྲས་བུའི་མངོན་པར་རྟོགས་པ་ལ་ལྟོས་ནས་གཅིག་ཏུ་བཞག་གོ ། སོ་སོར་མངོན་པར་རྟོགས་པ་ལས་ནི་སྐད་ཅིག་མ་བཅུ་དྲུག་ཡིན་ཏེ། བདེན་པ་བཞི་པོ་རེ་རེ་ལ་ཡང་ལོག་པར་རྟོག་པ་དུ་མ་འབྱུང་བས། དེ་སེལ་བྱེད་ཀྱི་ཡེ་ཤེས་ཀྱང་དེ་སྙེད་དུ་འབྱུང་བས་སོ། ། དེ་ལྟར་ཞུགས་པ་དང་གནས་པའི་རྣམ་པར་བཞག་པའང་ལེགས་པར་གནས་པ་ཡིན་ནོ་ཞེས་སོ། ། གཞན་དག་ན་རེ། དོན་གྱི་རང་གི་ངོ་བོ་གཅིག །
བདག་ཉིད་མངོན་སུམ་ཡིན་པ་ལ། ། ཚད་མ་རྣམས་ཀྱིས་བརྟག་བྱ་གང༌། ། མ་མཐོང་ཆ་གཞན་ཅི་ཞིག་ཡོད། ། ཅེས་པའི་ཚུལ་གྱིས་ཡེ་ཤེས་སྐད་ཅིག་མ་གཅིག་གིས་བདེན་པ་ཐམས་ཅད་ཀྱི་ཆོས་ཉིད་མངོན་སུམ་དུ་མཐོང་བས་སོ་སོར་མངོན་པར་རྟོགས་པ་ལས་ཀྱང་སྐད་ཅིག་མ་གཅིག་ཡིན་ནོ་ཞེས་ཟེར་རོ། ། གཉིས་པ་ལ་འགྲེལ་ཆེན་དུ་ཕྱོགས་ཕྱི་མ་ཞུགས་པ་དང༌། གནས་པའི་རྣམ་པར་བཞག་པ་མི་རུང་བས་སུན་ཕྱུང་ནས་རང་ཕྱོགས་སུ་བཤད་པ་ནི། ཉ་ཕྱིས་ལ་དངུལ་རྣམ་པ་ལྟར། ། གལ་ཏེ་འཁྲུལ་བའི་རྒྱུ་མཚན་གྱིས། ། ཡོན་ཏན་གཞན་སྦྱོར་མི་བྱེད་ན། ། ཞེས་པ་ལྟར་བདེན་པ་ལ་ཕྱིན་ཅི་ལོག་ཏུ་སྒྲོ་འདོགས་པ་དུ་མ་མེད་ན་མཐོང་བ་ཙམ་གྱིས་བདེན་པ་མངོན་པར་རྟོགས་པ་མཐར་ཕྱིན་ཡང༌།
བདེན་པ་ལ་ཕྱིན་ཅི་ལོག་ཏུ་སྒྲོ་འདོགས་པ་དུ་མ་ཡོད་པས་དེ་སེལ་བྱེད་ཀྱི་ཡེ་ཤེས་དེ་སྙེད་དུ་འཇུག་པས་ན། འདི་ལྟར་འགྱུར་ཏེ་ཆོས་ཉིད་ཆ་ཤས་མེད་པ་ལ་མཐོང་མ་མཐོང་ཆ་གཉིས་མེད་པས་བདེན་བཞིའི་ཆོས་ཉིད་གཅིག་ཅར་མཐོང་བས་མཐོང་བ་ལ་སྐད་ཅིག་མ་གཅིག་ཡིན་ཡང་སྒྲོ་འདོགས་སེལ་བྱེད་ཀྱི་རྗེས་ཐོབ་ཀྱི་ངེས་པ་བསྐྱེད་པའི་ནུས་པ་བཅུ་དྲུག་མཉམ་གཞག་ཏུ་རིམ་ཅན་དུ་ཐོབ་པ་ལས་བཅུ་དྲུག་གོ ། ཕྱི་མ་རྣམས་ཀྱིས་སྔ་མས་མ་མཐོང་བ་མཐོང་བར་བྱར་མེད་པས་མཐོང་ལམ་དུ་མི་འགྱུར་རོ་ཞེ་ན། མཐོང་བ་ལ་ཁྱད་པར་མེད་ཀྱང་བདེན་པའི་ཆ་ཤས་གང་ལ་བཟློག་ཕྱོགས་ཀྱི་སྒྲོ་འདོག་གཅོད་པའི་ནུས་པ་ཐོབ་པ་ན་རྟོགས་པའི་ཐ་སྙད་ཐོབ་ཅིང་ནུས་པ་ཡང་རིམ་ཅན་དུ་འབྱུང་པས་ཕྱི་མ་རྣམས་ཀྱིས་སྔར་མ་རྟོགས་པ་གསར་དུ་རྟོགས་པར་བྱར་ཡོད་པའི་ཕྱིར་མཐོང་ལམ་དུ་འཐད་དོ། ། མཐོང་བ་ཙམ་གྱིས་སྒྲོ་འདོགས་མི་སེལ་ན་སོ་སོ་སྐྱེ་བོ་དང༌། ཁྱད་པར་ཅི་ཡོད་ཅེ་ན། འཕགས་པ་རྣམས་ཀྱིས་སྒྲོ་འདོགས་ཀྱི་ཆ་ཤས་གང་སྤངས་པ་དེ་ནི་ས་བོན་སྤོང་ནུས་པས་ཕྱིས་མི་སྐྱེ་བའི་ཆོས་ཅན་དུ་བྱེད་ལ། སོ་སྐྱེ་རྣམས་ཀྱིས་མི་ནུས་པས་བྱེ་བྲག་ཡོད་དོ། ། ནུས་པ་བཅུ་དྲུག་རིམ་ཅན་དུ་ཐོབ་ཀྱང་དང་པོར་སྡུག་བསྔལ་དང་དེ་ནས་ཀུན་འབྱུང་ལ་ངེས་པ་འདྲེན་པ་སོགས་ཀྱི་གོ་རིམ་ཡོད་པར་ཅིས་འགྲུབ་ཅེ་ན། རྒྱུད་བླར།
ནང་ནི་ཤེས་བྱ་ནད་ཀྱི་རྒྱུ་ནི་སྤང་བྱ་ལ། ། བདེར་གནས་ཐོབ་བྱ་སྨན་ནི་བསྟན་པར་བྱ་བ་ལྟར། ། སྡུག་བསྔལ་རྒྱུ་དང་དེ་འགོག་པ་དང་དེ་བཞིན་ལམ། ། ཤེས་བྱ་སྤང་བྱ་རིག་པར་བྱ་ཞིང་བསྟེན་པར་བྱ། ། ཞེས་པ་ལྟར། སྦྱོར་བའི་གནས་སྐབས་སུ་ཐོག་མར་གཏན་ལ་འབེབས་པའི་རིམ་པ་དང་མཐུན་པར་བསྒོམས་པའི་དབང་གིས་རིམ་པར་འབྱུང་བ་ཡིན་ནོ། ། དེ་ལྟར་ན་མཐོང་བ་ལ་སྐད་ཅིག་མ་གཅིག་ཡིན་ཡང་རྟོགས་པའི་རིམ་པ་ལ་བཅུ་དྲུག་ཡིན་པས་ཞུགས་པ་དང་གནས་པའི་གང་ཟག་གི་རྣམ་པར་བཞག་པ་ཡང་འཐད་པ་ཡིན་ནོ། ། སྒྲོ་འདོགས་སེལ་བྱེད་ཀྱི་རྗེས་ཐོབ་ཀྱི་ངེས་ཤེས་བཅུ་དྲུག་པོ་མཐོང་ལམ་དུ་ནུས་པ་ཐོབ་ཀྱང་སྒོམ་ལམ་དུ་མངོན་དུ་འགྱུར་བ་ཡིན་ཏེ། ཀུན་ལས་བཏུས་སུ། མཐོང་བའི་ལམ་ལ་བདེན་པ་རྣམ་པར་འཇོག་པ་མངོན་པར་རྟོགས་པའི་མཐའ་ལས་བྱུང་བའི་ཀུན་རྫོབ་ཤེས་པ་རྣམས་ཐོབ་སྟེ།
མངོན་དུ་བྱེད་པ་ནི་མ་ཡིན་ནོ། ། དེ་དག་ནི་སྒོམ་པའི་ལམ་ལ་མངོན་དུ་བྱེད་དེ། གཉིས་པ་ཡན་ལག་གི་དོན་ལ། ཡེ་ཤེས་མདོར་བསྟན། རྣམ་པ་རྒྱས་པར་བཤད། གཞན་གྱི་ལོག་རྟོག་དགག་པའོ། ། དང་པོ་ལ་རྩ་བ་ནི་བདེན་དང་ཞེས་སོགས་སོ། ། མདོ་ནི། ཡུམ་ནི་རབ་འབྱོར་གྱི་ལེའུ་ལས་བཙལ་བར་བྱའོ་ཞེས་སོ། ། འགྲེལ་པ་ལ།
བྱང་ཆུབ་སེམས་དཔས་བསྒོམ་པར་བྱ་བའི་མཐོང་བའི་ལམ་ནི་ཕན་ཡོན་ཆེན་པོ་ཞེས་བརྗོད་དོ། ། གང་དུ་ཞེ་ན། ལམ་ཤེས་པ་ཉིད་ཀྱི་སྐབས་སུའོ། ། དེ་གང་ཞེ་ན་ཆོས་ཤེས་པའི་བཟོད་པ་དང༌། ཆོས་ཤེས་པ་དང༌། རྗེས་སུ་ཤེས་པའི་བཟོད་པ་དང༌། རྗེས་སུ་ཤེས་པ་ཞེས་བྱ་བ་བཟོད་པ་དང༌། ཤེས་པའི་སྐད་ཅིག་མ་བཞི་པོ་སོ་སོར་སྡུག་བསྔལ་ལ་སོགས་པའི་བདེན་པ་ཡུལ་དུ་ལྡན་པས་ཡུལ་ཡུལ་ཅན་དུ་འབྲེལ་བའོ། ། ཡོན་ཏན་གྱི་ཁྱད་པར་ནི་ཚེ་འདིའི་ཡོན་ཏན་དང་ཚེ་རབས་གཞན་པའི་ཡོན་ཏན་གཉིས་དག་དང་ལྡན་པའོ། ། གཉིས་པ་ལ་མཚམས་སྦྱར་བ་ནི།
རྣམ་པ་ཇི་ལྟར་བསྒོམ་པར་བྱ་ཞེ་ན། གཉིས་པ་ཚིག་དོན་ལ། རྒྱས་པར་བཤད་པ་དང་དོན་བསྡུ་བའོ། ། དང་པོ་ལ་བཞི་ལས། སྡུག་བསྔལ་གྱི་བདེན་པའི་རྣམ་པ་བཞི་ནི། དེ་བཞིན་ཉིད་དང་སངས་རྒྱས་དག་ཕན་ཚུན་རྣམ་གྲངས་ཀྱིས་གནས་པར་ཁས་མི་ལེན་ཏེ། དོན་དམ་པའི་ཚུལ་ཉིད་ཀྱིས་ཡུལ་དེ་བཞིན་ཉིད་དང་ཡུལ་ཅན་སངས་རྒྱས་དག་ལ། རྟེན་དང་བརྟེན་པའི་དངོས་པོ་མེད་པ་དེའི་ཕྱིར། གཟུགས་ལ་སོགས་པ་ལ་ཆེན་པོ་ཞེས་བྱ་སྟེ། དོན་དམ་པར་ཆོས་ཀྱི་དབྱིངས་ཀྱི་ངོ་བོ་ཉིད་ཀྱིས་སོ། །
གཟུགས་སོགས་དེ་དག་འཇལ་བྱེད་ཀྱི་ཚད་མ་མེད་པ་ཡིན་ཏེ། སྔ་མ་དེ་བཞིན་དུ་ཆོས་དབྱིངས་ཡིན་པ་ཉིད་ཀྱིས་སོ། ། གཟུགས་སོགས་དེ་དག་ཚད་ཀྱིས་བཟུང་དུ་མེད་དེ། སྔ་མ་བཞིན་དུ་ཆོས་དབྱིངས་ཉིད་ཀྱིས་སོ། ། དཔེར་ན་ནམ་མཁའ་ཚད་མེད་པ་ལྟར་རོ། ། འདིར་གཟུགས་ཅན་གྱི་ཚད་ནི་རྡུལ་ཕྲ་རབ་ཀྱི་མཐར་ཐུག་པ་ལ་རྟེན་པའི་དབྱིབས་ཡིན་ལ། གཟུགས་ཅན་མ་ཡིན་པ་ལ་ནི་སྐད་ཅིག་མ་ཉིད་ཚད་དོ། ། དོན་ནི་གཟུགས་ཅན་དང་གཟུགས་ཅན་མ་ཡིན་པའི་ཚད་གཉིས་ཀྱིས་བཟུང་དུ་མེད་ཅེས་པའོ། ། བཞི་པོ་དེ་ལྟ་བུ་ནི་སྡུག་བསྔལ་གྱི་བདེན་པའི་རྣམ་པ་དག་ཡིན་ནོ། ། ཀུན་འབྱུང་གི་བདེན་པའི་རྣམ་པ་བཞི་ནི།
གཟུགས་ལ་སོགས་པ་ལ་རྟག་པ་དང་ཆད་པ་དང་དབུས་ལ་སོགས་པ་མེད་དེ། ངོ་བོ་ཉིད་མེད་པ་ཉིད་ཀྱིས་སོ། ། ཀུན་འབྱུང་ལ་ཆོས་ཤེས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་པའི་རྣལ་འབྱོར་པ་ནི། གཟུགས་ལ་སོགས་པའི་རང་བཞིན་ལ་དེ་བཞིན་གཤེགས་པ་ཉིད་དུ་ངེས་པར་འཛིན་ཏེ། གཟུགས་སོགས་ཆོས་ཀྱི་དབྱིངས་ཀྱི་ངོ་བོ་ཉིད་དུ་རྟོགས་པ་ཉིད་ཀྱིས་སོ། ། དེ་བཞིན་དུ་ཆོས་བཟོད་ཀྱི་ཤེར་ཕྱིན་དེ་ལ་གནས་པ་ནི། ཆོས་ཐམས་ཅད་ལ་བླང་བ་དང་དོར་བ་མེད་པར་བསྒོམ་པ་ལ་སོགས་པ་དང་སྐད་ཅིག་མ་བརྒྱད་པ་ལ་ཆོས་ཐམས་ཅད་ངོ་བོ་ཉིད་མེད་པར་མོས་པ་སྔོན་དུ་འགྲོ་བའི་ཚད་མེད་པ་བཞི་བསྒོམ་པར་བྱ་སྟེ། མ་བསྒོམས་ན་དེའི་ཚེ་སྡུག་ཀུན་གྱི་ཉེས་དམིགས་མཐོང་བས་སྐད་ཅིག་མ་དགུ་པ་ལ་སེམས་ཅན་གྱི་ཁམས་ལ་ལྟོས་པ་མེད་པར་འགོག་པར་ལྟུང་བས་སོ། ། བཞི་པོ་དེ་ལྟ་བུ་ནི་ཀུན་འབྱུང་བདེན་པའི་རྣམ་པ་དག་གོ ། འགོག་བདེན་གྱི་རྣམ་པ་བཞི་ནི།
གཟུགས་ལ་སོགས་པའི་ངོ་བོ་གཉུག་མ་རང་བཞིན་ཁོ་ནས་སྟོང་པ་ཉིད་དང༌། ཆོས་ཀྱི་དབྱིངས་དང་ཚད་མེད་པར་མཉམ་པའི་དགེ་བའི་རྩ་བ་རྣམས་ཀྱི་འབྲས་བུ་དེ་བཞིན་གཤེགས་པ་ཉིད་འཐོབ་པ་དང༌། འགོག་པ་ལ་རྗེས་བཟོད་ཀྱི་ཕ་རོལ་ཏུ་ཕྱིན་པར་གཉེན་པོའི་རིགས་རྣམས་རྣམ་པ་ཐམས་ཅད་དུ་བསྡུས་པ་དང༌། རྗེས་ཤེས་ཀྱི་ཤེར་ཕྱིན་དེ་ཉིད་ཀྱིས་ཕྱི་དང་ནང་གི་འཚེ་བ་རབ་ཏུ་ཞི་བ་ཞེས་བྱའོ། ། བཞི་པོ་དེ་ལྟ་བུ་ནི་འགོག་པའི་བདེན་པའི་རྣམ་པ་དག་ཡིན་ནོ། ། ལམ་བདེན་གྱི་རྣམ་པ་བཞི་ནི་ལམ་ལ་ཆོས་བཟོད་ནི་འདུས་བྱས་གཟུགས་ལ་སོགས་པ་དང༌། འདུས་མ་བྱས་མྱ་ངན་ལས་འདས་པ་ལ་མངོན་པར་ཞེན་པ་ཞི་བ་ཡིན་ཏེ། ཆོས་ཐམས་ཅད་ངོ་བོ་ཉིད་མེད་པར་བསྒོམས་པས་སོ། ། ལམ་ལ་ཆོས་ཤེས་ལ་གནས་པ་ནི་སངས་རྒྱས་རྣམས་ཀྱིས་ལྷས་བྱས་པའི་གནོད་པ་ལས་བསྲུང་བ་དང༌། འབྱུང་བས་བྱས་པའི་གནོད་པ་ལས་སྐྱོབ་པ་དང༌།
ནང་གི་གནོད་པ་ལས་སྦ་བ་དག་མཛད་དེ། ཤེས་རབ་དང་ཐབས་ལ་མཁས་པ་ལ་ཞུགས་པས་སོ། ། ལམ་ལ་རྗེས་བཟོད་ལ་གནས་པ་ནི་བདག་ཉིད་སྲོག་གཅོད་པ་སྤོང་བ་ལ་སོགས་པ་སྔོན་དུ་འགྲོ་བའི་རྣམ་པ་ཐམས་ཅད་མཁྱེན་པ་ཉིད་ཀྱི་རྒྱུ་ལ་གནས་ནས་དེ་ཉིད་ལ་གཞན་དག་འགོད་པར་བྱེད་དེ། གཞན་དོན་དུ་སངས་རྒྱས་ཉིད་ཐོབ་པར་མངོན་པར་འདོད་པས་སོ། ། ལམ་ལ་རྗེས་ཤེས་ལ་གནས་པ་ནི། དགེ་བ་ཡང་དག་པར་རྫོགས་པའི་བྱང་ཆུབ་ཏུ་བསྔོ་བར་བྱེད་དེ། གཞན་དོན་དུ་སྦྱིན་པ་ལ་སོགས་པ་མི་ཟད་པར་བྱེད་འདོད་པས་སོ། ། བཞི་པོ་དེ་ལྟ་བུ་ངག་ནི་ལམ་གྱི་བདེན་པའི་རྣམ་པ་དག་ཡིན་ནོ། ། མཐོང་ལམ་ཐམས་ཅད་སྤྲོས་བྲལ་གྱི་རྣམ་པར་རོ་གཅིག་པ་མ་ཡིན་ནམ་ཇི་ལྟར་རྣམ་པ་སྣ་ཚོགས་བར་བཤད་ཅེ་ན། གདུལ་བྱའི་སྐྱེ་བོ་སྤྲོ་བ་སྐྱེད་པའི་དོན་དུ་རྗེས་ཐོབ་ཀྱི་ཕན་ཡོན་འདྲེན་པར་བྱེད་པའི་མཉམ་བཞག་གི་ནུས་པ་ལ་དེ་དག་གིས་མཚོན་ནས་གསུང་བར་མངོན་ནོ། །
གཉིས་པ་ནི་ཇི་སྐད་བཤད་པ་དེ་ལྟ་བུའི་རྣམ་པ་ཅན་ནི་ལམ་ཤེས་པ་ཉིད་ཀྱི་སྐད་ཅིག་མ་དག་ཡིན་ན། གསུམ་པ་ལ། ཁས་བླངས་བརྗོད་པ་དང༌། དེ་དགག་པ་དངོས་སོ། ། དང་པོ་ནི། རྒྱན་གྱི་འགྲེལ་བྱེད་ཁ་ཅིག སྐབས་འདིར་མཐོང་ལམ་མདོར་བསྟན་གྱི་ཚིག་ལེའུར་བྱས་པའི་དོན་ཉེ་བར་མཚོན་ཅིང་གསལ་བར་བྱེད་པ་ལྷུར་ལེན་པའི་གཞུང༌། དེ་བཞིན་ཉིད་དང་ཞེས་སོགས་ཀྱིས་རྣམ་པའི་དོན་མ་བཤད་པར་མཐོང་བའི་ལམ་གྱི་སྐད་ཅིག་མ་བཅུ་དྲུག་ཉེ་བར་མཚོན་པ་ཉི་ཚེ་མཛད་པར་ཟད་དེ། སྔར་སྐབས་དང་པོར་བཤད་པ་དང་སྔར་མ་བཤད་པའི་ངེས་འབྱེད་ཆ་མཐུན་དང༌། སོགས་པ་གཞི་ཤེས་ཀྱི་མཐོང་ལམ་ལ་སོགས་པ་རྣམས་སུའང་རྣམ་པའི་དོན་མ་བཤད་པར་དབྱེ་བ་ཙམ་བསྟན་པ་དེ་བཞིན་དུ་ལྟ་བར་བྱའོ་ཞེས་ཟེར་རོ། །
གཉིས་པ་ནི། རིགས་པས་དགག་པ་ནི། གཞན་རྣམ་པ་བསྟན་པར་འདོད་པ་དག་ན་རེ། དེ་བཞིན་ཉིད་དང་ཞེས་སོགས་ཀྱི་གཞུང་དེ་དག་གིས་མཉམ་བཞག་དུ་བསྒོམ་པའི་རིམ་པ་དང་རྗེས་ཐོབ་དུ་ཡིད་ལ་བྱ་བའི་རིམ་པ་ལ་སོགས་པ་མ་བསྟན་པར་འགྱུར་ཏེ། རྣམ་པ་མ་བསྟན་པའི་ཕྱིར། འདོད་ན། མངོན་པར་རྟོགས་པའི་རིམ་པ་ཅུང་ཟད་ཀྱང་མ་བསྟན་པར་འགྱུར་རོ། ། ལུང་གི་དགག་པ་ནི། སྐྱོན་གཞན་ལུང་འགལ་ཡང་ཡོད་དེ། རྣམ་པ་མ་བསྟན་ན།
དམིགས་པ་དང་ནི་རྣམ་པ་དང་ཞེས་བྱ་བ་ལ་སོགས་པའི་དོན་ཀྱང་ཇི་ལྟར་དྲང་སྟེ་དྲང་དུ་མི་རུང་ངོ་ཞེས་ཟེར་རོ། ། གཉིས་པ་སྒོམ་པའི་ལམ་ལ། སྤྱི་དང་ཡན་ལག་གི་དོན་གཉིས་ལས། དང་པོ་ལ་ཐོབ་བྱེད་ཀྱི་གང་ཟག ཏིང་ངེ་འཛིན་གང་ལ་རྟེན་པ། རྟེན་པ་བསྒོམ་ལམ་གྱི་ངོ་བོ། དང་པོ་ནི། ཉན་ཐོས་ཁམས་གསུམ་ཀ་དང༌། རང་རྒྱལ་འདོད་པའི་རྟེན་ཅན་ནོ། ། བྱང་སེམས་འཕགས་པ་རྣམས་ནི།
འདོད་གཟུགས་ཀྱི་རྟེན་ཅན་དུ་ངེས་ཏེ། གཟུགས་མེད་པའི་ཁམས་ནི་སེམས་ཅན་འདུལ་བའི་གནས་མ་ཡིན་པས་སོ། ། གཉིས་པ་ལ། མངོན་པ་ལས་ཟག་མེད་ས་དགུ་ལ་རྟེན་པར་བཤད་ལ། འགྲེལ་ཆེན་ལས། བྱང་ཆུབ་སེམས་དཔའ་ནི་ཐབས་ལ་མཁས་པའི་ཕྱིར། ས་དགུ་ཀ་ལ་རྟེན་པར་བཤད་དོ། ། གསུམ་པ་ལ་གསུམ་ཏེ། ངོ་བོ། དབྱེ་བ།
སྤང་བྱ་སྤོང་ཚུལ་ལོ། ། དང་པོ་ནི། བདག་མེད་མངོན་སུམ་དུ་མཐོང་ཟིན་གོམས་པར་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་ནོ། ། དབྱེ་བ་ནི། རྗེས་ཐོབ་ཟག་པ་དང་བཅས་པ་དང༌། མཉམ་བཞག་ཟག་མེད་དོ། ། ཟག་པ་ཡོད་མེད་ཀྱི་དོན་ལ་སྔ་རབས་པ་འགའ་ཞིག་རྗེས་ཐོབ་འཁྲུལ་པའི་སྣང་བ་མངའ་བས་ཟག་བཅས་དང༌། མཉམ་བཞག་སྣང་མེད་ཡིན་པས་ཟག་མེད་ཡིན་ཞེས་བཞེད་ཀྱང༌། སློབ་དཔོན་མཉམ་བཞག་སྣང་བཅས་སུ་འདོད་པས་མཉམ་བཞག་ཟག་བཅས་སུ་ཐལ་བར་འགྱུར་བས་མི་རིགས་སོ། ། དེས་ན་རྗེས་ཐོབ་ནི་ཟག་བཅས་ཞེས་བརྗོད་དེ།
གཟུང་འཛིན་ཐ་དད་པ་ཅན་གྱི་ཤེས་སྒྲིབ་ཀྱི་རྣམ་རྟོག་དང་བཅས་པའི་ཕྱིར། མཉམ་བཞག་ནི་ཟག་མེད་ཅེས་བརྗོད་དེ། གཟུང་འཛིན་ཐ་དད་པ་ཅན་གྱི་ཤེས་སྒྲིབ་ཀྱི་རྣམ་རྟོག་མེད་པའི་ཕྱིར། ཆོས་ཀྱི་བཤེས་གཉེན་གྱིས་རྣམ་རྟོག་དང་བཅས་པས་ཟག་བཅས་དང༌། རྟོག་པ་དང་བྲལ་པས་ཟག་མེད་དུ་བཤད་པ་ལྟར་བཟུང་ངོ༌། ། རྟོག་པའང་གཟུང་འཛིན་ཐ་དད་པའི་རྣམ་པ་ཅན་ཡང་དག་པ་མ་ཡིན་པའི་ཀུན་དུ་རྟོག་པ་ལ་འདོད་དོ། ། སྒྲ་དོན་འདྲེན་འཛིན་གྱི་རྟོག་པ་ནི་མ་ཡིན་ཏེ། ས་བརྒྱད་པ་ཡན་ཆད་ན་མེད་པའི་ཕྱིར་རོ། ། གསུམ་པ་ལ། སྤང་བྱ་སྤྱིར་སྤོང་ཚུལ་དང༌།
གང་ཟག་སོ་སོའི་སྤོང་ཚུལ་ལོ། ། དང་པོ་ལ། སྤང་བྱ་གང་སྤོང་བ། གཉེན་པོ་གང་གིས་སྤོང་བ། ཚུལ་ཇི་ལྟར་སྤོང་བ་དང་གསུམ་མོ། ། དང་པོ་ནི། མཐོང་སྤང་དང༌། སྒོམ་སྤང་གཉིས་ཏེ། ལམ་གྱི་མི་མཐུན་ཕྱོགས་ནི་འདི་གཉིས་ཁོ་ནར་ཟད་པའི་ཕྱིར་རོ། ། དེ་ལ་ཉོན་མོངས་ཀྱི་དབང་དུ་བྱས་པ་གཉིས་ཏེ།
སེམས་རྒྱུད་རབ་ཏུ་མ་ཞི་བར་བྱེད་པའི་ནུས་པ་དང༌། འབྲས་བུ་སྡུག་བསྔལ་གྱི་ཕུང་པོའོ། ། དང་པོ་ནི། དངོས་སུ་སྤང་པར་བྱ་བ་ཡིན་ལ། གཉིས་པ་ནི་བརྒྱུད་ནས་སྤང་པར་བྱ་བ་ཡིན་ནོ། ། གང་གིས་སྤོང་པ་ལ་ནི། སུན་འབྱིན་པའི་གཉེན་པོ་དང༌། སྤོང་པ་གཉེན་པོ། གཞི་གཉེན་པོ། ཐག་སྲིད་པའི་གཉེན་པོའོ། །
དང་པོ་ནི། ཐོག་མར་ཟག་པ་དང་བཅས་པ་རྣམས་ལ་ཉེས་དམིགས་སུ་བལྟ་བའོ། ། གཉིས་པ་ནི། སྦྱོར་བ་དང་བར་ཆད་མེད་པའི་ལམ་མོ། ། གསུམ་པ་ནི། རྣམ་པར་གྲོལ་པའི་ལམ་མོ། ། བཞི་པ་ནི། ཁྱད་པར་གྱི་ལམ་མོ། ། གསུམ་པ་ཇི་ལྟར་སྤོང་བ་ལ། གཞན་ལུགས་དགག་རང་ལུག་བཞག
དེ་ལ་བརྩོད་པ་སྤང་བའོ། ། དང་པོ་ནི། ཚིག་ཙམ་གྱི་རྗེས་སུ་འབྲང་བའི་མཁས་པར་ཁས་འཆེ་མང་པོ་དག་མངོན་པ་གོང་མ་ལྟར་ན། གཉེན་པོ་སྐྱེ་བ་དང༌། སྤང་བྱ་འགག་པ་དུས་མཉམ་པས་སྐྱེ་འགྱུར་གྱིས་སྤོང་ལོ། ། འོག་མ་ལྟར་ན། སྤང་གཉེན་ལྷན་ཅིག་སྐྱེ་བ་དང་འགག་པས་འགག་འགྱུར་གྱིས་སྤོང་ཤེས་ཟེར་རོ། ། སྐྱེ་འགྱུར་མ་འོངས་པ་ཡིན་པས་མ་སྐྱེས་པའི་ཕྱིར་སྤང་བྱ་སྤོང་བའི་བྱེད་པ་ཉེ་བར་མི་གནས་ན་ཇི་ལྟར་སྤོང་བར་བྱེད། གཏན་ལ་དབབ་པ་བསྡུ་བ་ལས། སྤོང་བའི་གཉེན་པོ་དེ།
སྐྱེས་ནས་སྤོང་ངམ་མ་སྐྱེས་པས་སྤོང་ཞེ་ན། མ་སྐྱེས་པས་མ་ཡིན་ནོ། ། སྐྱེས་ནས་ཀྱང་དུས་ཕྱིས་ནི་མ་ཡིན་ཏེ། ཞེས་པས་གཉེན་པོ་སྐྱེས་པའི་དུས་ཉིད་དུ་སྤོང་བར་བཤད་དོ། ། འགའ་ཞིག་ཀུན་ལས་བཏུས་ཀྱི་འགྲེལ་པར། སྤོང་གཉེན་གྱིས་སྤང་བྱ་མངོན་གྱུར་མི་སྤོང་སྟེ། འདས་པ་འགགས། མ་འོངས་པ་མ་སྐྱེས། ད་ལྟར་བ་ནི་ལམ་དང་མཉམ་དུ་མི་འཇུག་པས་སོ་ཞེ་ན། འོ་ན་སྣང་བས་མུན་པ་མི་སེལ་བར་འགྱུར་ཏེ།
འདས་པ་ནི་འགགས། མ་འོངས་པ་ནི་མ་སྐྱེས། ད་ལྟར་བ་ནི་སྣང་བ་དང་མཉམ་དུ་མི་འཇུག་པའི་ཕྱིར་རོ། ། ཞེས་མཚུངས་ལ། གཞན་ཡང་སྤང་བྱའི་ས་བོན་ལ་གནོད་པ་བྱེད་པའི་སྒོ་ནས་མངོན་གྱུར་གྱི་རྒྱུན་གཅོད་པའི་ཕྱིར། ཅིའི་ཕྱིར་སྤང་བྱར་མི་འདོད། གཉིས་པ་ནི། དེ་བས་ན་མངོན་གྱུར་ལ་དངོས་སུ་གནོད་པ་བྱེད་པའི་སྒོ་ནས་སྤོང་བ་མ་ཡིན་ཏེ། འདས་པ་ནི་འགགས། མ་འོངས་པ་ནི་མ་སྐྱེས།
ད་ལྟར་བ་ནི་ལམ་དང་མཉམ་དུ་མི་འཇུག་པས་དངོས་སུ་གནོད་པ་བྱར་མེད་པའི་ཕྱིར་རོ། ། ས་བོན་ལ་ནི་མི་མཚུངས་ཏེ། དམིགས་རྣམ་མི་འཛིན་པས་ལམ་ད་ལྟར་བ་དང་མཉམ་དུ་འཇུག་དུ་རུང་བའི་ཕྱིར། དེ་ཡང་མཐོང་ལམ་བར་ཆད་མེད་ལམ་གྱིས་མཐོང་སྤང་གི་ས་བོན་ལ་དངོས་སུ་གནོད་པ་བྱེད་པ་ན་སྤོང་བ་ཡིན་ལ། ཕྱི་མ་བསྐྱེད་པའི་ནུས་པ་བཅོམ་ཟིན་པ་ན་མི་སྐྱེ་བའི་ཆོས་ཅན་དུ་བྱས་པས་དེའི་ཚེ་སྤངས་པ་ཞེས་བྱའོ། ། ཀུན་བཏུས་ལས། ཕྱི་མི་སྐྱེ་བའི་ཆོས་ཅན་དུ་འཇོག་པ་ནི་སྤོང་བའོ། ། ཞེས་གསུངས་སོ། ། བར་ཆད་མེད་ལམ་གྱི་དུས་སུ་མངོན་གྱུར་འགགས་ཀྱི་ས་བོན་མ་སྤངས་ཏེ། ས་བོན་སྤངས་ན་རྣམ་གྲོལ་ལམ་དང་འགོག་པ་ཐོབ་དགོས་པས་སོ། །
གསུམ་པ་ནི། སྤང་གཉེན་ལྷན་ཅིག་མི་གནས་འགལ་མ་ཡིན་པར་འགྱུར་ཏེ། བར་ཆད་མེད་ལམ་གྱི་དུས་སུ་ས་བོན་མ་འགགས་པའི་ཕྱིར་ཞེ་ན། སྤང་བྱ་དང་ས་བོན་གཉིས་སུ་ཕྱེ་བའི་ཟླས་དབྱེ་བའི་སྤང་བྱ་དང་ལྷན་ཅིག་མི་གནས་པར་སྟོན་པ་ཡིན་གྱི་ས་བོན་ལ་འདོད་པ་མ་ཡིན་ནོ། ། ཚུལ་འདིས་རྒྱུན་མཐའི་བར་ཆད་མེད་ལམ་དང་གནས་ངན་ལེན་གྱི་དྲི་མ་སྤོང་ཚུལ་ཡང་རྟོགས་པར་བྱའོ། ། གཉིས་པ་གང་ཟག་སོ་སོའི་སྤོང་ཚུལ་ལ། ཉན་ཐོས་དང༌། རང་རྒྱལ་དང༌། བྱང་སེམས་ཀྱི་སྤོང་ཚུལ་ལོ། ། དང་པོ་ལ་རིམ་གྱིས་པ་དང༌།
ཅིག་ཆར་བ་གཉིས་ལས་དང་པོས་ནི། འདོད་པ་ནས་སྲིད་རྩེའི་བར་གྱི་སྒོམ་སྤང་རྣམས་རེ་རེ་ནས་ཕྱེ་ཏེ་སྤོང་བ་ཡིན་ལ། གཉིས་པ་ནི། འདོད་པའི་སྒོམ་སྤང་དང་པོ་སྤོང་བ་དང་དུས་མཉམ་པར། གོང་མ་རྣམས་ཀྱི་དང་པོ་རྣམས་ཀྱང་སྤོང་ངོ༌། ། གཉིས་པ་རང་རྒྱལ་གྱི་སྤོང་ཚུལ་ལ། ཉན་ཐོས་ཅིག་ཆར་བ་རང་རྒྱལ་དུ་གྱུར་པས་ནི་སྤང་བྱ་ལྷག་མ་སྔར་གྱི་ལྟར་སྤོང་ལ། གཞན་དག་གིས་ནི་རིམ་གྱིས་པ་ལྟར་རོ། ། གསུམ་པ་ལ་ཉོན་སྒྲིབ་དང༌། ཤེས་སྒྲིབ་སྤོང་ཚུལ་ལོ། །
དང་པོ་ལ། ཁ་ཅིག་གཅིག་ཆར་བའི་སྤོང་ཚུལ་ལྟར་འདོད་པ་ནི། གནད་ཀྱི་ཟླ་འོད་དུ། ཕྱིར་མི་འོང་དུ་བཞག་པའི་ཚེ་ས་དགུའི་སྒོམ་སྤང་མ་ལུས་པ་སྤངས་ཟིན་པས་དགྲ་བཅོམ་དུ་ཐལ་བ་སོགས་ཀྱི་དགག་པ་མཛད་ཅིང༌། དགོངས་འགྲེལ་དང་བྱང་ས་ལས། ས་གསུམ་པ་ཉིད་དུ་འདོད་པ་ལ་འདོད་ཆགས་དང་བྲལ་བར་བཤད་པ་དང་ཡང་འགལ་བས་མི་འཐད་དོ། ། དེས་ན་འཕགས་པས་ཆགས་བྲལ་སྔོན་འགྲོའི་རྣམ་བཞག་མཛད་ནས། འདོད་པ་ལ་འདོད་ཆགས་དང་མ་བྲལ་བ་དང༌། ཅི་ཡང་མེད་མན་ཆད་ལས་བྲལ་ཟིན་པའི་བྱང་སེམས་མཐོང་ལམ་པ་གསུངས་པས་རིམ་གྱིས་པའི་སྤོང་ཚུལ་ལྟར་མངོན་ནོ། ། གཉིས་པ་ནི།
འདོད་པའི་རྣམ་པར་རྟོག་པ་རྣམས། ཆེ་འབྲིང་ཆུང་གསུམ་དུ་བསྡུས་ནས། ས་གཉིས་པ་ནས་བཞི་པའི་བར་གྱིས་སྤོང་ལ། གཟུགས་ན་སྤྱོད་པ་རྣམས་ཀྱང་གསུམ་དུ་བསྡུས་ནས། ལྔ་པ་ནས་བདུན་པའི་བར་དང༌། གཟུགས་མེད་ན་སྤྱོད་པ་རྣམས་ཀྱང་གསུམ་དུ་བསྡུས་ནས། དག་པ་ས་གསུམ་གྱིས་སྤོང་བར་བྱེད་དེ། རིམ་གྱིས་པའི་ཚུལ་ལྟར་སྤོང་པའི་ཕྱིར་རོ། ། འདི་ཡང་རགས་པའི་རྣམ་བཞག་ཡིན་གྱི་ཞིབ་ཏུ་རྣམ་པར་ཕྱེ་ན་རེ་རེ་ལའང་ཆུང་ངུ་འབྲིང་ཆེན་པོ་གསུམ་གསུམ་དུ་ཕྱེ་བས་སྤང་བྱའི་གྲངས་བཞིན་འབྱུང་སྟེ། ཉི་ཁྲི་སྣང་བ་ལས།
ས་དགུ་པོ་རྣམས་ལ་སོ་སོར་རྣམ་པར་རྟོག་པ་ཆེན་པོའི་ཆེན་པོ་ལ་སོགས་པ་དགུའི་གཉེན་པོ། སྒོམ་པའི་ལམ་ཆུང་ངུའི་ཆུང་ངུ་ལ་སོགས་རྣམ་པ་དགུར་ཕྱེ་བ་ཡིན་ནོ། ། ཞེས་སོ་སོའི་སྒྲ་འབྱུང་བས་སོ། ། གཉིས་པ་ལ། སྒོམ་ལམ་གྱི་བྱེད་པ་དང༌། བྱེད་པ་ཅན་གྱི་སྒོམ་ལམ་མོ། ། དང་པོ་ལ། མཚམས་སྦྱར་བ་ནི། སྐྱེ་རིམ་ལྟར་ན་མཐོང་བའི་ལམ་གྱི་མཇུག་ཐོགས་སུ་སྒོམ་པའི་ལམ་བརྗོད་པར་བྱ་བ་ཡིན་པ་ལས་རེ་ཤིག་ཐོག་མར་སྒོམ་ལམ་དེའི་བྱེད་པ་འཆད་དོ། ། རྒྱུ་མཚན་བརྗོད་པར་བྱ་བ་ཉུང་བ་ཉིད་དང༌།
དགོས་པ་གདུལ་བྱ་རྣམས་ཀྱིས་སྒོམ་ལམ་གྱི་འབྲས་བུ་ཐོབ་པ་ལ་སེམས་གཞོལ་བ་ཉིད་ཀྱི་སྒོ་ནས་རྒྱུ་སྒོམ་ལམ་ལ་གཞུག་པར་བྱ་བའི་ཕྱིར་རོ། ། ཞུགས་ཞེས་པ་ནི་འགྱུར་མ་དག་པའོ། ། གཉིས་པ་ཚིག་གི་དོན་ནི། སྐྱེས་བུ་བྱེད་པ་དང༌། རྣམ་སྨིན་དང༌། བདག་པོའི་འབྲས་བུ་གསུམ་ལས། དང་པོ་ལ། ནང་དང་ཕྱིའི་ཉེ་བར་འཚེ་བ་ཞི་བ་གཉིས་ལས། དང་པོ་ལ་གནས་སྐབས་ཀྱི་འབྲས་བུ་ནི། ཉོན་མོངས་པའི་ནུས་པ་བཅོམ་པས་རྣམ་པ་ཐམས་ཅད་དུ་སེམས་ལ་རང་དབང་ཉིད་དུ་བྱེད་པ་དང༌།
ང་རྒྱལ་བཅོམ་པས་དགེ་བའི་བཤེས་གཉེན་ལ་སོགས་པ་སྐྱེ་བོ་ཐམས་ཅད་ལ་གུས་པས་འདུད་པ་དང༌། གཉིས་པ་མཐར་ཐུག་གི་འབྲས་བུ་ནི། སྒོམ་སྤང་གི་ཉོན་མོངས་པ་འདོད་ཆགས་ལ་སོགས་པ་ཟིལ་གྱིས་གནོན་པའོ། ། ཕྱིའི་ཉེར་འཚེ་ཞི་བ་ནི། ཕ་རོལ་གྱིས་བྱས་པའི་གནོད་པ་རྗེས་སུ་སྒྲུབ་པའི་ཡུལ་མ་ཡིན་པའོ། ། གཉིས་པ་ནི། སྤང་རྟོགས་ཡང་དག་པར་རྫོགས་པ་བླ་ན་མེད་པའི་བྱང་ཆུབ་སྒྲུབ་པའོ། ། གསུམ་པ་ནི། སྒོམ་ལམ་གྱི་རྟེན་བྱང་ཆུབ་སེམས་དཔའ་རྣམས་ཀྱི་ཡུལ་ཕྱོགས་ཀྱང་མཆོད་པར་བྱ་བ་ཉིད་དུ་བྱེད་པ་སྟེ། འདི་དག་ནི་སྒོམ་ལམ་གྱི་བྱེད་པ་རྣམ་པ་དྲུག་ཡིན་ནོ། །
གཉིས་པ་ལ་དབྱེ་བའི་སྒོ་ནས་མཚམས་སྦྱར། ཕྱེ་བ་སོ་སོར་བཤད། དང་པོ་ནི། བྱེད་པའི་འོག་ཏུ་སྒོམ་པའི་ལམ་སྟེ། དེ་ཡང་རྣམ་པ་གཉིས་སོ། ། ཇི་ལྟར་ཞེ་ན། རྣམ་པར་རྟོག་པའི་ཟག་པ་དང་བཅས་པ་དང༌། ཟག་པ་མེད་པའི་བྱེ་བྲག་གིས་སོ། ། གཉིས་པ་ལ་ཟག་བཅས་ཟག་མེད་གཉིས་ལས། དང་པོ་ལ།
དབྱེ་བ་བསྟན་ཏེ་མཚམས་སྦྱར། སོ་སོར་ཕྱེ་སྟེ་བཤད། བྱེད་ལས་ཀྱི་སྒོ་ནས་དོན་བསྡུ། དང་པོ་ནི། གཉིས་ཡོད་པ་དེའི་ཕྱིར་དང་པོར། སྒོམ་པའི་ལམ་ཟག་པ་དང་བཅས་པ་བཤད་དོ། ། དེ་ལ་མོས་པ་དང་བསྔོ་བ་དང་རྗེས་སུ་ཡི་རང་བ་གསུམ་སྟེ། དགེ་བ་སོགས་པ་དང༌། ཆུད་མི་ཟ་བ་དང༌། སྤེལ་བར་བྱེད་པའི་བྱེ་བྲག་གིས་སོ། །
གཉིས་པ་ལ་མོས་པ་དང༌། བསྔོ་བ་དང༌། རྗེས་སུ་ཡི་རང་གསུམ་ལས། དང་པོ་ལ། དངོས་དང༌། ཕན་ཡོན་ནོ། ། དང་པོ་ལ་མཚམས་སྦྱར་བ་ནི། གསུམ་པོ་རྣམས་ཀྱི་ནང་ནས། སྒོམ་པའི་ལམ་དང་པོར་མོས་པ་ཡིད་ལ་བྱེད་པ་ཞེས་བྱ་བ་གསུངས་སོ། ། གཉིས་པ་རྩ་བའི་དོན་ལ།
སྤྱིའི་དོན་དང༌། ཡན་ལག་གི་དོན་ནོ། ། དང་པོ་ལ་ངོ་བོ་དང༌། ཡུལ་དང༌། དོན་སྒྲུབ་ཚུལ། ས་མཚམས་སོ། ། དང་པོ་ནི། ལུང་རིགས་ཀྱི་རྒྱུ་ལས། ཤེར་ཕྱིན་དོན་གསུམ་གྱི་འབྱུང་གནས་སུ་མཐའ་གཅིག་ཏུ་ངེས་པར་འཛིན་པའི་དད་པ་མཚུངས་ལྡན་དང་བཅས་པའོ། ། གཉིས་པ་ཡུལ་ལ་གཉིས་ཏེ།
དངོས་དང༌། ཆེད་དུ་བྱ་བའི་དམིགས་པའོ། ། དང་པོ་ནི། ཡུམ་བརྗོད་བྱེད་དང་བཅས་པ་ཡིན་ལ། གཉིས་པ་ནི། རང་གཞན་གྱི་དོན་གསུམ་མོ། ། གསུམ་པ་ནི། རང་དོན་མོས་པས་གཙོ་བོར་རང་དོན་དང༌། གཞན་དོན་ཆེད་དུ་བྱ་བས་སྒྲུབ་ཏེ། གཞན་གྱི་ཆེད་དུ་བདག་མེད་སྒོམ་པས་རང་གི་རྒྱུད་སྨིན་པ་ལྟར་རོ། །
གཉིས་དོན་མོས་པས་གཉིས་ཀའི་དོན་སྒྲུབ་སྟེ། རང་ཡང་ཤེར་ཕྱིན་ལ་སྤྱོད་ཅིང་གཞན་ཡང་དེ་ལ་བཀོད་པས་གཉིས་ཀའི་རྒྱུད་སྨིན་པ་ལྟར་རོ། ། གཞན་དོན་མོས་པས་ནི་གཙོ་བོར་གཞན་དོན་བསྒྲུབ་ནས་ཞར་ལ་རང་དོན་སྒྲུབ་པ་སྟེ། རང་གིས་རྟོགས་པ་གཞན་ལ་བསྟན་པས་གཞན་སྨིན་པར་བྱེད་པ་ལྟར་རོ། ། བཞི་པ་ལ། རང་དོན་མོས་པ་ནི། མ་དག་ས་བདུན་གྱི་རྗེས་ཐོབ་ཀྱིས་བསྡུས་ཏེ། ཉོན་ཡིད་མ་སྤངས་པས་ང་རྒྱལ་ཕྲ་མོ་འབྱུང་བའི་ཕྱིར། གཉིས་དོན་མོས་པ་ནི། ས་བརྒྱད་པ་དང༌།
དགུ་པས་བསྡུས་ཏེ། ཉོན་ཡིད་གནས་གྱུར་པས། བདག་གཞན་མཉམ་པ་ཉིད་དུ་རྟོགས་པའི་ཕྱིར། གཞན་དོན་མོས་པ་ནི། ས་བཅུ་པས་བསྡུས་ཏེ། གཞན་དོན་བྱེད་ཚུལ་སངས་རྒྱས་དང་མཉམ་པའི་ཕྱིར། འགྲེལ་ཆེན་ལས། བདག་ཏུ་ང་རྒྱལ་པའི་ས་བོན་མ་ཟད་པ་ཉིད་ཀྱིས་དང་པོ་ཁོ་ན་རང་གི་དོན་གྱི་མོས་པ་ཞེས་པ་དང༌། རང་དང་གཞན་མཉམ་པ་ཉིད་ཀྱིས་རང་དང་གཞན་གྱི་དོན་གྱི་མོས་པ་ཞེས་པ་དང༌། འདིར་ནི་གཞན་དོན་ལྷུར་ལེན་པའོ་ཞེས་པའི་དོན་ནོ། །
གཉིས་པ་ལ། མདོ་དགོད་པ་དང༌། ཚིག་དོན་ནོ། ། དང་པོ་ནི། ལ་ལས་ཡུམ་འདི་བྲིས་ནས་དེ་གླེགས་བམ་དུ་བགྱིས་ཏེ། འཆང་ལ་མཆོད་པར་བགྱིས་པ་དང་ཞེས་སོ། ། ཚིག་དོན་ལ་དབྱེ་བ་དང༌། དོན་བསྡུ་བའོ། ། དང་པོ་ལ། ལུས་ཀྱི་དབྱེ་བ།
ཡན་ལག་གི་དབྱེ་བ། ཉིང་ལག་གི་དབྱེ་བའོ། ། དང་པོ་ནི། ཟག་བཅས་སྒོམ་ལམ་དུ་མ་ཟད་མོས་པའི་ངོ་བོ་ཡང་རྣམ་པ་གསུམ་མོ། ། ཇི་ལྟར་གསུམ་ཡིན་ཞེ་ན། བསམ་པས་གཞན་དོན་བསྒྲུབ་པར་མཚུངས་ཀྱང་སྦྱོར་བས་རང་དང་གཉིས་ཀ་དང་གཞན་གྱི་དོན་ལ་དམིགས་ནས་ཤེར་ཕྱིན་ལ་མོས་པ་གསུམ་ཡོད་པ་ཉིད་ཀྱིས་སོ། ། མོས་པ་བསྒོམ་པའི་དུས་སུ་དོན་གསུམ་འཐོབ་བམ་ཞེ་ན། ཡུམ་དོན་གསུམ་གྱི་འབྱུང་གནས་སུ་ཇི་ལྟར་མོས་པ་བཞིན་དུ་དགེ་བའི་ཆོས་དོན་གསུམ་མཐོང་བ་སྟེ། འཐོབ་པའི་རྟེན་ཡིན་ན་ཡང་དང་པོར་མོས་པ་བསྒོམ་པའི་དུས་ཉིད་ནས་མངོན་དུ་མི་བྱེད་དེ། དོན་གསུམ་གྱི་རྒྱུའི་སྒོམ་པའི་ལམ་གྱི་དབང་དུ་བྱས་པ་ལས་སོ། །
གཉིས་པ་ནི། གསུམ་པོ་དེ་དག་ཀྱང་རྣམ་པ་གསུམ་གསུམ་ཡིན་ཏེ། རེ་རེ་ཞིང་ཆུང་ངུ་དང་འབྲིང་པོ་ལ་སོགས་པ་གསུམ་གསུམ་ཡོད་པའི་བྱེ་བྲག་གིས་སོ། ། གསུམ་པ་ནི། དགུ་པོ་དེ་ཡང་རྣམ་པ་གསུམ་གསུམ་ཡིན་ཏེ། སོ་སོར་ཆུང་ངུའི་ཆུང་ངུ་ལ་སོགས་པ་གསུམ་གསུམ་ཡོད་པའི་དབྱེ་བས་སོ། ། དོན་བསྡུ་བ་ནི། མོས་པ་གསུམ་པོ་ལ་དགུ་དགུ་ཡོད་པ་དེ་ལྟར་ན། དགུ་ཚན་གསུམ་གྱིས་མོས་པ་རྣམ་པ་ཉི་ཤུ་རྩ་བདུན་ནོ། ། གཉིས་པ་ཕན་ཡོན་ལ་གཉིས་ལས་མཚམས་སྦྱར་བ་ནི།
མོས་པ་དེ་བསྒོམ་པའི་བྱང་ཆུབ་སེམས་དཔའ་སྤྲོ་བ་བསྐྱེད་པའི་ཆེད་ཡིན་པའི་ཕྱིར། གོང་དུ་བསྟན་པ་དེ་ལྟར། ཡུམ་ལ་མོས་པ་ལ་སངས་རྒྱས་ལ་སོགས་པས་བསྟོད་པ་ལ་སོགས་པ་མཛད་དོ་ཞེས་བསྟན་པའི་དོན་དུ། བསྟོད་བཀུར་བསྔགས་པ་གསུངས་སོ། ། གཉིས་པ་ཚིག་དོན་ལ། རྩ་བའི་དོན་བཤད་པ་དང༌། རང་བཞིན་ངོས་བཟུང་བ་གཉིས་ལས། དང་པོ་ནི། བསྟོད་པ་དང་བཀུར་བ་དང་བསྔགས་པར་འདོད་དོ། ། ཅི་ལྟར་ཞེ་ན།
དོན་གསུམ་གྱི་འབྱུང་གནས་སུ་ཇི་ལྟར་མོས་པ་བཞིན་དོན་གསུམ་མཐོང་བའི་ཆོས་ཀྱི་མཚན་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཡིད་ཆེས་པའི་རྣམ་པས་ཞུགས་པའི་མོས་པ་ཡིད་ལ་བྱེད་པ་དང་པོ་དང༌། གཉིས་པ་དང༌། གསུམ་པའི་གནས་སྐབས་གསུམ་ལས། དང་པོ་རང་དོན་མོས་པའི་གནས་སྐབས་དགུ་དག་དུ། གོ་རིམ་བཞིན་དུ་བསྟོད་པ་རྣམ་པ་དགུ། གཉིས་དོན་མོས་པའི་གནས་སྐབས་དགུ་དག་དུ་བཀུར་བ་རྣམ་པ་དགུ། གཞན་དོན་མོས་པའི་གནས་སྐབས་དགུ་དག་དུ་བསྔགས་པ་རྣམ་པ་དགུ་འོ། ། དགོས་པ་ནི། གོང་ནས་གོང་དུ་འཇུག་ཅིང་དགའ་བར་བྱ་བའི་ཕྱིར་དུའོ། ། གཉིས་པ་ནི།
བསྟོད་པ་ལ་སོགས་པ་འདི་དག་ནི། ཡོན་ཏན་གྱི་དོན་ཡང་དག་པ་ཇི་ལྟ་བ་བཞིན་རྟོགས་ནས་ཡོན་ཏན་བརྗོད་པའི་མཚན་ཉིད་ཅན་ཡིན་གྱི། གཅམ་བུའི་ངོ་བོ་ནི་མ་ཡིན་ཏེ། ཡོན་ཏན་དང་འཚམ་པར་བསྟོད་པ་ལ་སོགས་པ་རིམ་པར་མཛད་པ་དེས་ནའོ། ། གཅམ་བུའི་ངོ་བོ་ཡིན་ན། གཅིག་ལའང་གསུམ་ཀ་མཛད་དགོས་པར་འགྱུར་བས་སོ། ། འདི་དག་དེ་བཞིན་གཤེགས་པའི་ཐུགས་དགྱེས་པའི་ཆ་ལ་སོགས་པ་ལ་འདོད་པ་ནི་མི་རིགས་ཏེ། དེ་ནི་གཞན་གྱིས་མི་རྟོགས་པས། སྤྲོ་བ་བསྐྱེད་པའི་རྒྱུར་མི་འགྱུར་བའི་ཕྱིར་རོ། ། སློབ་དཔོན་གྱིས།
སྡུད་འགྲེལ་ལས་ཀྱང༌། ཡང་དག་པར་ཡོད་པའི་ཡོན་ཏན་བརྗོད་པ་ནི། རིམ་པ་བཞིན་བསྟོད་པ་དང་བཀུར་བ་དང་བསྔགས་པ་ཞེས་གསུངས་སོ། ། གཉིས་པ་བསྔོ་བ་ལ་གཉིས་ལས། སྤྱིའི་དོན་ལ་བཞི་ལས་ངོ་བོ་ནི་དགེ་བའི་རྩ་བ་འབྲས་བུ་ཁྱད་པར་ཅན་གྱི་རྒྱུར་ཡོངས་སུ་བསྒྱུར་བར་བྱེད་པའི་འདུན་པ་མཚུངས་ལྡན་དང་བཅས་པའོ། ། དབྱེ་བ་ནི། མངོན་མཐོ་དང་ངེས་ལེགས་ཀྱི་དབྱེ་བས་གཉིས་སུ་འགྱུར་རོ། ། ངེས་ལེགས་ཀྱང་བྱང་ཆུབ་གསུམ་གྱི་དབྱེ་བས་གསུམ་མོ། ། བསྔོ་རྒྱུ་ནི། དུས་གསུམ་གྱིས་བསྡུས་པའི་དགེ་བའོ། །
གཞན་དག་ཆོས་ཉིད་བསྔོ་རྒྱུའི་དགེ་བར་འདོད་པས་ནི་མ་བརྟགས་པ་སྟེ། ཕྱི་རོལ་གྱི་བེམས་པོ་དང༌། དམྱལ་བ་ལ་སོགས་པ་དང༌། འཚམས་མེད་ཀྱི་ལས་ཀྱང་བསྔོ་རྒྱུའི་དགེ་བ་དང་ལྡན་པར་ཐལ་བའི་ཕྱིར་རོ། ། གལ་ཏེ་དོན་དམ་པའི་དགེ་བར་གསུངས་པའི་ཕྱིར་སྙམ་ན། ཀུན་གཞི་ལ། ཡོད་པའི་དགེ་བའི་ས་བོན་ཡང་དགེ་བར་འགྱུར་ཏེ། རྗེས་སུ་འབྲེལ་པའི་དགེ་བར་གསུངས་པའི་ཕྱིར་རོ། ། འདོད་ན་ཀུན་གཞི་ལུང་མ་བསྟན་མིན་པར་འགྱུར་བ་དང༌། དོན་དམ་པར་མི་དགེ་བའི་ས་བོན་ཡང་མི་དགེ་བར་འགྱུར་ཏེ།
རྒྱུ་མཚན་མཚུངས་པས་སོ། ། འདོད་ན་ཁམས་གོང་མར་མི་དགེ་བ་ཡོད་པར་འགྱུར་བས་ཧ་ཅང་ཐལ་ལོ། ། བསྔོ་ཚུལ་ནི། མི་དམིགས་པའི་རྣམ་པས་བསྔོའོ། ། གཉིས་པ་ཡན་ལག་གི་དོན་ལ་མཚམས་སྦྱར་བ་དང་ཚིག་དོན་ནོ། ། དང་པོ་ནི་མོས་པའི་འོག་ཏུ་སྒོམ་ལམ་གཉིས་པ་བསྔོ་བ་ཡིད་ལ་བྱེད་པ་བསྟན་ཏེ། ཚུལ་དེ་ལྟར་མོས་པ་ལས། དགེ་བ་བྱང་ཆུབ་ཏུ་བསྔོ་བ་འབྱུང་བས་སོ། ། གཉིས་པ་ལ། མདོ་དགོད་པ།
བསྔོ་ཚུལ། དབྱེ་བའོ། ། དང་པོ་ནི། ཉན་རང་ཐམས་ཅད་ཀྱི་སྦྱིན་པ་དང༌། ཚུལ་ཁྲིམས་དང༌། བསྒོམས་པ་ལས་བྱུང་བའི་བསོད་ནམས་ལས་བྱང་སེམས་ཀྱི་ཡིད་རང་དང་ལྡན་པའི་བསོད་ནམས་སེམས་ཅན་ཐམས་ཅད་དང་ཐུན་མོང་དུ་བྱས་ཏེ། རྫོགས་པའི་བྱང་ཆུབ་ཏུ་མི་དམིགས་པའི་ཚུལ་གྱིས་བསྔོ་བ་འདི་ནི་རབ་ཅེས་བྱའོ་ཞེས་སོགས་གསུངས་སོ། ། གཉིས་པ་ནི། བསྔོ་བར་བྱེད་དོ། ། གང་དུ་ཞེ་ན།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུའོ། ། དགོས་པ་ནི། སེམས་ཅན་ཐམས་ཅད་ཀྱི་དོན་དུ་དབྱེ་བ་མི་ཟད་པར་བྱ་བའི་ཕྱིར་དུའོ། ། གང་གིས་ན། ཐེག་པ་གསུམ་གྱིས་གདུལ་བར་བྱ་བའི་སེམས་ཅན་ལ། རང་རང་གི་སྐལ་བ་དང་འཚམས་པར་ལམ་ཉེ་བར་སྟོན་པའི་རྒྱུའི་ངོ་བོའི་བྱེད་པ་དང་ལྡན་པ་རྣམས་ཀྱིས་སོ། ། གསུམ་པ་ནི། གྲངས་བཅུ་གཉིས་ཏེ། མིང་དོན་གྲངས་བཞིན་དུ་སྦྱར་ཏེ་བཤད་དོ། ། བཅུ་གཉིས་ཀྱང་ལྔ་རུ་འདུས་ཏེ།
སྤྱིའི་རང་བཞིན་དང༌། མངོན་པར་ཞེན་པ་འགོག་པ་དང༌། ཟུང་འཇུག་གི་རྣམ་པ་དང༌། མི་མཐུན་ཕྱོགས་དང་བྲལ་བ་དང༌། རྣམ་པའི་དབྱེ་བའོ། ། དང་པོ་ནི། ཇི་སྐད་བཤད་པའི་མོས་པས་བསྒྲུབས་པའི་དགེ་བ་བླ་ན་མེད་པའི་བྱང་ཆུབ་ཏུ་བསྔོ་བས། ཉན་རང་ལས་ཁྱད་པར་ཅན་ཞེས་བྱ་བ་དེ་ལྟར་མིང་དུ་བཏགས་པའི་ཡིད་ལ་བྱེད་པ་བླ་ན་མེད་པའི་བྱང་ཆུབ་ལ་མི་དམིགས་པའི་ཚུལ་གྱིས་དམིགས་པའོ། ། ཚིག་ཐ་མ་ཀུན་ལ་སྦྱར་རོ། ། གཉིས་པ་ལ་གཉིས་ཏེ།
དངོས་པོར་ཞེན་པ་འགོག་པ་དང༌། དངོས་མེད་དུ་ཞེན་པ་འགོག་པའོ། ། དང་པོ་ལ་ལྔ་ལས། བསྔོ་བྱའི་རྫས་ལ་ཞེན་པ་འགོག་པ་ནི། མི་དམིགས་པའི་མིང་ཅན་གྱི་བསྔོ་བ་སྟེ། སངས་རྒྱས་ཀྱི་ཚུལ་ཁྲིམས་དང༌། ཏིང་ངེ་འཛིན་གྱི་ཕུང་པོ་ལ་སོགས་པ་ལ་མི་དམིགས་པའོ། ། བསྔོ་བྱེད་ཀྱི་སེམས་ལ་ཞེན་པ་འགོག་པ་ནི། ཕྱིན་ཅི་མ་ལོག་པའི་མིང་ཅན་གྱི་བསྔོ་བ་སྟེ། གང་གིས་བསྔོ་བར་བྱེད་པའི་སེམས་མི་དམིགས་པའོ། །
བསྔོ་བར་བྱེད་པ་པོ་ལ་ཞེན་པ་འགོག་པ་ནི། བདེན་འཛིན་གྱི་དྲི་མས་དབེན་པ་ཅན་གྱི་བསྔོ་བ་སྟེ། བདག་དང་སེམས་ཅན་ལ་སོགས་པ་དང་ལྡན་པའི་ཕུང་པོ་སོགས་ཀྱི་དངོས་པོ་མི་དམིགས་པའོ། ། བདག་དང་སངས་རྒྱས་ཀྱི་དགེ་བ་ཐ་དད་དུ་ཞེན་པ་འགོག་པ་ནི། དེ་བཞིན་གཤེགས་པའི་དགེ་བའི་རྩ་བའི་ཚོགས་ཀྱི་རང་བཞིན་སྟོང་ཉིད་ལྟར་བདག་གི་དགེ་བ་ཡང་དྲན་པའི་མིང་ཅན་ཏེ། དུས་གསུམ་གྱི་སངས་རྒྱས་ཀྱི་དགེ་བ་བཟང་ངན་ཐ་དད་དུ་མི་དམིགས་པས་སོ། ། ཕྱིན་དྲུག་ལ་བཟང་ངན་དུ་ཞེན་པ་འགོག་པ་ནི། ། ཤེས་རབ་ཀྱིས་ཟིན་པའི་ཐབས་ལ་མཁས་པ་དང་བཅས་པའི་མིང་ཅན་ཏེ། སྦྱིན་པ་ལ་སོགས་པ་དོན་དམ་པར་མི་དམིགས་པས་སོ། ། གཉིས་པ་ནི།
སྟོང་ཉིད་དུ་འཛིན་པའི་མཚན་མ་མེད་པའི་མིང་ཅན་ཏེ། སྟོང་པ་ཉིད་ཀྱི་མཚན་མ་མི་དམིགས་པས་སོ། ། གསུམ་པ་ཟུང་འཇུག་གི་རྣམ་པ་ནི། དངོས་པོ་དང་དངོས་མེད་གཉིས་ཀ་སྤངས་ནས་ཇི་ལྟར་བསྔོ་ཞེ་ན། སངས་རྒྱས་ཀྱི་གནང་བའི་མིང་ཅན་ཏེ། ཐེག་པ་གསུམ་གྱི་ལམ་ཐམས་ཅད་ཀུན་རྫོབ་དུ་སྣང་ཆ་མ་དོར་ཞིང་དོན་དམ་པར་མི་དམིགས་པས་སོ། ། བཞི་པ་ནི། བསྔོ་ས་ཁམས་གསུམ་པར་མ་གཏོགས་པའི་མིང་ཅན་ཏེ། དོན་དམ་པར་འདོད་པའི་ཁམས་ལ་སོགས་པ་ཁམས་གསུམ་མི་དམིགས་པའོ། ། ལྔ་པ་ལ།
བསོད་ནམས་ཆེན་པོ་འབྱུང་བའི་བསྔོ་བ་ཆུང་ངུ་དང༌། འབྲིང་དང༌། ཆེན་པོ་ཞེས་མིང་དུ་བཏགས་པའི་ཡིད་ལ་བྱེད་པའི་བསྔོ་བ་སྟེ་རིམ་པ་ལྟར་རོ། ། དགེ་བ་བཅུའི་ལས་ཀྱི་ལམ་དང༌། སོགས་པ་མངོན་པར་ཤེས་པ་ལྔ་ལ་བཀོད་པ་དང༌། སེམས་ཅན་ཇི་སྙེད་རྒྱུན་དུ་ཞུགས་པ་ནས་ལན་གཅིག་ཕྱིར་འོང་བ་ལ་སོགས་པའི་ས་ལ་བཀོད་པ་དང༌། སེམས་ཅན་ཇི་སྙེད་བླ་ན་མེད་པའི་བྱང་ཆུབ་ལ་གནས་པ་ལ་མཆོད་པའི་བསོད་ནམས་ལ་སོགས་པ་རྣམས་ལ། དོན་དམ་པར་མི་དམིགས་པའི་ཚུལ་གྱིས་དམིགས་པའོ། ། གསུམ་པོ་འདི་དག་ནི་དཔེ་གསུམ་མོ། ། དམིགས་པ་ཆུང་འབྲིང་ཆེན་པོ་གསུམ་གྱི་དབྱེ་བས།
ཆུང་འབྲིང་ཆེན་པོ་གསུམ་དུ་བསྟན་ནོ། ། མདོའི་དངོས་བསྟན་ལ། དཔེ་གསུམ་ཀ་བཀོད་ནས། དེ་ལས་བསྔོ་བ་གསུམ་བསོད་ནམས་མང་བར་བསྟན་ནོ། ། གསུམ་པ་རྗེས་སུ་ཡིད་རང་ལ་མཚམས་སྦྱར་བ་ནི་བསྒོ་བའི་འོག་ཏུ་སྒོམ་ལམ་གསུམ་པ་རྗེས་སུ་ཡིད་རང་བ་ཡིད་ལ་བྱེད་པ་བསྟན་ཏེ། གོང་དུ་བསྟན་པ་དེ་ལྟར་བསྔོ་བས་ལེགས་པར་བསྔོས་པའི་དངོས་པོ་འདི། ཡིད་རང་གིས་མངོན་པར་སྤེལ་བར་བྱ་བ་ཡིན་པས་སོ། ། ཚིག་དོན་ནི། རྗེས་སུ་ཡིད་རང་བར་བྱ་བ་དག་ཡིན་ནོ། ། གང་ལ་ན།
རང་གཞན་གྱི་དགེ་བའི་རྩ་བ་རྣམས་ལའོ། ། གང་གིས་ན། རབ་ཏུ་དགའ་བའི་སེམས་ཀྱིས་སོ། ། རྣམ་པ་གང་གིས་ན། ཀུན་རྫོབ་དུ་སྣང་ཆ་མ་དོར་བའི་ཐབས་ཀྱིས་དམིགས་ལ་དོན་དམ་པར་མི་དམིགས་པ་ཉིད་ཀྱི་རྣམ་པས་སོ། ། གསུམ་པ་བྱེད་ལས་ཀྱི་སྒོ་ནས་དོན་བསྡུ་བ་ནི། སྒོམ་ལམ་གསུམ་ཡོད་པ་དེ་ལ། བསྡུས་པའི་དོན་ནི། མོས་པ་ཡིད་ལ་བྱེད་པས་ནི་བསོད་ནམས་རྒྱ་ཆེན་པོ་མངོན་པར་འདུ་བྱེད་དོ། ། ཇི་ལྟར་ན།
གསེར་གྱི་འབྱུང་ཁུངས་ནས་གསེར་གྱི་གར་བུ་འབྱུང་བ་བཞིན་དུའོ། ། བསྔོ་བ་ཡིད་ལ་བྱེད་པས་ནི། མོས་པས་བསགས་པ་དེ་ཉིད་ཡང་དག་པར་རྫོགས་པའི་བྱང་ཆུབ་ཀྱི་རྒྱུའི་ཡན་ལག་དུ་བྱེད་དོ། ། ཇི་ལྟར་ན། གསེར་སྦྲམ་དེ་གསེར་དགར་གྱིས་རྒྱན་དུ་སྒྱུར་བ་བཞིན་དུའོ། ། རྗེས་སུ་ཡིད་རང་བ་ཡིད་ལ་བྱེད་པས་ནི་རང་དང་གཞན་གྱིས་བསོད་ནམས་བྱས་པ་མཉམ་པ་ཉིད་དུ་འཐོབ་བོ་ཞེས་བྱ་བ་འདི་ཡིན་ནོ། ། ཐམས་ཅད་ཀྱིས་ཆེ་ཆུང་མཉམ་པར་ཐོབ་པ་མ་ཡིན་གྱི། གཉིས་ཀས་ཐོབ་པར་འདྲ་བ་ཙམ་ལ་བཤད་དོ། ། གཉིས་པ་ཟག་མེད་སྒོམ་ལམ་ལ། དབྱེ་བའི་སྒོ་ནས་མཚམས་སྦྱར།
སོ་སོའི་རང་བཞིན་རྒྱས་པར་བཤད་པའོ། ། དང་པོ་ནི། དམན་པ་དང་མཆོག་གི་རིམ་པས་ཟག་པ་དང་བཅས་པའི་འོག་ཏུ་ཟག་པ་མེད་པའི་སྒོམ་པའི་ལམ་སྟེ། དེ་ཡང་རྣམ་པ་གཉིས་སོ། ། ཇི་ལྟར་གཉིས་ཡིན་ཞེ་ན། སྒྲུབ་པ་སྒོམ་ལམ་དང༌། རྣམ་དག་སྒོམ་ལམ་གཉིས་ཡོད་པས་སོ། ། འདི་གཉིས་ཀྱི་ཁྱད་པར་ནི། སྔ་མ་བར་ཆད་མེད་ལམ་དང་ཕྱི་མ་རྣམ་གྲོལ་ལམ་མོ། ། ཁ་ཅིག་སྤང་བྱ་སོ་སོ་ལ་ལྟོས་ནས་འདི་གཉིས་གཞི་མཐུན་པ་ཡོད་དེ།
སྔ་མའི་རྣམ་གྲོལ་ལམ་ཕྱི་མའི་བར་ཆད་མེད་ལམ་ཡིན་པས་སོ་ཞེས་ཟེར་རོ། ། དེ་མི་འཐད་དེ། བར་ཆད་མེད་ལམ་ནི་སྤོང་གཉེན་དུ་ངེས་ལ། རྣམ་གྲོལ་ལམ་ནི་སྤོང་གཉེན་མ་ཡིན་པའི་ཕྱིར་དང༌། སྤང་བྱ་རེ་རེ་ལའང་གཉེན་པོ་ལམ་བཞི་བཞིར་ཕྱེ་བས། སྔ་ཕྱི་གཉིས་ཀྱི་བར་དུ་སྦྱོར་བའི་ལམ་དང༌། ཁྱད་པར་གྱི་ལམ་གྱིས་ཆོད་པའི་ཕྱིར་དང༌། རྗེས་ཐོབ་ཀྱིས་ཀྱང་ཆོད་པ་སྲིད་པའི་ཕྱིར་རོ། ། གཉིས་པ་ལ། སྒྲུབ་པ་སྒོམ་ལམ་དང༌།
རྣམ་དག་སྒོམ་ལམ་གཉིས། དང་པོ་ལ། མཚམས་སྦྱར་བ་ནི། གཉིས་ཡོད་པ་དེའི་ཕྱིར་དང་པོ་ཡོན་ཏན་མངོན་པར་སྒྲུབ་པའི་མཚན་ཉིད་ཀྱི་སྒོམ་པའི་ལམ་འཆད་དོ། ། ཚིག་དོན་ལ། ངོ་བོ། ཁྱད་པར། རྣམ་པ། བྱེད་པའོ། ། དང་པོ་ནི།
ས་གཉིས་པའི་མཉམ་བཞག་བར་ཆད་མེད་ལམ་ནི། སྒྲུབ་པ་སྒོམ་ལམ་གྱི་ངོ་བོ་ཡིན་ཏེ། གཟུགས་ལ་སོགས་པའི་གནས་ཚུལ་ཕྱིན་ཅི་མ་ལོག་པར་མཐོང་ཟིན་གོམས་པར་བྱེད་པའི་བར་ཆད་མེད་ལམ་ཡིན་པའི་ཕྱིར། གཉིས་པ་ནི། སྦྱིན་སོགས་གཞན་ལས་མཆོག་ཉིད་ཡིན་ཏེ། ཁྱོད་ཀྱིས་མ་ཟིན་པར་སྦྱིན་སོགས་གཞན་གྱིས་སངས་རྒྱས་ཉིད་མི་འཐོབ་པའི་ཕྱིར། གསུམ་པ་ནི། ཡུལ་ཀུན་ལ་མངོན་པར་ཞེན་པས་འདུ་མི་བྱེད་དེ། ཆོས་ཐམས་ཅད་ཀྱི་ཁྱད་པར་གདོད་མ་ནས་སྐྱེ་བ་མེད་པར་རྟོགས་པ་ལ་སྦྱོར་བའི་ཕྱིར། བཞི་པ་ལ།
གནས་སྐབས་དང་མཐར་ཐུག་གི་བྱེད་པ་གཉིས་ལས། དང་པོ་ནི། དེ་ལྟ་བུའི་ངོ་བོ་ཉིད་ལ་སོགས་པ་དང་ལྡན་པའི་ལམ་གྱིས་མི་རྟོག་ཡེ་ཤེས་རྒྱུད་ལ་གཏོང་བར་བྱེད་པར་བྱེད་དེ། རྣལ་འབྱོར་བའི་རྒྱུད་ལ་ཆོས་རྣམས་མི་དམིགས་པ་ཉིད་དུ་རྟོགས་པ་བསྐྱེད་པར་བྱེད་པའི་ཕྱིར། གཉིས་པ་ནི། དོན་ཆེན་པོ་དང་ལྡན་པ་ཉིད་ཡིན་ཏེ། དོན་ཆེན་པོ་སངས་རྒྱས་ཉིད་དུ་བྱེད་པའི་ཕྱིར། གཉིས་པ་རྣམ་དག་སྒོམ་ལམ་ལ། རྒྱུ་དང་རྒྱུ་མ་ཡིན་པའི་རབ་དབྱེས། འབྲས་བུ་རྣམ་དག་སྒོམ་ལམ་དངོས་སོ། །
དང་པོ་ལ་གཉིས་ལས། མཚམས་སྦྱར་བ་ནི། སྒྲུབ་པ་སྒོམ་ལམ་དེའི་འོག་ཏུ་གཉིས་པ་ཤིན་ཏུ་རྣམ་པར་དག་པའི་མཚན་ཉིད་ཀྱི་སྒོམ་ལམ་འཆད་དོ། ། ཇི་ལྟར་ཞེ་ན། མཐུན་རྐྱེན་གང་ཞིག་ཡོངས་སུ་བཟུང་བ་དང༌། འགལ་རྐྱེན་གང་ཞིག་ཡོངས་སུ་བོར་བས་འཐོབ་པར་འགྱུར་བའི་སྒོམ་ལམ་འདིའི་སྐྱེ་བ་དང༌། མི་སྐྱེ་བའི་རྒྱུ་གང་ཞིག་ཡིན་སྙམ་པའི་ཐེ་ཚོམ་བསལ་བའི་སྒོ་ནས་སོ། ། གཉིས་པ་ཚིག་དོན་ལ། མཐུན་རྐྱེན་དང་འགལ་རྐྱེན་ནོ། ། དང་པོ་ནི།
གསུམ་པོ་འདི་དག་ནི་རྣམ་དག་སྒོམ་ལམ་སྐྱེ་བའི་རྒྱུ་དག་ཡིན་ནོ། ། གསུམ་པོ་ཡང་གཉིས་སུ་འདུས་ཏེ། ཕྱི་དང་ནང་གི་མཐུན་རྐྱེན་ནོ། ། དང་པོ་ནི། ལམ་སྟོན་པའི་སངས་རྒྱས་མཉེས་པར་བྱེད་པའོ། ། གཉིས་པ་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་ལས། དང་པོ་ནི། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་རྫོགས་པར་བྱེད་པའོ། ། གཉིས་པ་ནི། ཡུལ་ལ་མཉམ་པར་འཇོག་པའི་ཞི་གནས་ལ་མཁས་པ་ཞེས་བྱ་བའོ། །
གཉིས་པ་འགལ་རྐྱེན་ནི། བཞི་པོ་འདི་དག་ནི་རྣམ་དག་སྒོམ་ལམ་མི་སྐྱེ་བའི་རྒྱུ་འགལ་རྐྱེན་དག་ཡིན་ནོ། ། བཞི་གང་ཞེ་ན། ཕྱིའི་རྐྱེན་བདུད་ཀྱིས་གནོད་པ་བྱས་པ་དང་མི་དགེ་བའི་གྲོགས་པོ་དང་འགྲོགས་པ་གཉིས་དང༌། ནང་གི་རྐྱེན་ཆོས་ཟབ་མོ་ལ་མ་མོས་པ་དང༌། དངོས་པོར་མངོན་པར་འཛིན་པའོ། ། གཉིས་པ་ལ་སྤྱིར་བསྟན་པ་དང་བྱེ་བྲག་ཏུ་བཤད་པའོ། ། དང་པོ་ལ་སྤྱི་དང་ཡན་ལག་གི་དོན་གཉིས་ལས། དང་པོ་ལ། འབྲས་བུའི་ངོ་བོ།
གྲངས་ངེས་ཀྱི་འདོད་ཚུལ། རྣམ་པར་དག་ཚུལ། དང་པོ་ནི། ཟག་མེད་བར་ཆད་མེད་ལམ་གྱིས་དྲི་མ་དང་བྲལ་བར་བྱས་པའི་འབྲས་བུ་རྣམ་པར་གྲོལ་བས་བསྡུས་པའོ། ། གཉིས་པ་ལ། འགའ་ཞིག་ཉན་ཐོས་ལ་འབྲས་བུ་བཞི། རང་རྒྱལ་ལ་གཉིས། བྱང་སེམས་ལ་བཅུ། སངས་རྒྱས་ལ་གཅིག་སྟེ་བཅུ་བདུན་ནོ། ། ཅིའི་ཕྱིར་རང་རྒྱལ་ལ་གཉིས་ཁོ་ན་ཡིན་ཅེ་ན།
གཅིག་ཆར་བ་ཡིན་ལ་འབྲས་བུ་བར་པ་གཉིས་བཞག་དུ་མི་རུང་བའི་ཕྱིར་རོ་ཞེས་ཟེར་རོ། ། འོ་ན་རང་རྒྱལ་ལ་གཅིག་ཆར་བ་ཁོ་ནར་ངེས་སམ་རིམ་གྱིས་པ་འདོད། ། དང་པོ་ལྟར་ན། བསེ་རུ་ལྟ་བུས་མཐོང་ལམ་གྱི་སྔོན་དུ་བསམ་གཏན་བཞི་པ་ཐོབ་པས། འདོད་པ་ལ་འདོད་ཆགས་དང་བྲལ་ཟིན་པའི་ཕྱིར། སྲིད་རྩེའི་ཉོན་མོངས་པ་རྣམས་ཀྱང་སྤངས་ཟིན་པར་འགྱུར་རོ། ། གཉིས་པ་ལྟར་ན། གཅིག་ཆར་བ་ཡིན་པས་འབྲས་བུ་བར་པ་གཉིས་བཞག་དུ་མི་རུང་བ་ཉམས་སོ། ། དེས་ན་ཉན་ཐོས་གཅིག་ཆར་བ་རང་རྒྱལ་དུ་འགྱུར་བའི་ཆ་ཤས་ཙམ་མ་གཏོགས་པ། རང་རྒྱལ་གཅིག་ཆར་བའི་རྣམ་བཞག་གང་དུའང་མི་འབྱུང་ཞིང༌།
མདོ་ལས་ཀྱང་རྒྱུན་ཞུགས་ཀྱི་འགྲེས་ཉན་ཐོས་ཁོ་ན་ལ་སྦྱར་གྱི། རང་རྒྱལ་ལ་རྒྱུན་ཞུགས་སོགས་མ་གསུངས་པས་མི་བཟུང་ངོ༌། ། གསུམ་པ་ལ། འགའ་ཞིག་ཡུལ་ཅན་རྣམ་གྲོལ་ལམ་དྲི་མས་དག་པ་ན། ཡུལ་གཟུགས་སོགས་དྲི་མས་དག་སྟེ། མིག་གི་རབ་རིབ་བསལ་བ་ན་སྐྲ་ཤད་ལྡོག་པ་བཞིན་ནོ་ཞེ་ན། འབྲས་བུ་ཤིན་ཏུ་རྣམ་དག་གི་ཡེ་ཤེས་དྲི་མས་དག་པ་ན་ཤེས་བྱ་མ་ལུས་པ་དྲི་མས་དག་པར་འགྱུར་རོ། ། ཅི་སྟེ་སློབ་དཔོན་ནི་རྣལ་འབྱོར་སྤྱོད་པའི་ཚུལ་ལ་བརྟེན་ཏེ། སྣང་བ་སེམས་ཀྱི་བདག་ཉིད་དུ་བཞེད་པས་སེམས་དག་ན་ཡུལ་དག་གོ་ཞེ་ན། འདིས་ཀྱང་སངས་རྒྱས་ཀྱི་ཡེ་ཤེས་ཇི་སྙེད་པ་མཁྱེན་པ་དྲི་མས་དག་པ་ན།
དེའི་ཡུལ་ཐམས་ཅད་དྲི་མས་དག་པར་ཐལ་བ་བཟློག་དུ་མེད་དོ་དེས་ན། རྒྱུ་བར་ཆད་མེད་ལམ་གྱི་འབྲས་བུ་རྣམ་གྲོལ་གྱི་ལམ་དྲི་མས་རྣམ་པར་དག་པ་ན། བར་ཆད་མེད་ལམ་གྱིས་བསལ་བའི་དྲི་མ་དེ་ཉིད་ཀྱིས། དེའི་ཡུལ་གཟུགས་སོགས་ཀྱང་རྣམ་པར་དག་པས་ན། འབྲས་བུ་རྣམ་པར་དག་པས་གཟུགས་རྣམ་པར་དག་པར་བརྗོད་ཀྱི། སྤྱིར་ཡུལ་ཅན་དག་པས་ཡུལ་དག་ཞེས་བརྗོད་པ་མ་ཡིན་ནོ། ། གཉིས་པ་ཡན་ལག་གི་དོན་ལ། གཉིས་ལས། མཚམས་སྦྱར་བ་ནི། དེ་ལྟར་འཐོབ་པ་དང་མི་འཐོབ་པའི་རྒྱུ་དག་བཤད་ནས།
སྐབས་སུ་བབ་པའི་རྣམ་པར་དག་པ་སྤྱིར་བསྟན་ནོ། ། ཚིག་དོན་ལ། མདོ་དགོད་པ་ནི། རབ་འབྱོར་གཟུགས་རྣམ་པར་དག་པ་གང་ཡིན་པ་དེ་འབྲས་བུ་རྣམ་པར་དག་པ་ཉིད་དོ་ཞེས་སོགས་སོ། ། འཕགས་པའི་གང་ཟག་བཞི་པོ་དག་གི་དགེ་སྦྱོང་གི་ཚུལ་གྱི་འབྲས་བུ་གང་ཡིན་པ་དེ་ནི་རྣམ་པར་དག་པ་ཞེས་བརྗོད་དེ། རྒྱུ་བར་ཆད་མེད་ལམ་གྱི་མི་མཐུན་ཕྱོགས་ཐམས་ཅད་དང་བྲལ་བ་ཉིད་ཀྱིས་སོ། ། འབྲས་བུ་རྣམ་པར་དག་པ་གང་ཡིན་པ་དེ་ཉིད་གཟུགས་ལ་སོགས་པ་རྣམ་པར་དག་པ་ཡིན་ནོ། ། གང་གི་ཕྱིར་ན། དེ་གཉིས་ཀྱི་རྣམ་པར་དག་པ་རང་གི་མཚན་ཉིད་ཐ་དད་པ་མ་ཡིན་པས། རྫས་ཐ་མི་དད་ཅིང༌།
སྤྱིའི་མཚན་ཉིད་ཐ་དད་པ་མ་ཡིན་པས་ལྡོག་པ་སོ་སོར་བཅད་དུ་མེད་པ་དེའི་ཕྱིར། རྟགས་གྲུབ་ཏེ། འབྲས་བུ་རྣམ་གྲོལ་ལམ་དང༌། གཟུགས་ལ་སོགས་པ་རྣམ་པར་དག་པ་ནི། བར་ཆད་མེད་ལམ་གྱིས་དག་བྱའི་དྲི་མ་གཟུགས་ལ་སོགས་པ་ལ། བདག་དུ་མངོན་པར་ཞེན་པ་ལ་སོགས་པ་དང་བྲལ་བར་བྱས་པས་རབ་ཏུ་ཕྱེ་བ་ཉིད་ཀྱིས་སོ། ། དེ་ལྟར་ན་འབྲས་བུ་རྣམ་པར་དག་པས་གཟུགས་ལ་སོགས་པ་རྣམ་པར་དག་པར་བརྗོད་དོ། ། གཉིས་པ་བྱེ་བྲག་དུ་བཤད་པ་ལ། འཕགས་བཞིའི་རྣམ་དག་གི་དབྱེ་བ། སངས་རྒྱས་ཀྱི་རྣམ་དག་ཤིན་ཏུ་བར་བསྒྲུབ་པ།
སྒྲུབ་བྱེད་ལ་ཀླན་ཀ་སྤང་བའོ། ། དང་པོ་ལ་མཚམས་སྦྱར་བ་ནི། རྣམ་པར་དག་པ་སྤྱིར་བསྟན་ནས་ཁྱད་པར་དུ་སོ་སོར་ཕྱེ་ནས་འཆད་དོ། ། ཚིག་གི་དོན་ནི། ཉན་ཐོས་དགྲ་བཅོམ་པའི་རྣམ་གྲོལ་ལམ་ཆོས་ཅན། གོ་རིམ་བཞིན་དུ་ཉན་ཐོས་ཀྱི་རྣམ་དག་ཡིན་ཏེ། འདོད་ཆགས་ལ་སོགས་པ་ཉོན་མོངས་པའི་སྒྲིབ་པ་ཙམ་སྤངས་པས་རབ་ཏུ་ཕྱེ་བའི་རྣམ་གྲོལ་ལམ་ཡིན་པའི་ཕྱིར། བསེ་རུ་ལྟ་བུའི་རྣམ་གྲོལ་ལམ་ཆོས་ཅན། རང་སངས་རྒྱས་ཀྱི་རྣམ་དག་ཡིན་ཏེ་ཉོན་སྒྲིབ་དང་ཤེས་བྱའི་སྒྲིབ་པའི་ཕྱོགས་གཅིག་པོ་བཟུང་བའི་དོན་གྱི་རྣམ་པར་རྟོག་པ་ཙམ་སྤངས་པས་རབ་ཏུ་ཕྱེ་པའི་རྣམ་གྲོལ་ལམ་ཡིན་པའི་ཕྱིར། ས་གཉིས་པའི་རྣམ་གྲོལ་ལམ་ཆོས་ཅན།
བྱང་སེམས་ཀྱི་རྣམ་དག་ཡིན་ཏེ། ཐེག་པ་གསུམ་གྱི་ལམ་གསུམ་གྱི་སྒྲིབ་པ་གསུམ་སྤངས་པས་རབ་ཏུ་ཕྱེ་བའི་རྣམ་གྲོལ་ལམ་ཡིན་པའི་ཕྱིར། ཆོས་ཀྱི་དབྱིངས་བསྒོམས་པ་ལས་བྱུང་བའི་དྲི་མས་ཤིན་ཏུ་རྣམ་པར་དག་པའི་རྣམ་གྲོལ་ལམ་ནི་ཆོས་ཅན། སངས་རྒྱས་ཀྱི་རྣམ་དག་ཡིན་པར་འདོད་དེ། ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་རྣམ་པ་ཐམས་ཅད་དུ་སྤངས་པའི་རྣམ་གྲོལ་ལམ་ཡིན་པའི་ཕྱིར། གཉིས་པ་ལ་མཚམས་སྦྱར་བ་ནི། ལམ་ཤེས་པ་ཉིད་ཀྱི་སྐབས་སུ་བྱང་སེམས་ཀྱི་རྣམ་པར་དག་པ་སྨོས་པའི་ཞར་ལ། གོ་རིམ་བཞིན་དུ་སངས་རྒྱས་ཀྱི་རྣམ་པར་དག་པ་ཤིན་ཏུ་བ་དང༌། ཉན་ཐོས་ལ་སོགས་པའི་རྣམ་པར་དག་པ་གཅིག་ཤོས་སུ་བཤད་ན། དེའི་རྒྱུ་མཚན་ཇི་ལྟ་བུ་ཞེ་ན།
ཚིག་དོན་ནི། སངས་རྒྱས་ཀྱི་རྣམ་པར་དག་པ་ཤིན་ཏུ་བ་དང༌། གཅིག་ཤོས་ཉན་རང་གི་ཤིན་ཏུ་བ་མ་ཡིན་པ་ཞེས་བྱ་སྟེ། མི་མཐུན་པའི་ཕྱོགས་སྒོམ་སྤང་སྒྲིབ་གཉིས་ཀྱི་དྲི་མ་ཆེན་པོའི་ཆེན་པོ་ལ་སོགས་པ་རྣམ་པ་དགུའི་གཉེན་པོའི་ངོ་བོར། གོ་རིམ་བཞིན་དུ། ས་དགུ་ལ་རྟེན་པའི་བྱང་སེམས་ཀྱི་སྒོམ་ལམ་ཆུང་ངུའི་ཆུང་ངུ་ལ་སོགས་པ་རྣམ་པ་དགུ། སྤང་བྱ་རྣམ་པ་ཐམས་ཅད་དུ་རྣམ་པར་དག་པ་དང༌། ཉན་ཐོས་སོགས་ཀྱི་སྒོམ་ལམ་ནི་གཅིག་ཤོས་སྤང་བྱ་ཉི་ཚེ་བ་ཙམ་རྣམ་པར་དག་པའི་རྒྱུ་ཡིན་པའི་ཕྱིར། ས་དགུ་གང་ཞེ་ན། འདོད་པའི་ཁམས་ས་གཅིག་དང༌།
བསམ་གཏན་དང༌། གཟུགས་མེད་པའི་སྙོམས་པར་འཇུག་པ་གཉིས་ལ་ས་བཞི་བཞི་དག་གོ ། ཉན་ཐོས་ཀྱི་སྒོམ་ལམ་ནི་ཟག་མེད་ས་དགུ་ལ་རྟེན་གྱི། འདོད་པ་དང་སྲིད་རྩེ་ལ་བརྟེན་པ་མི་སྲིད་དོ། ། གསུམ་པ་ལ་མཚམས་སྦྱར་བ་ནི། རྒྱུ་སྒོམ་ལམ་དྲི་མ་མཐའ་དག་སེལ་བྱེད་ཡིན་པས། སངས་རྒྱས་ཀྱི་རྣམ་དག་ཤིན་ཏུ་བར་ཇི་ལྟར་འགྱུར་ཏེ། དྲི་མ་སེལ་ཚུལ་མི་འཐད་དོ་ཅེས་པའི་ཀླན་ཀ་ལན་དང་བཅས་པ་བསྟན་ནོ། ། ཁ་ཅིག་སངས་རྒྱས་རྣམ་ཀུན་ཤིན་ཏུ་བ། ཞེས་པའི་དྲི་བར་བྱེད་པས་ནི་དོན་མ་རྟོགས་ཏེ།
སྔ་མའི་འཚམས་སྦྱོར་གྱིས་དྲི་བ་དང༌། རྩ་བས་ཤིན་ཏུ་བའི་སྒྲུབ་བྱེད་བསྟན་ཟིན་པའི་ཕྱིར། གཉིས་པ་ཚིག་དོན་ལ་འཕགས་པས། ཁམས་གསུམ་པ་ཡི་རྣམ་པ་ཅན། ། འཇལ་དང་གཞལ་བྱ་མཉམ་པ་ཉིད། ། དེ་ལ་ཀླན་ཀ་སྤངས་པ་ཡི། ། ལམ་ནི་དེའི་གཉེན་པོར་འདོད། ། ཅེས་བཟློག་ནས་ཚིག་རྐང་པ་སྔ་མ་གཉིས་ཀྱིས། ཡུལ་མཉམ་ཉིད་དུ་རྟོགས་པས་ཁམས་གསུམ་གྱི་གཉེན་པོ་བྱེད་ཚུལ་དང༌། ཕྱི་མ་གཉིས་ཀྱིས།
མཉམ་ཉིད་ལ་རྩོད་པ་སྤང་བར་བཤད་དོ། ། སློབ་དཔོན་ལྟར་ན། བསལ་བྱའི་ཀླན་ཀ སེལ་བྱེད་ཀྱི་ལན། བསལ་བས་འགྲུབ་པའི་དོན་ནོ། ། དང་པོ་ལ་ཀླན་ཀའི་ཡུལ་ནི། ས་དགུ་ལ་ནི་ཞེས་སོགས་གསུངས་པ་དེ་ལའོ། ། ངོ་བོ་ནི། ས་དགུ་ལ་ནི་ཆུང་ངུ་ཡི། ། ཆུང་ངུ་ལ་སོགས་དྲི་མ་ཡི། །
གཉེན་པོ་ཆེན་པོའི་ཆེན་པོ་ལ། ། སོགས་པའི་ལམ་ནི་དག་པ་ཡིན། ། ཞེས་བསྟན་ནས། གཉེན་པོ་ཆེན་པོའི་ཆེན་པོ་ལ་སོགས་པ། ཆེ་རིམ་ནས་སྐྱེ་སྟེ། དང་པོར་སྐྱེ་བ་རྣམས་ནི། རྩོལ་བ་ཆེན་པོས་བསྐྱེད་པར་བྱ་བ་ཡིན་པས་ཆེན་པོ་ཡིན་ལ། ཕྱི་མ་རྣམས་ནི། རྩོལ་བ་ཆུང་ངུས་བསྐྱེད་པས་ཆུང་ངུ་ཡིན་པས་སོ། ། མི་མཐུན་པའི་ཕྱོགས་ནི་ཆུང་ངུའི་ཆུང་ངུ་ལ་སོགས་པ་ཆུང་རིམ་ནས་འགག་པར་རིགས་ཏེ།
དང་པོ་རྣམས་ནི་སྤང་སླ་བས་ཆུང་ངུ་དང༌། ཕྱི་མ་རྣམས་ནི་སྤང་དཀའ་བས་ཆེན་པོ་ཡིན་པའི་ཕྱིར་ཞེས་པ་སྟེ། འགྲེལ་ཆེན་ལས་ཀྱང་གསུངས་སོ། ། གཞན་དག་གིས་ནི་ཀླན་ཀའི་ཚུལ་རྟོགས་པར་མི་སྣང་ངོ༌། ། གཉིས་པ་ནི་མདོ་ལས། དོན་དམ་དུ་སྤང་གཉེན་མ་གྲུབ་པའི་ལན་དངོས་སུ་བསྟན་ནས། ཀུན་རྫོབ་ཀྱི་ལན་ཤུགས་ལ་བསྟན་ནོ། ། རྒྱན་ལས། དོན་དམ་གྱི་ལན་ཤུགས་ལ་མཛད་ནས། མདོའི་སྦས་དོན་ཀུན་རྫོབ་ཀྱི་ལན་དངོས་སུ་གསུངས་པའི་དོན་ནི།
གཉེན་པོ་ཆུང་རིམ་ནས་སྐྱེ་ཞིང༌། སྤང་བྱ་ཆེ་རིམ་ནས་འགག་པའི་རིགས་ཏེ། གོས་ལ་ཆགས་པའི་དྲི་མ་རགས་པ་འབད་པ་ཆུང་ངུས་སེལ་ཞིང་དྲི་མ་ཕྲ་མོ་སེལ་བ་ལ། བཅོ་བླག་མཁན་ཆེ་ཐང་དུ་འབད་པས་སེལ་བའི་དཔེས་འཐད་པར་གྲུབ་པའི་ཕྱིར། གསུམ་པ་ནི། སངས་རྒྱས་ཀྱི་རྣམ་པར་དག་པ་ཤིན་ཏུ་བ་ཡིན་པར་བཞག་གོ ། ཅིའི་ཕྱིར་ཞེ་ན། ཀླན་ཀ་སྤངས་པའི་སྒོ་ནས། ས་དགུ་ལ་ནི། ཞེས་སོགས་ཀྱི་སྐབས་སུ་ཇི་སྐད་དུ་བསྟན་པའི་སྒོམ་པའི་ལམ་ཤིན་ཏུ་བ་དེ།
ཁམས་གསུམ་གྱི་སྤང་བྱ་མཐའ་དག་གི་གཉེན་པོའི་ངོ་བོ་ཉིད་དུ་གྲུབ་པའི་ཕྱིར། དེ་ཉིད་གང་ཞེ་ན། ཁམས་གསུམ་པའི་རྣམ་པ་ཅན་གྱི་ཤེས་པ་འཛིན་པ་དང༌། ཤེས་བྱ་གཟུང་བ་དག་མི་དམིགས་པ་ཉིད་ཀྱིས། མཉམ་པ་ཉིད་དུ་རྟོགས་པ་གང་ཡིན་པ་དེ་ཉིད་དོ། ། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་ལ། སྐབས་གཉིས་པའི་འགྲེལ་པ་རྣམ་པར་བཤད་པའོ།། །། གསུམ་པ་ཤེས་བྱའི་ཡན་ལག་གཞི་ཤེས་ལ་གསུམ་སྟེ། འགྲེལ་དགོད་པས་མཚམས་སྦྱར།
བཞི་ཤེས་ཀྱི་ཆོས་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ནི། ལམ་ཤེས་ཀྱི་འོག་ཏུ་ཐམས་ཅད་ཤེས་པ་ཉིད་འཆད་དེ། རྟོགས་པར་བྱ་བའི་གཞི་མི་མཐུན་ཕྱོགས་དང༌། གཉེན་པོའི་རབ་དབྱེ་ཐམས་ཅད་ཡོངས་སུ་ཤེས་པ་མེད་པར་ལམ་ལེགས་པར་ཡོངས་སུ་ཤེས་པ་མེད་པའི་ཕྱིར་ཏེ། ལམ་ལེགས་པར་ཤེས་པ་ནི་ལམ་དང་ལམ་མ་ཡིན་པའི་རྣམ་དབྱེ་ཤེས་པ་ལ་ལྟོས་པས་སོ། ། གཉིས་པ་ལ་བཞི་སྟེ། འཇུག་ཡུལ་གཞི་ཤེས། འཇུག་པ་སྦྱོར་བ།
ཞུགས་འབྲས་མཐོང་ལམ། མཁྱེན་གསུམ་གྱི་དོན་བསྡུ་བའོ། ། དང་པོ་ལ་གསུམ་སྟེ། གཞི་ཤེས་ཀྱི་ངོ་བོ། ཉེ་རིང་གི་རྒྱུ་མཚན། མི་མཐུན་ཕྱོགས་དང་གཉེན་པོའི་དབྱེ་བ། དང་པོ་ལ། མདོ་དགོད་པ་དང༌། ཚིག་དོན་གཉིས་ལས། དང་པོ་ནི།
བྱང་སེམས་ཆེན་པོ་རྣམས་ཀྱི་ཡུམ་ནི་ཚུ་རོལ་གྱི་མཐར་མ་ལགས་ཕ་རོལ་གྱི་མཐར་མ་ལགས་གཉིས་ཀའི་བར་ནའང་མི་དམིགས་ཞེས་པ་ནས། དུས་གསུམ་གྱི་ཆོས་ཐམས་ཅད་མཉམ་པ་ཉིད་ཀྱི་ཕྱིར་རོ་ཞེས་སོ། ། གཉིས་པ་ལ། དངོས་བསྟན་གཉེན་པོ་གཞི་ཤེས་ནི། བྱང་ཆུབ་སེམས་དཔའ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་གང་ཡིན་པ་ཆོས་ཅན། སངས་རྒྱས་རྣམས་ལ་ཉེ་བར་གྱུར་པར་འདོད་དེ། དུས་གསུམ་པའི་ཆོས་རྣམས་རང་བཞིན་གྱིས་སྐྱེ་བ་མེད་པའི་རྣམ་པར་མཉམ་པ་ཉིད་དུ་རྟོགས་པའི་ཕྱིར། དེ་ནི་སྲིད་པ་དང་ཞི་བ་ལ་མི་གནས་པ་ཡིན་ཏེ། གོ་རིམ་བཞིན་དུ་ཚུ་རོལ་གྱི་མཐའ་འཁོར་བ་ཕུང་པོ་རྒྱུན་གྱི་རྟག་པའི་མཚན་ཉིད་དང་ཕ་རོལ་གྱི་མཐའ་མྱང་འདས་ལ་ཕུང་པོ་རྒྱུན་ཆད་པའི་མཚན་ཉིད་དང༌། གཉིས་པོ་དེ་དག་གི་བར་ནའང་མི་གནས་པའོ། །
ཇི་ལྟར་མི་གནས་ཞེ་ན། ཤེས་རབ་ཀྱི་ཆོས་རང་བཞིན་མེད་པར་རྟོགས་པའི་ཕྱིར་དང༌། སྙིང་རྗེས་གཞན་དོན་བྱེད་པའི་ཕྱིར་རོ། ། དེ་གཉིས་ཀྱི་བར་ན་ཡང་མི་གནས་ཏེ། དེ་དག་གི་བར་མ་གྲུབ་པའི་ཕྱིར་རོ། ། འདིར་འཁོར་བ་རྒྱུན་གྱིས་རྟག་པར་བསྟན་པས་འཁོར་བ་ལ་མཐའ་མེད་པར་བསྟན་ནོ། ། གཉིས་པ་ཤུགས་བསྟན་ནི། ཉན་ཐོས་ལ་སོགས་པ་རང་གི་རྟོགས་པ་ཙམ་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་གང་ཡིན་པ་དེ་ནི་ཆོས་ཅན་འཁོར་བ་ལ་དོར་བྱ་དང༌། མྱ་ངན་ལས་འདས་པ་ལ་བླང་བྱར་ཞེན་པའི་ཚུལ་གྱིས་གནས་པ་ཡིན་པར་ཤེས་པར་བྱ་སྟེ། སྲིད་པ་ལ་དོར་བྱ་ཕུང་པོའི་དངོས་པོ་དང༌།
ཞི་བ་ལ་བླང་བྱ་ཕུང་པོའི་དངོས་པོ་མེད་པར་དམིགས་པའི་ཕྱིར་ཏེ། གཞན་དོན་དུ་འཁོར་བར་འཇུག་ནུས་ཀྱི་སྙིང་བརྩེ་བ་དང་རང་བཞིན་མེད་རྟོགས་ཀྱི་ཤེས་རབ་དང་བྲལ་བའི་ཕྱིར་ཡང་དག་པར་ཤེར་ཕྱིན་ལ་རིང་བར་འགྱུར་བ་ཡིན་ཏེ། དུས་གསུམ་མཉམ་པ་ཉིད་དུ་ཤེས་པ་མེད་པའི་ཕྱིར་རོ། ། འདི་རྩ་བར་མ་བཤད་དོ་ཞེ་ན། ཇི་ལྟར་ཀུན་ཤེས་པ་ཉིད་ཀྱི་སྐབས་སུ་གཉེན་པོ་གཞི་ཤེས་ལས་བཟློག་སྟེ་བསྟན་པས་ཉེས་པ་མེད་དོ། ། མཁས་པ་དུ་མ་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་འདོད་ཅིང༌། ས་བདུན་པ་མ་ཐོབ་བར་ཉན་རང་བློ་ཡི་སྟོབས་ཀྱིས་ཟིལ་གྱིས་གནོན་པར་མི་ནུས་ལོ། ། འོ་ན་བྱང་སེམས་ཀྱི་མཐོང་ལམ་ཐོབ་པའི་དུས་སུ་ཤེས་སྒྲིབ་གཟུང་རྟོག་བརྒྱ་རྩ་བརྒྱད་སྤངས་པས་ཉན་རང་གིས་ཀྱང་རང་རང་གི་མཐོང་ལམ་ཐོབ་པའི་དུས་སུ་དེ་དག་སྤང་ནུས་པར་ཐལ་ལོ། ། དུས་གསུམ་མཉམ་པ་ཉིད་དུ་ཤེས་པས། སྲིད་ཞིའི་མཐའ་ལ་མི་གནས་པར་ཐལ་བར་འགྱུར་བས།
སྲིད་དང་ཞི་བར་ལྟུང་བའི་ཕྱིར། ། ཞེས་པ་དང་འགལ་ལོ། ། འཁོར་འདས་ལ་བླང་དོར་ཐ་དད་དུ་འཛིན་པ་མ་ཡིན་པར་ཡང་ཐལ་ལོ། ། ཉན་རང་རྣམས་ཕུང་པོ་ལ་གཤེད་མ་རལ་གྲི་གདེངས་པ་ལྟར་ཤིན་ཏུ་འཇིགས་པར་གསུངས་པ་ཡང་མི་འཐད་པར་ཐལ་བར་འགྱུར་ཏེ། ཕུང་པོ་རང་བཞིན་མེད་པར་རྟོགས་པའི་ཕྱིར། ཀླུ་སྒྲུབ་ཀྱིས་ཀྱང༌། བྱང་ཆུབ་དམ་པ་གཉིས་ཐོབ་ནས། ། སྲིད་པས་སྐྲག་ཡིད་དེ་དག་ནི། ། ཞེས་གསུངས་སོ། ། འོ་ན་མདོ་སྡེ་ས་བཅུ་པ་ལས།
ས་བདུན་པ་ཐོབ་ནས། ཉན་ཐོས་དང་རང་སངས་རྒྱས་ཀྱི་སྤྱོད་ཡུལ་ལས་ཤིན་ཏུ་འདས་པར་བསྟན་པས། སྔ་རོལ་ཏུ་བློ་གྲོས་གྱིས་ཟིལ་གྱིས་གནོན་མི་ནུས་པར་མངོན་པས། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་དོ་ཞེས་ན། དཀོན་མཆོག་སྤྲིན་ལས་མོས་པས་སྤྱོད་པའི་སར་ཉན་ཐོས་དང་རང་སངས་རྒྱས་ཀྱི་ས་ཐམས་ཅད་ལས་འདའ་བར་འགྱུར་རོ་ཞེས་གསུངས་པས་སོ་སྐྱེའི་གནས་སྐབས་སུ་ཡང་འདའ་བར་བསྟན་ན། འཕགས་པའི་གནས་སྐབས་སུ་ལྟ་ཡང་ཅི་སྨོས། ས་བཅུ་པའི་དོན་ནི། ས་བདུན་པའི་སྔ་རོལ་དུ་ཡང་བློ་གྲོས་ཀྱི་མཐུས་ཉན་རང་གི་ས་ལས་འདའ་མོད། ས་བདུན་པ་ཐོབ་ནས་ཉན་རང་ལས་ཤིན་ཏུ་འདས་ཞེས་པ་ཡིན་པས། ཤིན་ཏུ་ཞེས་པའི་ཚིག་གི་ཟུར་ཁོང་དུ་མ་ཆུད་དོ། །
བྱང་སེམས་ཀྱི་མཐོང་ལམ་ཐོབ་ནས་མཐོང་སྤང་ཤེས་སྒྲིབ་བརྒྱ་རྩ་བརྒྱད་སྤངས་པས། སྔ་རོལ་དུ་བློ་གྲོས་ཀྱི་མཐུས་ཟིལ་གྱིས་གནོན་པ་གསལ་བར་བྱས་སོ། ། གཞན་ཡང་མི་དམིགས་པའི་རྣམ་པས་འཇུག་པའི་སྒྲུབ་པ་ཉན་ཐོས་སོགས་དང་ཐུན་མོང་མ་ཡིན་པའི་སྒྲུབ་པར་བསྟན་པ་དང༌། སྒྱུ་མའི་རྟ་གླང་སྣང་བ་ལ་རྟ་གླང་དུ་མངོན་པར་ཞེན་པས་རྟ་གླང་གི་ངོ་བོ་མེད་པར་མི་ཤེས་པའི་དཔེས། དངོས་པོའི་ངོ་བོ་མི་ཤེས་པར་བསྟན་པ་དང༌། རང་བཞིན་མེད་པའི་རྣམ་པར་ཞུགས་པ་ཉན་ཐོས་ལས་ཁྱད་པར་དུ་འཕགས་པའི་བྱེད་ཆོས་སུ་བསྟན་པ་དང༌། རྒྱུད་བླར་ཡང༌། ལོང་བས་ཉི་མའི་དཀྱིལ་འཁོར་མི་མཐོང་བའི་དཔེས། དེ་བཞིན་གཤེགས་པའི་སྙིང་པོ་མཐོང་བ་ལ་མིག་དང་མི་ལྡན་པར་བཤད་པ་དང༌། ཀླུ་སྒྲུབ་ཀྱིས།
བྱང་ཆུབ་སེམས་འགྲེལ་དུ། ཉན་ཐོས་ལ་གང་ཟག་གི་བདག་མེད་བསྟན་པ་དང༌། བྱང་སེམས་ལ་བདག་མེད་གཉིས་ཀ་བསྟན་པར་བཤད་པ་དང༌། རྒྱན་སྟུག་པོ་བཀོད་པ་ལས་ཀྱང༌། ཆོས་ཀྱི་དངོས་ཡོད་མ་བཤིག་ཕྱིར། ། ཉན་ཐོས་དེ་དག་མངོན་རྟོགས་གྱུར། ། ཞེས་པ་དང༌། ལང་གཤེགས་ལས་ཀྱང༌། མཚན་མ་མེད་པ་མ་རྟོགས་པས་ཐེག་པ་ཆེན་པོའི་བྱང་ཆུབ་མི་རྟོགས་པ་ཡིན་གྱི་ཉན་ཐོས་ཀྱི་བྱང་ཆུབ་མི་རྟོགས་པ་མ་ཡིན་ནོ། ། ཞེས་དང༌།
སྡུད་པར་ཐབས་མེད་ཤེས་རབ་བྲལ་བས་ཉན་ཐོས་ཉིད་དུ་ལྟུང་ཅེས་དང༌། འདས་པ་རིན་པོ་ཆེ་ཏོག་ལས། རྟག་ཏུ་ཁམས་གསུམ་བདག་མེད་རྫས་མེད་ཅིང༌། ། བྱེད་པོ་རང་དབང་མེད་པར་རྣམ་བལྟས་ནས། ། རྗེས་སུ་མཐུན་པའི་བཟོད་པ་གང་བསྒོམ་པ། ། དེ་དག་འགྲོ་བ་ཀུན་ལས་ཐར་བར་འགྱུར། ། ཞེས་དང༌། རྒྱན་ལས། ཆེར་འོས་སེམས་བསྐྱེད་སྤངས་པའི་སྐྱེ་བོ་དག ། གཞན་དོན་སེམས་དང་དེའི་ཐབས་རྙེད་དང༌། །
དགོངས་ཆེན་དོན་དང་དེ་ཉིད་མཆོག་མཐོང་བའི། ། བདེ་བ་དེ་སྤངས་ཞི་བར་འགྲོ་བར་འགྱུར། ། ཞེས་དང༌། མངོན་རྟོགས་རྒྱན་འདིར་ཡང་ཉན་ཐོས་རྟོགས་པའི་ཉི་ཚེ་བ་དང༌། གནས་ཚུལ་ཇི་ལྟ་བ་བཞིན་མ་མཐོང་བར་བཤད་པའི་ཕྱིར་ཏེ། ཉི་ཚེ་བ་དང་སྣ་ཚོགས་ཉིད་ཅེས་དང༌། ཇི་བཞིན་དོན་མིན་རྣམ་རྟོག་པ་ཞེས་གསུངས་པས་སོ། ། ཉན་རང་གི་ཤེས་རབ་ཀྱིས་བྱང་སེམས་ཉིན་གཅིག་ཤེར་ཕྱིན་ལ་སྤྱོད་པའི་རྒྱུའི་ཆར་ཡང་ཉེ་བར་མི་འགྲོ་བར་ཡང་བཤད་དོ། ། གཉིས་པ་ཉེ་རིང་གི་རྒྱུ་མཚན་ལ་བརྩོད་པ་ནི། ཉན་ཐོས་ལ་སོགས་པ་དང་བྱང་ཆུབ་སེམས་དཔའ་ལ་ཡང་དག་པའི་ཤེས་རབ་ཀྱི་ཕ་རོལ་ཏུ་ཕྱིན་པ་རིང་བ་དང་གཅིག་ཤོས་སུ་ཇི་ལྟར་འགྱུར་ཏེ།
དུས་གསུམ་མཉམ་པ་ཉིད་དུ་ཤེས་པ་དེ་ཡང་ཐམས་ཅད་ལ་ཡོད་པ་མ་ཡིན་ནམ་སྟེ་ཡོད་པའི་ཕྱིར་རོ། ། ཉན་རང་གི་གཞི་ཤེས་ཀྱིས་ཀྱང་དུས་གསུམ་མཉམ་པ་ཉིད་དུ་ཤེས་པ་ཡིན་ཏེ། གཞི་རྟེན་འབྲེལ་གྱི་དོན་རྟོགས་པའི་ཕྱིར། མ་ངེས་པ་མ་ཡིན་ཏེ། རྟེན་འབྲེལ་སྟོང་ཉིད་ཡིན་པའི་ཕྱིར་ཏེ། ཀླུ་སྒྲུབ་ཀྱི་ལུགས་འཇིག་རྟེན་ལས་འདས་པར་བསྟོད་པ་ལས། རྟེན་ཅིང་འབྲེལ་བར་འབྱུང་བ་གང༌། ། དེ་ཉིད་ཁྱོད་ནི་སྟོང་པར་བཞེད། ། ཅེས་འབྱུང་བའི་ཕྱིར་ཞེ་ན། ལན་ལ་མདོ་ནི།
རབ་འབྱོར་མིང་ལས་ཀྱང་ཆགས་མཚན་མ་ལས་ཀྱང་ཆགས་ཞེས་སོགས་དང༌། ཡང་ཡུམ་འདི་ལེགས་པར་བཤད་པ་དང༌། ལེགས་པར་མཐར་ཕྱིན་པའི་བར་ནི་ངོ་མཚར་ཆེའོ་ཞེས་སོ། ། གཉིས་པ་ལ། ཐེག་དམན་གྱི་གཞི་ཤེས་རིང་བའི་རྒྱུ་མཚན། བྱང་སེམས་ཀྱི་གཞི་ཤེས་ཉེ་བའི་རྒྱུ་མཚན། ཐུན་མོང་གི་མཇུག་སྡུད་བསྟན་པའོ། ། དང་པོ་ནི་ཉན་རང་དེ་དག་ལ། རྒྱལ་བའི་ཡུམ་རིང་བ་ཡིན་ཏེ། དུས་གསུམ་མཉམ་པ་ཉིད་ཀྱི་ཡེ་ཤེས་རྒྱུད་ལ་མེད་པ་དེའི་ཕྱིར་ཏེ།
ཉན་ཐོས་ལ་སོགས་པ་རྣམས་ཀྱིས་དངོས་པོའི་རང་གི་ངོ་བོ་སྟེ་གནས་ཚུལ་མི་ཤེས་པའི་ཕྱིར་ཏེ། གཟུགས་སོགས་ཀྱི་དངོས་པོ་སྤྲོས་པའི་མཚན་མ་དང་ལྡན་པར་རྟོགས་པས་སོ། ། དཔེར་ན་སྒྱུ་མ་མཁན་གྱི་སྤྲུལ་པའི་རྟ་གླང་སོགས་ཀྱི་དངོས་པོ་སྣང་བ་ལས། དེའི་རང་གི་ངོ་བོ་མེད་པར་མི་ཤེས་པས་རྟ་གླང་སོགས་ཀྱི་དངོས་པོར་མངོན་པར་ཞེན་པ་ཉིད་ཀྱིས་ངོ་བོ་ཉིད་མེད་པར་མི་སྣང་བ་བཞིན་ནོ། ། གཏན་ཚིགས་གྲུབ་སྟེ། ཐེག་ཆེན་དགེ་བའི་བཤེས་གཉེན་དང༌། བདེན་གཉིས་རྟོགས་པའི་ཤེས་རབ་སོགས་ཐབས་ལ་མཁས་པ་དང་བྲལ་བའི་ཕྱིར་རོ། ། གཉིས་པ་ནི། བྱང་སེམས་དེ་དག་ལ་ཆོས་ཅན། འབྲས་བུའི་ཡུམ་འདི་ཡང་དག་པར་ཉེ་བར་གྱུར་པ་ཡིན་ཏེ།
དུས་གསུམ་མཉམ་པ་ཉིད་དུ་ཡོངས་སུ་ཤེས་པ་དེའི་ཕྱིར་ཏེ། གཟུགས་ལ་སོགས་པའི་ཆོས་ཀྱི་གནས་ཚུལ་ཡོངས་སུ་ཤེས་པ་དེ་ཉིད་ཀྱི་ཕྱིར་རོ། ། དེ་བསྟན་པ་ནི། བྱང་ཆུབ་སེམས་དཔའ་རྣམས་ལ་ནི་ཆོས་ཅན། གཟུགས་སོགས་ཀྱི་གནས་ཚུལ་ཡོངས་སུ་ཤེས་པ་ཡོད་དེ། དངོས་པོར་མངོན་པར་ཞེན་པའི་འཁྲུལ་པའི་མཚན་མ་བསལ་བའི་ཕྱིར་ཏེ། དུས་ཡུན་རིང་མོ་ཞིག་ནས་ཐེག་ཆེན་དགེ་བའི་བཤེས་གཉེན་ཡང་དག་པར་མགུ་བར་བྱས་པའི་མན་ངག་ཕྱིན་ཅི་མ་ལོག་པ་ཅན་བདེན་པ་གཉིས་ཀ་ལ་བརྟེན་པའི་ཐོས་པ་དང་བསམ་པ་ལ་སོགས་པ་ཤེས་པ་སྐྱེ་བའི་ཐབས་ལ་མཁས་པས་སོ། ། གསུམ་པ་དོན་བསྡུ་བ་ནི། གཞི་རྟོགས་པར་འདྲ་ཡང་དུས་གསུམ་མཉམ་པ་ཉིད་དུ་ཤེས་པ་དང་མི་ཤེས་པའི་ཁྱད་པར་ཡོད་པས། ཐབས་ལ་མཁས་པ་མ་ཡིན་པས་ནི།
རྒྱལ་བའི་ཡུམ་ལ་རིང་བ་ཉིད་ཡིན་ལ། ཐབས་མཁས་པ་ཉིད་ཀྱིས་ནི་མི་རིང་བ་ཉིད་དུ་བསྟན་པ་ཡིན་ནོ། ། གསུམ་པ་ལ། སྤྱི་དང་ཡན་ལག་གི་དོན་གཉིས་ལས། དང་པོ་ནི། འདིར་སློབ་དཔོན་གྱིས་སྤང་བྱ་མཚན་འཛིན་དང་གཉེན་པོ་གཞི་ཤེས་ཉན་རང་བྱང་སེམས་སོ་སོ་ལ་ཡོད་པར་བཤད་པ་ནི་རྣམ་པ་གསལ་བས། སོ་སོའི་རྒྱུད་ལ་མཚན་གཞི་ངོས་བཟུང་བ་ཡིན་ཏེ། གང་ཟག་སོ་སོ་ལ་ཡོད་པ་དངོས་ཀྱི་སྤང་གཉེན་དུ་མི་རུང་སྟེ། བྱང་སེམས་ཀྱི་རྒྱུད་ཀྱི་གཉེན་པོས་ཉན་རང་གི་རྒྱུད་ཀྱི་སྒྲིབ་པ་སྤོང་པ་མི་རིགས་པས་སོ། ། གཞན་དུ་ན་བྱང་སེམས་འབད་ཀྱང་མི་གྲོལ་བའམ་ཉན་རང་འབད་མེད་དུ་གྲོལ་བར་འགྱུར་རོ། །
དེ་བས་ན་གཉེན་པོ་གཞི་ཤེས་བྱང་སེམས་ཀྱི་རྒྱུད་ལ་ཡོད་པས་སྤང་བྱ་ཡང་དེ་ཉིད་ཀྱི་རྒྱུད་ལ་ཡོད་པར་རིགས་ལ། མདོར་ཡང་བྱང་སེམས་ཐབས་ལ་མི་མཁས་པ་ཞེས་སོགས་ཀྱིས་སྤང་བྱ་མཚན་འཛིན་བྱང་སེམས་ཀྱི་རྒྱུད་ལ་ཡོད་པར་བསྟན་ནོ། ། ཡང་ན་ད་ལྟ་ཉན་རང་གི་ཐེག་པ་ལ་གནས་པའི་རྒྱུད་ཀྱི་མཚན་འཛིན། ཕྱིས་ཐེག་ཆེན་དུ་ཞུགས་པའི་གནས་སྐབས་ཀྱི་གཞི་ཤེས་ཀྱིས་སྤོང་པ་ལ་དགོངས་སོ། །

ཉན་རང་གི་གཞི་ཤེས་ཀྱང་མཚན་འཛིན་གྱིས་བཅིངས་པས་མི་མཐུན་ཕྱོགས་སུ་བསྟན་གྱི་མཚན་འཛིན་དངོས་ནི་མ་ཡིན་ཏེ། གཞི་ཤེས་ནི་བདག་མེད་རྟོགས་པའི་རྣལ་འབྱོར་མངོན་གསུམ་ཡིན་ལ། གཞི་ལམ་ལ་བདེན་པའི་མཚན་འཛིན་ནི། སྒྲ་དོན་སྣང་བའི་རྟོག་པ་ལས་མ་འདས་པའོ། ། རྣམ་པ་གཅིག་ཏུ་ན་བྱང་སེམས་ཀྱི་མངོན་པར་འདོད་བྱ་མ་ཡིན་པ་ཉེར་ཞི་གཉིས་སུ་ཁྲིད་པས་མི་མཐུན་པའི་ཕྱོགས་སུ་བསྟན་ནོ། ། མཚན་འཛིན་གྱི་ངོ་བོར་སྨྲ་བ་ལྟར་ན། བཞེད་དོན་སྒྲུབ་བྱེད་དུ་མི་རུང་སྟེ། ཉོན་མོངས་ཀྱི་ས་བོན་སྤོང་མི་ནུས་པས་སོ། ། གཏན་ལ་དབབ་པ་བསྡུ་བ་ལས་ཀྱང༌། མཚན་འཛིན་གྱི་འཆིང་བ་ལས་མི་གྲོལ་བ་ཡིན་པར་བཤད་དོ། ། བྱང་ཆུབ་སེམས་དཔའ་རྣམས་ཀྱི་གཞི་ཤེས་ནི་མཚན་འཛིན་དང་འཛིན་སྟངས་འགལ་བར་འཇུག་པས་རྗེས་ཐོབ་དུ་མཚན་མར་འཛིན་པའི་སྒྲོ་འདོགས་གཅོད་ནུས་ལ།
གཅིག་ཤོས་ཀྱི་མཚན་མར་མི་འཛིན་ཡང་དེ་དང་འཛིན་སྟངས་འགལ་བར་མི་འཇུག་པས་སྒྲོ་འདོགས་གཅོད་མི་ནུས་པའི་ཕྱིར། མཚན་འཛིན་གྱིས་བཅིངས་པ་ཞེས་བྱའོ། ། བཞེད་དོན་བསྒྲུབ་པ་དང༌། བསྟོད་ཕྱག་གི་ཡུལ་དུ་བྱེད་པའི་ཡུམ་ཡང་ཚུལ་འདིས་རྟོགས་པར་བྱའོ། ། གཉིས་པ་གཞུང་གི་དོན་ལ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ། ལྟ་སྤྱོད་ལ་མཚན་འཛིན་གྱི་སྤང་གཉེན་དང༌། འབྲས་བུ་ལ་མཚན་འཛིན་གྱི་སྤང་གཉེན་ནོ། །
དང་པོ་ལ། སྤང་བྱ་དང༌། གཉེན་པོ་གཉིས་སོ། ། དང་པོ་ལ། མཚམས་སྦྱར་བ་ནི། ཉན་ཐོས་ལ་སོགས་པའི་ཡུམ་བྱང་སེམས་ལམ་གྱི་མི་མཐུན་ཕྱོགས་ཡིན་པར་བཤད་དེ། སྔར་བཤད་པ་དེ་ལྟར་རྒྱུ་མཚན་གྱི་སྒོ་ནས་འབྲས་ཡུམ་ལ་རིང་བར་གྱུར་པའི་སྒྲུབ་པ་ཉིད་དུ་བསྟན་པའི་ཕྱིར། གཉིས་པ་རྩ་བ་ལ། ཚིག་རྐང་པ་དང་པོ་གཉིས་ཀྱིས་རིམ་པ་ལྟར། གཞིའི་ཆོས་ཉིད་དང༌།
ཆོས་ཅན་ལ་མཚན་མར་འཛིན་པ་བསྟན་ལ། ཐ་མ་གཉིས་ཀྱིས་ནི་སྤྱོད་པ་ལ་མཚན་མར་འཛིན་པ་བསྟན་ནོ། ། མདོ་ནི། ཐབས་ལ་མི་མཁས་པས་གཟུགས་སྟོང་ཞེས་བྱ་བར་འདུ་ཤེས་ན་ཆགས་པའོ་ཞེས་སོགས་སོ། ། ཚིག་དོན་ནི། གཟུགས་ལ་སོགས་པ་མུ་སྟེགས་སོགས་གཞན་གྱིས་ཀུན་བཏགས་པའི་བདག་ལ་སོགས་པ་སྟོང་པ་ཉིད་དུ་ལྟ་བའི་འདུ་ཤེས་ནི་བདག་འཛིན་དེ་དག་གི་གཉེན་པོ་ཡིན་ན་ཡང་ཞེས་པ་དང༌། དུས་གསུམ་པའི་ཆོས་ཐ་དད་དུ་འདུ་ཤེས་པ་ནི་དུས་གསུམ་གཅིག་ཏུ་འཛིན་པ་དེ་དག་གི་གཉེན་པོ་ཡིན་ན་ཡང་ཞེས་པ་དང༌། སྦྱིན་སོགས་སོ་སྐྱེའི་ཟབ་པ་དང་བཅས་པ་དང༌། མི་སློབ་པའི་ཟག་པ་མེད་པ་དང༌། སློབ་པ་འཕགས་པའི་ཟག་བཅས་ཟག་མེད་གཉིས་ཀའི་ངོ་བོ་རྣམས་ལ་སྒྲུབ་པའི་འདུ་ཤེས་ནི་སེར་སྣ་སོགས་དེ་དག་གི་གཉེན་པོ་ཡིན་ན་ཡང༌།
གསུམ་པོ་དེ་དག་ཆོས་ཅན། གཉེན་པོ་གཞི་ཤེས་ཀྱི་མི་མཐུན་ཕྱོགས་ཡིན་ཏེ། དེས་སྤང་བར་བྱ་བ་ཡིན་པའི་ཕྱིར་ཏེ། ཡུལ་གཞི་ལམ་ལ་ཕྱིན་ཅི་ལོག་ཏུ་ཞུགས་པ་ཉིད་ཀྱིས་ཏེ་བདེན་པའི་དངོས་པོར་མ་གྱུར་པའི་གཞི་ལམ་ཐམས་ཅད་ལ་བདེན་པའི་དངོས་པོར་དམིགས་པ་ཉིད་ཀྱིས་སོ། ། འདིས་ནི་གཞི་ཤེས་འཆིང་བྱེད་ཀྱི་མཚན་གཞི་ངོས་བཟུང་བ་ཡིན་ནོ། ། གཞན་དག་གིས་རྩ་འགྲེལ་སྦྱོར་མ་ཤེས་སོ། ། གཉིས་པ་གཉེན་པོ་ལ་མཚམས་སྦྱར་བ་ནི། སྦྱིན་ལ་སོགས་ལ་ཞེས་སོགས་ཀྱི་ཚིགས་བཅད་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་བྱང་ཆུབ་སེམས་དཔའ་རྣམས་ཀྱི་གཞི་ཤེས་མཚན་འཛིན་ལས་བཟློག་སྟེ་དེའི་གཉེན་པོ་ཡིན་པར་རྟོགས་པའི་ཕྱིར།
རྩ་བ་ནི། ཡུལ་མཚན་འཛིན་གྱི་གཉེན་པོ་མདོ་ལས་གསུངས་ཀྱང་གོ་སླ་བར་དགོངས་ནས་འདིར་དངོས་སུ་མ་གསུངས་ལ། ལམ་ལ་མཚན་འཛིན་གྱི་གཉེན་པོ་ལ་མདོ་ནི། ཡུམ་ལ་སྤྱོད་པའི་ཚེ་འདི་སྙམ་དུ་བདག་གི་སྦྱིན་པ་ཞིག་སྦྱིན་ཏོ་ཞེས་པ་ནས། རྟོག་པ་དེ་ལྟ་བུ་མི་འབྱུང་ངོ་ཞེས་སོགས་སོ། ། ཚིག་དོན་ལ། གཉེན་པོ་གཞི་ཤེས་ནི་རྣམ་པ་ཐམས་ཅད་དུ་གཉེན་པོ་ཁོ་ནར་ངེས་པ་ཡིན་ཏེ། མཚན་འཛིན་གྱི་དངོས་ཀྱི་གཉེན་པོར་བླང་པར་བྱ་བ་ཡིན་པའི་ཕྱིར་ཏེ། ལྟ་སྤྱོད་ལ་ཆགས་པའི་ཚོགས་ཀྱི་གནས་སམ་ས་བོན་ཐམས་ཅད་འགོག་པས་སོ། ། གཏན་ཚིགས་གྲུབ་སྟེ།
གཞི་ལམ་གྱི་གནས་ལུགས་ལ་ཡང་དག་པར་ཞུགས་པའི་ཕྱིར། གཞན་དོན་བྱེད་དེ། རང་སྦྱིན་པ་ལ་སོགས་བདག་མེད་པར་རྟོགས་པ་ལ་གནས་ནས་གཞན་ཡང་སྦྱོར་བར་མཛད་པའི་ཕྱིར། སྦྱིན་སོགས་བདག་མེད་པར་རྟོགས་ཏེ། སྦྱིན་སོགས་འཁོར་གསུམ་རྣམ་པར་དག་པ་ཐོབ་པས་སོ། ། གཉིས་པ་འབྲས་བུ་ལ་མཚན་འཛིན་གྱི་སྤང་གཉེན་ལ་གསུམ་སྟེ། སྤང་བྱ་མི་མཐུན་ཕྱོགས། སྤོང་བྱེད་གཉེན་པོ། ཡུལ་ཟབ་པར་བཤད་པ། དང་པོ་ལ།
མི་མཐུན་ཕྱོགས་སུ་བསྟན་པ་དང༌། མི་མཐུན་ཕྱོགས་སུ་སྒྲུབ་པ་གཉིས་ལས། དང་པོ་ལ། རྩ་བ་ནི། རྒྱལ་ལ་སོགས་ལ་ཆགས་པ་ཕྲ་ཞེས་པའོ། ། གཉིས་པ་ཚིག་དོན་ལ། མཚན་པར་དམིགས་ཏེ་དེ་བཞིན་གཤེགས་པ་ལ་སོགས་པ་ལ་ཕྱག་འཚལ་བ་ལ་སོགས་པ་ནི་ཆོས་ཅན། མ་དད་པ་ལ་སོགས་པའི་གཉེན་པོ་ཡིན་ཏེ། དད་པ་ལ་སོགས་པ་བསོད་ནམས་ཀྱི་ཚོགས་ཀྱི་རྒྱུའི་ངོ་བོ་ཡིན་པ་ཉིད་ཀྱིས་སོ། ། དེ་ལྟ་མོད་ཀྱི་གཉེན་པོ་གཞི་ཤེས་ཀྱི་མི་མཐུན་ཕྱོགས་ཡིན་ཏེ།
རྣམ་པ་ཐམས་ཅད་དུ་སྤང་བྱའི་གཉེན་པོ་མ་ཡིན་པའི་ཕྱིར་ཏེ། ཆགས་པ་ཕྲ་མོའི་ངོ་བོ་ཉིད་ཡིན་པ་ཉིད་ཀྱིས་སོ། ། གཉིས་པ་ལ། ཡང་ཇི་ལྟར་ཆགས་པ་ཕྲ་མོ་མི་མཐུན་པའི་ཕྱོགས་ཡིན་ཞེ་ན། དེ་བཞིན་གཤེགས་པ་ལ་མཚན་མར་དམིགས་པ་ཡང་ཆོས་ཅན། གཉེན་པོ་གཞི་ཤེས་ཀྱི་མི་མཐུན་ཕྱོགས་ཡིན་ཏེ། དེ་བཞིན་གཤེགས་པ་དེ་དག་ཟབ་མོ་སྤྲོས་བྲལ་ཉིད་ཡིན་པ་ལ་མཚན་མར་བཟུང་བ་དེའི་ཕྱིར་རོ། ། ཡུལ་ཟབ་པར་ཅིས་འགྲུབ་ཅེ་ན། དེ་བཞིན་གཤེགས་པ་དེ་དག་ཆོས་ཅན། ཟབ་པ་ཡིན་ཏེ་གང་གི་ཕྱིར་ཆོས་ཀྱི་རིགས་རྣམས་ངོ་བོ་ཉིད་ཁོ་ནས་སྟོང་པས་སོ། །
གཉིས་པ་ནི། འོ་ན་དེ་དག་གཉེན་པོས་ཇི་ལྟར་སྤང་ཞེ་ན། བྱང་སེམས་ཀྱི་མཐོང་ལམ་བར་ཆད་མེད་ལམ་ཆོས་ཅན། འབྲས་བུ་ལ་མཚན་འཛིན་གྱི་ཆགས་པ་སྤོང་ནུས་པ་ཡིན་ཏེ། ཤེས་པ་འཛིན་པ་དང༌། ཤེས་བྱ་བཟུང་བ་རང་བཞིན་མེད་པར་མཉམ་པ་ཉིད་དུ་གཅིག་པར་ཡོངས་སུ་ཤེས་པའི་བར་ཆད་མེད་ལམ་ཡིན་པའི་ཕྱིར། ཇི་ལྟར་གཟུང་འཛིན་རང་བཞིན་མེད་པར་གཅིག་ཅེ་ན། གཟུགས་ལ་སོགས་པའི་ཆོས་ཐམས་ཅད་རང་བཞིན་གཅིག་པ་ཁོ་ན་སྟེ། འདི་ལྟ་སྟེ་རང་བཞིན་མེད་པ་ཞེས་བྱ་བའི་ཚུལ་དུའོ། ། གསུམ་པ་ཟབ་པར་བཤད་པ་ལ་གཉིས་སྟེ།
རྟོགས་དཀའ་བ་བཤད་པ་དང༌། བསམ་གྱིས་མི་ཁྱབ་པར་བཤད་པའོ། ། དང་པོ་ནི་ཡང་ཇི་ལྟར་ཆོས་རྣམས་རང་བཞིན་གྱིས་ཟབ་པ་ཡིན་ཞེ་ན། ཆོས་རྣམས་ཀྱི་རང་བཞིན་ཆོས་ཅན། ཟབ་པ་ཉིད་ཡིན་ཏེ་རྟོགས་པར་དཀའ་བ་ཉིད་དུ་བཤད་པ་དེའི་ཕྱིར་ཏེ། གང་གི་ཕྱིར་ན་རྣམ་པར་ཤེས་པ་ཐམས་ཅད་ཀྱིས་ཡོངས་གཅོད་དུ་དམིགས་པའི་དོན་བསལ་བས་སོ། ། གཉིས་པ་ནི། ཡང་དེ་ལྟར་རྟོགས་པར་དཀའ་བ་ཉིད་ཇི་ལྟར་ཡིན་ཞེ་ན། ཆོས་རྣམས་ཀྱི་རང་བཞིན་དེ་ནི་ཆོས་ཅན། རྟོགས་པར་དཀའ་བ་ཉིད་ཡིན་ཏེ།
བསམ་པ་ལས་འདས་པ་ཉིད་དུ་འདོད་པ་དེའི་ཕྱིར། དེ་ཡང་གང་གི་ཕྱིར་ན་དོན་དམ་པར་གཟུགས་ལ་སོགས་པ་ནས་སངས་རྒྱས་ཀྱི་ཆོས་མ་འདྲེས་པའི་རྣམ་པའི་བར་གྱི་རང་བཞིན་གང་དུ་ཡང་བློས་ཡོངས་སུ་མི་ཤེས་པས་སོ། ། གཉིས་པ་དོན་བསྡུ་བ་ལ་མཚམས་སྦྱར་བ་ནི། གོང་དུ་བཤད་པའི་ཚུལ་དེ་ལྟར་མི་མཐུན་ཕྱོགས་དང་སོགས་པ་གཉེན་པོའི་རབ་དབྱེ་བརྗོད་ནས་མཇུག་བསྡུ་བ་འཆད་དོ། ། ཚིག་དོན་ནི། ཤེས་པར་བྱའོ། ། གང་ན་མི་མཐུན་ཕྱོགས་དང་གཉེན་པོའི་རབ་ཏུ་དབྱེ་བའོ། ། སྐབས་གང་དུ་ན། ཐམས་ཅད་ཤེས་པ་ཉིད་ཀྱི་སྐབས་སུའོ། ། ཇི་ལྟར་ན་གོང་དུ་བསྟན་པ་དེ་ལྟར་བཤད་པའི་ཚུལ་གྱིས་གོ་རིམ་བཞིན་དུ་ཉན་ཐོས་སོགས་ཀྱི་མཚན་འཛིན་མི་མཐུན་ཕྱོགས་དང་བྱང་ཆུབ་སེམས་དཔའི་གཞི་ཤེས་གཉེན་པོ་ཡིན་པའི་ཁྱད་པར་རོ། །
སྤང་བྱ་དངོས་ནི། བྱང་སེམས་ཀྱི་རྒྱུད་ལ་ཡོད་པ་བཟུང་ངོ༌། ། གཉིས་པ་འཇུག་པ་སྦྱོར་བ་ལ་གཉིས་ཏེ། སྦྱོར་བའི་དབྱེ་བ་དང༌། བསྒོམ་ཚུལ་གྱི་རྣམ་པའོ། ། དང་པོ་ལ་སྤྱི་གཞུང་གཉིས་ལས། དང་པོ་ལ་སྦྱོར་བའི་ངོ་བོ་དང༌། དབྱེ་བ་དང༌། མཉམ་རྗེས་དཔྱད་པ་དང༌། ས་མཚམས་སོ། །
དང་པོ་ནི་གཞི་རང་བཞིན་མེད་པར་རྟོགས་པའི་ཤེས་རབ་མཚུངས་ལྡན་དང་བཅས་པའོ། ། གཉིས་པ་ནི་ཡུལ་གྱི་དབྱེ་བས་བཅུ་ལས། དང་པོ་བཞི་ནི་རང་བཞིན་གྱི་སྦྱོར་བ་སྟེ། གཞི་ལ་མཚན་མར་འཛིན་པ་མ་སྤངས་པ་དེ་སྲིད་དུ་བསྒོམ་པར་བྱ་བ་ཡིན་པའི་ཕྱིར། ཕྱི་མ་དྲུག་ནི་གནས་སྐབས་ཀྱི་སྦྱོར་བ་སྟེ། མི་མཐུན་ཕྱོགས་སྐྱེས་ན་བསྒོམ་ཞིང་མ་སྐྱེས་ན་སྒོམ་མི་དགོས་པའི་ཕྱིར་རོ། ། གསུམ་པ་ནི། སྙིང་པོ་མཆོག་ལས་སྔ་མ་རྣམས་མཉམ་གཞག་དང་ཕྱི་མ་རྗེས་ཐོབ་དུ་བསྒོམ་པར་བཤད་ལ། འདིར་ནི་མཉམ་བཞག་སྣང་བཅས་སུ་བཞད་པས་ཐམས་ཅད་མཉམ་བཞག་དུ་བསྒོམ་པ་མི་འགལ་ལ། སྦྱོར་བ་དང་པོ་བཞི་ངོ་བོ་གཅིག་ལ་ལྡོག་པས་ཕྱེ་བ་ཡིན་པས་གཅིག་ཆར་བསྒོམ་ཞིང་ཕྱི་མ་དྲུག་སོ་སོར་བསྒོམ་མོ། །
བཞི་པ་ནི། སྔོན་གྱི་སློབ་དཔོན་དག་ངེས་འབྱེད་ཆ་མཐུན་ཁོ་ནར་བསྒོམ་སྟེ། མཚམས་སྦྱར་དུ་སྦྱོར་བའི་ལམ་ཞེས་པ་དང༌། སྦྱོར་བའི་མཉམ་པ་ཉིད་སོ་སོར་རྟོགས་ནས་མཐོང་བའི་ལམ་བསྒོམ་དགོས་པས་ཞེས་འབྱུང་བའི་ཕྱིར་ཞེས་ཟེར་རོ། ། སྦྱོར་བའི་ལམ་ཞེས་པ་ཞི་རགས་ཀྱི་རྣམ་པ་ཅན་གྱི་སྦྱོར་ལམ་དང་བར་ཆད་མེད་ལམ་གྱི་ཟླས་དབྱེ་བའི་སྦྱོར་ལམ་སོགས་དུ་མ་ལ་འཇུག་པས། འདིར་ངེས་འབྱེད་ཆ་མཐུན་དུ་མ་ངེས་ཤིང༌། འགྲེལ་ཆེན་ལས། ངེས་འབྱེད་ཆ་མཐུན་མ་བཤད་པར་གསུངས་པ་དང་ཡང་འགལ་ལོ། ། བྱང་ཆུབ་ཏུ་སེམས་བསྐྱེད་ནས་མཐོང་བ་དང་བསྒོམ་པའི་ལམ་ལ་འཇུག་ཅེས་བརྗོད་པས་སེམས་བསྐྱེད་ཚོགས་སྦྱོར་ཁོ་ན་ལ་ཡོད་པར་མི་འགྲུབ་པས་བསྒྲུབ་བྱེད་ཀྱང་མ་ངེས་པ་ཡིན་ནོ། ། སྦྱོར་བ་ཙམ་ནི་ས་བཅུ་པའི་བར་དུ་ཡོད་དེ།
གཞིའི་ཆོས་ལ་མངོན་པར་ཞེན་པའི་དྲི་མ་ཡོད་པ་དེ་སྲིད་དུ་བསྒོམ་པར་བྱ་བ་ཡིན་པའི་ཕྱིར་དང༌། རྒྱུན་མཐའི་བར་དུ་བག་ལ་ཉལ་ཡོད་པའི་ཕྱིར་རོ། ། ས་བོན་རགས་པའི་དངོས་གཉེན་ནི། ས་བདུན་པའི་བར་དུ་བསྒོམ་དགོས་ཏེ། ས་བརྒྱད་པ་མ་ཐོབ་པ་དེ་སྲིད་དུ་གཞི་ལ་མཚན་མར་འཛིན་པ་འབྱུང་བའི་ཕྱིར་རོ། ། སྡུད་འགྲེལ་ལས་ཀྱང་ཐམས་ཅད་ཤེས་པ་ཉིད་ནི་ས་བདུན་པ་ལ་བཞག་སྟེ་ཞེས་སོ། ། གཉིས་པ་གཞུང་གི་དོན་ལ་མཚམས་སྦྱར་བ་ནི་སྔར་བཤད་པ་དེ་ལྟར་མི་མཐུན་པའི་ཕྱོགས་ལ་སོགས་པ་བརྗོད་ནས་གཞི་ཤེས་དེ་དག་རྣམ་པར་བསྒོམ་པའི་སྦྱོར་བ་གང་ཡིན་ཞེ་ན། སྦྱོར་བའི་ལམ་བསྟན་ནོ། ། རྩ་བ་ལ་འཕགས་པའི་བཞེད་པས། སྔ་མ་བཞི་ལ་ཞེན་སྤྱོད་བཀག་པའི་ཐ་སྙད་དང་ཕྱི་མ་རྣམས་ལ་སྦྱོར་བ་ཙམ་གྱི་ཐ་སྙད་བྱས་ནས།
ཡུལ་གྱིས་ཕྱེ་བ་བཞི་དང༌། ངོ་བོ་དང་རྣམ་པའི་གསུམ་དང༌། སྦྱོར་བའི་འབྲས་བུ་དང༌། ཕན་ཡོན་དང་ཤེས་བྱ་རྟོགས་པར་བྱེད་པའི་ཤེས་པ་སྟེ། ཕྱི་མ་རེ་རེས་བསྟན་ནོ། ། མདོ་ནི་གཟུགས་ལ་མི་སྤྱོད་ན་ཡུལ་སྤྱོད་དོ་ཞེས་སོ། ། གསུམ་པ་ཚིག་དོན་ལ་དངོས་བསྟན་དང་ཤུགས་བསྟན་གཉིས་ལས། དང་པོ་ནི་བསྟན་ནོ། ། གང་ན་སྦྱོར་བ་རྣམ་པ་བཅུའོ། ། ཇི་ལྟར་ན།
དངོས་བསྟན་རྗེས་སུ་འགྲོ་བའི་སྒོ་ནས་བསྟན་ཏོ། ། ཇི་ལྟར་སྦྱོར་ཅེ་ན། སྒྲུབ་པའི་ཡོངས་སུ་ཤེས་པ་བསལ་བའི་སྒོ་ནས་སོ། ། གང་གིས་ན། སྦྱོར་བ་པོ་བྱང་ཆུབ་སེམས་དཔའ་རྣམས་ཀྱིས་སོ། ། གང་ལ་སྦྱོར་ན། གཟུགས་སོགས་ཡུལ་བཅུ་པོ་དེ་དང་དེ་ལའོ། ། བཅུ་པོ་ཡང་རང་བཞིན་དང་གནས་སྐབས་ཀྱི་སྦྱོར་བ་གཉིས་སུ་འདུས་སོ། ། དང་པོ་ལ་བཞི་ལས། བཞིའི་ངོ་བོ་ལ་སྤྱོད་པ་བཀག་པ་ནི།
བྱང་སེམས་ཀྱི་སྦྱོར་ལམ་མཉམ་བཞག་ཆོས་ཅན། གཞིའི་ངོ་བོ་ལ་ཞེན་སྤྱོད་བཀག་པའི་སྦྱོར་བ་ཡིན་ཏེ། གཟུགས་ལ་སོགས་པའི་ཆོས་ཐམས་ཅད་ལ་སྒྲུབ་པའི་ཡོངས་སུ་ཤེས་པ་བསལ་བའི་རྣལ་འབྱོར་ཡིན་པའི་ཕྱིར། རྟགས་ཕྱི་མ་ནི་འོག་མ་རྣམས་ལ་ཡང་སྦྱར་རོ། ། ཁྱད་པར་ལ་ཞེན་སྤྱོད་བཀག་པ་ནི། གཟུགས་སོགས་དེ་དག་ཉིད་ཀྱིས་མི་རྟག་པ་དང་སྟོང་པ་ཉིད་ལ་སོགས་པ་ལ་སྒྲུབ་པའི་འདུ་ཤེས་བསལ་བའོ། ། གཟུགས་རྫོགས་མ་རྫོགས་ལ་ཞེན་སྤྱོད་བཀག་པ་ལ། སྤྱིའི་དོན་དང༌། གཞུང་གི་དོན་གཉིས་ལས། དང་པོ་ནི་ཡུམ་བར་མ་ལས།
བྱམས་པ་གཟུགས་ཀྱི་རབ་ཏུ་དབྱེ་བ་ནི་གསུམ་གྱིས་ཤེས་པར་བྱ་སྟེ། ཡོངས་སུ་བརྟགས་པའི་གཟུགས་དང༌། རྣམ་པར་བརྟགས་པའི་གཟུགས་དང༌། ཆོས་ཉིད་ཀྱི་གཟུགས་སོ་ཞེས་གསུངས་སོ། ། འདིའི་དོན་རྣམ་རིག་པས་གང་ཟག་དང་ཆོས་ཀྱིས་རབ་ཏུ་ཕྱེ་བ་གཉིས་ལས། དང་པོ་ལ། ཕུང་པོ་ལ་སོགས་པ་ལ་བདག་ཏུ་མངོན་པར་ཞེན་པས་བརྟགས་པ་ནི་ཀུན་བཏགས་དང༌། གདགས་གཞི་ཕུང་པོ་སོགས་ནི་གཞན་དབང་དང༌། དེ་ཉིད་བདག་གིས་སྟོང་པ་ཡོངས་གྲུབ་བོ། ། གཉིས་པ་ནི།
གཟུང་འཛིན་གཉིས་སུ་བདེན་པར་བཏགས་པ་དང༌། གཟུང་འཛིན་གཉིས་སུ་སྣང་བའི་ཀུན་ཏུ་རྟོག་པ་དང༌། དེ་ཉིད་གཟུང་འཛིན་གཉིས་ཀྱིས་སྟོང་པའི་ཆོས་ཉིད་ལ་བཤད་དེ། ཐེག་བསྡུས་ལས། རྣམ་པར་རྟོག་པས་བརྟགས་པའི་དོན། ། ཀུན་ཏུ་བཏགས་པའི་ངོ་བོ་ཉིད། ། རྣམ་པར་རྟོག་པ་གཞན་གྱི་དབང༌། ། དེའི་ཆོས་ཉིད་ཡོངས་སུ་གྲུབ། ། ཅེས་སོ། ། འདི་དག་ཀྱང་ཤེས་པར་བྱ་བ་དང༌།
སྤང་བར་བྱ་བ་དང་མངོན་དུ་བྱ་བའི་དབང་དུ་བྱས་ནས་གསུམ་དུ་བསྟན་ཏེ། ཀུན་བརྟགས་ཤེས་བྱ་དང་གཞན་དབང་སྤང་བྱ་དང་ཡོངས་གྲུབ་མངོན་དུ་བྱ་བ་ཡིན་པའི་ཕྱིར། ཡུལ་ཅན་ལས་ནི། སོ་སོ་སྐྱེ་བོ་དང༌། འཕགས་པའི་རྗེས་ཐོབ་དང༌། མཉམ་བཞག་གི་དབྱེ་བས་གསུམ་དུ་བསྟན་ཏེ། ཀུན་བཏགས་སོ་སྐྱེ་དང༌། གཞན་དབང་རྗེས་ཐོབ་དང༌། ཡོངས་གྲུབ་མཉམ་བཞག་གི་ཡུལ་ཡིན་པའི་ཕྱིར། མདོར་བསྡུ་ན།
ཀུན་རྫོབ་དང་དོན་དམ་པའི་བདེན་པ་གཉིས་སུ་འདུས་ཏེ། སྔ་མ་ཀུན་རྫོབ་ཕྱི་མ་གཉིས་དོན་དམ་པའི་བདེན་པ་ཡིན་པའི་ཕྱིར་རོ། ། དབུ་མ་པའི་འདོད་ཚུལ་ནི། འགྲེལ་ཆེན་ལས། གཟུང་འཛིན་གཉིས་ཀྱི་ཚུལ་ཀུན་བཏགས་དང༌། གཉིས་སུ་སྣང་བ་གཞན་དབང་དང༌། གཉིས་ཀྱི་སྟོང་པའི་ཆོས་ཉིད་ཡོངས་གྲུབ་དུ་བཤད་ལ། དབུ་མ་སྣང་བ་ལས། མི་རྟག་སོགས་སུ་བདེན་པར་བཏགས་པ་དང༌། མ་བཏགས་པར་སྣང་བའི་རྟེན་འབྲེལ་དང༌།
དོན་དམ་པར་ངོ་བོ་ཉིད་མེད་པ་ལ་བཤད་དེ་དོན་མཐུན་ནོ། ། གཉིས་པ་ནི། ཀུན་བཏགས་པའི་གཟུགས་ལ་མ་རྫོགས་པ་ཞེས་བྱ་སྟེ། བློས་བཏགས་པ་ཙམ་ལས་རང་གི་ངོ་བོས་གྲུབ་པ་མེད་པས་ཡོན་ཏན་གྱི་རྟེན་དུ་མ་རྫོགས་པའི་ཕྱིར། ཆོས་ཉིད་ཀྱི་གཟུགས་ནི་རྫོགས་པ་ཞེས་བྱ་སྟེ། དྲི་མས་རྣམ་པར་དག་པ་ན། ངོ་བོ་ཉིད་ཀྱི་སྐུར་གནས་འགྱུར་བས་སྟོབས་སོགས་ཡོན་ཏན་གྱི་རྟེན་དུ་རྫོགས་པའི་ཕྱིར། རྣམ་པར་བཏགས་པའི་གཟུགས་ནི་ཀུན་བཏགས་ཀྱི་གདགས་གཞི་དང༌། ཡོངས་གྲུབ་ཀྱི་ཆོས་ཅན་ཡིན་པའི་ཕྱིར། གཞན་གཉིས་བསྟན་པས་གོ་སླ་བའི་ཕྱིར་ལོགས་སུ་མ་གསུངས་སོ། །
སྤང་གཉེན་གྱི་དབྱེ་བ་ལ། སྤྱོད་པ་བཀག་པའི་སྦྱོར་བ་ཡིན་ཏེ། གཟུགས་སོགས་ལ་ཆགས་པ་ཡོད་མེད་ལ་སྒྲུབ་པའི་ཡོངས་སུ་ཤེས་པ་བསལ་བའོ། ། གཉིས་པ་གནས་སྐབས་ཀྱི་སྦྱོར་བ་དྲུག་ཡོད་པ་ལས། མི་འགྱུར་བ་དང༌། བྱེད་པ་པོ་མེད་པ་ལ་སྤྱོད་པ་བཀག་པ་ནི། གཞིའི་ཆོས་ཉིད་འཕེལ་འགྲིབ་སོགས་ཀྱི་གཞན་དུ་མི་འགྱུར་བ་དང༌། གཞིའི་ཆོས་ཉིད་བསྟོད་པ་དང་སྨད་པ་སོགས་ཀྱིས་ཀུན་ནས་ཉོན་མོངས་པར་བྱེད་པ་པོ་མེད་པ་ལ་སྒྲུབ་པའི་འདུ་ཤེས་བསལ་བའོ། ། བྱ་དཀའ་བ་ལ་སྤྱོད་པ་བཀག་པ་ནི། ཡུལ་བྱ་དཀའ་བ་གསུམ་ལ་སྒྲུབ་པའི་ཡོངས་སུ་ཤེས་པ་བསལ་བའོ། །
གསུམ་པོ་གང་ཞེ་ན། གོ་རིམ་བཞིན་དུ་ཐམས་ཅད་མཁྱེན་པ་ཉིད་གསུམ་ལས་རྣམ་མཁྱེན་གྱི་བདག་ཉིད་ཆེད་དུ་བྱ་བ་བྱ་དཀའ་བ་ཡིན་ཏེ་དོན་དམ་པར་མི་དམིགས་ཤིང་ཀུན་རྫོབ་དུ་སྐལ་བ་མང་པོར་ཚོགས་གཉིས་འབད་པས་སྒྲུབ་པར་བྱ་བ་ཡིན་པའི་ཕྱིར། ལམ་ཤེས་ཀྱི་བདག་ཉིད་སྦྱོར་བ་བྱ་དཀའ་བ་ཡིན་ཏེ། དོན་དམ་པར་མི་དམིགས་ཤིང་ཀུན་རྫོབ་དུ་ལམ་གསུམ་གྱི་སྤང་བྱ་ལས་ངེས་པར་འབྱུང་བའི་དོན་དུ་སྐལ་པ་དུ་མར་འབད་པས་བསྒྲུབ་པར་བྱ་བའི་སྦྱོར་བ་ཡིན་པའི་ཕྱིར། གཞི་ཤེས་ཀྱི་བདག་ཉིད་བྱེད་པ་བྱ་དཀའ་བ་ཡིན་ཏེ། དོན་དམ་པར་མི་དམིགས་ཤིང་ཀུན་རྫོབ་དུ་སེམས་ཅན་གཞན་གྱི་ཆེད་དུ་འབད་པས་ཤེས་པར་བྱ་བ་ཡིན་པའི་ཕྱིར། འབྲས་བུས་མི་སྟོང་པ་ལ་སྤྱོད་པ་བཀག་པ་ནི། འབྲས་བུས་མི་སྟོང་པ་ལ་སྒྲུབ་པའི་ཡོངས་སུ་ཤེས་པ་བསལ་བའོ། ། འབྲས་བུས་མི་སྟོང་སྟེ། གདུལ་བྱའི་སྐལ་པ་ཇི་ལྟ་བ་བཞིན་དུ་འབྲས་བུ་ཐོབ་པས་སོ། །
བསྲུང་བྱེད་གཞན་ལ་རག་ལས་པ་མ་ཡིན་པ་ལ་ཞེན་སྤྱོད་བཀག་པ་ནི་བསྲུང་བྱེད་གཞན་གྱི་རྐྱེན་གྱིས་མི་འགྲོ་བ་ཞེས་སོགས་སོ། ། བྱང་སེམས་ཀྱི་སྦྱོར་ལམ་མཉམ་བཞག་ཆོས་ཅན། སྣང་བ་རྣམ་པ་བདུན་ལ་ཞེན་སྤྱོད་བཀག་པའི་སྦྱོར་བ་ཡིན་ཏེ། སྣང་བ་བདུན་ལ་སྒྲུབ་པའི་ཡོངས་སུ་ཤེས་པ་བསལ་བའི་རྣལ་འབྱོར་ཡིན་པའི་ཕྱིར། རྨི་ལམ་ལ་སོགས་པའི་སྣང་བས་ཕྱི་ནང་གི་དངོས་པོ་རྣམས་ཡོངས་སུ་འགྱུར་བ་ལ་སོགས་པའི་སྣང་བ་རྣམས་སུ་ཤེས་པར་བྱེད་དོ། ། ཇི་ལྟར་ན། ཕྱི་ནང་གི་དངོས་པོ་རྣམས་ཆོས་ཅན། དོན་དམ་པར་བདེན་པར་གྲུབ་པ་མེད་དེ། བག་ཆགས་ཡོངས་སུ་འགྱུར་བའི་སྣང་བ་ཡིན་པའི་ཕྱིར། རྨི་ལམ་བཞིན།
ཟླ་བ་སྒྲོན་མའི་མདོ་ལས། ཇི་ལྟར་རྨི་ལམ་ན་ཡང་འདོད་བསྟན་པ། ། སྐྱེ་བུ་སད་པར་གྱུར་ན་དེ་མི་མཐོང༌། ། བྱིས་པ་ཤིན་ཏུ་འདོད་ལ་ཆགས་ཤིང་ཞེ་ན། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་སོ། ། རྒྱུ་རྐྱེན་མཉམ་དུ་ཚོགས་པ་ལས་བྱུང་བའི་སྣང་བ་ཙམ་ཡིན་པའི་ཕྱིར། སྒྱུ་མ་བཞིན། སྒྱུ་མ་བྱེད་པ་དག་གིས་གཟུགས་སྤྲུལ་ནས། ། རྟ་དང་གླང་པོ་ཤིང་རྟ་སྣ་ཚོགས་བྱས། །
དེ་ལ་ཇི་བཞིན་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། བདེན་པར་སྣང་ཡང་བདེན་པར་འགལ་བ་ཡིན་པའི་ཕྱིར། སྨིག་རྒྱུ་བཞིན། ཇི་ལྟར་སོས་ཀའི་ཉི་མ་ཕྱེད་དུས་ཀྱི། ། སྐྱེས་བུ་སྐོམ་པས་གདུངས་ཤིང་འགྲོ་བ་ཡི། ། སྨིག་སྒྱུ་དག་ལ་ཆུའི་ཕུང་པོར་སྣང༌། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། གནས་དང་སྒྲའི་རྐྱེན་ལ་རག་ལས་པའི་སྣང་བ་ཡིན་པའི་ཕྱིར། སྒྲ་བརྙན་བཞིན།
ཇི་ལྟར་མི་དག་ནགས་རིའི་ཁྲོད་འདུག་སྟེ། ། གླུ་ལེན་སྨྲ་དང་རྒོད་དང་དུ་བ་ལས། ། བྲག་ཆ་ཐོས་ཀྱང་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། གནས་ཚུལ་ལ་མ་འཕོས་བཞིན་དུ། རྒྱུ་རྐྱེན་གྱི་དབང་གི་སྣང་བ་ཙམ་ཡིན་པའི་ཕྱིར། ཆུ་ཟླ་བཞིན། ཇི་ལྟར་ནམ་མཁའ་དངས་པར་ཟླ་ཤར་བ། ། དེ་ཡི་གཟུགས་བརྙན་དངས་པའི་མཚོར་སྣང་ཡང༌། ། ཟླ་བ་ཆུ་ཡི་ནང་དུ་འཕོས་པ་མེད། །
ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་སོ། ། རྟེན་བདེན་པར་གྲུབ་པ་མེད་པའི་སྣང་བ་ཡིན་པའི་ཕྱིར། དྲི་ཟའི་གྲོང་ཁྱེར་བཞིན། བྱ་བ་བྱེད་པ་པོར་སྣང་ཡང་བྱེད་པ་པོར་གནས་པ་མེད་པའི་སྣང་བ་ཡིན་པའི་ཕྱིར། སྤྲུལ་པ་བཞིན། ཇི་ལྟར་སྤྲུལ་བ་དྲི་ཟའི་གྲོང་ཁྱེར་དང༌། ། རྨི་ལམ་ཇི་བཞིན་སྒྱུ་མ་ཇི་བཞིན་དུ། ། མཚན་མ་བསྒོམ་པ་ངོ་བོ་ཉིད་ཀྱིས་སྟོང༌། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། །
ཞེས་སོ། ། གཉིས་པ་ནི། བྱང་སེམས་ཀྱི་སྦྱོར་བ་ཞེན་སྤྱོད་བཀག་པར་བསྟན་པའི་ཤུགས་ཀྱིས་ན་ཉན་ཐོས་ལ་སོགས་པའི་སྦྱོར་བ་ནི་ཇི་སྐད་བཤད་པའི་ཞེན་སྤྱོད་བཀག་པ་ལས་བཟློག་སྟེ་སྦྱོར་བ་ཡིན་ནོ། ། གཉིས་པ་སྦྱོར་བའི་རྣམ་པ་བསྟན་པ་ལ། མཚམས་སྦྱར་བ་ནི། སྦྱོར་བའི་འོག་ཏུ་མཉམ་པ་ཉིད་བསྟན་ཏེ། མཉམ་པ་ཉིད་ཀྱི་སྒོ་ནས་སྦྱོར་བ་བསྒོམ་དགོས་པས་སོ། ། མདོ་ནི་གཟུགས་རློམ་སེམས་སུ་མི་བྱེད་གཟུགས་ཀྱིས་རློམ་སེམས་སུ་མི་བྱེད་ཅེས་སོ། ། གསུམ་པ་ནི། བྱང་སེམས་སྦྱོར་ལམ་པའི་མཉམ་བཞག་ནི་ཆོས་ཅན།
སྦྱོར་བའི་མཉམ་པ་ཉིད་ཡིན་ཏེ། གཟུགས་སོགས་ཀྱི་ངོ་བོ་ལ་མངོན་པར་ཞེན་པ་དང༌། ཁྱད་པར་སྔོན་པོ་ལ་སོགས་པའི་མཚན་མ་དང་དབྱེ་བའི་སྤྲོས་པ་དང་ཡུལ་ཅན་སྦྱོར་བ་ལ་སོགས་པའི་རྟོགས་པ་ལ་རློམ་པ་རྣམ་པ་ཐམས་ཅད་དུ་བདེན་པར་མི་དམིགས་པར་མཉམ་པ་ཉིད་དུ་རྟོགས་ནས་བསྒོམ་པའི་རྣལ་འབྱོར་ཡིན་པའི་ཕྱིར། གསུམ་པ་ཞུགས་འབྲས་མཐོང་ལམ་ལ། མདོར་བསྟན་པ་དང༌། རྒྱས་པར་བཤད་པ་གཉིས་ལས། དང་པོ་ལ་མཚམས་སྦྱར་བ་ནི། སྦྱོར་བའི་མཉམ་པ་ཉིད་ཀྱི་འོག་ཏུ་མཐོང་བའི་ལམ་བསྟན་ཏེ། སྦྱོར་བའི་མཉམ་པ་ཉིད་སོ་སོར་རྟོགས་ནས་མཐོང་བའི་ལམ་བསྒོམ་དགོས་པས་སོ། ། གཉིས་པ་མདོ་དགོད་པ་ནི།
སངས་རྒྱས་ཀྱི་མཐུས་ལྷའི་རིགས་ཐམས་ཅད་ཀྱིས། ཕྱོགས་བཅུའི་ཞིང་ན་སངས་རྒྱས་སྟོང་ཡུམ་སྟོན་པ་མཐོང་བ་དང༌། བྱམས་པ་ཡང་ས་ཕྱོགས་འདི་ཉིད་དུ་ཡུམ་འཆད་པར་འགྱུར་ཞེས་སོགས་སོ། ། འདིར་སངས་རྒྱས་སྟོང་སྨོས་པ་ནི་མཐོང་ལམ་སྐད་ཅིག་མ་བཅུ་དྲུག་ལས་གཞན་མེད་པར་ཤེས་པར་བྱ་བའི་ཆེད་ཡིན་ལ། འདས་པ་དཔེར་མ་བྱས་པ་ནི། དེའི་བསྟན་པ་རྫོགས་ཟིན་པར་ཤེས་པར་བྱ་བའི་དོན་ནོ། ། མ་འོངས་པ་བརྗོད་པ་ནི་མ་འོངས་པའི་སེམས་ཅན་རྣམས་ཀྱི་དོན་སྒྲུབ་པའི་ཕྲིན་ལས་འབྱུང་བར་བསྟན་པར་བྱ་བའི་དོན་ནོ། ། གསུམ་པ་ཚིག་དོན་ནི། འདིར་བསྟན་ཡེ་ཤེས་སྐད་ཅིག་མ་བཅུ་དྲུག་གི་བདག་ཉིད་ནི་ཐམས་ཅད་ཤེས་པ་ཉིད་ཀྱི་སྐབས་སུ་བསྟན་པའི་མཐོང་ལམ་ཡིན་ཏེ། གཞི་ཤེས་ཀྱི་སྦྱོར་བ་བསྒོམས་པས་གཞིའི་གནས་ཚུལ་གསར་དུ་མཐོང་བའི་ཡེ་ཤེས་ཡིན་པའི་ཕྱིར།
ཇི་ལྟར་བཅུ་དྲུག་ཡིན་ཞེ་ན། ཡུལ་སྡུག་བསྔལ་ལ་སོགས་པའི་བདེན་པ་སོ་སོ་ལ་ཡུལ་ཅན་ཆོས་ཤེས་པའི་བཟོད་པ་དང་ཆོས་ཤེས་བྱ་བ་དང་རྗེས་སུ་ཤེས་པའི་བཟོད་པ་དང་རྗེས་སུ་ཤེས་པ་སྟེ། བཞི་བཞིར་ཕྱེ་བ་དེ་ལྟར་རོ། ། གཉིས་པ་ལ། མཚམས་སྦྱར་བ་ནི། བདེན་པའི་རྣམ་པ་གང་ཡིན་ཞེ་ན། རྩ་བ་ལ་གཟུགས་རྟག་མ་ཡིན་མི་རྟག་མིན་ཞེས་སོགས་སོ། ། མདོ་ནི་བྱམས་པ་བླ་ན་མེད་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ནས་གཟུགས་རྟག་པའམ་མི་རྟག་ཅེས་བྱ་བར་ཆོས་སྟོན་པར་མི་འགྱུར་རོ་ཞེས་སོ། ། གསུམ་པ་ལ་དངོས་བསྟན་བྱང་སེམས་ཀྱི་མཐོང་ལམ། ཤུགས་བསྟན་ཉན་རང་གི་མཐོང་ལམ།
ཞར་ལ་སྒོམ་ལམ་མི་སྟོན་པའི་རྒྱུ་མཚན་ནོ། ། དང་པོ་ལ་བདེན་པ་སོ་སོའི་རྣམ་པ་དང༌། ཡུལ་ཅན་མཐོང་ལམ་གྱི་ངོ་བོ། དང་པོ་ལ་སྡུག་བསྔལ་གྱི་བདེན་པའི་རྣམ་པ་བཞི་ནི། སྡུག་བསྔལ་ཆོས་བཟོད་ཀྱི་ཡེ་ཤེས་ཆོས་ཅན། སྡུག་བསྔལ་གྱི་བདེན་པས་བསྡུས་པའི་གཟུགས་ལ་སོགས་པ་ཕྱི་རོལ་པས་བརྟགས་པའི་རྟག་པའི་རང་བཞིན་ཡང་མ་ཡིན་ཉན་ཐོས་ལ་སོགས་པས་བརྟགས་པའི་མི་རྟག་པའི་རང་བཞིན་ཡང་མ་ཡིན་པར་རྟོགས་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར་ཏེ། གཟུགས་སོགས་རྟག་པ་དང་མི་རྟག་པ་ཉིད་ཀྱི་སྤྲོས་པ་དང་བྲལ་བ་ལ་གཙོ་བོར་གསལ་ལ་ངེས་པ་འདྲེན་ནུས་ཀྱི་ཚུལ་དུ་རྟོགས་པ་ཡིན་པའི་ཕྱིར། ཇི་ལྟར་གཟུགས་སོགས་རྟག་མི་རྟག་གི་སྤྲོས་པ་དང་བྲལ་ཞེ་ན། བདེན་པའི་ངོ་བོ་ཉིད་མེད་པའི་ཕྱིར། འོག་མ་རྣམས་ལ་ཡང་སྦྱར་ཚུལ་འདི་བཞིན་ནོ། །
གཟུགས་སོགས་སྡུག་བསྔལ་གྱི་བདེན་པ་ཆོས་ཅན། རྟག་པ་འཁོར་བ་དང་ཆད་པ་མྱ་ངན་ལས་འདས་པའི་མཐའ་དང་བྲལ་བ་ཡིན་ཏེ། སྡུག་བསྔལ་བ་དང་སྡུག་བསྔལ་མ་ཡིན་པའི་རང་བཞིན་དང་བྲལ་བའི་ཕྱིར་དོན་དམ་པར་སྟོང་མི་སྟོང་གིས་རྣམ་པར་དག་སྟེ། དོན་གཞན་གྱིས་བདག་གིས་སྟོང་པ་དང་མི་སྟོང་པའི་རང་བཞིན་དང་བྲལ་བའི་ཕྱིར། མ་སྐྱེས་པ་དང༌། མ་འགགས་པ་དང༌། ཆགས་སོགས་ཀུན་ནས་ཉོན་མོངས་པ་དང༌། རྣམ་པར་བྱང་བ་མ་ཡིན་པ་དང་སོགས་པ་ཉམས་པ་དང་འཕེལ་བ་སོགས་ཀྱི་རང་བཞིན་དུ་གྲུབ་པ་མེད་དེ། བདག་དང་བདག་མེད་པ་ཉིད་ཀྱི་རང་བཞིན་དུ་ཡོད་པ་མ་ཡིན་པས་སོ། ། འདི་དག་ནི་སྡུག་བསྔལ་གྱི་བདེན་པའི་རྣམ་པ་བཞི་པོ་དག་གོ །
ཀུན་འབྱུང་གི་བདེན་པའི་རྣམ་པ་བཞི་ནི། ཀུན་འབྱུང་གིས་བསྡུས་པའི་གཟུགས་སོགས་ཆོས་ཅན། རྣམ་པར་གྱུར་པ་མེད་པ་ནམ་མཁའ་དང་འདྲ་བ་ཡིན་ཏེ། སྡུག་བསྔལ་གྱི་རྒྱུ་དང་རྒྱུ་མ་ཡིན་པའི་རང་བཞིན་གསོག་ཉིད་ཀྱི་ཕྱིར། དོན་དམ་པར་ཆགས་སོགས་ཀུན་ནས་ཉོན་མོངས་པ་དང་ཁྲོ་བ་སོགས་ཉེ་བའི་ཉོན་མོངས་པ་གདོད་མ་ནས་སྤང་པ་ཡིན་ཏེ། ཀུན་འབྱུང་བ་དང་ཀུན་འབྱུང་བ་མ་ཡིན་པའི་རང་བཞིན་དང་མི་ལྡན་པའི་ཕྱིར། སྡུག་བསྔལ་གྱི་འབྲས་བུ་ཡོངས་སུ་འཛིན་པ་ལས་གྲོལ་བ་ཡིན་ཏེ། སྡུག་བསྔལ་རབ་ཏུ་སྐྱེ་བ་དང་རབ་ཏུ་མི་སྐྱེ་བའི་རང་བཞིན་དང་མ་བྲེལ་བས་སོ། ། རྐྱེན་ཡིན་མིན་དུ་རང་གི་ངོ་བོས་བརྗོད་དུ་མེད་དེ། དོན་དམ་པར་རྐྱེན་དང་རྐྱེན་མ་ཡིན་པའི་རང་བཞིན་ལས་རྣམ་པར་གྲོལ་བའི་ཕྱིར།
འདི་ནི་ཀུན་འབྱུང་གི་རྣམ་པ་དག་ཡིན་ནོ། ། འགོག་བདེན་གྱི་རྣམ་པ་བཞིན། འགོག་པའི་བདེན་པ་ནི་ཆོས་ཅན་ཚིག་ཏུ་བརྗོད་པ་ཙམ་གྱིས་རྒྱུད་གཞན་ལ་སྦྱིན་དུ་མེད་དེ། གང་གི་ཕྱིར་ན། འགོག་པ་དང་འགོག་པ་མེད་པའི་རང་བཞིན་དང་མ་འབྲེལ་བ་དེའི་ཕྱིར། དམིགས་པར་བྱ་བ་གང་གིས་ཀྱང་དམིགས་སུ་མེད་དེ། སྡུག་བསྔལ་ཞི་བ་དང་མ་ཞི་བའི་རང་བཞིན་མེད་པས་སོ། ། དོན་དམ་པར་རྟག་ཆད་ཀྱི་མཐའ་ལས་འདས་ཤིང་དྲི་མས་རྣམ་པར་དག་པ་ཡིན་ཏེ། གྱ་ནོམ་པ་དང་གྱ་ནོམ་པ་མ་ཡིན་པའི་རང་བཞིན་དང་བྲལ་བའི་ཕྱིར། ནད་ཐམས་ཅད་མི་སྐྱེ་བའི་ཡོན་ཏན་དང་ལྡན་ཏེ།
ངེས་པར་འབྱུང་བ་དང་ངེས་པར་འབྱུང་བ་མེད་པའི་རང་བཞིན་དུ་ཡང་མེད་པའི་ཕྱིར། འདི་དག་ནི་འགོག་པའི་བདེན་པའི་རྣམ་པ་དག་ཡིན་ནོ། ། ལམ་བདེན་གྱི་བཞི་ནི། ཐེག་ཆེན་གྱི་ལམ་བདེན་ཆོས་ཅན། ལས་དང་ཉོན་མོངས་པའི་དབང་གིས་ངན་སོང་དུ་སྐྱེ་བ་ཡོངས་སུ་ཆད་པ་ཡིན་ཏེ། ལམ་དང་ལམ་མ་ཡིན་པའི་སྤྲོས་པ་དང་བྲལ་བའི་ཕྱིར། རང་གི་འབྲས་བུ་སངས་རྒྱས་མངོན་དུ་བྱ་བའི་དོན་གྱི་ཐབས་ལ་རྣམ་པར་མི་རྟོག་པ་ཡིན་ཏེ། རིགས་པ་དང་རིགས་པ་མ་ཡིན་པའི་རང་བཞིན་དང་མ་འདྲེས་པའི་སྤྲོས་བྲལ་མངོན་སུམ་དུ་རྟོགས་པའི་ཕྱིར། ཆོས་ཐམས་ཅད་ཀྱི་མཚན་མར་འཛིན་པ་དག་དང་མ་འདྲེས་པ་ཡིན་ཏེ། སྒྲུབ་པ་དང་སྒྲུབ་པ་མ་ཡིན་པའི་སྤྲོས་པ་ལས་རྣམ་པར་གྲོལ་བའི་དོན་རྟོགས་པ་ཉིད་ཀྱིས་སོ། །
བརྗོད་པར་བྱ་བའི་ཤེས་བྱ་དང་བརྗོད་པར་བྱེད་པའི་སྒྲ་གཉིས་ཀྱི་ངོ་བོའི་མཚན་ཉིད་ལ་བདེན་འཛིན་གྱི་ཤེས་པ་སྐྱེ་བ་མེད་པ་ཡིན་ཏེ། ངེས་པར་འབྱིན་པ་དང་ངེས་པར་འབྱིན་པ་མ་ཡིན་པའི་སྤྲོས་བྲལ་མངོན་སུམ་དུ་རྟོགས་པ་ཉིད་ཀྱིས་སོ། ། དེ་དག་ནི་ལམ་གྱི་བདེན་པའི་རྣམ་པ་དག་ཡིན་ནོ། ། གཉིས་པ་ནི་ཀུན་ཤེས་པ་ཉིད་ཀྱི་སྐབས་སུ་དངོས་སུ་བསྟན་པའི་སྐད་ཅིག་མ་བཅུ་དྲུག་དེ་དག་ནི་ཆོས་ཅན། བྱང་ཆུབ་སེམས་དཔའ་རྣམས་ཀྱི་མཐོང་བའི་ལམ་ཡིན་ཏེ། རང་གཞན་གྱི་སྡེ་བས་བརྟགས་པའི་སྤྲོས་པ་སོ་གཉིས་དང་བྲལ་བ་དེ་ལྟ་བུའི་རྣམ་པ་ཅན་གྱི་བདེན་པ་མངོན་རྟོགས་ཡིན་པའི་ཕྱིར། གཉིས་པ་ཤུགས་བསྟན་ཉན་རང་གི་མཐོང་ལམ་ནི། ཉན་ཐོས་ཀྱི་མཐོང་ལམ་སྐད་ཅིག་མ་བཅུ་དྲུག་ཆོས་ཅན། ཀུན་ཤེས་པ་ཉིད་ཀྱི་སྐབས་སུ་ཤུགས་ལ་བསྟན་པ་ཡིན་ཏེ། རྟག་མི་རྟག་གི་སྤྲོས་བྲལ་དེ་ལས་བཟློག་པ་མི་རྟག་པ་ལ་སོགས་པའི་རྣམ་པ་དག་ཏུ་བསྒོམ་པར་བྱ་བའི་རྟོགས་པ་ཡིན་པའི་ཕྱིར།
གསུམ་པ་ནི། ལམ་ཤེས་པ་ཉིད་ཀྱི་སྐབས་སུ་མཐོང་བའི་ལམ་ལས་ལོག་ཤིག་ཏུ་སྒོམ་ལམ་བསྟན་པ་ལྟར་འདིར་ཡང་ཅིའི་ཕྱིར་མ་བསྟན་ཞེ་ན། ཉན་ཐོས་ཀྱི་ལམ་ནི། བྱང་ཆུབ་སེམས་དཔས་གཞན་དོན་དུ་ཤེས་པར་བྱ་བ་ཡིན་པས། རྟོགས་རིགས་མངོན་སུམ་དུ་མཐོང་བའི་མཐོང་ལམ་དངོས་སུ་བསྟན་པ་ཡིན་གྱི། ཉན་ཐོས་ཀྱི་རྟོགས་རིགས་གོམས་པར་བྱེད་པའི་སྒོམ་ལམ་ནི་མ་བསྟན་ཏེ། ཉན་ཐོས་ཀྱི་འབྲས་བུ་མངོན་དུ་བྱ་བ་མ་ཡིན་པས་སོ། ། འོ་ན་ཤེས་བྱ་མ་བསྟན་པས་མི་རྟོགས་ཅེ་ན། བྱང་སེམས་ཀྱི་མཐོང་ལམ་དངོས་སུ་བསྟན་ནས་བཟློག་པའི་སྒོ་ནས་སྟོན་པས་ན་སྐྱོན་མེད་དོ། ། སྐབས་ཀྱི་དོན་ནི་འདི་ཡིན་ཏེ།
ཉན་རང་གི་ལམ་གཉིས་གཞན་དོན་དུ་ཤེས་པར་བྱ་བ་ཙམ་ཡིན་པས་མཐོང་བ་ཙམ་གྱིས་དོན་འགྲུབ་ཅིང༌། ཉོན་མོངས་སྤངས་པའི་རྣམ་གྲོལ་དོན་དུ་མི་གཉེར་བས་རྟོགས་རིགས་མཐོང་ཟིན་སླར་བསྒོམ་མི་དགོས་པས། སྒོམ་པའི་ལམ་ནི་མ་བསྟན་ཞེས་པའི་དོན་ནོ། ། ཉན་ཐོས་ཀྱི་སྒོམ་ལམ་མི་སྟོན་པ་ལ་འདོད་པ་ནི་འཕྲོས་མ་རྟོགས་པ་ཡིན། བཞི་པ་མཁྱེན་གསུམ་གྱི་དོན་བསྡུ་བ་ལ། མཚམས་སྦྱར་བ་ནི། དེ་ལྟར་རྒྱས་པར་བསྟན་ཟིན་ནས། ཐམས་ཅད་མཁྱེན་པ་ཉིད་གསུམ་མཇུག་བསྡུ་བར་མཛད་དེ། མངོན་རྟོགས་ཀྱི་དོན་མཐའ་དག་སྡུད་པར་བྱེད་པ་ཉིད་ཀྱིས་སོ། ། རྩ་བ་ནི།
ཡོངས་སུ་བསྟན་ནོ། ། གང་ན་གནས་སྐབས་གསུམ་པོ་དེ་དག་གི་བརྗོད་བྱ་རྣམ་པ་གསུམ་པོ་འདི་ནི་བསྟན་ནོ། ། གསུམ་པོ་འདི་ནི། སྔར་བཤད་པ་འདི་ལྟར་གཞི་ཤེས་པ་འདི་དང༌། ཡང་བཤད་པའི་ལམ་ཤེས་པ་འདི་དང༌། ཡང་བཤད་པའི་རྣམ་མཁྱེན་འདི་ཡིན་ནོ། ། ཇི་ལྟར་བསྟན་ཅེ་ན། རྫོགས་པར་དེ་དོན་བསྡུས་པའི་ཚུལ་གྱིས་སོ། ། གང་གིས་ན། རབ་འབྱོར་ཡུམ་འདི་ནི།
ཆོས་གང་སྟོན་པའམ་ཞེས་པ་ནས། གཟུགས་མེད་པའི་ཁམས་ལས་འདའ་བར་བྱེད་པ་མ་ཡིན་གནས་པར་བྱེད་པ་མ་ཡིན་ཞེས་སོགས་ཀྱིས་སོ། ། གང་དག་ལེའུ་གསུམ་གྱིས་རྫོགས་པར་མཛད་ཅེས་འཆད་པ་ནི་ནོར་བ་སྟེ། རྫོགས་པར་མཛད་བྱེད་ནི། འཕགས་སེང་གཉིས་ཀྱིས་ལེའུ་གསུམ་པོ་རྫོགས་ཟིན་གྱི་མཇུག་ཐོགས་སུ་གསུངས་པའི་མདོ་ཚིག་ཚན་པ་གསུམ་ལ་བཟུང་བའི་ཕྱིར་རོ། ། འགྲེལ་པ་ནི། མཛད་པ་ཡིན་ནོ། ། གང་གིས་ན་ཡུམ་འདི་ནི་སངས་རྒྱས་ཀྱི་ཆོས་རྣམས་སྟེར་བར་བྱེད་པ་མ་ཡིན་ནོ་ཞེས་སོགས། དོན་བསྡུ་པའི་མདོ་ཚིགས་གསུམ་གྱིས་སོ། ། གང་ན་རབ་འབྱོར་དང་མཐའ་གཉིས་རྣམ་དག་དང་སྤྱོད་པ་ཁྱད་པར་ཅན་གྱི་ལེའུ་གསུམ་གྱི་བརྗོད་བྱ་རྣམ་པ་གསུམ་མོ། །
ཇི་ལྟར་ན་རྫོགས་པར་ཏེ་དོན་བསྡུ་བའི་ཚུལ་གྱིས། རྣམ་པ་གསུམ་གང་ཞེ་ན་སྔར་བཤད་པ་དེ་ལྟར་རྣམ་པ་ཐམས་ཅད་མཁྱེན་པ་ཉིད་དང་ལམ་ཤེས་པ་ཉིད་དང་ཐམས་ཅད་ཤེས་པ་ཉིད་འདི་དང་གསུམ་པ་དེ་དག་གོ ། རྣམ་མཁྱེན་ལ་འདི་ཞེས་པ་མི་འཐད་དེ། བཤད་མ་ཐག་པ་དང༌། འཆད་པར་འགྱུར་བ་མ་ཡིན་པས་སོ་ཞེ་ན་བཤད་མ་ཐག་པ་དང་ཉེ་བས་དེའི་ཚུལ་དུ་བརྗོད་དོ། ། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་ལས་སྐབས་གསུམ་པའི་འགྲེལ་པ་རྣམས་པར་བཤད་པའོ།། །། ཉམས་སུ་ལེན་པའི་ཐབས་སྦྱོར་བ་བཞི་ལ། དབང་ཐོབ་པའི་དོན་དུ་བསྒོམ་པ་རྣམ་ཀུན། དབང་ཐོབ་པའི་ཚུལ་གྱིས་བསྒོམ་པ་རྩེ་སྦྱོར།
བརྟན་པ་ཐོབ་པའི་དོན་དུ་བསྒོམ་པ་མཐར་གྱིས་པ། བརྟན་པ་ཐོབ་ནས་གཅིག་ཅར་དུ་བསྒོམ་པ་སྐད་ཅིག་མའོ། ། དང་པོ་ལ་འབྲེལ་དགོད་པས་མཚམས་སྦྱར། མཚོན་བྱེད་ཀྱི་ཆོས་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ནི། བྱང་སེམས་ཚོགས་ལམ་པའི་ཏིང་ངེ་འཛིན་ཆོས་ཅན། རྣམ་པ་ཀུན་མངོན་པར་རྫོགས་པར་རྟོགས་པའི་སྦྱོར་བ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་ཐམས་ཅད་མཁྱེན་པ་ཉིད་གསུམ་བསྒོམ་པར་བྱེད་པའི་རྣལ་འབྱོར་ཡིན་པའི་ཕྱིར། བསྒོམ་ཞེས་དྲང་ངོ༌།
གང་ན་ཐམས་ཅད་མཁྱེན་པ་ཉིད་གསུམ་ཐོས་བསམ་གྱིས་ཡོངས་སུ་ཤེས་པ་ནིའོ། ། དགོས་པ་དབང་དུ་བྱ་བའི་ཕྱིར་དུའོ། ། ཚུལ་ནི་སྔར་ཐོས་བསམ་གྱིས་ཡུལ་དུ་བྱས་པར་མ་ཟད་ཡང་རྣམ་པ་ཐམས་ཅད་དང་ལམ་དང་གཞི་ཤེས་པ་བསྡུ་བའི་སྒོ་ནས་སོ། ། བསྡུས་པའི་དོན་སྔར་མཁྱེན་གསུམ་མཚན་ཉིད་ཀྱི་སྒོ་ནས་བསྟན་ནས་འདིར་རྣམ་པར་བསྡུས་པ་ཡིན་ཏེ་མཁྱེན་པ་གསུམ་ནི་རྣམ་པའི་སྒོ་ནས་བསྒོམ་པར་བྱ་བ་ཡིན་པའི་ཕྱིར། གཉིས་པ་ལ། སྦྱོར་བ་ལ་འཇུག་ཚུལ་གཏན་ལ་དབབ། སྦྱོར་བ་སྐྱེས་པའི་བསྒོམ་རིམ་མོ། ། དང་པོ་ལ་བསྒོམ་པར་བྱ་བའི་རྣམ་པ། བསྒོམ་པ་པོའི་གང་ཟག ཡུལ་ཅན་སྦྱོར་བའི་དབྱེ་བ།
སྦྱོར་བའི་སྔོན་འགྲོའི་ཆོས། ཉི་རྒྱུ་ཐར་པ་ཆ་མཐུན་ནོ། ། དང་པོ་ལ། སྤྱི་གཞུང་གཉིས་ལས། དང་པོ་ལ། རྣམ་པའི་རང་བཞིན་ངོས་བཟུང༌། ཇི་ལྟར་བསྒོམ་པའི་ཚུལ། བསྒོམ་ཚུལ་ལ་བརྩོད་པ་སྤང་པའོ། དང་པོ་ལ། འགའ་ཞིག་རྣམ་པ་ནི་ཤེས་རྣམ་ཁོ་ན་ཡིན་ལ།
དོན་རྣམ་ཞེས་བྱ་བ་ནི་མི་རིགས་ཤིང་གཞུང་ལུགས་ཆེན་པོ་རྣམས་སུ་ཐ་སྙད་ཀྱང་མི་འབྱུང་ངོ༌། ། བསྒོམ་བྱ་ཡང་ཤེས་རྣམ་ཁོ་ན་ཡིན་ཏེ། རྣམ་པ་བསྒོམ་པའི་དགོས་པ་ནི། རྟོགས་པ་ཕུལ་དུ་ཕྱིན་པར་བྱ་བའི་ཆེད་ཡིན་ལ། དོན་རྣམ་ལ་ཕུལ་དུ་བྱུང་བ་བྱར་མེད་པའི་ཕྱིར་ཞེས་འདོད་དོ། ། སྔོན་གྱི་སློབ་དཔོན་འགའ་ཞིག་ནི། ཡུལ་བདེན་བཞིའི་ཁྱད་པར་དོན་རྣམ་དང༌། ཡུལ་ཅན་ཡེ་ཤེས་ཀྱི་ཁྱད་པར་ཤེས་རྣམ་གཉིས་ལས། དང་པོ་ལ། གང་ཟག་གི་བདག་མེད་ཀྱི་རྣམ་པ་མི་རྟག་ལ་སོགས་བཅུ་དྲུག་དང༌།
རང་བཞིན་སྐྱེ་མེད་ལ་སོགས་ཆོས་ཀྱི་བདག་མེད་ཀྱི་རྣམ་པ་གཉིས་སོ། ། ཤེས་རྣམ་ལ་གང་ཟག་གི་བདག་མེད་རྟོགས་པ་དང༌། ཆོས་ཀྱི་བདག་མེད་རྟོགས་པའི་ཡེ་ཤེས་གཉིས་སོ། ། ཞེས་ཟེར་རོ། སྔ་མ་ནི་མི་རིགས་ཏེ། རྣམ་འགྲེལ་ལས། ཡུལ་རྣམ་ཅན་ནི་ཐ་དད་པས། ། བློ་ཡི་རྟོགས་པ་ཐ་དད་ཕྱིར། ། ཞེས་གསུངས་པའི་དོན་གྱི་རྣམ་པ་བསྟན་པའི་ཕྱིར་དང༌། མདོ་ལས།
རྣམ་པ་གང་དག་དང་རྟགས་གང་དག་དང་ཞེས་པའི་རྣམ་པའི་སྒྲས། ཕྱི་རོལ་གྱི་དོན་ཀྱང་བཟུང་བར་བྱ་བ་ཡིན་པའི་ཕྱིར་རོ། ། ཕུལ་དུ་བྱུང་བ་བྱར་མེད་པས་བསྒོམ་བྱ་མ་ཡིན་ན། བདག་མེད་གཉིས་ཀྱང་བསྒོམ་བྱ་མ་ཡིན་པར་འགྱུར་ལ། བདག་མེད་གཉིས་མ་བསྒོམས་པར་ཡང་སྒྲིབ་པ་མི་སྤོང་ངོ༌། ། ཤེས་རྣམ་བསྒོམ་བྱ་མ་ཡིན་པར་འདོད་ན་ཡང་མི་འཐད་དེ། མཚམས་སྦྱར་དུ་ཐམས་ཅད་མཁྱེན་པ་ཉིད་གསུམ་བསྒོམ་པར་བྱེད་པས་ཞེས་པ་དང༌། མངོན་རྟོགས་དྲུག་དང་གསུམ་དུ་བཤད་པའི་སྐབས་སུ། སྦྱོར་བ་བཞི་པོ་མཁྱེན་གསུམ་ལ་འཇུག་པའི་སྦྱོར་བར་གསུངས་པ་དང༌། འཇུག་ཡུལ་མཁྱེན་པ་གསུམ་དུ་གསུངས་པའི་ཕྱིར་རོ། །
དེས་ན་དབྱེ་བའི་ཚུལ་སྔ་རབས་པས་བཤད་པ་ལྟར་ལེགས་མོད། འོན་ཀྱང་འདིར་བསྟན་པ་ནི། ཤེས་རྣམ་ཁོ་ན་སྟེ། མི་མཐུན་ཕྱོགས་ཀྱི་གཉེན་པོར་གསུངས་པའི་ཕྱིར་དང༌། མདོ་ལས། མ་མཆིས་པའི་ཕ་རོལ་ཏུ་ཕྱིན་པ་དང༌། མི་གཡོ་བའི་ཕ་རོལ་ཏུ་ཕྱིན་པ་དང་ཞེས་སོགས་ཕ་རོལ་ཏུ་ཕྱིན་པའི་སྒྲས་གསུངས་པ་དང༌། བསྟན་བཅོས་ལས། མདོར་བསྟན་དུ་ཡེ་ཤེས་ཀྱི་བྱེ་བྲག་དུ་གསུངས་ཤིང༌། རྒྱས་བཤད་ཀྱིས་ཀྱང་དེ་ཉིད་རྒྱས་པར་སྟོན་པའི་ཕྱིར།
མེད་པ་དང་མི་སྐྱེ་བ་སོགས་ཀྱི་རྣམ་པ་ཇི་ལྟར་ཤེས་རྣམ་དུ་འཐད་ཅེ་ན། མེད་པ་དང་མི་སྐྱེ་བ་སོགས་རྟོགས་པའི་འཛིན་སྟངས་ཀྱི་བྱེ་བྲག་ལ་འདོད་དེ། མདོ་ལས། ཕ་རོལ་ཏུ་ཕྱིན་པའི་སྒྲས་གསུངས་པའི་ཕྱིར། རྨི་ལམ་དང་སྒྲ་བརྙན་གྱི་རྣམ་པ་ཡང༌། རྨི་ལམ་སོགས་ཀྱི་ངོ་བོར་འདོད་ན། ཤེས་སྒྲིབ་གཟུང་རྟོགས་གི་གཉེན་པོར་གསུངས་པ་དང་འགལ་ལོ། ། དེ་བཞིན་ཉིད་ཀྱི་རྣམ་པ་ཞེས་སོགས་གསུངས་པ་མ་ཡིན་ནམ་ཞེ་ན། དེ་ཡང་དེ་བཞིན་ཉིད་མ་ཡིན་ཏེ། མདོར་བསྟན་དུ་ཐུན་མོང་མ་ཡིན་པའི་ལམ་དུ་གསུངས་པའི་ཕྱིར་རོ། །
དེས་ན་མདོར་བསྟན་གྱིས་ཤེས་རྣམ་དང༌། རྒྱས་བཤད་ཀྱིས་དོན་རྣམ་དངོས་སུ་བསྟན་ཞེས་སོགས་ཀྱི་སྤྲོས་པ་བྱེད་པ་ནི་དོན་དམ་ཁོ་ནའོ། ། གཉིས་པ་ལ། བྱང་ཆུབ་སེམས་དཔའི་ཡིད་ལ་བྱེད་པའི་ཚུལ་ནི་གཉིས་ཏེ། སྙིང་པོའི་དོན་ཡིན་ལ་བྱེད་པ་དང༌། མངོན་པར་རྟོགས་པའི་དོན་ཡིད་ལ་བྱེད་པའོ། ། དང་པོ་ནི། བདག་མེད་གཉིས་བསྒོམ་པའི་ཚུལ་ཏེ། ཀླུ་སྒྲུབ་ཀྱིས་བཤད་པ་ལྟར་རོ། ། གཉིས་པ་ནི།
ཡུལ་རྟོགས་པའི་བློའི་རྒྱུན་དེ་ཉིད་གོམས་པར་བྱེད་པ་སྟེ། ཚད་མེད་པ་བཞི་བསྒོམ་པ་བཞིན་ནོ། ། གཉིས་པོ་ཡང་ལྡོག་པའི་དབྱེ་བས་ཕྱེ་བ་ཡིན་གྱི། རྫས་ཐ་དད་པ་ནི་མ་ཡིན་ཏེ། མཁྱེན་གསུམ་གྱི་རྟོགས་རིགས་བསྒོམ་པའི་ལྡོག་པ་ནས་མངོན་པར་རྟོགས་པ་ཡིད་ལ་བྱེད་པ་དང༌། སྐྱེ་མེད་གསུམ་བསྒོམ་པའི་ལྡོག་པ་ནས། སྙིང་པོའི་དོན་ཡིད་ལ་བྱེད་པའི་བསྒོམ་རིམ་དུ་བསྟན་པ་ཙམ་ཡིན་པའི་ཕྱིར། བསྟན་ཚུལ་ནི་མི་འདྲ་སྟེ། ཀླུ་སྒྲུབ་ཀྱིས་སྙིང་པོའི་དོན་བསྒོམ་པའི་ལྡོག་པ་ནས་བསྟན་ལ། འདིར་བྱམས་པས་མངོན་པར་རྟོག་པ་ཡིད་ལ་བྱེད་པའི་ལྡོག་པ་ནས་བསྟན་པའི་ཕྱིར་རོ། །
འདིར་ཡང་སྐྱེ་མེད་གསུམ་བསྒོམ་བྱར་བཤད་པ་མ་ཡིན་ནམ་ཞེ་ན། དེ་ནི་བསྒོམ་བྱ་མཁྱེན་གསུམ་གྱི་ཡུལ་ངོས་བཟུང་བ་ཡིན་གྱི། བསྒོམ་བྱ་དངོས་སུ་བསྟན་པ་མ་ཡིན་ནོ། ། གང་ཡང་འདིར་སྙིང་པོའི་དོན་གཏན་ནས་བསྒོམ་བྱ་མ་ཡིན་ཞེས་སྨྲ་བ་ནི་རིགས་པ་དང་འགལ་བ་ཡིན་ཏེ། བདག་མེད་གཉིས་མ་བསྒོམས་པར་སྒྲིབ་པ་སྤོང་བའི་གོ་སྐབས་མེད་པའི་ཕྱིར་ཏེ། སྒྲིབ་པ་རྣམས་ནི་བདག་འཛིན་གྱི་རྩ་བ་ཅན་ཡིན་པས་སོ། ། ཀླུ་སྒྲུབ་ཀྱིས་ཀྱང༌། མཚན་མ་མེད་པ་མ་རྟོགས་པར། ། ཁྱོད་ཀྱིས་ཐར་པ་མེད་པར་གསུངས། ། ཞེས་སོ། །
གསུམ་པ་ལ། འདིར་རྣམ་པ་བསྒོམ་པའི་དོན་བློ་དེ་ཉིད་བསྒོམ་བྱའི་ངོ་བོར་བསྐྱེད་པ་ལ་འདོད་ན། ཚོགས་ལམ་དུ་ཐུན་མོང་མ་ཡིན་པའི་རྣམ་པ་མེད་པས་རྣམ་རྫོགས་སྦྱོར་བ་བསྒོམ་པ་མི་འཐད་དོ་ཞེ་ན། བྱང་ཆུབ་སེམས་དཔའི་བསྒོམ་ཚུལ་ནི་བཞི་སྟེ། ངོ་བོ་ཇི་ལྟ་བ་དང༌། རྗེས་སུ་མཐུན་པ་དང༌། མཚན་ཉིད་རྗེས་སུ་དཔྱོད་པ་དང༌། སྨོན་ལམ་གྱི་རྣམ་པས་བསྒོམ་པའོ། ། དང་པོ་ནི། ཆོས་འགའ་ཞིག་བསྒོམ་པ་ན་བསྒོམ་བྱའི་མཚན་ཉིད་དང་ལྡན་པར་རྒྱུད་ལ་བསྐྱེད་པ་སྟེ།
ཚོགས་ལམ་དུ་དྲན་པ་ཉེར་བཞག་བསྒོམ་པ་བཞིན་ནོ། ། གཉིས་པ་ནི། བསྒོམ་བྱར་རྗེས་སུ་མཐུན་པ་ཙམ་རྒྱུད་ལ་བསྐྱེད་པ་སྟེ། ཚོགས་ལམ་དུ་དབང་པོ་ལྔ་བསྒོམ་པ་བཞིན་ནོ། ། གསུམ་པ་ནི། ཐོབ་བྱའི་ཆོས་གོང་མ་རྣམས་ཀྱི་མཚན་ཉིད་རྗེས་སུ་དཔྱོད་པ་སྟེ། ཚོགས་ལམ་དུ་ངེས་འབྱེད་ཆ་མཐུན་སོགས་ཀྱི་མཚན་ཉིད་ཡིད་ལ་བྱེད་པ་བཞིན་ནོ། ། བཞི་པ་ནི། འབྲས་བུའི་ཁྱད་པར་འགའ་ཞིག་ཐོབ་པར་གྱུར་ཅིག་སྙམ་པའི་རྣམ་པས་ཡིད་ལ་བྱེད་པའོ། ། བསྒོམ་ཚུལ་བཞི་པོ་འདི་དག་ཅི་རིགས་པས་ད་ལྟ་ནས་ཐམས་ཅད་བསྒོམ་པར་ནུས་པས་ཉེས་པ་མེད་དོ། །
གཞུང་གི་དོན་ལ། མདོར་བསྟན། རྒྱས་བཤད། དོན་བསྡུ་བའོ། ། དང་པོ་ལ། རྐང་པ་དང་པོ་གཉིས་ཀྱིས་ངོ་བོ་མདོར་བསྟན། ཕྱི་མ་གཉིས་ཀྱིས་དབྱེ་བ་མདོར་བསྟན་ནོ། ། རྩ་བས་རྣམ་པ་ཉིད་དུ་རྣམ་པར་གཞག་པ་ནི། གཉེན་པོའི་ཤེས་རྣམ་ཀྱི་མཚན་ཉིད་དེ། རྟག་པ་དང་བདེ་བ་ལ་སོགས་པར་འཛིན་པ་མི་མཐུན་པའི་ཕྱོགས་བདེན་བཞིའི་རྣམ་པ་ལ་ལོག་ཞུགས་ཀྱི་གཉེན་པོའི་ཆོས་ཉིད་ཀྱི་རྣམ་པ་ཡིན་པའི་ཕྱིར།
མི་མཐུན་ཕྱོགས་ཀྱི་གཉེན་པོར་བསྒོམ་བྱའི་རྣམ་པ་ཡིན་པས། མི་མཐུན་ཕྱོགས་ཀྱི་གཉེན་པོའི་ངོ་བོ་ཉིད་ཅེས་བསྟན་ནོ། ། གཉེན་པོའི་རྣམ་པ་གང་ཞེ་ན། མི་རྟག་པ་དང༌། སྡུག་བསྔལ་བ་ལ་སོགས་པའི་བདེན་བཞི་རྟོགས་པའི་ཡེ་ཤེས་ཀྱི་བྱེ་བྲག་རྣམས་སོ། ། རྣམ་པ་དུ་ཡོད་ཅེ་ན། མཁྱེན་པ་གསུམ་དུ་ཕྱེ་བར་མ་ཟད་མདོར་བསྟན་གྱི་རྣམ་པ་དེ་དག་ཀྱང་གསུམ་ཁོ་ནར་བཞེད་དེ། ཐམས་ཅད་མཁྱེན་པ་ཉིད་གསུམ་གྱི་བྱེ་བྲག་གིས་གསུམ་དུ་ཕྱེ་བའི་ཕྱིར། ཁོ་ནའི་སྒྲས་ནི་གསུམ་པོ་ལས་གཞན་མེད་པར་བསྟན་ནོ། ། གཉིས་པ་ལ།
གཞི་ཤེས་ཀྱི་རྣམ་པ་རྒྱས་བཤད། ལམ་ཤེས་ཀྱི་རྣམ་པ་རྒྱས་བཤད། རྣམ་མཁྱེན་གྱི་རྣམ་པ་རྒྱས་བཤད་དོ། ། དང་པོ་ལ། མཚམས་སྦྱར་བ་ནི། མཁྱེན་གསུམ་གྱི་རྣམ་པ་རྣམས་སྤྱིར་བསྟན་ནས། ད་ནི་སོ་སོའི་རྣམ་པ་ཁྱད་པར་དུ་འཆད་དོ། ། རྩ་བ་ནི་བཤད་དོ། ། གང་ན། བཅོམ་ལྡན་འདས་ཡུམ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ་ཞེས་མེད་པའི་རྣམ་པ་ནས་བཟུང་སྟེ།
ཡུམ་འདི་ནི་མི་གཡོ་བའི་ཕ་རོལ་ཏུ་ཕྱིན་པའོ་ཞེས་མི་གཡོ་བའི་རྣམ་པའི་བར་རོ། ། ཅི་ལྟར་ན། རྣམ་པ་དེ་དག་ལས། བདེན་པ་དང་པོ་གསུམ་པོ་ལ་བཞི་བཞི་དང༌། ལམ་བདེན་ལ་བཅོ་ལྔར་བཤད་དོ། ། འགྲེལ་པ་ལ། བདེན་བཞིའི་རྣམ་པ་སོ་སོར་བཤད། གྲངས་ཀྱི་སྒོ་ནས་དོན་བསྡུ། དང་པོ་ལ། བདེན་པ་དང་པོ་གསུམ་གྱི་རྣམ་པ་དང༌།
ལམ་བདེན་གྱི་རྣམ་པ་བཤད་པའོ། ། དང་པོ་ནི། མཁྱེན་པ་གསུམ་ཡོད་པ་དེ་ལ། ཐམས་ཅད་ཤེས་པ་ཉིད་ཀྱི་དབང་དུ་བྱས་ནས། ཉེར་བདུན་གསུངས་པ་ལ། བདེན་པ་དང་པོ་གསུམ་གྱི་རྣམ་པ་བཅུ་གཉིས་ནི། གོ་རིམ་བཞིན་དུ་མངོན་པ་ནས་གསུངས་པ་དང་སྦྱར་ན། ཤེར་ཕྱིན་ལས། རྟག་པར་མེད་པ་དང༌། དོན་དམ་པར་སྡུག་བསྔལ་མི་སྐྱེ་བ་དང༌།
དོན་གཞན་གྱི་བདག་གིས་དབེན་པ་དང༌། བདག་ཏུ་རྟོག་པས་མ་རྫི་བའི་རྣམ་པ་གསུངས་པ་ནི། བདེན་པ་གསུམ་གྱི་ནང་ནས་སྡུག་བསྔལ་བདེན་པའི་མི་རྟག་པ་ལ་སོགས་པ་སྤྱིའི་མཚན་ཉིད་ཀྱི་རྣམ་པ་དག་ཡིན་ནོ། ། འདི་དག་ནི་སྡུག་བསྔལ་བདེན་པའི་རྣམ་པ་དག་ཡིན་ཏེ། སྡུག་བསྔལ་གྱི་བདེན་པ་རྟོགས་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། འདིས་ཕྱི་མ་རྣམས་ལའང་རིག་པར་བྱའོ། ། སྡུག་བསྔལ་བསྐྱེད་པའི་གནས་མེད་པ་དང༌། ནམ་མཁའ་ལྟར་སྐྱེ་འགག་མེད་པ་དང༌། བརྗོད་བྱེད་ཀྱི་རྒྱུ་རྟོག་དཔྱོད་མེད་པ་དང༌། དེ་ཁོ་ནར་མིང་བཞིའི་ཕུང་པོ་མེད་པའི་རྣམ་པ་ནི། །
སོགས་འི་སྒྲས་བསྟན་པ། ཀུན་འབྱུང་བདེན་པའི་རྒྱུ་ཀུན་འབྱུང་རབ་སྐྱེ་རྐྱེན་གྱི་མཚན་ཉིད་ཀྱི་རྣམ་པ་དག་ཡིན་ནོ། ། འགྲོ་བ་དང་འོང་བ་སོགས་ཀྱིས་ཐོབ་པར་བྱར་མེད་པ་དང༌། སྔོན་པོ་ལ་སོགས་པའི་རྣམ་པའི་སྒོ་ནས་མི་འཕྲོགས་པ་དང༌། དོན་དམ་པར་དྲི་མ་མི་ཟད་པ་དང༌། དོན་དམ་པར་སྐྱེ་བ་མེད་པའི་རྣམ་པ་ནི། འགོག་པའི་བདེན་པའི་འགོག་པ། ཞི་བ། གྱ་ནོམ། ངེས་འབྱུང་གི་མཚན་ཉིད་ཀྱི་རྣམ་པ་དག་ཡིན་ནོ། །
གཉིས་པ་ལ། རྟེན་ལམ་གྱི་དབྱེ་བ། ལམ་སོ་སོའི་རྣམ་པ། གྲངས་ཀྱི་དོན་བསྡུ་བའོ། ། དང་པོ་ལ། སྤྱི་གཞུང་གཉིས་སོ། ། དང་པོ་ལ། སྤང་བྱ་སྒྲིབ་གཉིས་ངོས་བཟུང༌། དམིགས་པའི་ལམ་བདེན་དཔྱད་པའོ། ། དང་པོ་ལ།
ཉོན་སྒྲིབ་ནི་རྟོག་གེ་འབར་བ་ལས། འཁོར་བའི་འཆིང་བར་བྱེད་པ་དང༌། བག་ལ་ཉལ་གཉིས་སུ་བཤད་དོ། ། སྔ་མ་ནི། སྡུག་བསྔལ་བསྐྱེད་པར་བྱེད་པས་འཁོར་བར་འཆིང་བྱེད་ཞེས་བྱ་ལ། ཕྱི་མ་ནི། ཉོན་མོངས་པས་བཞག་པའི་གནས་ངན་ལེན་ཡིན་པས་བག་ལ་ཉལ་གྱི་ཉོན་སྒྲིབ་ཞེས་བྱའོ། ། འདི་ནི་རྣམ་མཁྱེན་ཐོབ་པ་ན་ཤེས་བྱའི་སྒྲིབ་པ་དང་ལྷན་ཅིག་ཏུ་འགག་པ་སྟེ། ཀུན་ལས་བཏུས་ལས། གཅིག་ཆར་ཉོན་མོངས་པ་དང་ཤེས་བྱའི་སྒྲིབ་པ་སྤོང་ངོ༌། །
གཅིག་ཆར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ་ཞེས་སོ། ། དེ་ལ་འཁོར་བར་འཆིང་བྱེད་ཀྱིས་ནི་ཉན་རང་གི་ཐར་པ་ཐོབ་པ་ལ་སྒྲིབ། བག་ལ་ཉལ་གྱིས་ནི་ཐེག་ཆེན་གྱི་ཐར་པ་ཐོབ་པ་ལ་སྒྲིབ་པས། ཉོན་སྒྲིབ་ལ་ཐར་པའི་གེགས་དང༌། ཤེས་བྱ་ཡོངས་སུ་དཔྱོད་པའི་གེགས་སུ་གྱུར་པས། ཤེས་སྒྲིབ་ལ་ཐམས་ཅད་མཁྱེན་པ་ཐོབ་པའི་གེགས་སུ་བཤད་དོ། ། རྒྱུ་ནི་བདག་ཏུ་འཛིན་པ་གཉིས་པོ་སྟེ། ཉོན་སྒྲིབ་ནི། གང་ཟག་གི་བདག་ཏུ་འཛིན་པའི་རྩ་བ་ཅན་དང༌། ཤེས་སྒྲིབ་ནི།
ཆོས་ཀྱི་བདག་ཏུ་འཛིན་པའི་རྩ་བ་ཅན་ཡིན་པའི་ཕྱིར། ཀླུ་སྒྲུབ་ནི་གཉིས་ཀ་ཡང་ཆོས་ཀྱི་བདག་འཛིན་གྱི་རྒྱུ་ཅན་དུ་བཞེད་དེ། རྩ་ཤེ་ལས། ལས་དང་ཉོན་མོངས་ཟད་པས་ཐར། ། ལས་དང་ཉོན་མོངས་རྣམ་རྟོག་ལས། དེ་དག་སྤྲོས་ལས་སྤྲོས་པ་ནི། ། སྟོང་པ་ཉིད་ཀྱིས་འགག་པར་འགྱུར། ། ཞེས་སོ། ། སྙོམས་འཇུག་གི་སྒྲིབ་པ། གཉིས་པོ་གང་གི་ནང་དུ་འདུ་ཞེ་ན།
གཉིས་ཀའི་ཆ་ལས་རྣམ་པར་གྲོལ་བའི་དགྲ་བཅོམ་པས་སྙོམས་འཇུག་གི་སྒྲིབ་པ་རགས་པ་སྤངས་ཀྱང་ཤེས་སྒྲིབ་ཅུང་ཟད་ཀྱང་མ་སྤངས་པས་ཤེས་སྒྲིབ་མ་ཡིན་ནོ། ། དཔའ་བར་འགྲོ་བ་ལ་སོགས་པའི་སྙོམས་འཇུག་གི་སྒྲིབ་པ་ལས་གྲོལ་བ་ནི། ཉན་རང་རྣམས་ལ་ཡོད་པ་མ་ཡིན་ནོ། ། ཉོན་མོངས་ཀྱང་མ་ཡིན་ཏེ། ཉོན་མོངས་སྤངས་པའི་ཤེས་རབ་ཀྱིས་རྣམ་པར་གྲོལ་བས་མ་སྤངས་པའི་ཕྱིར་རོ། ། བག་ལ་ཉལ་ཡང་མ་ཡིན་ཏེ། སོ་སོ་སྐྱེ་བོ་འགའ་ཞིག་ཅི་ཡང་མེད་མན་ཆད་ཀྱི་སྙོམས་འཇུག་གི་སྒྲིབ་པ་ལས་གྲོལ་ཡང་བག་ལ་ཉལ་ཅུང་ཟད་ཀྱང་མ་སྤངས་པའི་ཕྱིར། དེས་ན་བདག་མེད་གཉིས་རྟོགས་པའི་ལྷག་མཐོང་གཉིས་དང༌། ཞི་གནས་གསུམ་གྱི་མི་མཐུན་ཕྱོགས་གསུམ་དུ་ངེས་པས་གསུམ་དུ་བསྟན་ཅིང༌། སྒྲིབ་པ་གཉིས་སུ་བསྟན་པ་ནི།
སྒྲིབ་བྱ་ལྷག་མཐོང་གཉིས་ཀྱི་དབྱེ་བས་གཉིས་སུ་གསུངས་སོ། ། གཉིས་པ་ནི། སྔོན་གྱི་བླ་མ་དག་གཞི་ཤེས་ཀྱི་དམིགས་པའི་ལམ་བདེན་གཞི་ཤེས་མ་ཡིན་ཞེས་གསུངས་ཡང་སློབ་དཔོན་གྱིས་གཞི་ཤེས་སུ་བཞེད་དེ། དམིགས་ཡུལ་ལམ་གསུམ་ཀ་ཉན་རང་གི་དབང་དུ་བྱས་ནས་གསུངས་པའི་ཕྱིར། གཉིས་པ་གཞུང་གི་དོན་ལ། གཞི་ཤེས་ཀྱིས་བསྡུས་པའི་ལམ་ལ་རྣམ་པ་གསུམ་སྟེ། ཉོན་མོངས་པའི་སྒྲིབ་པའི་གཉེན་པོ་ཉིད་དུ་ཟག་པ་མེད་པའི་ལམ་གཅིག་དང༌། རང་རྒྱལ་དེ་དག་གི་ཤེས་བྱའི་སྒྲིབ་པ་གཟུང་རྟོག་གི་ཉེན་པོ་ཉིད་དུ་རྗེས་ཐོབ་དག་པ་འཇིག་རྟེན་པས་བསྡུས་པའི་སྒོམ་པའི་ལམ་ཟག་པ་དང་བཅས་པ་དང་མཉམ་བཞག་ཟག་པ་མེད་པ་གཉིས་ཡིན་པས་སོ། ། གཞི་ཤེས་ཀྱི་རྣམ་པར་ཤེས་སྒྲིབ་གྱི་གཉེན་པོ་སྟོན་པ་མི་རིགས་སོ་ཞེ་ན། སྐྱོན་མེད་དེ་ཐམས་ཅད་ཤེས་པ་ཉིད་ཀྱིས་རང་སངས་རྒྱས་ཀྱི་མངོན་རྟོགས་ཀྱང་བསྡུས་པའི་ཕྱིར།
འདིར་ལམ་དང་པོ་མཐོང་སྒོམ་མ་ཕྱེ་བར་སྤྱིར་གསུངས་ལ་ལམ་གསུམ་པ་ནི་ཉི་ཁྲི་སྣང་བ་ལས། མཐོང་ལམ་དུ་བཤད་ཅིང་འདིར་ནི་སྒོམ་ལམ་དུ་མངོན་ནོ། ། ཤེས་སྒྲིབ་ལ་གཉེན་པོ་གཉིས་སུ་ཕྱེ་ནས་ཉོན་སྒྲིབ་ལ་ཅི་ལྟར་མ་ཡིན་ཞེ་ན། ཉོན་སྒྲིབ་ནི་མཉམ་བཞག་ཁོ་ན་དང་ཤེས་སྒྲིབ་མཉམ་རྗེས་གཉིས་ཀར་སྤོང་བས་གོ་རིམ་བཞིན་དུ་གཉེན་པོ་ཟག་མེད་ཁོ་ན་དང༌། ཟག་བཅས་ཟག་མེད་གཉིས་སུ་ཕྱེ་བ་ཡིན་ནོ། ། རྒྱུད་བླར། སྒྲིབ་པ་གཉིས་དང་བྲལ་བ་ཡི། ། རྒྱུ་ནི་ཡེ་ཤེས་གཉིས་ཡིན་ཏེ། ། མི་རྟོག་པ་དང་དེ་ཡི་ནི། ། རྗེས་ཐོབ་དེ་ནི་ཡེ་ཤེས་འདོད། །
ཅེས་པ་དང༌། རྒྱན་ལས། མཐོང་སྤང་ཤེས་སྒྲིབ་མཉམ་བཞག་དུ་ཡང་སྤོང་བར་བཤད་པས་སོ། ། གཉིས་པ་ལ། ལམ་དང་པོའི་རྣམ་པ་གསུམ་ཤེར་ཕྱིན་ལས་གསུངས་པ་དང་ཕྱི་མ་མངོན་པའི་དོན་དང་གོ་རིམ་བཞིན་དུ་སྦྱར་ནས་བསྟན་པ་ནི། ཉོན་སྒྲིབ་ཀྱི་གཉེན་པོ་གཞི་ཤེས་ཀྱིས་བྱེད་པ་པོའི་བདག་མེད་པར་རྟོགས་པའི་རྣམ་པ་ནི། ལམ་གྱི་མཚན་ཉིད་སྟེ་རང་བཞིན་དག་ཡིན་ཏེ། བྱེད་པ་པོར་འཛིན་པའི་གཉེན་པོ་ཡིན་པའི་ཕྱིར། ཤེས་པ་པོའི་བདག་མེད་པར་རྟོགས་པའི་རྣམ་པ་ནི། རིགས་པའི་རང་བཞིན་ཡིན་ཏེ།
ཤེས་པ་པོའི་བདག་དུ་འཛིན་པའི་གཉེན་པོ་ཡིན་པའི་ཕྱིར། དོན་དམ་པར་དམན་པ་ནས་མཆོག་དུ་འཕོ་བ་མེད་པར་རྟོགས་པའི་རྣམ་པ་ནི། སྒྲུབ་པའི་རང་བཞིན་ཡིན་ཏེ། མཆོག་དམན་ལ་བླང་དོར་དུ་འཛིན་པའི་གཉེན་པོ་ཡིན་པའི་ཕྱིར། དོན་དམ་པར་གཉེན་པོས་ཉོན་མོངས་པ་འདུལ་བ་མེད་པར་རྟོག་པའི་རྣམ་པ་ནི། ངེས་འབྱིན་གྱི་རང་བཞིན་ཡིན་ཏེ། ངེས་འབྱིན་དུ་བདེན་པར་འཛིན་པའི་གཉེན་པོ་ཡིན་པའི་ཕྱིར། འདི་དག་ལ་ཤེར་ཕྱིན་ལས་གསུངས་པའི་ཆོས་ཀྱི་བདག་མེད་རྟོགས་པའི་རྣམ་པ་ནི། བྱང་སེམས་ཀྱི་ཡིན་ལ། མངོན་པ་ནས་གསུངས་པའི་གང་ཟག་གི་བདག་མེད་རྟོགས་པའི་རྣམ་པ་ནི།
ཉན་ཐོས་ཀྱི་ཡིན་ནོ། ། ལམ་གཉིས་པའི་རྣམ་པ་ལ། སྔ་མ་མདོའི་དོན་ནི། ཕྱི་མ་འགྲེལ་ཚིག་གིས་གོ་རིམ་བཞིན་དུ་བཤད་པ་ནི། རང་རྒྱལ་སྒོམ་ལམ་པའི་རྗེས་ཐོབ་ཀྱི་ཡེ་ཤེས་ཀྱིས་ཕྱི་གཟུང་བའི་དོན་རྨི་ལམ་ལྟར་གདོད་མ་ནས་ངོ་བོ་ཉིད་མེད་པའི་མཚན་ཉིད་ཅན་དུ་རྟོགས་པ་དང༌། སྒྲ་བརྙན་ལྟར་མ་སྐྱེས་པ་དང༌། མིག་ཡོར་ལྟར་མ་འགགས་པ་དང༌། མིག་ཡོར་ནི། མདོ་སྡེ་རྒྱན་གྱི་འགྲེལ་པར་གྲིབ་མ་ལ་བཤད་དོ། ། སྨིག་རྒྱུའི་ཆུ་ལྟར་བཟོད་མ་ནས་ཞི་བ་དང༌།
སྒྱུ་མའི་མཚན་མ་ལྟར་རང་བཞིན་གྱིས་མྱ་ངན་ལས་འདས་པའི་མཚན་ཉིད་དེ་ངོ་བོར་རྟོགས་པའི་ཡེ་ཤེས་ནི། ཤེས་བྱའི་སྒྲིབ་པ་གཟུང་རྟོག་གི་གཉེན་པོར་གྱུར་པ་དག་ཡིན་ཏེ། ཕྱི་གཟུང་བའི་ཡུལ་ལ་བདེན་འཛིན་སྤོང་བྱེད་ཡིན་པའི་ཕྱིར། སྤྱིར་ཞེས་པ་ནི། སྤང་གཉེན་སོ་སོར་ངེས་པ་མེད་པའི་དོན་ནོ། ། ལམ་གསུམ་པའི་རྣམ་པ་ལ་སྔ་མ་མདོའི་དོན་ཕྱི་མ་འགྲེལ་ཚིག་གི་རིམ་བཞིན་དུ་བཤད་པ་ནི། རང་རྒྱལ་སྒོམ་ལམ་པའི་མཉམ་བཞག་ཡེ་ཤེས་ཀྱིས་དོན་དམ་པར་ཀུན་ནས་ཉོན་མོངས་པའི་གཟུང་བ་མེད་པར་རྟོགས་པའི་རྣམ་པ་ནི། ཤེས་བྱའི་སྒྲིབ་པ་དོར་བྱ་ཀུན་ནས་ཉོན་མོངས་ཀྱི་གཟུང་བར་རྣམ་པར་རྟོག་པའི་གཉེན་པོར་གྱུར་པ་ཡིན་ཏེ། དོན་དམ་པར་ཀུན་ནས་ཉོན་མོངས་ཀྱི་གཟུང་བ་དམིགས་སུ་མེད་པར་རྟོགས་པའི་ཕྱིར་རོ། ། རྣམ་པར་བྱང་བའི་གཟུང་བ་མེད་པར་རྟོགས་པའི་རྣམ་པ་ནི།
ཤེས་བྱའི་སྒྲིབ་པ་བླང་བྱ་རྣམ་བྱང་གི་གཟུང་བ་ལ་རྣམ་པར་རྟོགས་པའི་གཉེན་པོ་ཡིན་ཏེ། རྣམ་བྱང་གི་གཟུང་བ་དམིགས་སུ་མེད་པར་རྟོགས་པའི་ཕྱིར། རང་བཞིན་གྱིས་འོད་གསལ་བས་ཀུན་ནས་ཉོན་མོངས་ཀྱིས་གོས་པ་མེད་པར་རྟོགས་པའི་རྣམ་པ་དང༌། གཟུགས་སོགས་ཀྱི་དབྱེ་བའི་སྤྲོས་པ་མེད་པར་རྟོགས་པའི་རྣམ་པ་དང༌། རང་གི་རྟོགས་པ་ལ་རློམ་བྱའི་གཟུང་བ་མེད་པར་རྟོགས་པ་དང༌། རྟོགས་པ་ཐོབ་ཟིན་མི་གཡོ་བར་རྟོགས་པའི་རྣམ་པ་རྣམས་ནི། རིམ་པ་བཞིན་དུ་ཤེས་བྱའི་སྒྲིབ་པ་ཉོན་མོངས་པའི་བག་ཆགས་དང༌། གཟུགས་ལ་སོགས་པའི་སྤྲོས་པ་དང༌། རང་གི་རྟོགས་པ་ལ་མཆོག་དུ་རློམ་པ་དང༌། ཐོབ་ཟིན་ཡོངས་སུ་ཉམས་པར་རྣམ་པར་རྟོག་པ་རྣམས་ཀྱི་གཉེན་པོར་གྱུར་པ་ཡིན་ཏེ།
རིམ་པ་ལྟར་བག་ཆགས་ཀྱི་གཟུང་བ་ནམ་མཁའ་ལྟར་དམིགས་སུ་མེད་པ་དང༌། གཟུང་བའི་སྤྲོས་པ་ལ་དམིགས་པ་ཡང་དག་པར་བཅོམ་པ་དང༌། གཟུང་བའི་རློམ་སེམས་ཡང་དག་པར་བཅོམ་པ་དང༌། གཟུང་བའི་ཆོས་དབྱིངས་འཕེལ་འགྲིབ་མེད་པར་གནས་པར་རྟོགས་པའི་ཕྱིར། སོ་སོར་ངེས་པ་ཞེས་སྨྲོས་པ་ནི་སྤང་གཉེན་སོ་སོར་ངེས་ཞེས་པའི་དོན་ནོ། ། གཉེན་པོ་གཅིག་ལ་སྦྱར་བས་ནི། སོ་སོར་ཞེས་པའི་དོན་མ་རྟོགས་སོ། ། གསུམ་པ་ནི། དེ་ལྟར་ན་ལམ་གྱི་བདེན་པ་ལ་རྣམ་པ་བཅོ་ལྔ་ཞེས་སོ། ། གཉིས་པ་གྲངས་ཀྱི་སྒོ་ནས་དོན་བསྡུ་བ་ནི།
སྤྱིར་ན་ཞེས་སོགས་སོ། ། གཉིས་པ་ལམ་ཤེས་གྱི་རྣམ་པ་ལ། གྲངས་ཀྱི་སྒོ་ནས་མདོར་བསྟན། བདེན་བཞི་སོ་སོའི་རྣམ་པ་རྒྱས་པར་བཤད། གྲངས་ཀྱི་སྒོ་ནས་དོན་བསྡུ་བའོ། ། དང་པོ་ལ། མཚམས་སྦྱར་པ་ནི། གཞི་ཤེས་ཀྱི་རྣམ་པ་བཤད་ཟིན་པ་དེའི་འོག་ཏུ་ལམ་ཤེས་ཀྱི་རྣམ་པ་འཆད་དོ། ། རྩ་བ་ལ། སྔ་ཕྱིའི་རིགས་པས།
འདོད་ཆགས་དང་བྲལ་བ་ནས་བཟུང་ནས། ངོ་བོ་ཉིད་ཀྱིས་སྟོང་པའི་བར་ཞེས་སྦྱར་ནས་བཤད་དོ། ། ཚིག་དོན་ནི་ཁོང་དུ་ཆུད་པར་བྱའོ། ། གང་ན་འདོད་ཆགས་དང་བྲལ་བའི་རྣམ་པ་ནས་ངོ་བོ་ཉིད་ཀྱིས་སྟོང་པའི་བར་རྣམས་སོ། ། ཇི་ལྟར་ན་གྲངས་བཞིན་དུ། ཀུན་འབྱུང་བ་ལ། རྣམ་པ་བརྒྱད་དང༌། ལམ་གྱི་བདེན་པ་ལ་བདུན། སྡུག་བསྔལ་གྱི་བདེན་པ་ལ་ལྔ། འགོག་པའི་བདེན་པ་ལ་བཅུ་དྲུག་ཞེས་བྱ་བར་རོ། །
འདིར་བསྟན་པའི་བདེན་བཞིའི་གོ་རིམ་དང་གཞན་ནས་བསྟན་པའི་བདེན་བཞིའི་གོ་རིམ་མི་མཐུན་ཞེ་ན། ཉེས་པ་མེད་དེ། འདིར་དོན་གྱི་རིམ་པའི་སྒོ་ནས་བསྟན་པའི་ཕྱིར་ཏེ། ཀུན་ནས་ཉོན་མོངས་པའི་ཕྱོགས་ལ་བརྟེན་ནས་ཀུན་འབྱུང་གི་བདེན་པ་དག་ནི་རྒྱུ་ཡིན་ལ། སྡུག་བསྔལ་གྱི་བདེན་པ་དག་ནི་འབྲས་བུ་ཡིན་ནོ། ། གཅིག་ཤོས་རྣམ་བྱང་གི་ཕྱོགས་ལ་བརྟེན་ནས། ལམ་གྱི་བདེན་པ་དག་ནི་རྒྱུ་ཡིན་ལ་འགོག་པའི་བདེན་པ་དག་ནི་འབྲས་བུ་ཡིན་པར་བསྟན་པའི་ཕྱིར། གཉིས་པ་བདེན་བཞིའི་རྣམ་པ་རྒྱས་པར་བཤད་པ་ལ། ཀུན་འབྱུང་གི་བདེན་པ་སྤང་གཉེན་དང༌། ལམ་བདེན་དམ་བཅའ་དང་འཐད་པ་དང༌།
སྡུག་བསྔལ་རང་སྤྱིའི་མཚན་ཉིད་དང༌། འགོག་བདེན་དྲི་བྲལ་གྱིས་བསྟན་པའོ། ། དང་པོ་ལ། སྤང་གཉེན་སྦྱར་ཏེ་བསྟན་པ་དང༌། གྲངས་ཀྱི་སྒོ་ནས་མཇུག་བསྡུ་བའོ། ། དང་པོ་ལ། སྤང་བྱ་ནི་ཡུལ་ཐོབ་པར་འདོད་པའི་བདེན་པ་དང༌། ཐོབ་པ་མི་འབྲལ་བར་སྲེད་པའི་འདོད་ཆགས་དང་ཡང་སྲིད་ལ་དགའ་བ་གང་ཡིན་པ་ནི། སྡུག་བསྔལ་གི་རྒྱུ་སྟེ། ཡང་སྲིད་ཀྱི་བག་ཆགས་འཇོག་བྱེད་ཡིན་པའི་ཕྱིར་རོ།
གཉིས་པ་གཉེན་པོ་དང་གོ་རིམ་བཞིན་དུ་སྦྱར་བ་ནི། རྣམ་པ་སུམ་ཅུ་སོ་དྲུག་གསུངས་པ་དེ་ལ། ལམ་ཤེས་ཀྱི་འདོད་ཆགས་དང་བྲལ་བར་རྟོགས་པའི་རྣམ་པ་ནི། འདོད་ཡོན་ལ་བདུན་པའི་གཉེན་པོ་ཡིན་ཏེ། འདོད་ཆགས་དམིགས་སུ་མེད་པར་རྟོགས་པའི་ཕྱིར་རོ། ། འདིས་ནི། དངོས་འབྲས་འདོད་ཆགས་བཀག་ནས་དངོས་རྒྱུ་འདུན་པ་འགོག་པར་བསྟན་ནོ། ། ཡུལ་ལ་ཞེན་པའི་ཚུལ་གྱིས་མི་གནས་པར་རྟོག་པའི་རྣམ་པ་ནི། འདོད་ཆགས་ཀྱི་གཉེན་པོ་ཡིན་ཏེ། ཆོས་ཐམས་ཅད་ལ་རྣམ་པར་མི་རྟོགས་པའི་ཡེ་ཤེས་ཡིན་པའི་ཕྱིར་རོ།
རྒྱུ་འདུན་པ་ལོག་ན་འབྲས་བུ་འདོད་ཆགས་ལོག་པར་སྟོན་ནོ། ། སྤྲོས་པ་ཉེ་བར་ཞི་བར་རྟོགས་པའི་རྣམ་པ་ནི། ཡང་སྲིད་ལ་དགའ་བའི་གཉེན་པོ་ཡིན་ཏེ་ཆོས་ཐམས་ཅད་ཕྱིན་ཅི་མ་ལོག་པར་རྟོགས་པའི་ཕྱིར། སྤང་བྱ་ནི། འདོད་ཆགས་དང་ཞེ་སྡང་དང་གཏི་མུག་གང་ཡིན་པ་ནི། ཀུན་འབྱུང་བ་སྟེ། བག་ཆགས་བཞག་པ་དང་མཐུན་པར་སྡུག་བསྔལ་བསྐྱེད་པའི་ཕྱིར། གཉེན་པོ་ནི། འདོད་ཆགས་མེད་པ་དང་ཞེ་སྡང་མེད་པ་དང་གཏི་མུག་མེད་པར་རྟོགས་པའི་རྣམ་པ་ནི་དུག་གསུམ་ཀྱི་གཉེན་པོ་ཡིན་ཏེ། འདོད་ཆགས་དམིགས་སུ་མེད་པར་རྟོགས་པ་དང་ཞེ་སྡང་ཡོད་པ་མ་ཡིན་པར་རྟོགས་པ་དང༌།
མི་ཤེས་པའི་མུན་པ་སེལ་བ་ཉིད་ཀྱི་ཕྱིར་རོ། ། ཡང་སྤང་བྱ་ནི། ཀུན་ཏུ་རྟོག་པ་གང་ཡིན་པ་ནི། རབ་ཏུ་སྐྱེ་བ་སྟེ། སྡུག་བསྔལ་བྱེ་བྲག་ཏུ་ངེས་པར་བྱེད་པའི་ཕྱིར། གཉེན་པོ་ནི་ཉོན་མོངས་པ་མེད་པར་རྟོགས་པའི་རྣམ་པ་ནི་ཀུན་ཏུ་རྟོག་པའི་གཉེན་པོ་ཡིན་ཏེ། ཆོས་ཐམས་ཅད་ལ་ཡོངས་སུ་རྟོག་པ་མེད་པ་ཉིད་ཀྱི་ཕྱིར་རོ། ། སྤང་བྱ་ནི་སེམས་ཅན་དུ་མངོན་པར་ཞེན་པ་གང་ཡིན་པ་དེ་ནི་རྐྱེན་ཏེ། སྡུག་བསྔལ་སྔ་མ་འདོར་བ་དང་ཕྱི་མ་ལེན་པར་བྱེད་པའི་ཕྱིར། གཉེན་པོ་ནི་སེམས་ཅན་མེད་པར་རྟོགས་པའི་རྣམ་པ་དག་ནི་སེམས་ཅན་དུ་མངོན་པར་ཞེན་པའི་གཉེན་པོ་ཡིན་ཏེ།
སེམས་ཅན་དམིགས་སུ་མེད་པར་རྟོགས་པའི་ཕྱིར་རོ། ། གཉིས་པ་ནི། རྒྱུ་ཀུན་འབྱུང་གི་བདེན་པའི་གཉེན་པོ་ནི་རྣམ་པ་བརྒྱད་ཡིན་ཏེ། ཅི་སྐད་བཤད་པའི་སྤང་བྱ་དེ་རྣམས་ཀྱི་གཉེན་པོར་གྱུར་པ་གསུམ་དང་གསུམ་དང་གཅིག་དང་གཅིག་ཡོད་པ་དེ་ལྟར་ནའོ། ། གཉིས་པ་ལ་རྒྱས་པར་བཤད་པ་དང༌། གྲངས་ཀྱི་སྒོ་ནས་དོན་བསྡུ་བའོ། ། དང་པོ་ལ་སྔ་མ་མདོའི་དོན་ངོ་བོ་དང་འཐད་པ་དགོད་པ་དང༌། ཕྱི་མ་ངོ་བོ་དང་འཐད་པ་དྲི་བ་གོ་རིམ་བཞིན་དུ་སྦྱར་བ་ནི། སེམས་ཅན་ཐམས་ཅད་ལ་གོ་སྐབས་འབྱེད་པའི་ལམ་གང་ཡིན་ཞེ་ན། སེམས་ཅན་ཚད་མེད་པ་བྱང་ཆུབ་ཏུ་བགྲོད་པའི་གོ་སྐབས་འབྱེད་པའོ། །
འཐད་པ་དྲི་བ་ནི་ཅི་ལྟར་སེམས་ཅན་ཐམས་ཅད་ལ་གོ་སྐབས་འབྱེད་པ་ཡིན་ཞེ་ན། འཐད་པ་ནི་ཤེས་རབ་དང་སྙིང་རྗེས་འཁོར་འདས་ཀྱི་མཐའ་གཉིས་དང་མ་འབྲེལ་བར་བྱང་ཆུབ་དུ་འཛིན་པའི་ཕྱིར་རིགས་པའི་ངོ་བོ་གང་ཡིན་ཞེ་ན། ཆོས་ཐམས་ཅད་ཆོས་དབྱིངས་སུ་ཐ་མི་དད་པར་རྟོགས་པའོ། ། ཅི་ལྟར་རིགས་པ་ཡིན་ཞེ་ན། ཉན་རང་གི་ས་ལ་མཆོག་ཏུ་འཛིན་པ་མེད་པས་སོ། ། སྒྲུབ་པའི་ངོ་བོ་གང་ཡིན་ཞེ་ན། བདག་གཉིས་སུ་རྣམ་པར་མི་རྟོག་པའོ། ། ཇི་ལྟར་སྒྲུབ་པ་ཡིན་ཞེ་ན། ཆོས་ཉིད་ཚད་མས་གཞལ་དུ་མེད་པར་རྟོགས་པའི་ཕྱིར། ངེས་པར་འབྱིན་པའི་ངོ་བོ་གང་ཡིན་ཞེ་ན།
ཆོས་ཐམས་ཅད་ནམ་མཁའ་དང་འདྲ་བར་རྟོགས་པས་གང་ལ་ཡང་ཆགས་པ་མེད་པའི་རྣམ་པའོ། ། གདུལ་བྱ་ཉེ་བའི་བསམ་པ་ལ་ལྟོས་ནས་འདི་ལ་འཐད་པ་མ་བཀོད་དོ། ། གཉིས་པ་ནི། ལམ་གྱི་བདེན་པའི་རྣམ་པ་ཆོས་ཅན། བདུན་ཡོད་པ་ཡིན་ཏེ། ལམ་གྱི་ངོ་བོ་ཉིད་གཉིས་དང༌། རིགས་པའི་གཉིས་དང༌། སྒྲུབ་པའི་གཉིས་དང་ངེས་འབྱིན་གྱི་གཅིག་ཡོད་པ་དེ་ལྟར་ནའོ། ། གསུམ་པ་སྡུག་བསྔལ་རང་སྤྱིའི་སྒོ་ནས་བསྟན་པ་ལ་ཡང་གཉིས་ལས། དང་པོ་སོ་སོར་བཤད་པ་ནི།
སྡུག་བསྔལ་གྱི་བདེན་པ་ལ་དམིགས་ནས་སྐད་ཅིག་གིས་མི་རྟག་པ་དང༌། སྡུག་བསྔལ་རྣམ་པ་བརྒྱད་ཀྱིས་སྡུག་བསྔལ་བ་དང༌། དོན་གཞན་གྱི་བདག་གིས་སྟོང་པ་དང༌། ངོ་བོར་གྱུར་པའི་བདག་མེད་པར་རྟོགས་པའི་རང་མཚན་གྱི་རྣམ་པ་བཞི་དང༌། ལྔ་པ་མཚན་ཉིད་གང་ཡང་མེད་པ་ཆོས་ཀྱི་བདག་མེད་རྟོགས་པའི་སྤྱི་མཚན་གྱི་རྣམ་པའི་ངོ་བོ་ཉིད་རྣམས་སོ། ། སྔ་མ་བཞི་ལ་རང་མཚན་དང༌། ཕྱི་མ་ལ་སྤྱི་མཚན་ཞེས་བརྗོད་པ་ནི། སྔ་མ་བཞི་པོ་ནི་གང་ཟག་གི་བདག་མེད་ཀྱི་རྣམ་པ་ཡིན་པས་སེམས་ཅན་གྱི་རྒྱུད་ཀྱིས་བསྡུས་པ་ཁོ་ནའི་ཆོས་དང༌། ཕྱི་མ་ནི་ཆོས་ཀྱི་བདག་མེད་ཀྱི་རྣམ་པ་ཡིན་པས་རྒྱུད་ཀྱིས་བསྡུས་མ་བསྡུས་སྤྱི་ལ་ཁྱབ་པའི་ཕྱིར་རོ། ། གཉིས་པ་དོན་བསྡུ་བ་ནི།
སྡུག་བདེན་གྱི་རྣམ་པ་ཆོས་ཅན། ལྔ་ཡོད་པ་ཡིན་ཏེ། རང་མཚན་གྱི་བཞི་སྤྱི་མཚན་གྱི་གཅིག་ཡོད་པ་དེ་ལྟར་ནའོ། ། བཞི་པ་འགོག་བདེན་དྲི་བྲལ་གྱིས་བསྟན་པ་ལ། རྒྱས་པར་བཤད་པ་དང༌། གྲངས་ཀྱི་སྒོ་ནས་དོན་བསྡུ་བའོ། ། དང་པོ་ལ་དངོས་པོའི་དྲི་མ་འགོག་པ་དང༌། མངོན་ཞེན་གི་དྲི་མ་འགོག་པ་དང༌། བྱེད་པ་པོའི་རྟོགས་པས་དབེན་པ་དང༌། འཁྲུལ་བའི་དྲི་མ་བསལ་བའི་ངེས་འབྱུང་ངོ༌། །
དང་པོ་ནི། དག་པ་གཉིས་ལྡན་གྱི་ནང་དང་ཕྱི་དང་ཕྱི་ནང་གཉིས་ཀ་སྟོང་པ་ཉིད་ནི་འགོག་པའི་ངོ་བོ་ཉིད་ཡིན་ཏེ། སོ་སོར་རྟོག་པའི་ཤེས་རབ་ཀྱིས་ནང་དང་ཕྱི་དང་ཕྱི་ནང་གཉིས་ཀའི་དངོས་པོ་རྣམས་ལ་མངོན་པར་ཞེན་པའི་དྲི་མ་དགག་པས་རབ་ཏུ་ཕྱེ་བའི་སྟོང་ཉིད་ཡིན་པའི་ཕྱིར། སྟོང་ཉིད་གསུམ་པོ་རྟོགས་པའི་ཡུལ་ཅན་ཡེ་ཤེས་རྣམ་པ་གསུམ་ནི། འགོག་པའི་རྣམ་པ་ཡིན་ཏེ། འགོག་བདེན་རྟོགས་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། གཉིས་པ་ལ་དག་པ་གཉིས་ལྡན་གྱི་སྟོང་པ་ཉིད་སྟོང་པ་ཉིད་ཆོས་ཅན། འགོག་བདེན་གྱི་ཞི་བའི་ངོ་བོ་ཉིད་ཡིན་ཏེ། བཏགས་པ་ཙམ་གྱི་བདག་ཉིད་སྟོང་པ་ཉིད་ལ་མངོན་པར་ཞེན་པའི་དྲི་མ་དགག་པས་རབ་ཏུ་ཕྱེ་བའི་སྟོང་པ་ཉིད་ཡིན་པའི་ཕྱིར། དག་པ་གཉིས་ལྡན་གྱི་ཆེན་པོ་སྟོང་པ་ཉིད་དང༌།
དོན་དམ་པ་དང༌། འདུས་བྱས་དང༌། འདུས་མ་བྱས་དང༌། མཐའ་ལས་འདས་པ་དང༌། ཐོག་མ་དང་ཐ་མ་མེད་པ་དང༌། དོར་བ་མེད་པ་སྟོང་པ་ཉིད་རྣམས་ཆོས་ཅན། འགོག་བདེན་གྱི་ཞི་བའི་ངོ་བོ་ཉིད་ཡིན་ཏེ། བཏགས་པ་ཙམ་གྱི་བདག་ཉིད་སྣོད་ཀྱི་འཇིག་རྟེན་དང༌། དོན་དམ་པ་དང་འདུས་བྱས་དང་འདུས་མ་བྱས་དང་རྟག་པ་དང་ཆད་པའི་མཐའ་དང་འཁོར་བ་ཐོག་མ་དང་ཐ་མ་མེད་པ་དང༌། བྱང་ཆུབ་ཀྱི་ཕྱོགས་ལ་སོགས་པ་རྟོགས་པའི་ཆོས།
དོར་བ་མེད་པ་ལ་མངོན་པར་ཞེན་པ་དགག་པས་རབ་ཏུ་ཕྱེ་བའི་སྟོང་ཉིད་ཡིན་པའི་ཕྱིར། སྟོང་ཉིད་བརྒྱད་རྟོགས་པའི་ཡུལ་ཅན་ཡེ་ཤེས་ཀྱི་རྣམ་པ་ཆོས་ཅན། ཞི་བའི་རྣམ་པ་ཡིན་ཏེ། ཞི་བ་རྟོགས་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། གསུམ་པ་ནི། དག་པ་གཉིས་ལྡན་གྱི་རང་བཞིན་སྟོང་པ་ཉིད་ཆོས་ཅན། གྱ་ནོམ་གྱི་ངོ་བོ་ཉིད་ཡིན་ཏེ། སོ་སོར་རྟོགས་པའི་ཤེས་རབ་ཀྱིས་རང་བཞིན་རྣམ་དག་ལ་གཞན་གྱིས་ཀུན་བཏགས་པའི་བྱེད་པ་པོ་ལ་ཞེན་པའི་དྲི་མ་དགག་པས་རབ་ཏུ་ཕྱེ་བའི་སྟོང་ཉིད་ཡིན་པའི་ཕྱིར། ཡུལ་ཅན་ཡེ་ཤེས་ཀྱི་རྣམ་པ་ནི་གྱ་ནོམ་གྱི་རྣམ་པ་ཡིན་ཏེ། གྱ་ནོམ་རྟོགས་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར།
བཞི་པ་ནི། དག་པ་གཉིས་ལྡན་གྱིས་ཆོས་ཐམས་ཅད་སྟོང་པ་ཉིད་དང༌། རང་གི་མཚན་ཉིད་དང་མི་དམིགས་པ་སྟོང་པ་ཉིད་ཆོས་ཅན་འགོག་བདེན་གྱི་ངེས་འབྱུང་གི་ངོ་བོ་ཉིད་ཡིན་ཏེ། སྔར་ལྟར་བརྟགས་པ་ཙམ་གྱི་བདག་ཉིད་ཡུལ་དུ་འཁྲུལ་བ་དང༌། མཚན་ཉིད་དུ་འཁྲུལ་བ་དང༌། དུས་སུ་འཁྲུལ་བ་རྣམས་འགག་པས་རབ་ཏུ་ཕྱེ་བའི་སྟོང་ཉིད་ཡིན་པའི་ཕྱིར། གསུམ་པོ་རྟོགས་པའི་ཡུལ་ཅན་ཡེ་ཤེས་ཀྱི་རྣམ་པ་ནི། ངེས་པར་འབྱུང་བའི་རྣམ་པ་ཡིན་ཏེ། ངེས་འབྱུང་རྟོགས་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། དངོས་པོ་མེད་པའི་ངོ་བོ་ཉིད་སྟོང་པ་ཉིད་ནི།
གང་ངེས་པར་འབྱུང་བའི་ངོ་བོ་ཡིན་ཏེ། ངེས་འབྱུང་གཉིས་ཀྱི་ནང་ནས་ཁྱོད་ཁོ་ན། དངོས་པོ་དང་དངོས་པོ་མེད་པ་དང༌། རང་དང་གཞན་གྱི་ངོ་བོ་ཉིད་དུ་ཞེན་པ་དགག་པས་རབ་ཏུ་ཕྱེ་བའི་སྟོང་ཉིད་ཡིན་པའི་ཕྱིར། ཡུལ་ཅན་ཡེ་ཤེས་ནི་སྔར་ལྟར་རོ། ། འཕགས་པས་སྟོང་ཉིད་ཐ་མ་བཞི་འདིར་སྡུད་ཅིང༌། གཞན་དག་སྔ་མ་བཅུ་དྲུག་ཅི་རིགས་པར་འདུ་བར་བཞེད་དོ། ། གཉིས་པ་གྲངས་ཀྱི་སྒོ་ནས་དོན་བསྡུ་བ་ནི། ། འགོག་པའི་བདེན་པའི་རྣམ་པ་ནི་བཅུ་དྲུག་ཡོད་པ་ཡིན་ཏེ། འགོག་པའི་རྣམ་པ་གསུམ།
ཞི་བའི་རྣམ་པ་བརྒྱད། གྱ་ནོམ་གྱི་རྣམ་པ་གཅིག ངེས་འབྱུང་གི་རྣམ་པ་བཞི་ཡོད་པ་དེ་ལྟར་ནའོ། ། འདིར་བླ་མ་རྣམས་ཀྱིས། བདེན་པ་དང་པོ་གསུམ་གྱི་རྣམ་པའི་ཡུལ་ནི་ལམ་མ་ཡིན་པས་ལམ་ཤེས་སུ་མི་རུང་ལ། དེ་དག་གི་ཤེས་རྣམ་ཡུལ་དུ་བྱེད་པ་ཉིད་ལམ་ཤེས་སུ་བཟུང་ངོ་ཞེས་གསུངས་ཡང༌། བདེན་པ་དང་པོ་གསུམ་རྟོགས་པའི་ཡེ་ཤེས་ཀྱི་རིགས་རྒྱུན་ཉམས་སུ་མྱོང་བའི་ལྡོག་པ་ནས་བསྟན་པས་ཉེས་པ་མེད་དོ། ། གསུམ་པ་གྲངས་ཀྱི་སྒོ་ནས་དོན་བསྡུ་བ་ནི། སྤྱིར་ན་ལམ་ཤེས་པ་ཉིད་ཀྱི་ཞེས་སོགས་སོ། ། རྣམ་མཁྱེན་གྱི་རྣམ་པ་ལ།
མཚམས་སྦྱར། མདོར་བསྟན། རྒྱས་པར་བཤད་པའོ། ། དང་པོ་ནི། ལམ་ཤེས་ཀྱི་རྣམ་པ་བཤད་ཟིན་པ་དེའི་འོག་ཏུ་རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་སྟོན་ནོ། ། གཉིས་པ་ནི་གང་ཟག་གསུམ་ཡོད་པའི་མཁྱེན་པ་གསུམ་དང་རྗེས་སུ་མཐུན་པར་ཀུན་མཁྱེན་གསུམ་དུ་ཕྱེ་ནས་རྣམ་པའི་དོན་ཚན་གསུམ་དུ་བཅད་ནས། སྟོན་པའི་ཚིགས་སུ་བཅད་པ་གཉིས་ཏེ། དེ་ལ་བཞེད་དོ། ། གང་ན། ཡུམ་འདི་ནི་དྲན་པ་ཉེ་བར་བཞག་པའི་ཕ་རོལ་དུ་ཕྱིན་པའོ། །
བཀའ་སྩལ་པ། ལུས་དང༌། ཚོར་བ་དང༌། སེམས་དང༌། ཆོས་དམིགས་སུ་མེད་པའི་ཕྱིར་རོ། ། ཞེས་དྲན་པ་ཉེ་བར་བཞག་པ་ནས་བཟུང་སྟེ། ཡུམ་འདི་ནི་སངས་རྒྱས་ཀྱི་ཕ་རོལ་དུ་ཕྱིན་པའོ། ། བཀའ་སྩལ་པ། ཆོས་ཐམས་ཅད་མངོན་པར་རྫོགས་པར་སངས་རྒྱས་པའི་ཕྱིར་རོ། ། ཞེས་སངས་རྒྱས་ཀྱི་རྣམ་པའི་མཐར་ཐུག་པ་རྣམས་ནིའོ། །
ཇི་ལྟར་ན། གྲངས་བཞིན་དུ་ཉན་ཐོས་རྣམས་ལ་རྣམ་པ་སུམ་ཅུ་རྩ་བདུན་དང༌། བྱང་ཆུབ་སེམས་དཔའ་རྣམས་ལ་རྣམ་པ་སུམ་ཅུ་རྩ་བཞི་དང༌། སངས་རྒྱས་རྣམས་ལ་རྣམ་པ་སུམ་ཅུ་རྩ་དགུའོ། ། མི་འཐད་དེ། རྣམ་མཁྱེན་གྱི་རྣམ་པ་ཁོ་ན་ཡིན་པས་སོ་སྙམ་ན། སྐྱོན་མེད་དེ། ཐམས་ཅད་མཁྱེན་པ་ཉིད་གསུམ་གྱིས་བསྡུས་པའི་ལམ་ཡིན་པའི་སྒོ་ནས་གསུམ་དུ་ཕྱེ་བས་སོ། ། ཅིའི་ཕྱིར་རྣམ་མཁྱེན་གྱི་རྣམ་པ་ལ་གསུམ་དུ་ཕྱེ་ཞེ་ན། རྣམ་པ་ཐམས་ཅད་མཁྱེན་པ་ཉིད་གསུམ་གྱིས་འཕགས་པའི་གང་ཟག་ཐམས་ཅད་ཀྱི་རྟོགས་རིགས་ཡར་ལྡན་དུ་བསྡུས་པའི་ཕྱིར།
འདིར་རྣམ་མཁྱེན་གྱི་ཡུལ་གྱི་རྣམ་པ་ལ་རྣམ་མཁྱེན་གྱི་རྣམ་པ་ཞེས་བཞག་པར་འདོད་པས་ནི། གཏན་ཚིག་འདིའི་འབྲེལ་བ་ཁོང་དུ་མ་ཆུད་པར་ཟད་དོ། ། དེ་བས་ན་སངས་རྒྱས་ལ་ཡོད་པའི་སོ་བདུན་དང་སོ་བཞི་ནི། ཉན་ཐོས་དང་བྱང་སེམས་ལ་ཡོད་པའི་མཁྱེན་པ་གཉིས་དང་རྗེས་སུ་མཐུན་པ་དང༌། ཐུན་མོང་བར་ཤེས་པར་བྱ་བའི་ཕྱིར་དུ་གཞི་ཤེས་དང་ལམ་ཤེས་སུ་ཕྱེ་བ་ཙམ་མོ། ། རྒྱས་པར་བཤད་པ་ལ། གཞི་ཤེས་ཀྱི་རྣམ་པ། ལམ་ཤེས་ཀྱི་རྣམ་པ། རྣམ་མཁྱེན་གྱི་རྣམ་པ་དང་གསུམ་མོ། ། དེ་ལ་དང་པོ་ཐམས་ཅད་ཤེས་པ་ཉིད་ཀྱི་རྣམ་པ་ལ་སོ་སོར་དབྱེ་བ་དང༌།
གྲངས་ཀྱི་སྒོ་ནས་དོན་བསྡུ་བའོ། ། དང་པོ་ལ། དངོས་པོ་ལ་ཡོངས་སུ་རྟོགས་པའི་ལམ། རྩོལ་བ་ལས་བྱུང་བའི་ལམ། ཏིང་ངེ་འཛིན་ཡོངས་སུ་སྤྱོད་པའི་ལམ། མངོན་པར་རྟོགས་པར་སྦྱོར་བའི་ལམ། མངོན་པར་རྟོགས་པ་དང་འབྲེལ་བའི་ལམ། མངོན་པར་རྟོགས་པའི་ལམ། རྣམ་དག་ངེས་འབྱིན་གྱི་ལམ་མོ། ། དང་པོ་ལ།
མཚམས་སྦྱར་བ་དང༌། དངོས་ཀྱི་དོན་གཉིས་སོ། ། དང་པོ་ནི། སྡེ་ཚན་བདུན་གྱི་དང་པོ་དངོས་པོ་ལ་ཡོངས་སུ་རྟོགས་པའི་ལམ་བསྟན་ཏེ། ལམ་ལ་འཇུག་པའི་ཐོག་མར་བསྒོམ་པར་བྱ་བ་ཡིན་པའི་ཕྱིར། གཉིས་པ་ལ། སྤྱི་གཞུང་གཉིས་སོ། ། དང་པོ་ལ། དམིགས་པ། ངོ་བོ་གྲོགས།
བསྒོམ་ཚུལ། བསྒོམ་པའི་འབྲས་བུའོ། ། དང་པོ་ནི། ལུས་དང་ཚོར་བ་སོགས་བཞིའོ། ། བཞི་པོ་དམིགས་པར་བཞག་པ་ནི། བྱིས་པ་རྣམས་ལུས་ལ་བདག་གི་རྟེན་གྱི་དངོས་པོ་དང༌། ཚོར་བ་ལ་བདག་གི་ལོངས་སྤྱོད་ཀྱི་གཞི་དང༌། སེམས་ལ་བདག་གི་དངོས་པོ་དང༌། ཆོས་ལ་བདག་ཀུན་ནས་ཉོན་མོངས་པ་དང༌། རྣམ་པར་བྱང་བར་བྱེད་པའི་དངོས་པོར་སྒྲོ་འདོགས་བཅད་པར་བྱ་བའི་གཞི་ཡིན་པའི་ཕྱིར།
ངོ་བོ་ནི། དམིགས་པ་དེ་དག་ལ་རྗེས་སུ་ལྟ་བའི་ཤེས་རབ་དང༌། དམིགས་རྣམ་མི་བརྗེད་པའི་དྲན་པའོ། ། གྲོགས་ནི། དེ་གཉིས་དང་མཚུངས་པར་ལྡན་པའི་ཆོས་རྣམས་སོ། ། བསྒོམ་ཚུལ་ལ་ལུས་དྲན་པ་ཉེར་བཞག་གི་བསྒོམ་ཚུལ་དང༌། དྲན་པ་ཉེར་བཞག་ལྷག་མ་གསུམ་གྱི་བསྒོམ་ཚུལ་ལོ། ། དང་པོ་ལ། དམིགས་པ་ནི་ལུས་ཡིན་ལ། ལུས་ལའང༌།
ཕྱིའི་ལུས་དང༌། ནང་གི་ལུས་དང༌། གཉིས་ཀའི་ལུས་སོ། ། ཕྱིའི་གཟུགས་སྒྲ་ལ་སོགས་པ་ནི་ཕྱིའི་ལུས་ཏེ། ཕྱིའི་སྐྱེ་མཆེད་ཀྱིས་བསྡུས་ཤིང་སེམས་ཅན་གྱི་གྲངས་སུ་མ་གཏོགས་པའི་ཕྱིར། མིག་སོགས་དབང་པོ་ལྔ་ནི་ནང་གི་ལུས་ཏེ། ནང་གི་སྐྱེ་མཆེད་ཀྱི་བསྡུས་ཤིང༌། སེམས་ཅན་གྱི་གྲངས་སུ་གཏོགས་པའི་ཕྱིར། མིག་སོགས་ནང་གི་སྐྱེ་མཆེད་དང་འབྲེལ་བའི་ཕྱིའི་སྐྱེ་མཆེད་ནི། ཕྱི་ནང་གཉིས་ཀའི་ལུས་ཞེས་བྱ་སྟེ།
ཕྱིའི་སྐྱེ་མཆེད་ཀྱིས་བསྡུས་ཤིང་སེམས་ཅན་གྱི་གྲངས་སུ་ཡང་གཏོགས་པའི་ཕྱིར། རྣམ་པ་ནི་རྣམ་པར་རྟོག་པ་ལ་སྣང་བའི་དུར་ཁྲོད་ལ་སོགས་པའི་ལུས་ཀྱི་གཟུགས་བརྙན་དང༌། རང་བཞིན་གྱིས་ལུས་མི་གཙང་བར་མཉམ་པར་ཉིད་དུ་ལྟ་བའོ། ། གཉིས་པ་ལའང༌། དམིགས་པ་ནི། ནང་གི་ལུས་དང་ཕྱིའི་ལུས་ལ་བརྟེན་ནས་བྱུང་བའི་ཕྱི་ནང་གི་ཚོར་བ་དང༌། ཚུལ་དེ་བཞིན་དུ་ཕྱི་ནང་གི་སེམས་དང༌། ཆོས་རྣམས་སོ། ། རྣམ་པ་ནི། ཉན་ཐོས་རྣམས་ཀྱིས་ཚོར་བ་སྡུག་བསྔལ་དང་སེམས་མི་རྟག་པ་དང༌།
ཆོས་གང་ཟག་གི་བདག་མེད་པའི་རྣམ་པར་བསྒོམ་པ་ཡིན་ལ། བྱང་སེམས་ཀྱིས་ནི་ཆོས་ཀྱི་བདག་མེད་པའི་རྣམ་པས་ཀྱང་བསྒོམ་པའོ། ། བསྒོམས་པའི་འབྲས་བུ་ལ་གནས་སྐབས་ཀྱི་འབྲས་བུ་ནི། དམིགས་ཡུལ་བཞི་པོ་ལ་གཙང་བ་དང༌། བདེ་བ་དང༌། རྟག་པ་དང༌། བདག་ཏུ་ཕྱིན་ཅི་ལོག་བཞི་སྤངས་པའོ། ། མཐར་ཐུག་གི་འབྲས་བུ་ནི་ཟག་བཅས་ཀྱི་ལུས་ལ་སོགས་པ་དང་བྲལ་བའོ། ། གཉིས་པ་ལ་རྟགས་དགོད་པ་དང༌། ཆོས་ཅན་བཤད་པའོ། །
དང་པོ་ནི། ཚོགས་ལམ་ཆུང་ངུའི་དྲན་པ་ཉེ་བར་བཞག་པའི་རྣམ་པ་བཞི་ཆོས་ཅན། དངོས་པོ་ལ་ཡོངས་རྟོག་པའི་ལམ་ཡིན་ཏེ། ལུས་ལ་སོགས་པའི་དངོས་པོ་ལ་རང་སྤྱིའི་མཚན་ཉིད་ཀྱིས་བརྟགས་ནས་བསྒོམ་པའི་ཚོགས་ལམ་ཆུང་ངུའི་མངོན་རྟོགས་ཡིན་པའི་ཕྱིར། གཉིས་པ་ནི། དེ་ཡང་གང་ཞེ་ན། དམིགས་ཡུལ་ལུས་དང༌། ཚོར་བ་དང༌། སེམས་དང༌། ཆོས་རྣམས་ལ་རྣམ་པ་རང་དང་སྤྱིའི་མཚན་ཉིད་གཉིས་གཉིས་ཀྱི་སྒོ་ནས་ཤེས་རབ་ཀྱིས་ཡོངས་སུ་བརྟགས་ནས་བསྒོམ་པར་བྱེད་པའོ། །
དེའི་དགོས་པ་ནི། བདེན་པ་བཞི་ལ་འཇུག་པར་བྱ་བའི་ཕྱིར་ཡིན་ནོ། ། ཇི་ལྟར་འཇུག་ཞེ་ན། ལུས་དྲན་པ་ཉེ་བར་བཞག་པ་ལས་ནི་སྡུག་བསྔལ་གྱི་བདེན་པ་ལ་འཇུག་སྟེ། ལུས་འདུ་བྱེད་ཀྱི་སྡུག་བསྔལ་གྱིས་རབ་ཏུ་ཕྱེ་བར་རྟོགས་པའི་ཕྱིར། ཚོར་བ་དྲན་པ་ཉེ་བར་བཞག་པ་ལས་ནི་ཀུན་འབྱུང་གི་བདེན་པ་ལ་འཇུག་ཏེ། ཀུན་འབྱུང་གི་གཙོ་བོ་སྲེད་པ་ནི་ཚོར་བ་གསུམ་གྱི་རྒྱུ་ཅན་དུ་རྟོགས་པའི་ཕྱིར། སེམས་དྲན་པ་ཉེ་བར་བཞག་པ་ལས་ནི་འགོག་པའི་བདེན་པ་ལ་འཇུག་སྟེ། དེ་ལས་བདག་དང་བྲལ་བའི་རྣམ་པར་ཤེས་པ་སྐད་ཅིག་གིས་འཇིག་པར་རྟོགས་པས་མྱ་ངན་ལས་འདས་པའི་ཚེ་བདག་ཆད་ཀྱི་དོགས་པའི་སྐྲག་པ་མེད་པའི་ཕྱིར། ཆོས་དྲན་པ་ཉེ་བར་བཞག་པ་ལས་ནི་ལམ་གྱི་བདེན་པ་ལ་འཇུག་སྟེ།
ཆགས་སོགས་ཉོན་མོངས་ཀྱི་ཆོས་རྣམས་སྤང་བྱ་དང༌། དད་སོགས་རྣམ་བྱང་གི་ཆོས་རྣམས་བསྟེན་པར་བྱ་བ་ཉིད་དུ་རྟོགས་པའི་ཕྱིར། དབུས་མཐའ་ལས། གནས་ངན་ལེན་ཕྱིར་སྲིད་རྒྱུའི་ཕྱིར། ། གཞིའི་ཕྱིར་དང་མ་རྨོངས་ཕྱིར། ། བདེན་པ་བཞི་ལ་འཇུག་བྱ་དང༌། ། དྲན་པ་ཉེ་བར་བཞག་པ་བསྒོམ། ། ཞེས་སོ། ། གཉིས་པ་ལ་མཚམས་སྦྱར་བ་ནི། དངོས་པོ་ལ་ཡོངས་སུ་རྟོག་པའི་ལམ་དེའི་འོག་དུ་རྩོལ་བ་ལས་བྱུང་བའི་ལམ་བསྟན་ཏེ།
ལུས་ལ་སོགས་པའི་དངོས་པོ་ལ་བརྟགས་ནས་ཞུགས་པ་ལ་བླང་དོར་ལ་སྤྲོ་བའི་བརྩོན་འགྲུས་འབྱུང་བས་སོ། ། གཉིས་པ་དངོས་ཀྱི་དོན་ལ་རྟགས་འགོད་པ་ནི། ཚོགས་ལམ་འབྲིང་གི་ཡང་དག་པར་སྤོང་བ་བཞི་ཆོས་ཅན། རྩོལ་བ་ལས་བྱུང་བའི་ལམ་ཡིན་ཏེ། དགེ་སྡིག་གི་བླང་དོར་ལ་འཇུག་པའི་ཚོགས་ལམ་འབྲིང་གི་མངོན་རྟོགས་ཡིན་པའི་ཕྱིར། གཉིས་པ་ཆོས་ཅན་བཤད་པ་ལ་དམིགས་པ་ནི་མི་དགེ་བ་སྐྱེས་པ་དང་མ་སྐྱེས་པ་དང༌། དགེ་བ་སྐྱེས་པ་དང་མ་སྐྱེས་པ་དག་གོ ། དེ་ནི་བླང་དོར་བྱེད་པའི་རྒྱུའི་བརྩོན་འགྲུས་སོ། ། གྲོགས་ནི་སྔར་ལྟར་རོ། ། བསྒོམ་ཚུལ་ནི་མི་དགེ་བ་སྐྱེས་པ་ཡང་དག་པར་སྤོང་བ་དང༌།
མ་སྐྱེས་བ་མི་བསྐྱེད་པ་དང༌། དགེ་བ་སྐྱེས་པ་ཡང་དག་པར་སྤེལ་བ་དང༌། མ་སྐྱེས་པ་བསྐྱེད་པ་དང༌། བཞི་ལ། འདུན་པ་བསྐྱེད་པ་དང༌། འབད་པ་དང༌། བརྩོན་འགྲུས་རྩོམ་པ་དང་སེམས་རབ་ཏུ་འཛིན་པ་དང༌། རབ་ཏུ་འཇོག་པའི་ཚུལ་གྱི་སྒོམ་མོ། འབྲས་བུ་ནི་དང་པོ་གཉིས་ཀྱིས་མི་མཐུན་ཕྱོགས་ཉམས་པར་བྱེད་དེ། མི་དགེ་བ་སྐྱེས་པ་ཉམས་པ་དང༌།
མ་སྐྱེས་པ་མངོན་དུ་མི་བྱེད་པའི་ཕྱིར་རོ། གསུམ་པས་ནི་གཉེན་པོ་འཕེལ་བར་བྱེད་ལ། བཞི་པས་ནི་ཐོབ་པར་བྱེད་དེ། རིམ་པ་ལྟར་རོ། ། དགེ་བ་སྐྱེས་པ་འཕེལ་བ་དང༌། མ་སྐྱེས་པ་བསྐྱེད་པའི་ཕྱིར་རོ། ། གསུམ་པ་ལ་མཚམས་སྦྱར་བ་ནི། རྩོལ་ལས་བྱུང་བའི་ལམ་གྱི་འོག་ཏུ་ཏིང་ངེ་འཛིན་ཡོངས་སུ་སྦྱོང་བའི་ལམ་བསྟན་ཏེ། བླང་དོར་ལ་སྤྲོ་བའི་བརྩོན་འགྲུས་དང་ལྡན་པ་ནི། ཏིང་ངེ་འཛིན་གྱིས་སེམས་ལས་སུ་རུང་བ་ཉིད་དུ་བྱེད་པས་སོ། །
དངོས་ཀྱི་དོན་ལ་རྟགས་དགོད་པ་ནི། ཚོགས་ལམ་ཆེན་པོའི་རྫུ་འཕྲུལ་རྐང་བཞི་ཆོས་ཅན། ཏིང་ངེ་འཛིན་ཡོངས་སུ་སྦྱོར་བའི་ལམ་ཡིན་ཏེ། ཚོགས་ལམ་ཆེན་པོས་བསྡུས་པའི་སྤོང་བའི་འདུ་བྱེད་དང་ལྡན་པའི་མངོན་རྟོགས་ཡིན་པའི་ཕྱིར། ཆོས་ཅན་བཤད་པ་ལ། དམིགས་པ་ནི་ཏིང་ངེ་འཛིན་གྱིས་འགྲུབ་པའི་བྱ་བ་སྤྲུལ་བསྒྱུར་ལ་སོགས་པའོ། ། ངོ་བོ་ནི་ཏིང་ངེ་འཛིན་ནོ། ། གྲོགས་ནི་གུས་པར་སྦྱོར་བའི་འདུན་པ་དང༌། རྒྱུན་དུ་སྦྱོར་བའི་བརྩོན་འགྲུས་དང༌། སྔོན་གྱི་ཏིང་ངེ་འཛིན་གྱི་བག་ཆགས་དང་ལྡན་པའི་སེམས་དང༌།
དམིགས་པ་རྣམ་པར་འབྱེད་པའི་ཤེས་རབ་བོ། ། བསྒོམ་པའི་ཚུལ་ནི། ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་དང་ལྡན་པའི་ཏིང་ངེ་འཛིན་བསྒོམ་པར་བྱེད་པའོ། ། ཉེས་པ་ལྔ་ནི། དབུས་མཐའ་ལས། ལེ་ལོ་དང་ནི་གདམས་ངག་རྣམས། ། བརྗེད་དང་བྱིང་དང་རྒོད་པ་དང༌། ། འདུ་མི་བྱེད་དང་འདུ་བྱེད་དེ། ། འདི་དག་ཉེས་པ་ལྔར་འདོད་དོ། ། ཞེས་སོ།
ཇི་ལྟར་འདི་དག་ཏིང་ངེ་འཛིན་གྱི་ཉེས་པར་འདོད་ཞེ་ན། ཏིང་ངེ་འཛིན་གྱི་སྦྱོར་བ་ལ་འཇུག་པ་དང༌། ཞུགས་པ་དང༌། དངོས་གཞི་དང༌། སྐྱོན་བྱུང་པ་སེལ་བ་དང༌། སེམས་རྣལ་དུ་འཇུག་པའི་གནས་སྐབས་ལྔ་ལ་སྒྲིབ་པར་བྱེད་པའི་ཕྱིར་རོ། ། གཉེན་པོ་བརྒྱད་ནི། ལེ་ལོའི་གཉེན་པོ་བཞི་སྟེ། གཉེན་པོ་དངོས་ནི་རྩོལ་བའོ། ། དེའི་གནས་ནི་འདུན་པའོ། །
རྒྱུ་ནི་དང་པའོ། ། འབྲས་བུ་ནི་ཤིན་ཏུ་སྦྱངས་པའོ། ། གདམས་ངག་བརྗེད་པའི་གཉེན་པོ་དྲན་པའོ། ། བྱིང་རྒོད་ཀྱི་གཉེན་པོ་ནི་ཤེས་བཞིན་ནོ། ། གཉེན་པོ་མངོན་པར་འདུ་མི་བྱེད་པའི་གཉེན་པོ་ནི་སེམས་མངོན་པར་འདུ་བྱེད་པའི་སེམས་པའོ། ། བྱིང་རྒོད་ཞི་བ་ན་སེམས་མངོན་པར་འདུ་བྱེད་པའི་གཉེན་པོ་ནི་བཏང་སྙོམས་སོ། ། འབྲས་བུ་ནི་རྫུ་འཕྲུལ་སོགས་ཇི་ལྟར་འདོད་པ་བཞིན་དུ་མངོན་དུ་འགྱུར་པ་ཡིན་ནོ། ། བཞི་པ་ལ་མཚམས་སྦྱར་བ་ནི། ཏིང་ངེ་འཛིན་ཡོངས་སུ་སྦྱོང་བའི་ལམ་གྱི་འོག་ཏུ་མངོན་པར་རྟོགས་པ་ལ་སྦྱོར་བའི་ལམ་བསྟན་ཏེ། ཏིང་ངེ་འཛིན་གྱི་སེམས་ཡོངས་སུ་སྦྱངས་པ་བྱས་པ་ལ།
དྲོ་བ་དང་རྩེ་མོའི་སྦྱོར་བ་འབྱུང་བས་སོ། ། གཉིས་པ་དངོས་ཀྱི་དོན་ལ་རྟགས་དགོད་པ་ནི་དྲོད་ཀྱི་རྣམ་བྱང་གི་དབང་པོ་ལྔ་ཆོས་ཅན། མངོན་པར་རྟོགས་པ་ལ་སྦྱོར་བའི་ལམ་ཡིན་ཏེ།

དྲོ་བ་དང་རྩེ་མོ་གང་རུང་གི་ངོ་བོ་ཡིན་པའི་ཕྱིར། གཉིས་པ་ཆོས་ཅན་བཤད་པ་ལ། དམིགས་པ་ནི་བདེན་པ་བཞིའོ། ། ངོ་བོ་ནི་ཡིན་ཆེས་པའི་དད་པ་དང༌། དགེ་བ་ལ་སྤྲོ་བའི་བརྩོན་འགྲུས་དང༌། དམིགས་པ་མི་བརྗེད་པའི་དྲན་པ་དང༌། དམིགས་པ་ལ་རྩེ་གཅིག་པའི་ཏིང་ངེ་འཛིན་དང༌། དམིགས་པ་རྣམ་པར་འབྱེད་པའི་ཤེས་རབ་བོ། ། གྲོགས་ནི་དེ་དག་དང་མཚུངས་པར་ལྡན་པའི་ཆོས་རྣམས་སོ། ། བསྒོམ་པའི་ཚུལ་ནི་དད་པའི་དབང་པོས་བདེན་པ་རྣམས་ལ་ཡིད་ཆེས་པ་དང༌། བརྩོན་འགྲུས་ཀྱིས་བདེན་པ་རྟོགས་པའི་ཕྱིར་དུ་སྤྲོ་བ་དང༌།
དྲན་པས་དམིགས་རྣམ་མི་བརྗེད་པ་དང༌། ཏིང་ངེ་འཛིན་གྱིས་རྩེ་གཅིག་པ་དང༌། ཤེས་རབ་ཀྱིས་མི་རྟག་པ་ལ་སོགས་པར་རབ་ཏུ་འབྱེད་པའི་ཚུལ་གྱིས་བསྒོམ་པ་ཡིན་ནོ། ། འདི་དག་བདེན་པ་མངོན་པར་རྟོགས་པ་ལ་དབང་བྱེད་པས་དབང་པོ་ཞེས་བྱའོ། ། དད་པ་ཙམ་ནི་སྔར་ཉིད་དུ་ཡང་ཡོད་ལ། དེ་དག་ནི་རྣམ་བྱང་གི་ཕྱོགས་ལ་དབང་བྱེད་པ་ཙམ་གྱི་དབང་པོ་ཡིན་ཡང༌། བདེན་པ་མངོན་པར་རྟོགས་པ་ལ་དབང་བྱེད་པའི་དབང་པོ་མ་ཡིན་ནོ། ། འབྲས་བུ་ནི་མྱུར་དུ་མཐོང་ལམ་བསྐྱེད་པ་དང༌། རྟོགས་པ་ཕྱི་མ་འབྱུང་བ་སོགས་སོ། ། ལྔ་པ་ལ་མཚམས་སྦྱར་བ་ནི།
མངོན་པར་རྟོགས་པ་ལ་སྦྱོར་བའི་ལམ་གྱི་འོག་ཏུ་མངོན་པར་རྟོགས་པ་དང་འབྲེལ་བའི་ལམ་བསྟན་ཏེ། དྲོ་བ་ལ་སོགས་པ་ཐོབ་པ་ལ་བཟོད་པ་དང་ཆོས་ཀྱི་མཆོག་འབྱུང་བས་སོ། ། གཉིས་པ་དངོས་ཀྱི་དོན་ལ། རྟགས་དགོད་པ་ནི། སྦྱོར་ལམ་བཟོད་པའི་སྟོབས་རྣམ་པ་ལྔ་ཆོས་ཅན། མངོན་པར་རྟོགས་པ་དང་འབྲེལ་བའི་ལམ་ཡིན་ཏེ། བཟོད་པ་དང་ཆོས་ཀྱི་མཆོག་གང་རུང་གི་ངོ་བོ་ཉིད་ཡིན་པའི་ཕྱིར། གཉིས་པ་ཆོས་ཅན་བཤད་པ་ལ། ངོ་བོ་ནི། དད་པ་དང་བརྩོན་འགྲུས་དང༌།
དྲན་པ་དང་ཏིང་ངེ་འཛིན་དང༌། ཤེས་རབ་སྟེ། མི་མཐུན་ཕྱོགས་ཀྱིས་རྫི་བར་མི་ནུས་པའི་ཕྱིར། སྟོབས་ཞེས་བྱའོ། ། གཞན་རྣམས་ནི་སྔར་བཞིན་ནོ། ། དྲུག་པ་ལ་མཚམས་སྦྱར་བ་ནི། དེའི་འོག་ཏུ་མངོན་པར་རྟོགས་པའི་ལམ་བསྟན་ཏེ། དྲོ་བ་ལ་སོགས་པ་བཞི་རྟོགས་པ་ལ་བདེན་པ་མཐོང་བའི་ལམ་འབྱུང་བས་སོ། ། གཉིས་པ་དངོས་ཀྱི་དོན་ལ་རྟགས་དགོད་པ་ནི། མཐོང་ལམ་གྱི་བྱང་ཆུབ་ཀྱི་ཡན་ལག་རྣམ་པ་བདུན་ཆོས་ཅན།
མངོན་པར་རྟོགས་པའི་ལམ་ཡིན་ཏེ། བདེན་པ་མངོན་སུམ་དུ་གསར་དུ་རྟོགས་པའི་མངོན་རྟོགས་ཡིན་པའི་ཕྱིར། གཉིས་པ་ཆོས་ཅན་བཤད་པ་ལ། དམིགས་པ་ནི་འཕགས་པའི་བདེན་པ་བཞིའོ། ། ངོ་བོ་ལ་དཔེས་བསྟན་པ་དང་ཡན་ལག་དུ་འགྱུར་ཚུལ་ལོ། ། དང་པོ་ལ་དྲན་པ་ཡང་དག་ནི་མི་མཐུན་ཕྱོགས་ལས་རྒྱལ་བར་བྱེད་པ་ཡིན་ཏེ། ཤེས་བྱ་མ་རྟོགས་པ་རྟོགས་པར་བྱེད་པའི་ཕྱིར། འཁོར་ལོ་རིན་པོ་ཆེ་བཞིན་ནོ། ། ཆོས་རབ་ཏུ་རྣམ་པར་འབྱེད་པ་ཡང་དག་ནི། མི་མཐུན་ཕྱོགས་འཇོམས་པར་བྱེད་པ་ཡིན་ཏེ།
གང་ཟག་དང་ཆོས་ཀྱི་བདག་དུ་འཛིན་པའི་རྟོག་པ་འཇོམས་པའི་ཕྱིར། ཕྱིར་རྒོལ་འཇོམས་པའི་གླང་པོ་བཞིན་ནོ། ། བརྩོན་འགྲུས་ཡང་དག་ནི། ཡོན་ཏན་མྱུར་དུ་སྒྲུབ་པར་བྱེད་པ་ཡིན་ཏེ། མངོན་ཤེས་ལ་སོགས་པའི་ཡོན་ཏན་བདེ་བླག་ཏུ་ཐོབ་པར་བྱེད་པས་སོ། ། མྱུར་དུ་ཕྱིན་པར་བྱེད་པའི་རྟ་མཆོག་བཞིན་ནོ། ། དགའ་བ་ཡང་དག་ནི། ཡིད་བདེ་བར་བྱེད་པ་ཡིན་ཏེ། ཆོས་ཀྱི་སྣང་བས་ལུས་སེམས་ཚིམ་པར་བྱེད་པའི་ཕྱིར་རོ། ། སྣང་བའི་ཁྱད་པར་གྱིས་དགའ་བར་བྱེད་པའི་ནོར་བུ་བཞིན་ནོ། །
ཤིན་ཏུ་སྦྱངས་པ་ཡང་དག་ནི། དགའ་བ་མྱོང་བར་བྱེད་པ་ཡིན་ཏེ། གནས་ངན་ལེན་འཇིག་པར་བྱེད་པའི་སྒོ་ནས་སེམས་ལས་སུ་རུང་བར་བྱེད་པའི་ཕྱིར། བཙུན་མོ་བཞིན་ནོ། ། ཏིང་ངེ་འཛིན་ཡང་དག་ནི། འདོད་པའི་དོན་ཐོབ་པར་བྱེད་པ་ཡིན་ཏེ། བསམས་པའི་དོན་ཐམས་ཅད་འབྱོར་བར་བྱེད་པས་སོ། ། ཁྱིམ་བདག་རིན་པོ་ཆེ་བཞིན་ནོ། ། བཏང་སྙོམས་ཡང་དག་ནི། ཇི་ལྟ་འདོད་པ་བཞིན་དུ་གནས་པར་བྱེད་པ་ཡིན་ཏེ།
མཉམ་རྗེས་གཉིས་ཀྱི་སྒོ་ནས་མི་མཐུན་ཕྱོགས་དང་གཉེན་པོ་ལ་འདོར་བ་དང་གནས་པར་བྱེད་པའི་ཕྱིར། དཔུང་གི་ཚོགས་ཡན་ལག་བཞི་ལ་འདོར་གནས་བྱེད་པའི་བློན་པོ་བཞིན་ནོ། ། གཉིས་པ་ལ་ཡན་ལག་དང་པོ་ནི། གནས་ཀྱི་ཡན་ལག་ཡིན་ཏེ། དྲན་པ་ཉེ་བར་བཞག་པས་ནི་དགེ་བའི་ཆོས་མི་ཉམས་པར་བྱེད་པའི་ཕྱིར། གཉིས་པ་ནི། ངོ་བོའི་ཡན་ལག་ཡིན་ཏེ། མཐོང་ལམ་བྱང་ཆུབ་ནི་ཤེས་རབ་ཀྱི་རང་བཞིན་ཡིན་པའི་ཕྱིར། གསུམ་པ་ནི། ངེས་པར་འབྱུང་བའི་ཡན་ལག་ཡིན་ཏེ།
བགྲོད་བྱ་ཇི་སྲིད་པར་འགྲོ་བར་བྱེད་པའི་ཕྱིར། བཞི་པ་ནི། ཕན་ཡོན་གྱི་ཡན་ལག་ཡིན་ཏེ། སེམས་རྒྱུད་ཚིམ་པར་བྱེད་པའི་ཕྱིར། ལྔ་པ་ནི། གང་གིས་ཉོན་མོངས་པར་མི་འགྱུར་བར་བྱེད་པའི་ཡན་ལག་ཡིན་ཏེ། ཉོན་མོངས་ཀྱི་རྒྱུ་གནས་ངན་ལེན་འཇིག་པར་བྱེད་པའི་ཕྱིར། དྲུག་པ་ནི། གང་དུ་ཀུན་ནས་ཉོན་མོངས་པར་མི་འགྱུར་བའི་ཡན་ལག་ཡིན་ཏེ། ཏིང་ངེ་འཛིན་ལ་གནས་པ་ནི་གནས་འགྱུར་བའི་ཕྱིར།
བདུན་པ་ནི། ཀུན་ནས་ཉོན་མོངས་པ་མེད་པའི་ངོ་བོའི་ཡན་ལག་ཡིན་ཏེ། བྱིང་རྒོད་དང༌། བྲལ་བས་ཀུན་ནས་ཉོན་མོངས་པ་ཅན་མ་ཡིན་པའི་གནས་སྐབས་ཀྱི་ངོ་བོ་ཡིན་པའི་ཕྱིར། གྲོགས་ནི་སྔར་བཞིན་ནོ། ། བསྒོམ་ཚུལ་ནི། སྡུག་བསྔལ་ལ་དམིགས་ནས་དེས་དབེན་པ་ཚོལ་བ་ལ་གནས། ཀུན་འབྱུང་ལ་དམིགས་ནས་དེ་དང་འབྲལ་བར་འདོད་པ་དང༌། འགོག་པ་ལ་དམིགས་ནས་མངོན་དུ་བྱེད་པར་འདོད་པ་དང༌། ལམ་བདེན་ལ་དམིགས་ནས་ཉོན་མོངས་རྣམ་པར་སྤོང་བས་ཡོངས་སུ་བསྒྱུར་བར་གནས་པའོ། །
འབྲས་བུ་ནི་མཐོང་བས་སྤང་བར་བྱ་བའི་ཉོན་མོངས་པ་རྣམས་སྤངས་པའོ། ། བདུན་པ་ལ་མཚམས་སྦྱར་བ་ནི། མངོན་པར་རྟོགས་པའི་ལམ་གྱི་འོག་དུ། རྣམ་པར་དག་པར་ངེས་པར་འབྱིན་པའི་ལམ་བསྟན་ཏེ། བདེན་པ་མཐོང་བ་ཡོངས་སུ་ཤེས་པ་ལས་སྒོམ་སྤང་དག་པར་བྱེད་པའི་སྒོམ་པའི་ལམ་འབྱུང་བས་སོ། ། གཉིས་པ་ལ་རྟགས་དགོད་པ་ནི། བསྒོམ་ལམ་གྱི་འཕགས་ལམ་ཡན་ལག་བརྒྱད་ཆོས་ཅན། རྣམ་དག་ངེས་འབྱིན་གྱི་ལམ་ཡིན་ཏེ། སྒོམ་སྤང་དག་པར་བྱེད་པའི་མངོན་རྟོགས་ཡིན་པའི་ཕྱིར། ཆོས་ཅན་བཤད་པ་ལ་དམིགས་པ་ནི་སྔར་བཞིན།
ངོ་བོ་ལ་ཡང་དག་པའི་ལྟ་བ་ནི་ཡོངས་སུ་གཅོད་པའི་ཡན་ལག་ཡིན་ཏེ། མཉམ་བཞག་ཏུ་རྟོགས་པའི་དེ་ཁོ་ན་ཉིད་ངེས་པར་འཛིན་པའི་ཕྱིར་རོ། ། རྟོག་པ་ནི་གཞན་གོ་བར་བྱེད་པའི་ཡན་ལག་ཡིན་ཏེ། ཇི་ལྟར་རྟོགས་པའི་དོན་སྟོན་པའི་ངག་ཀུན་ནས་སློང་བའི་ཕྱིར། ངག་དང་ལས་ཀྱི་མཐའ་དང་འཚོ་བ་གསུམ་ནི། གཞན་ཡིད་ཆེས་པར་བྱེད་པའི་ཡན་ལག་ཡིན་ཏེ། དང་པོས་ནི་གཞན་གྱིས་དྲི་བའི་ལན་ལུང་སྟོན་པས་ལྟ་བ་རྣམ་དག་དང༌། གཉིས་པས་ནི། སྤྱོད་པ་ཕུན་སུམ་ཚོགས་པས་ཚུལ་ཁྲིམས་རྣམ་དག་དང༌། གསུམ་པས་ནི།
ལོག་འཚོ་སྤངས་ཏེ་དེ་བཞིན་གཤེགས་པས་ཇི་ལྟར་གནང་བ་བཞིན་དུ་ལོངས་སྤྱོད་པས་འཚོ་བ་རྣམ་དག་དུ་ཡིད་ཆེས་པའི་ཕྱིར་རོ། ། རྩོལ་བ་ནི་ཉོན་མོངས་པའི་སྒྲིབ་པ་སྤོང་བའི་ཡན་ལག་ཡིན་ཏེ། ཀུན་སྦྱོར་ལྷག་མ་རྣམས་སྤོང་བའི་ཕྱིར་རོ། ། དྲན་པ་ནི་ཉེ་བའི་ཉོན་མོངས་པ་རྣམ་པར་སྦྱོང་བའི་ཡན་ལག་ཡིན་ཏེ། ཞི་གནས་ཀྱི་མཚན་མ་མ་བརྗེད་པས་བྱིང་རྒོད་སོགས་ཀྱི་གོ་སྐབས་མི་འབྱེད་པའི་ཕྱིར་རོ། ། ཏིང་ངེ་འཛིན་ཡོན་ཏན་ཁྱད་པར་ཅན་ལ་སྒྲིབ་པ་སྦྱོང་བའི་ཡན་ལག་ཡིན་ཏེ། མངོན་པར་ཤེས་པ་ལ་སོགས་པའི་ཡོན་ཏན་མངོན་པར་བསྒྲུབ་པའི་ཕྱིར་རོ། ། འདི་མཐོང་ལམ་ནས་ཐོབ་ཀྱང༌། སྒོམ་ལམ་ནས་མངོན་དུ་འགྱུར་བས་བསྒོམ་ལམ་དུ་བཞག་གོ ། གྲོགས་དང་བསྒོམ་ཚུལ་ནི་སྔར་ལྟར་རོ། །
འབྲས་བུ་སྒོམ་སྤང་སྤངས་པ་སོགས་སོ། ། གཉིས་པ་དོན་བསྡུ་བ་ནི། སློབ་མ་ཉན་ཐོས་རྣམས་ལ་ཡོད་པའི་ཀུན་ཤེས་པ་ཉིད་ཀྱི་ལམ་གྱི་རྟེན་ཅན་དང་རྗེས་སུ་མཐུན་པའི་རྣམ་མཁྱེན་གྱི་རྣམ་པ་ནི་སུམ་ཅུ་རྩ་བདུན་ཡིན་ཏེ་བྱང་ཕྱོགས་སོ་བདུན་ཡོད་པ་དེ་ལྟར་ནའོ། ། གཉིས་པ་ལམ་ཤེས་ཀྱི་རྣམ་པ་རྒྱས་པར་བཤད་པ་ལ། སོ་སོར་དབྱེ་བ་དང༌། གྲངས་ཀྱི་སྒོ་ནས་དོན་བསྡུ་བའོ། ། དང་པོ་ལ་དྲུག་ལས། གཉེན་པོའི་ལམ་ལ་སྤྱིའི་དོན་ནི། རྟོགས་བྱའི་ཡུལ་དང༌། རྣམ་པ་དང༌།
ཡུལ་ཅན་དང༌། རྣམ་པ་བསྡུ་ཚུལ་ལོ། ། དང་པོ་ནི། ཆོས་ཀྱི་སྡོམ་བཞི་ལས་འདུས་བྱས་མི་རྟག་པ་དང༌། ཟག་པ་དང་བཅས་པ་སྡུག་བསྔལ་བ་གཉིས་ནི། སྨོན་པ་མེད་པ་དང་ཆོས་བདག་མེད་པ་ནི་སྟོང་པ་ཉིད་དང༌། མྱ་ངན་ལས་འདས་པ་ཞི་བ་ནི་མཚན་མ་མེད་པའི་ཡུལ་གྱིས་བསྡུས་སོ། ། གཉིས་པ་ནི། རྣམ་པ་བཅུ་དྲུག་ཡོད་པ་ལས་སྡུག་བདེན་གྱི་སྟོང་པ་བདག་མེད་གཉིས་ནི་རྣམ་ཐར་དང་པོའི་རྣམ་པ་ཡིན་ལ། འགོག་ལམ་གཉིས་ཀྱི་རྣམ་པ་བརྒྱད་ནི་རྣམ་ཐར་གཉིས་པ་དང༌།
སྡུག་བདེན་གྱི་མི་རྟག་སྡུག་བསྔལ་གཉིས་དང་ཀུན་འབྱུང་གི་བཞི་ནི་གསུམ་པའི་རྣམ་པའོ། ། གསུམ་པ་ནི། གཏན་ལ་དབབ་པ་བསྡུ་བ་ལས། གཞུང་གང་དུ་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་དང༌། ཞེས་འབྱུང་བ་ལ་ནི་ཐོས་བསམ་སྒོམ་གསུམ་གྱི་ཤེས་རབ་གསུམ་ཀ་ཡོངས་སུ་བཟུང་བ་ཡིན་ལ། ཏིང་ངེ་འཛིན་གྱི་སྒྲས་གསུངས་པ་ནི། འཇིག་རྟེན་དང་འཇིག་རྟེན་ལས་འདས་པའི་སྒོམ་བྱུང་ཐུན་མོང་དུ་འཛིན་པ་ཡིན་ནོ། ། རྣམ་པར་ཐར་པའི་སྒོ་ཞེས་འབྱུང་བ་ནི་འཇིག་རྟེན་ལས་འདས་པའི་ཡེ་ཤེས་ཁོ་ནའོ་ཞེས་འབྱུང་བ་ཡིན་ནོ། །
བཞི་པ་ནི། འདིར་བསྟན་རྣམ་པ་ཐམས་ཅད་གསུམ་དུ་འདུས་ཏེ། འགོག་ལམ་གྱི་རྣམ་པ་རྣམས་ནི་མཚན་མ་མེད་པ་དང༌། སྡུག་ཀུན་གྱི་རྣམ་པ་རྣམས་ནི་སྟོང་པ་ཉིད་དང་སྨོན་པ་མེད་པའི་རྣམ་པས་བསྡུས་པའི་ཕྱིར་རོ། ། གཉིས་པ་གཞུང་གི་དོན་ལ་རྣམ་པར་ཐར་པའི་སྒོ་དང་པོ་སྟོང་པ་ཉིད་དང་བདག་མེད་པ་རྟོགས་པའི་རྣམ་པའི་ངོ་བོ་ཉིད་ནི་གཉེན་པོའི་ལམ་ཡིན་ཏེ། གོ་རིམ་བཞིན་དུ་ཕུང་པོ་ལྔ་ལ་བདག་ཏུ་ལྟ་བ་དང༌། ལྟ་བས་བྱས་པ་བདག་གིར་ལྟ་བའི་གཉེན་པོ་ཡིན་པའི་ཕྱིར། རྣམ་པར་ཐར་པའི་སྒོ་གཉིས་པ་མཚན་མེད་ཀྱི་ངོ་བོ་འགོག་པ་དང༌། མཚན་མའི་རྟོག་པ་སེལ་བའི་ཐབས་ལམ་གྱི་བདེན་པ་རྟོགས་པའི་རྣམ་པའི་ངོ་བོ་ཉིད་ནི། གཉེན་པོའི་ལམ་ཡིན་ཏེ།
ལྟ་བ་དེའི་རྒྱུ་མཚན་སྟེ་རྒྱུ་བྱེད་པའི་རྣམ་པར་རྟོག་པའི་གཉེན་པོ་ཡིན་པའི་ཕྱིར། རྣམ་པར་ཐར་པའི་སྒོ་གསུམ་པ་མི་རྟག་པ་དང༌། སྡུག་བསྔལ་བ་དང་ཀུན་འབྱུང་གི་བདེན་པའི་རྣམ་པ་བཞི་རྟོགས་པའི་ངོ་བོ་ཉིད་ནི་གཉེན་པོའི་ལམ་ཡིན་ཏེ། ཁམས་གསུམ་ལ་བླང་བྱར་སྨོན་པའི་གཉེན་པོའི་ངོ་བོ་ཉིད་ཡིན་པའི་ཕྱིར། གྲངས་ཀྱི་སྒོ་ནས་དོན་བསྡུ་བ་ནི། རྣམ་པར་ཐར་པའི་སྒོ་ནི་རྣམ་པ་གསུམ་ཡོད་དེ། ཇི་སྐད་བཤད་པའི་ཏིང་ངེ་འཛིན་གསུམ་ཡོད་པ་དེ་ལྟར་ནའོ། ། གཉིས་པ་སྤྲུལ་པའི་ལམ་ལ། སྤྱིའི་དོན་ནི། སྒོམ་པ་པོའི་གང་ཟག
ས་གང་ལ་རྟེན་པ་རང་བཞིན་ངོས་བཟུང་པའོ། ། དང་པོ་ནི། མཛོད་ལས། མིའི་རྟེན་ཅན་དུ་བཤད་ནས་སྒྲུབ་བྱེད་ལུང་གི་མཐུས་བསྐྱེད་པའི་ཕྱིར་ཞེས་གསུངས་པ་ནི། གཙོ་ཆེ་བ་ལ་དགོངས་ཀྱི་སྒྲ་ཇི་བཞིན་པ་མ་ཡིན་ཏེ། འདོད་པའི་ལྷས་ཀྱང་ལུང་གི་མཐུས་བསྐྱེད་ནུས་པའི་ཕྱིར། དེས་ན་སའི་དངོས་གཞི་ལས་འདོད་པའི་རྟེན་ཅན་ཞེས་སྤྱིར་བཟུང་བ་ལྟར་ཡིན་ནོ། ། གཉིས་པ་ནི། མཛོད་ལས། རྣམ་ཐར་དང་པོ་གཉིས་འདོད་པ་དང༌།
བསམ་གཏན་དང་པོའི་ཁ་དོག་གི་འདོད་ཆགས་ཀྱི་གཉེན་པོར་བསམ་གཏན་དང་པོ་གཉིས་ལ་རིམ་པ་བཞིན་དུ་རྟེན་པར་གསུངས་སོ། ། རྣམ་ཐར་གཉིས་པ་བསྒོམ་པའི་ཚེ་གཟུགས་མེད་ཀྱི་སེམས་མ་ཐོབ་ན་རང་ལ་གཟུགས་ཀྱི་འདུ་ཤེས་བཤིག་མི་ནུས་ལ། ཐོབ་ན་ཕྱི་རོལ་གྱི་གཟུགས་ལ་ལྟ་བར་འགལ་ལོ་ཞེ་ན་ཀུན་ལས་བཏུས་ལས་གཟུགས་མེད་པའི་འདུ་ཤེས་བཞག་པས་ཀྱང་རུང་སྟེ་ཞེས་པ་ལྟར། གཟུགས་མེད་ཀྱི་སེམས་མ་ཐོབ་པ་རྣམས་ཀྱི་རྣལ་འབྱོར་བ་རང་ལ་གཟུགས་ཀྱི་འདུ་ཤེས་བཤིག་མི་ནུས་པས་གཟུགས་མེད་ཀྱི་འདུ་ཤེས་བཞག་པ་ཙམ་ཡིན་ལ། ཐོབ་པ་རྣམས་ཀྱིས་ཐོག་མར་ཟག་མེད་ཀྱི་སེམས་ཀྱི་རང་ལ་གཟུགས་ཀྱི་འདུ་ཤེས་བཤིག་ལ་ཕྱིས་དེ་བཏང་ནས་གཟུགས་ཀྱི་སེམས་མངོན་དུ་བྱས་ཏེ། གཟུགས་ལ་ལྟ་བས་མི་འགལ་ལོ། ། སའི་དངོས་གཞི་ལས་གཟུགས་མེད་ཀྱི་སེམས་ཐོབ་ལ་མངོན་དུ་མི་བྱེད་པར་བཤད་པ་ཡང་ཐོག་མར་གཟུགས་མེད་ཀྱི་སེམས་ཀྱིས་རང་ལ་གཟུགས་ཀྱི་འདུ་ཤེས་བཤིག་ནས། དེ་ནས་སེམས་མངོན་དུ་མི་བྱེད་པར་བསམ་གཏན་ལ་བརྟེན་ནས་ཕྱི་རོལ་གྱི་གཟུགས་ལ་ལྟའོ་ཞེས་པའི་དོན་ཡིན་ལ། འཕགས་སེང་གཉིས་ཀྱིས་གཟུགས་མེད་ལ་ཡང་བརྟེན་པར་བཤད་པའི་དགོངས་པ་ཡང་དེ་ཉིད་དོ། ། གཞན་དག་ན་རེ།
བྱང་སེམས་ཐབས་ལ་མཁས་པའི་དབང་དུ་བྱས་ནས་གསུངས་ཞེས་པ་ཡང་མ་ཡིན་ཏེ། དེས་ཀྱང་གཟུགས་མེད་ཀྱི་སེམས་ཀྱིས་ཕྱི་རོལ་ལ་ལྟ་བར་མི་རུང་བའི་ཕྱིར་རོ། ། ཀུན་ལས་བཏུས་ལས། བསམ་གཏན་ལ་རྟེན་པར་གསུངས་ཀྱི། དང་པོ་དང་གཉིས་པ་ལ། རྟེན་པ་སོགས་ཀྱི་དམིགས་གསལ་མ་གསུངས་པས། བཞི་ཀ་ལ་བརྟེན་པར་འདོད་པ་མངོན་ནོ། ། གསུམ་པ་ནི་ཐམས་ཅད་ཀྱང༌། ། ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའི་རང་བཞིན་དུ་བཤད་དོ། གཉིས་པ་གཞུང་དོན་ལ།
གཟུགས་ཅན་གྱི་རྣམ་ཐར་གསུམ་ལས། དང་པོ་གཉིས་ལ། རྟག་དགོད་པ་ནི། གཟུགས་ཅན་གྱི་རྣམ་པར་ཐར་པ་དང་པོ་འདི་གཉིས་ཆོས་ཅན། སྤྲུལ་པའི་ལམ་ཡིན་ཏེ། གཞན་དོན་དུ་སྤྲུལ་པ་སྣ་ཚོགས་འབྱོར་པར་བྱེད་པའི་ཕྱིར་རོ། ། གཉིས་པ་ཆོས་ཅན་བཤད་པ་ལ། རྣམ་ཐར་དང་པོ་ནི་ལྟའོ། གང་གི་སྒོ་ནས་ཞེ་ན། རང་ལ་གཟུགས་ཀྱི་འདུ་ཤེས་མ་བཤིག་པའི་ཕྱིར།
གོ་རིམ་བཞིན་དུ་ནང་གཟུགས་ཅན་དུ་འདུ་ཤེས་པའི་སྒོ་ནས་སོ། ། ཡུལ་ནི། ཕྱི་རོལ་གྱི་གཟུགས་རྣམས་ལ་ལྟའོ། ། ཚུལ་ཇི་ལྟར་ན། དབྱིབས་ཀྱི་སྒོ་ནས་ཆེ་ཆུང་སྣ་ཚོགས་དང༌། ཁ་དོག་གི་སྒོ་ནས་མཛེས་མི་མཛེས་སྣ་ཚོགས་སུ་སྤྲུལ་ཏེ་ལྟའོ། ། རྣམ་ཐར་གཉིས་པ་ནི་ལྟའོ། ། གང་གི་སྒོ་ནས་ནི། གཟུགས་ཀྱི་འདུ་ཤེས་རྣམ་པར་བཤིག་པའི་ཕྱིར་ནང་གཟུགས་ཅན་མིན་པར་འདུ་ཤེས་པའི་སྒོ་ནས་སོ། ། ཡུལ་ནི།
ཕྱི་རོལ་གྱི་གཟུགས་རྣམས་ལའོ། ། ཚུལ་སྔར་ལྟར་ལྟའོ། ། གསུམ་པ་དགོས་པ་ནི། སྣ་ཚོགས་སུ་སྤྲུལ་པ་ལ་སྒྲིབ་པ་སྟེ་གེགས་བྱེད་པའི་གཉེན་པོར་ལྟའོ། ། རྣམ་ཐར་དང་པོ་ནི། སྤྲུལ་པ་པོ་སྣང་ཞིང་རྫུ་འཕྲུལ་སྣ་ཚོགས་སྤྲུལ་ནུས་པའི་ཆེད་ཡིན་ལ། གཉིས་པ་ནི་སྤྲུལ་པ་པོ་མི་སྣང་བར་རྫུ་འཕྲུལ་སྟོན་པའི་ཆེད་ཡིན་ནོ། ། རྣམ་ཐར་གསུམ་པ་ནི། རྩེ་གཅིག་ཏུ་གནས་ཏེ་སྒོམ་མོ། གང་ན་སྡུག་པའི་རྣམ་པར་ཐར་པའོ། །
སྒོ་ཞེས་འབྱུང་བ་ནི་མ་དག་ཞེས་འབུམ་ཕྲག་གསུམ་པ་གསུང༌། སེམས་ནི་བསམ་གཏན་བཞི་པ་ལ་རྟེན་ནས་སོ། ། དགོས་པ་ནི། གོ་རིམ་བཞིན་དུ་གཟུགས་སྡུག་པ་སྤྲུལ་པ་ལ་དགའ་བ་དང༌། མི་སྡུག་པར་སྤྲུལ་པ་ལ་མི་དགའ་བའི་ཀུན་ནས་ཉོན་མོངས་པའི་མིང་ཅན་དེ་དག་གི་གཉེན་པོར་རོ། ། མི་འཐད་དེ་དགའ་མི་དགའ་སྤངས་ཟིན་པའི་ཕྱིར་ཏེ། བསམ་གཏན་བཞི་པོ་ཐོབ་པས་སོ་ཞེ་ན། སྤྲུལ་པར་འདོད་མི་འདོད་ཙམ་ལ། དགའ་མི་དགའ་ཞེས་བཤད་པ་ཙམ་ཡིན་པས་སྐྱོན་མེད་དོ། ། ཚུལ་ཇི་ལྟར་བསྒོམ་ཞེ་ན།
སྦྱོར་བའི་གནས་སྐབས་སུ་སྡུག་མི་སྡུག་ཕན་ཚུལ་ལྟོས་པའི་འདུ་ཤེས་དང༌། རྗེས་སུ་འབྲེལ་བའི་འདུ་ཤེས་དང༌། དངོས་གཞིའི་དུས་སུ་སྡུག་པར་རྩེ་གཅིག་པའི་འདུ་ཤེས་ཏེ། འདུ་ཤེས་གསུམ་ལྡན་གྱི་སྒོ་ནས་བསྒོམ་མོ། ། འདི་གཟུགས་ཅན་གྱི་རྣམ་ཐར་གསུམ་ལས་མཆོག་ཡིན་པའི་ཕྱིར་རམ། འཕགས་པ་རྣམས་འདི་ལ་ལན་མང་དུ་གནས་པས་ན། མདོ་ལས་ལུས་ཀྱིས་མངོན་སུམ་དུ་བྱས་ནས་རྫོགས་པར་བྱས་ཏེ་གནས་སོ་ཞེས་གསུངས། གཉིས་པ་གྲངས་ཀྱི་སྒོ་ནས་དོན་བསྡུ་བ་ནི། རྣམ་པར་ཐར་པ་རྣམ་པ་གསུམ་སྟེ། རྣམ་ཐར་དང་པོ་གཉིས་དང་སྡུག་པའི་རྣམ་པར་ཐར་པ་གཅིག་ཡོད་པ་དེ་ལྟར་ནའོ། །
གསུམ་པ་མཐོང་ཆོས་ལ་བདེ་བར་གནས་པའི་ལམ་ལ་གཉིས་ལས། དང་པོ་ནི། ནམ་མཁའ་མཐའ་ཡས་སྐྱེ་མཆེད་ལ་སོགས་པའི་གཟུགས་མེད་པའི་སྙོམས་པར་འཇུག་པ་བཞི་ནི། ཐར་པ་དང་མཐུན་པར་གནས་པའི་ལམ་གྱི་རང་བཞིན་ཏེ། གཟུགས་མེད་ཞི་བའི་རོ་མྱང་གི་སྒྲིབ་པ་ལས་གྲོལ་བའི་གཟུགས་མེད་ཀྱི་རྣམ་ཐར་ཡིན་པའི་ཕྱིར། གཉིས་པ་ནི། བྱང་སེམས་འཕགས་པའི་འདུ་ཤེས་དང་ཚོར་བ་འགོག་པའི་རྣམ་ཐར་ཆོས་ཅན། ཞི་བར་གནས་པའི་ལམ་གྱི་རང་བཞིན་ཡིན་ཏེ། ཟག་བཅས་ཀྱི་འདུ་ཤེས་དང་ཚོར་བ་འགོག་པའི་སྙོམས་འཇུག་ཡིན་པའི་ཕྱིར། ། དོན་བསྡུ་བ་ནི།
དེ་ལྟར་ན་རྣམ་པ་ལྔའོ། ། བཞི་པ་འཇིག་རྟེན་ལས་འདས་པའི་ལམ་ལ་སྤྱིར་བསྟན་པ་དང༌། འགོག་སྙོམས་བྱེ་བྲག་ཏུ་བཤད་པའོ། ། དང་པོ་ནི། བྱང་སེམས་འཕགས་པའི་ཟག་མེད་ཀྱི་ལམ་གྱི་དངོས་ཀྱི་རྟེན་བསམ་གཏན་བཞི་དང༌། གཟུགས་མེད་པ་བཞི་དང༌། འགོག་པའི་སྙོམས་པར་འཇུག་པ་དག་སྟེ་དགུ་པོ་ནི། འཇིག་རྟེན་ལ་འདས་པའི་ལམ་ཡིན་ཏེ། འཕགས་པའི་ཟག་མེད་ཀྱི་སྙོམས་འཇུག་ཡིན་པའི་ཕྱིར། འདིས་ནི་འགོག་སྙོམས་དབུ་མ་དང་མཐུན་པར་བཤད་དོ། །
སྙོམས་འཇུག་དང་རྣམ་ཐར་ལ་ཁྱད་པར་ཅི་ཡོད་ཅེ་ན། སྙོམས་འཇུག་གི་དུས་སུ་ངོས་སྐལ་གྱི་སྒྲིབ་པ་ལས་མ་གྲོལ་ལ། རྣམ་ཐར་གྱི་དུས་སུ་གྲོལ་ཟིན་པས། བར་ཆད་མེད་ལམ་དང་རྣམ་གྲོལ་ལམ་ལྟ་བུའི་ཁྱད་པར་ཡོད་པར་གསུངས་སོ། ། གཉིས་པ་ནི། འགོག་སྙོམས་ལ་ངོ་བོ་ཉིད་མེད་པར་སྨྲ་བ་དང༌། རྣམ་རིག་པའི་འདོད་ཚུལ། གཞུང་གི་དགོངས་པ་དཔྱད་པའོ། ། དང་པོ་ལ་ངོ་བོ་ནི། ཟག་མེད་ཀྱི་ལམ་གྱིས་སྤྲོས་པ་ཅི་རིགས་པ་བཀག་པའི་བདག་མེད་ལ་སྙོམས་པར་འཇུག་པའི་ཡེ་ཤེས་སོ། །
དགག་བྱ་ནི་ཐུན་མོང་བ་དང༌། ཐུན་མོང་མ་ཡིན་པའི་དགག་བྱ་གཉིས་ལས། དང་པོ་ནི། ཚོར་བ་གསུམ་དང༌། བདག་ཏུ་འཛིན་པའི་འདུ་ཤེས་སོ། ། གཉིས་པ་ནི། དམན་པའི་ཡིད་བྱེད་དང༌། ཚན་མར་འཛིན་པའི་སྤྲོས་པའི་ཚོགས་ཏེ། འདི་ནི་སའི་སྙིང་པོ་འཁོར་ལོ་བཅུ་པའི་མདོ་ལས་བཤད་དོ། ། དབྱེ་བ་ལ་འདུ་ཤེས་དང་ཚོར་བ་འགོག་པའི་སྙོམས་འཇུག་དང༌།
ཡང་དག་པའི་མཐའ་ལ་སྙོམས་པར་འཇུག་པ་གཉིས་ལས། དང་པོ་ནི། ཐུན་མོང་བ་སྟེ། ཉན་ཐོས་ལ་ཡང་ཡོད་པའི་ཕྱིར། གཉིས་པ་ནི། ཐུན་མོང་མ་ཡིན་པ་སྟེ། ཐེག་ཆེན་འཕགས་པ་ཁོ་ན་ལ་ཡོད་པའི་ཕྱིར། དེ་ལ་དང་པོས་ནི། ཉོན་མོངས་པའི་རྒྱུར་གྱུར་པའི་ཚོར་བ་འགོག་གོ ། ཟག་མེད་ཀྱི་ཚོར་འདུ་ནི་མི་འགོག་སྟེ།
འཕགས་པའི་མཉམ་བཞག་ཡིན་པའི་ཕྱིར། གཉིས་པས་ནི། ཐུན་མོང་མ་ཡིན་པའི་དགག་བྱ་རྣམས་འགོག་གོ ། གནས་སྐབས་གང་དུ་ཐོབ་པ་ནི། སྙོམས་འཇུག་དང་པོ་ནི། ཉན་རང་གི་སྒོམ་ལམ་ནས་ཐོབ་ལ། བྱང་སེམས་ཀྱིས་ས་དང་པོར་ཐོབ་བོ། ། སྙོམས་འཇུག་གཉིས་པ་ནི། ས་དྲུག་པ་ནས་འཐོབ་སྟེ། དེར་མཚན་མར་འཛིན་པ་འགོག་པའི་ནུས་པ་ཐོབ་པའི་ཕྱིར།
སྔ་རོལ་དུ་མ་ཐོབ་པ་ཡིན་ཏེ། ཤེས་རབ་ཀྱི་ཕ་རོལ་དུ་ཕྱིན་པ་ལྷག་པར་གྱུར་པ་མེད་པའི་ཕྱིར། བདུན་པ་ནས་ཐབས་ཀྱི་ཕར་ཕྱིན་ཐོབ་པས་ཇི་ལྟར་འདོད་པ་བཞིན་འཇུག་ནུས་ཞིང༌། བརྒྱད་པ་ནས་མངོན་དུ་འགྱུར་ཏེ། མཚན་མར་འཛིན་པའི་སྤྲོས་པ་འགགས་པའི་ཆོས་ཉིད་ལ་རྩོལ་མེད་དུ་འཇོག་པའི་ཕྱིར། གཉིས་པ་རྣམ་རིག་པའི་འདོད་ཚུལ་ནི། གང་ཟག་གང་གིས། ཁམས་གང་དུ་འཇུག་པ་དང༌། ཡིད་ལ་བྱེད་པ་དང༌། རྣམ་པ་ཅི་འདྲ་བས་འཇུག་པ་དང༌།
འཇུག་བྱ་སྙོམས་འཇུག་གི་རྣམ་བཞག་གོ ། དང་པོ་ལ། གང་ཟག་ལ། ཉན་ཐོས་སློབ་པ་ཕྱིར་མི་འོང༌། ལུས་མངོན་བྱེད་དང༌། མི་སློབ་པ་གཉིས་ཀའི་ཆ་ལས་རྣམ་གྲོལ་གཉིས་ཀྱིས་ནུས་ཏེ། ལྷག་མཐོང་ཁྱད་པར་ཅན་འཇིག་རྟེན་ལས་འདས་པའི་ལམ་དང༌། ཞི་གནས་ཁྱད་པར་ཅན་སྲིད་རྩེའི་སེམས་ཐོབ་པའི་ཕྱིར། གཞན་གྱིས་ནི་མི་ནུས་ཏེ། སོ་སྐྱེ་འགའ་ཞིག་ལ་སྲིད་རྩེའི་སེམས་ཐོབ་པ་ཡོད་ཀྱང་འདས་ལམ་མ་ཐོབ་ཅིང༌།
འཕགས་པ་གཞན་ལ་འདས་ལམ་ཡོད་ཀྱང་སྲིད་རྩེའི་སེམས་མ་ཐོབ་པའི་ཕྱིར། བྱང་སེམས་ནི་མཐོང་ལམ་ནས་འཇུག་ནུས་ཅིང༌། སངས་རྒྱས་ནི་གཞན་ངོར་འཇུག་པར་སྣང་བ་ཙམ་མོ། ། ཁམས་གང་དུ་འཇུག་པ་ནི། རང་རྒྱལ་འདོད་པའི་རྟེན་ཅན་ཁོ་ན་ཡིན་ལ། བྱང་སེམས་འཕགས་པ་ཡང༌། འདོད་གཟུགས་ཀྱི་རྟེན་ཅན་དུ་ངེས་པས་ཁམས་འོག་མ་གཉིས་ཁོ་ནར་འཇུག་གོ ། ཉན་ཐོས་རྣམས་ཀྱང་འོག་མ་གཉིས་སུ་འཇུག་གི་གཟུགས་མེད་ཀྱི་རྟེན་ལ་མ་ཡིན་ཏེ། ཚོར་འདུ་རགས་པ་ཞི་བའི་དོན་དུ་འཇུག་ཅིང༌། གཟུགས་མེད་དུ་སྐྱེས་པ་ནི།
ཚོར་འདུ་རགས་པས་སྐྱོ་བ་མེད་པས་དེ་ཞི་བའི་དོན་དུ་རྩོལ་བ་མེད་པའི་ཕྱིར་རོ། ། འདོད་པ་ལ་ཡང་མིའི་རྟེན་ཅན་ཁོ་ན་ཡིན་ཏེ། མིའི་རྟེན་ལ་ཚོར་འདུ་རགས་པས་སྐྱོ་བ་སྐྱེ་སླ་བའི་ཕྱིར་རོ། ། གལ་ཏེ་གཟུགས་ཀྱི་རྟེན་ཅན་མི་འཐད་དེ། འདི་ནི་དང་པོར་མིའི་རྟེན་ལ་སྒྲུབ་དགོས་ལ། མིའི་རྟེན་ལ་འགོག་སྙོམས་ཐོབ་པ་གཟུགས་སུ་སྐྱེ་མི་སྲིད་པའི་ཕྱིར་ཏེ། སྲིད་རྩེའི་སེམས་ཐོབ་པས་གཟུགས་ལ་འདོད་ཆགས་དང་བྲལ་ཟིན་པའི་ཕྱིར་རོ་ཞེ་ན། འཇིག་རྟེན་པའི་སྒོམ་ལམ་གྱིས་གཟུགས་མེད་དང་པོ་གསུམ་ལས་འདོད་ཆགས་དང་བྲལ་བ་འགའ་ཞིག་ཏུ་སྲིད་རྩེའི་སེམས་ལ་རྟེན་ནས་འགོག་པ་ལ་སྙོམས་པར་ཞུགས་པར་གཟུགས་མེད་ཀྱི་སེམས་ལས་ཉམས་ནས་དེར་སྐྱེ་བ་སྲིད་པའི་དབང་དུ་བྱས་པ་ཡིན་ནོ། ། འོ་ན་འཕགས་པའི་སྤངས་རྟོགས་ལྡོག་སྲིད་པར་འགྱུར་རོ་ཞེ་ན། ཟག་མེད་ཀྱི་ལམ་གྱིས་ས་བོན་རྩད་ནས་འབྱིན་པས་དེའི་སྤངས་རྟོགས་ལྡོག་མི་སྲིད་པ་ཡིན་གྱི།
ཞི་རགས་ཀྱི་རྣམ་པ་ཅན་གྱི་སྤངས་རྟོགས་ནི་ལྡོག་སྲིད་པས་ཉེས་པ་མེད་དོ། ། རྒྱལ་སྲས་ལས་མུ་བཞི་ལན་མཛད་དེ། འདི་ལྟར་གཟུགས་ལ་འདོད་ཆགས་དང་བྲལ་ལ་གཟུགས་མེད་ལ་སྙོམས་པར་འཇུག་མི་ནུས་པ་ཡང་ཡོད་དེ། མི་ལྕོགས་པ་མེད་པ་ལ་བརྟེན་ནས་གཟུགས་ལ་འདོད་ཆགས་དང་བྲལ་བའི་ཕྱིར་མི་འོང་དང་དགྲ་བཅོམ་པ་ལྟ་བུ་སྟེ། བསམ་གཏན་དང་པོའི་དངོས་གཞི་ཙམ་ཡང་མངོན་དུ་མ་གྱུར་པའི་ཕྱིར། གཟུགས་ལ་འདོད་ཆགས་དང་མ་བྲལ་བར་གཟུགས་མེད་ལ་སྙོམས་པར་འཇུག་ནུས་པ་ནི་བསམ་གཏན་བཞི་པ་ཐོབ་པའི་འཕགས་པ་གཟུགས་མེད་པའི་སྐྱེ་བ་དོན་དུ་མི་གཉེར་བས། སྤོང་ལམ་བསལ་ནས་ཁྱད་པར་ཅན་གྱི་ལམ་ལ་གནས་ཏེ། གཟུགས་མེད་ཀྱི་རྣམ་ཐར་ལ་སྙོམས་པར་འཇུག་པའོ། ། གཉིས་ཀ་ཡིན་པ་ནི་དེ་ཉིད་འདོད་ཆགས་དང་བྲལ་བ་དོན་དུ་གཉེར་ཞིང་སྤོང་བའི་ལམ་ལ་གནས་ཏེ། གཟུགས་མེད་ཀྱི་རྣམ་ཐར་ལ་སྙོམས་པར་འཇུག་པའོ། །
གཉིས་ཀ་མ་ཡིན་པ་ནི་དེ་དག་མ་གཏོགས་པའོ། ། གཟུགས་སུ་འགོག་སྙོམས་མངོན་དུ་བྱེད་པ་ནི་མུ་གཉིས་པའི་དབང་དུ་བྱས་པར་འདོད་དོ། ། འོག་མ་ལ་འདོད་ཆགས་དང་མ་བྲལ་བར་གོང་མ་ཐོབ་པར་འདོད་པ་ལ་ནི། མཐར་གནས་ཀྱི་སྙོམས་འཇུག་མ་ཡིན་པར་ཐལ་བའི་ཉེས་པ་གནས་སོ། ། གཏན་ལ་དབབ་པ་བསྡུ་བ་ལས། ཀུན་གཞི་རྣམ་པར་བཞག་ན་མངོན་དུ་བྱེད་པ་ཀུན་དུ་འགྲོ་བར་ལྟའོ་ཞེས་པའི་དོན་ནི་མངོན་དུ་བྱེད་ནུས་པར་སྟོན་གྱི་འཇུག་པར་སྟོན་པ་ནི་མ་ཡིན་པས་འགལ་བ་མེད་པར་རིག་པར་བྱའོ། ། གཞན་དག་གིས་ནི་ཁྱད་པར་འདི་ཁོང་དུ་མ་ཆུད་དོ། ། ཡིད་ལ་བྱེད་པ་ནི། ཉན་རང་ནི་ཚོར་འདུ་རགས་པ་ཉེ་བར་ཞི་བའི་ཡིད་ལ་བྱེད་བ་དང་བྱང་སེམས་གཞན་དོན་དུ་ཤེས་པར་བྱ་བའི་ཡིད་ལ་བྱེད་པས་འཇུག་གོ ། རྣམ་པ་གང་གིས་འཇུག་པ་ནི།
ཚོར་བ་དང་འདུ་ཤེས་རྣམས་ནད་དང་འབྲས་དང་ཟུག་རྔུའི་རྣམ་པར་བལྟས་ནས་སུན་འབྱིན་པའི་རྣམ་པས་འཇུག་གོ ། འཇུག་བྱ་སྙོམས་འཇུག་གི་རྣམ་བཞག་ལ། ངོ་བོ་ནི་ཚོར་འདུ་རགས་པ་སུན་འབྱིད་པའི་སྲིད་རྩེའི་ཏིང་ངེ་འཛིན་གྱིས་སྙོམས་པར་འཇུག་པ་པོའི་རྒྱུད་ཀྱི་རྣམ་ཤེས་ཚོགས་བདུན་འཁོར་བཅས་རེ་ཤིག་སྐྱེ་བ་དང་མི་མཐུན་པར་བྱས་པའི་ཀུན་གཞིའི་གནས་སྐབས་ལ་བཏགས་པའི་ལྡན་མིན་འདུ་བྱེད་དོ། ། དེ་གང་ལ་བརྟེན་ནས་ཐོབ་ཅེ་ན། འཇིག་རྟེན་ལས་འདས་པའི་ལམ་སྔོན་དུ་སོང་བ་དགོས་ཏེ། བདག་མེད་རྟོགས་པའི་ཤེས་རབ་དང་མི་ལྡན་ན་བདག་ཆད་ཀྱི་དོགས་པའི་འཇིགས་པ་དང་བཅས་པས་ཉོན་ཡིད་དགག་མི་ནུས་ཤིང༌། དེ་མ་བཀག་ན་འཕགས་པའི་གནས་པ་མཆོག་ཏུ་མི་འགྱུར་བའི་ཕྱིར། སྲིད་རྩེའི་སེམས་ལ་ཡང་རྟེན་དགོས་ཏེ། འདི་ལ་ཚོར་འདུ་རགས་པ་འགོག་དགོས་ལ། དེའི་སེམས་ཀྱི་རྒྱུ་བ་མི་གསལ་བས་དེ་ལ་རྟེན་ནས་ཚོར་འདུའི་རྒྱུན་གཅོད་སླ་བའི་ཕྱིར་རོ། །
ས་གཞན་ལ་ཡང་མ་ཡིན་ཏེ། སེམས་ཀྱི་རྒྱུ་བ་རགས་པས་རྒྱུན་གཅོད་དཀའ་བའི་ཕྱིར། ཀུན་གཞིའི་འཁོར་དུ་གྱུར་པ་མི་འགོག་པའི་ཕྱིར་རགས་པ་ཞེས་སྨོས་སོ། ། ཅིའི་ཕྱིར་ཀུན་གཞིའི་འཁོར་མི་འགོག་ཅེ་ན། སྐྱོ་བ་སྐྱེ་བའི་རྒྱུ་བདེ་སྡུག་གི་འགྱུར་བ་མི་བསྐྱེད་པའི་ཕྱིར་རོ། ། ལྷག་མཐོང་ཁྱད་པར་ཅན་འཇིག་རྟེན་ལས་འདས་པ་དང་ཞི་གནས་ཁྱད་པར་ཅན་སྲིད་རྩེ་ལ་བརྟེན་པའི་ཕྱིར་རོ། ། མདོ་ལས་འགོག་པ་པ་ལ་སྙོམས་པར་འཇུག་པ་ནི་ཆོས་གཉིས་གཅེས་སྤྲས་སུ་བྱེད་དེ། གཉིས་གང་ཞེ་ན། ཞི་གནས་དང་ལྷག་མཐོང་ངོ༌། ། སྙོམས་པར་འཇུག་པའི་ཡུན་ཚད་ནི།
ཉན་རང་གི་བློའི་འཕན་པས་ཇི་སྲིད་འཕངས་པ་དེ་སྲིད་དུ་འཇུག་གོ ། གཞན་དག་བྱང་སེམས་ནི་ཡུན་རིང་དུ་སྙོམས་པར་འཇུག་ཏེ། སྙིང་རྗེ་པད་དཀར་ལས། སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་འགོག་པ་ལ་སྙོམས་པར་འཇུག་པའི་སེམས་ཀྱིས་བར་གྱི་སྐལ་པ་བཅུ་ཡང་འདའ་བར་བྱེད་དེ་ཞེས་འབྱུང་བས་སོ་ཞེས་སོ། ། མི་རིགས་ཏེ། བྱང་སེམས་ནི་རང་གིས་ཤེས་ནས་གཞན་ལ་བསྟན་པའི་ཆེད་ཡིན་ལ། དེ་ཡང་ཡུན་ཅུང་ཟད་ཀྱིས་འགྲུབ་ཅིང༌། ཞི་བ་དོན་དུ་མི་གཉེར་བའི་ཕྱིར་རོ། ། ཡུན་རིང་དུ་སྙོམས་པར་འཇུག་ན་བྱང་ཆུབ་ཀྱི་སེམས་དང་སྙིང་རྗེ་ཡང་འགོག་དགོས་པས་བྱང་ཆུབ་སེམས་དཔའི་སྤྱོད་པ་དམན་པར་ཡང་འགྱུར་རོ། ། མདོ་སྡེ་ཉི་མའི་སྙིང་པོ་ལས།
བཞག་བདུན་ལས་ལྷག་པར་མི་འཇུག་ཏེ། བྱང་ཆུབ་སེམས་དཔའི་སྤྱོད་པ་དོར་བར་འགྱུར་བས་སོ། ། ཞེས་གསུངས་སོ། ། ལུང་སྔ་མ་ནི་ནུས་པ་ཡོད་པ་ཙམ་ལ་དགོངས་སོ། ། ཅི་སྟེ་གཞན་དོན་དོར་བར་མི་འགྱུར་ཏེ། འགོག་པ་ལ་སྙོམས་པར་འཇུག་པ་དེ་ཉིད་གཞན་དོན་ཡིན་པའི་ཕྱིར་ཞེ་ན། འོ་ན་ས་བརྒྱད་པར་ཡུན་རིང་དུ་སྙོམས་པར་ཞུགས་ཀྱང་གཞན་དོན་དོར་བར་མི་འགྱུར་ཏེ། དེ་ཉིད་གཞན་དོན་ཡིན་པའི་ཕྱིར་རོ། ། འདོད་ན་ས་བཅུ་པ་ལས། ས་བརྒྱད་པར་མཚན་མེད་ཀྱི་དབྱིངས་ལ་ཡུན་རིང་དུ་སྙོམས་པར་ཞུགས་ན་མྱུར་དུ་མྱ་ངན་ལ་འདས་བར་འགྱུར་བས་སངས་རྒྱས་རྣམས་ཀྱིས་འགོག་པ་ལས་བསླང་བར་བཤད་པ་དང་འགལ་ལོ། །
འདིར་བཤད་པ་ནི་དབུ་མ་དང་མཐུན་ཏེ། སྒོམ་ལམ་རྩེ་སྦྱོར་དུ་གསུངས་པའི་ཕྱིར་དང༌། ཟག་མེད་ཀྱི་ཡེ་ཤེས་ཀྱི་སྡེ་ཚན་གྱི་སྐབས་སུ་ཡང་ཡེ་ཤེས་སུ་གསུངས་པའི་ཕྱིར་རོ། ། ཐོགས་མེད་ཀྱིས་བཤད་པའི་འགོག་སྙོམས་ལ་ནི་སངས་རྒྱས་མི་འཇུག་ཏེ། རྣམ་པར་མི་རྟོག་པའི་ཡེ་ཤེས་རྒྱུན་མི་འཆད་དུ་ལྡན་པའི་ཕྱིར། དེས་ན་སྨོན་ལམ་གྱི་དབང་གིས་གཞན་ངོར་འཇུག་པ་སྣང་བ་ཙམ་ཡིན་ནོ། ། བྱང་སེམས་ཀྱིས་ཀྱང་སྔར་བཤད་པ་ལྟར། གཞན་ལ་བསྟན་པའི་ཆེད་དུ་འཇུག་པ་སྲིད་པ་ཙམ་ཡིན་གྱི་གཙོ་བོར་བྱེད་པ་མི་སྲིད་དོ། ། ལྔ་པ་སྤོང་བའི་ལམ་ལ། ཡུལ་བདེན་པ་བཞིས་བསྡུས་པ་ངོ་བོ་ཀུན་ནས་ཉོན་མོངས་པ་དང་མི་ལྡན་པའི་མཚན་ཉིད་ཅན་བཟོད་པ་བཞི་ཆོས་ཅན་སྤོང་བའི་ལམ་ཡིན་ཏེ།
བར་ཆད་མེད་པའི་ལམ་གྱི་རྣམ་པ་ཡིན་པའི་ཕྱིར། དྲུག་པ་ནི། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུ་ནི་སངས་རྒྱས་ཉིད་ཀྱི་ལམ་ཡིན་ཏེ། རྫོགས་པའི་བྱང་ཆུབ་དུ་བགྲོད་པའི་ཐབས་མ་ལུས་བ་སྡུད་པའི་རྟོགས་པ་ཡིན་པའི་ཕྱིར། བྱང་ཕྱོགས་སོ་བདུན་དང༌། རྣམ་ཐར་སྒོ་གསུམ་སོགས་ཉན་ཐོས་བྱང་སེམས་གཉིས་ཀ་ལ་ཡོད་པ་མ་ཡིན་ནམ། ཇི་ལྟར་ཉན་ཐོས་དང་བྱང་སེམས་གཉིས་པོ་སོ་སོ་ལ་རྣམ་པར་བཞག་ཅེ་ན། བྱང་ཆུབ་ཕྱོགས་མཐུན་རྣམས་ནི་གཙོ་བོར་ཉོན་མོངས་ཀྱི་གཉེན་པོའི་རིགས་ཡིན་པས། ཉན་ཐོས་ལ་བཞག་ལ། རྣམ་ཐར་སྒོ་གསུམ་སོགས་ནི་གཙོ་བོར་གཞན་དོན་བསྒྲུབ་པའི་ཐབས་ཡིན་པས་བྱང་སེམས་ཀྱི་རྟོགས་པར་བཤད་པ་ཡིན་ནོ། །
སྔར་གྱི་གཞི་ཤེས་དང༌། ལམ་ཤེས་ཀྱི་རྣམ་པ་དང༌། འདིར་བསྟན་པའི་གཞི་ཤེས་དང་ལམ་ཤེས་ཀྱི་རྣམ་པ་རྣམས་ཟློས་སོ་ཞེ་ན། སྔར་ནི་བདེན་པ་བཞི་ཆར་གྱི་རྣམ་པ་ཡིན་ལ། རྣམ་མཁྱེན་གྱི་རྣམ་པའི་སྐབས་འདིར་ནི་ལམ་བདེན་ཁོ་ནའི་རྣམ་པ་ཡིན་པས་སྐྱོན་མེད་དོ། ། གྲངས་ཀྱི་སྒོ་ནས་བསྡུ་བ་ནི། བྱང་ཆུབ་སེམས་དཔའ་རྣམས་ལ་ལམ་ཤེས་པ་ཉིད་ཀྱི་རྟེན་ཅན་དང་རྗེས་སུ་མཐུན་པའི་རྣམ་མཁྱེན་གྱི་རྣམ་པ་ནི་སུམ་ཅུ་རྩ་བཞི་ཡིན་ཏེ། གཉེན་པོའི་ལམ་ལ་སོགས་པ་དྲུག་ལས་ཕྱེ་བའི་རྣམ་པ་སོ་བཞི་ཡོད་པ་དེ་ལྟར་ནའོ། ། གསུམ་པ་ཐུན་མོང་མ་ཡིན་པའི་རྣམ་པ་ལ་གསུམ་ཏེ། མདོར་བསྟན་པ་དང༌།
རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི། སྟོབས་ལ་སོགས་པའི་རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་ནི། འཕགས་པ་གཞན་དང་ཐུན་མོང་མ་ཡིན་པའི་ལམ་གཅིག་པུ་ཁོ་ན་ཡིན་ཏེ། ས་བཅུ་པ་མན་ཆད་ལས་རྟོགས་རིགས་ཤིན་དུ་ཕུལ་དུ་བྱུང་བའི་མཁྱེན་པ་ཡིན་པའི་ཕྱིར། ཅི་སྟེ་སངས་རྒྱས་ཀྱི་རྒྱུད་ལ་ཡོད་པ་འཕགས་པ་གཞན་གྱི་རྒྱུད་ལ་མེད་པས་ཐུན་མོང་མ་ཡིན་པར་འཇོག་ན། གཞི་ཤེས་དང་ལམ་ཤེས་ཀྱི་རྣམ་པའང་ཐུན་མོང་མ་ཡིན་པར་འགྱུར་ལ། ཆོས་ཀྱི་ངོ་བོའི་དབང་དུ་བྱས་ན། སོ་སོ་ཡང་དག་རིག་བཞི་ཡང་ཐུན་མོང་མ་ཡིན་པར་མི་འགྱུར་ཏེ།
བྱང་སེམས་ལ་ཡོད་པས་སོ་ཞེ་ན། འདྲི་བ་ཀུན་ལན་འདེབས་པ་མ་ཐོབ་པར་སོ་སོ་ཡང་དག་རིག་པ་མི་ཐོབ་པས་བྱང་སེམས་ལ་ཡོད་པ་རྗེས་མཐུན་པ་ཙམ་མོ། ། མཁྱེན་པ་སྔ་མ་གཉིས་ནི་ཉན་ཐོས་དང་བྱང་སེམས་ལའང་མཚན་ཉིད་པ་ཡོད་དོ། ། གཉིས་པ་རྒྱས་པར་བཤད་པ་ལ་གཉིས་ཏེ། རྟེན་པ་ཡོན་ཏན་དབྱེ་བ། རྟེན་ཡེ་ཤེས་ཀྱི་རང་བཞིན། དང་པོ་ལ་བཞི་སྟེ། སྟོབས་དང༌། མི་འཇིགས་པ་དང༌། སོ་སོ་ཡང་དག་པར་རིག་པ་དང༌།
མ་འདྲེས་པའི་ཡོན་ཏན་ནོ། ། དང་པོ་སྟོབས་ལ་བཅུ་ཡོད་པ་དེ་ལ། གནས་དང་གནས་མ་ཡིན་པ་མཁྱེན་པའི་སྟོབས་ནི། རྒྱུ་འབྲས་ཀྱི་རབ་དབྱེ་མ་ལུས་པ་མཁྱེན་པ་དང༌། ལས་ཀྱི་རྣམ་པར་སྨིན་པ་མཁྱེན་པའི་སྟོབས་ནི། ཟག་བཅས་ཀྱི་ལས་ཀྱི་རྣམ་སྨིན་གྱི་འབྲས་བུ་མ་ལུས་པ་མཁྱེན་པ་དང༌། མོས་པ་སྣ་ཚོགས་མཁྱེན་པའི་སྟོབས་ནི། སེམས་ཅན་རྣམས་ཀྱི་བསམ་སྦྱོར་འཇུག་པའི་ཚུལ་མ་ལུས་པ་མཁྱེན་པ་དང༌། འཇིག་རྟེན་གྱི་ཁམས་མ་ལུས་པ་མཁྱེན་པའི་སྟོབས་ནི། འཇིག་རྟེན་གྱི་འཇིག་ཆགས་དང་རིགས་ལ་སོགས་པ་མ་ལུས་པ་མཁྱེན་པ་དང༌།
དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་ནི། དབང་པོ་རྣོ་རྟུལ་སོགས་ཀྱི་རབ་དབྱེ་མ་ལུས་པ་མཁྱེན་པ་དང༌། ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་ནི། བྱང་ཆུབ་གསུམ་དུ་བགྲོད་པའི་ལམ་མ་ལུས་པ་མཁྱེན་པ་དང༌། ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པའི་སྟོབས་ནི། བསམ་གཏན་དང་སྙོམས་འཇུག་གི་རབ་དབྱེ་མ་ལུས་པ་མཁྱེན་པ་དང༌། སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་ནི། ཚེ་རབས་སྔ་མ་རྣམས་ཀྱི་གནས་ཚུལ་མ་ལུས་པར་མཁྱེན་པ་དང༌། འཆི་འཕོ་དང་སྐྱེ་བ་མཁྱེན་པའི་སྟོབས་ནི། སེམས་ཅན་ཐམས་ཅད་ཀྱི་སྐྱེ་འཆིའི་ཚུལ་མ་ལུས་པ་མཁྱེན་པ་དང༌།
ཟག་པ་ཟད་པ་མཁྱེན་པའི་སྟོབས་ནི། ཟག་པ་ཟད་པའི་ངོ་བོ་དང་ཐབས་མ་ལུས་པ་མཁྱེན་པའོ། ། དེ་ལ། སྟོབས་དང་པོ་གཉིས་ཀྱི་ནི། མངོན་པར་མཐོ་བའི་ལམ་སྟོན་ཏེ། རྒྱུ་ལ་ལོག་པར་སྨྲ་བ་དང་རྣམ་སྨིན་ལ་ལོག་པར་སྨྲ་བ་བསལ་ནས་བདེ་འགྲོའི་ལམ་སྟོན་པའི་ཕྱིར་རོ། ། ལྷག་མ་རྣམས་ཀྱིས་ནི། ངེས་པར་ལེགས་པའི་ལམ་སྟོན་ཏེ། གདུལ་བྱའི་ཁམས་དང་བག་ལ་ཉལ་དང་བསམ་པ་དང༌། རྗེས་སུ་མཐུན་པར་ཐར་པའི་ལམ་སྟོན་པར་མཛད་པའི་ཕྱིར་རོ། །
གཉིས་པ་མི་འཇིགས་པའི་རྣམ་པ་ལ་བཞི་སྟེ། རང་དོན་རྟོགས་པ་དང་སྤངས་པའི་དམ་བཅའ་གཉིས། གཞན་དོན་སྤང་བྱ་དང་ལམ་དམ་བཅས་པ་གཉིས་སོ། ། དང་པོ་ནི། འཁོར་གྱི་དབུས་སུ་ང་ནི་སངས་རྒྱས་སོ་ཞེས་བདག་ཉིད་ཞལ་གྱིས་འཆེས་པ་ལ་རྒོལ་བ་པོ་མེད་པའོ། ། གཉིས་པ་ནི། བདག་ཉིད་ཀྱི་ཟག་པ་ཟད་པ་ཉིད་དུ་ཞལ་གྱིས་བཞེས་པ་དང༌། གསུམ་པ་ནི། གཞན་ལ་འདོད་ཆགས་ལ་སོགས་པ་ཐར་པ་ལ་བར་དུ་གཅོད་པ། ཤེས་སྒྲིབ་ཐམས་ཅད་མཁྱེན་པ་ལ་བར་ཆད་བྱེད་པ་ཉིད་དུ་བརྗོད་པ་དང༌།
བཞི་པ་ནི། གཞན་ལ་ཐམས་ཅད་ཤེས་པ་ཉིད་ལ་སོགས་པའི་ལམ་བྱང་ཆུབ་ཏུ་ངེས་པར་འབྱུང་བ་ཉིད་དུ་རབ་ཏུ་སྟོན་པ་ལ་རྒོལ་བ་པོ་མེད་པའོ། ། བྱེད་ལས་ནི། རང་དོན་གྱི་དམ་བཅའ་གཉིས་ཀྱིས་ནི་རིམ་པ་ལྟར། ཤེས་བྱ་སྡུག་བསྔལ་གྱི་བདེན་པ་རང་གིས་ཤེས་ཤིང་གཞན་གྱིས་ཤེས་པར་མཛད་པ་དང༌། སྒྲིབ་གཉིས་ཟད་པའི་འགོག་བདེན་ཐོབ་ཅིང་ཐོབ་པར་མཛད་པ་དང༌། གཞན་དོན་གྱི་དམ་བཅའ་གཉིས་ཀྱིས་ཀྱང་རིམ་པ་ལྟར་བར་ཆད་ཀྱི་ཆོས་ཀུན་འབྱུང་སྤོང་ཞིང་སྤོང་བར་མཛད་པ་དང༌། ངེས་པར་འབྱུང་བའི་ལམ་བསྟེན་ཅིང་བསྟེན་པར་མཛད་པ་ཡིན་ནོ། ། གསུམ་པ་སོ་སོ་ཡང་དག་རིག་བཞི་ལ། བཤད་བྱ་མཁྱེན་པ་གཉིས་ནི།
ཆོས་དང་དོན་སོ་སོ་ཡང་དག་པར་རིག་པ་སྟེ། གོ་རིམ་བཞིན་དུ། དམིགས་ཡུལ་ཆོས་རྣམས་ཀྱི་མིང་གི་རྣམ་གྲངས་དང༌། ཆོས་རྣམས་ཀྱི་རང་དང་སྤྱིའི་མཚན་ཉིད་མ་འདྲེས་པར་མཁྱེན་པའོ། ། འཆད་བྱེད་མཁྱེན་པ་གཉིས་ནི། ངེས་པའི་ཚིག་དང་སྤོབས་པ་སོ་སོ་ཡང་དག་པར་རིག་པ་སྟེ། ཡུལ་སོ་སོའི་སྐད་དང༌། རྫས་ཡོད་བཏགས་ཡོད་སོགས་ཀྱི་ཆོས་ཀྱི་རབ་ཏུ་དབྱེ་བ་ཐོགས་མེད་དུ་མཁྱེན་པའོ། ། བཞི་པ་མ་འདྲེས་པའི་ཡོན་ཏན་ལ། སྤྱོད་པ་མ་འདྲེས་པ་ནི།
སྐུ་ལ་འཁྲུལ་པ་དང༌། གསུང་ལ་ཅ་ཅོ་དང༌། ཐུགས་ལ་དྲན་པ་ཉམས་པ་དང༌། ཐུགས་མཉམ་པར་མ་བཞག་པ་དང༌། འཁོར་འདས་ལ་ཐ་དད་པ་ཉིད་དུ་བཟུང་ནས་བླང་དོར་གྱི་འདུ་ཤེས་དང༌། སོ་སོར་མ་བརྟགས་པར་གདུལ་བྱ་ཡལ་བར་འདོར་བའི་བཏང་སྙོམས་མི་མངའ་བའོ། ། རྟོགས་པ་མ་འདྲེས་པ་ནི། ཆོས་སྟོན་པའི་འདུན་པ་དང༌། གདུལ་བྱའི་བྱ་བ་བསྒྲུབ་པའི་བརྩོན་འགྲུས་དང༌། མི་བརྗེད་པའི་དྲན་པ་དང༌།
ཆོས་ཉིད་ལ་རྩེ་གཅིག་པའི་ཏིང་ངེ་འཛིན་དང༌། བདག་མེད་རྟོགས་པའི་ཤེས་རབ་དང༌། སྤང་བྱ་ཐམས་ཅད་ལས་རྣམ་པར་གྲོལ་བ་ལས་ཉམས་པ་མི་མངའ་བའོ། ། དེ་ལ་དང་པོ་ནི་རྒྱུ། བར་པ་བཞི་ནི་དབང་པོ། ཐ་མ་ནི་འབྲས་བུའོ། ། ཕྲིན་ལས་མ་འདྲེས་པ་གསུམ་ནི། སྐུ་གསུང་ཐུགས་ཀྱི་ཕྲིན་ལས། རྒྱུའི་ཀུན་སློང་ཡེ་ཤེས་སྔོན་དུ་འགྲོ་ཞིང༌། དུས་ཀྱི་ཀུན་སློང་ཡེ་ཤེས་ཀྱི་རྗེས་སུ་འབྲང་བའི་ལས་སོ། །
རྒྱུ་དང་དུས་ཀྱི་ཀུན་སློང་གི་ཁྱད་པར་ནི། མཛོད་ལས། ཀུན་སློང་རྣམ་གཉིས་རྒྱུ་དང་ནི། ། དེའི་དུས་ཀྱི་སློང་ཞེས་བྱ། ། ཞེས་གསུངས་པ་ལྟར་རོ། ། ཡེ་ཤེས་མ་འདྲེས་པ་གསུམ་ནི། འདས་པ་ལ་མ་ཆགས་མ་ཐོགས་པ་དང༌། མ་འོངས་པ་ལ་མ་ཆགས་མ་ཐོགས་པ་དང༌། ད་ལྟར་བྱུང་བ་ལ་མ་ཆགས་མ་ཐོགས་པའི་ཡེ་ཤེས་སོ། ། ཉོན་མོངས་པའི་སྒྲིབ་པ་སྤངས་པས་ན་མ་ཆགས།
ཤེས་བྱའི་སྒྲིབ་པ་སྤངས་པས་ན་མ་ཐོགས་པའོ། ། དོན་བསྡུ་བ་ནི། སངས་རྒྱས་ཀྱི་ཆོས་མ་འདྲེས་པ་ནི་བཅོ་བརྒྱད་དེ། སྤྱོད་པ་མ་འདྲེས་པ་སོགས་ཇི་སྐད་བཤད་པ་རྣམས་ཡོད་པ་དེ་ལྟར་ནའོ། ། གཉིས་པ་རྟེན་ཡེ་ཤེས་ཀྱི་དབྱེ་བ་ལ་གསུམ་ལས། དེ་བཞིན་ཉིད་ཀྱི་རྣམ་པ་ནི། སངས་རྒྱས་ཐམས་ཅད་ཀྱིས་བཤད་པའི་དེ་བཞིན་ཉིད་རྟོགས་པའི་ཡེ་ཤེས་སོ། ། ཅིའི་ཕྱིར། དེ་བཞིན་ཉིད་ལ་སངས་རྒྱས་ཐམས་ཅད་ཀྱིས་བཤད་པ་ཞེས་སྨོས་ཤེ་ན། དུས་གསུམ་གྱི་སངས་རྒྱས་ཐམས་ཅད་གཞན་དོན་དུ་དེ་བཞིན་ཉིད་སྟོན་པར་མཚུངས་པའི་ཕྱིར་རོ། །
དེ་བཞིན་ཉིད་ཀྱི་རྣམ་པ་དེ་བཞིན་ཉིད་ལ་འདོད་པས་ནི་མདོར་བསྟན་དུ་ཐུན་མོང་མ་ཡིན་པའི་ལམ་དུ་གསུངས་པ་མ་རྟོགས་སོ། ། རང་བྱུང་གི་རྣམ་པ་ནི། སློབ་དཔོན་གཞན་ལ་རག་མ་ལས་པར་གཟུགས་སོགས་ཆོས་ཐམས་ཅད་ལ་མངའ་སྒྱུར་བའི་ཡེ་ཤེས་སོ། ། མདོ་ལས། ང་ནི་ཉེར་འགྲོ་སངས་རྒྱས་ཏེ། ། ང་ལ་སློབ་དཔོན་སུ་ཡང་མེད། ། ཅེས་སོ། ། སངས་རྒྱས་ཉིད་ཀྱི་རྣམ་པ་ནི། ཇི་ལྟ་ཇི་སྙེད་ཀྱི་རྣམ་པ་ཐམས་ཅད་མངོན་པར་རྫོགས་པར་བྱང་ཆུབ་པའི་ཡེ་ཤེས་སོ། ། དེ་ལ་དང་པོ་ལ་ནི།
ཇི་ལྟ་བ་མཁྱེན་པ་དང༌། གཉིས་པ་ནི་ཇི་སྙེད་པ་མཁྱེན་པ་དང༌། གསུམ་པ་ནི་སོ་སོར་མ་ཕྱེ་བར་ཐུན་མོང་ངོ༌། ། དོན་བསྡུ་བ་ནི་སངས་རྒྱས་རྣམས་ཀྱི་རྣམ་པ་ཐམས་ཅད་མཁྱེན་པ་ཉིད་ཀྱི་ལམ་གྱི་རྟེན་ཅན་གྱི་རྣམ་པ་ནི། སུམ་ཅུ་རྩ་དགུ་ཡིན་ཏེ། སྟོབས་བཅུ་ནས་སངས་རྒྱས་ཀྱི་རྣམ་པའི་བར་རྣམས་ཡོད་པ་དེ་ལྟར་ནའོ། ། གསུམ་པ་དོན་བསྡུ་བ་ལ། ངོ་བོའི་སྒོ་ནས་སོ་སོའི་དོན་བསྡུ། གྲངས་ཀྱི་སྒོ་ནས་ཐུན་མོང་གི་དོན་བསྡུ་བའོ། ། དང་པོ་ནི་མཁྱེན་པ་གསུམ་ཡོད་པ་དེ་ལ་ཐམས་ཅད་ཤེས་པ་ཉིད་ཀྱི་རྣམ་པ་ཉེར་བདུན་ནི།
ཉན་ཐོས་ལ་སོགས་པའི་རྒྱུད་ལ་ཡོད་པའི་བྱེ་བྲག་གིས་གོ་རིམ་བཞིན་དུ་ཟག་པ་མེད་པ་ཡིན་ཏེ། མཉམ་བཞག་དུ་སྒོམ་པར་བྱ་བའི་རྣམ་པ་ཡིན་པའི་ཕྱིར། བྱང་ཆུབ་སེམས་དཔའི་རྒྱུད་ལ་ཡོད་པ་ནི། ཟག་པ་དང་བཅས་པ་ཡིན་ཏེ། གཞན་དོན་དུ་རྗེས་ཐོབ་ཏུ་ཤེས་པར་བྱ་བའི་རྣམ་པ་ཡིན་པའི་ཕྱིར། འདི་ནི་རྗེས་ཐོབ་ཟག་བཅས་སུ་འདོད་པའི་དབང་དུ་བྱས་སོ། ། བྱང་ཆུབ་སེམས་དཔའ་རྣམས་ཀྱི་ལམ་ཤེས་ཀྱི་རྣམ་པ་སོ་དྲུག་ནི། ཟག་པ་དང་བཅས་པ་ཁོ་ན་ཡིན་ཏེ། སྲིད་པར་སྐྱེ་བ་ལེན་པའི་རྒྱུ་ཉོན་མོངས་པ་ཤིན་ཏུ་མ་སྤངས་པའི་ཕྱིར་རོ། ། འདིར་ཟག་པ་ཡོད་མེད་ཀྱི་དོན་ལ།
བྱང་སེམས་ཀྱི་རྒྱུད་ལ་ཡོད་པའི་གཞི་ཤེས་ཀྱི་རྣམ་པ་ནི། རྗེས་ཐོབ་ཀྱིས་བསྡུས་པས་ཟག་བཅས་དང༌། ཉན་ཐོས་ཀྱི་རྒྱུད་ལ་ཡོད་པ་མཉམ་བཞག་གིས་བསྡུས་པས་ཟག་མེད་དུ་བཤད་ལ། བྱང་སེམས་ཀྱི་ལམ་ཤེས་ཀྱི་རྣམ་པ་ཟག་བཅས་སུ་བཤད་པའི་གཏན་ཚིགས་བཀོད་ཟིན་ནོ། ། ཡང་དག་པར་རྫོགས་པའི་སངས་རྒྱས་ཀྱི་རྣམ་པ་ཐམས་ཅད་མཁྱེན་པ་ཉིད་ཀྱི་ལམ་གྱི་རྣམ་པ་བརྒྱ་དང་བཅུ་ནི་ཟག་པ་མེད་པ་ཁོ་ན་ཡིན་ཏེ། ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་རྣམ་པ་ཐམས་ཅད་དུ་སྤངས་པས། ཆོས་ཐམས་ཅད་ལ་མངའ་བསྒྱུར་བའི་ཕྱིར་རོ། ། ཁ་ཅིག་དོན་བསྡུ་དང་པོ་གཉིས། ཐུན་མོང་བའི་རྣམ་མཁྱེན་གྱི་རྣམ་པ་གཉིས་ཀྱི་དོན་བསྡུར་འཆད་པས་ནི། ལམ་གྱི་རྣམ་པ་ནི་ཞེས་པས།
རྣམ་མཁྱེན་གྱི་རྣམ་པ་ཐམས་ཅད་ལམ་གྱི་རྣམ་པ་ཡིན་པར་དམིགས་ཀྱི་བཀར་ནས་གསུངས་ལ། སྔར་བཤད་པའི་གཞི་ཤེས་དང་ལམ་ཤེས་གཉིས་ཀྱི་རྣམ་པ་ནི་བདེན་པ་བཞི་ཆར་གྱི་རྣམ་པ་ཡིན་པས་དམིགས་བསལ་མ་མཛད་པའི་དོན་ཁོང་དུ་མ་ཆུད་པར་ཟད་དོ། ། གཉིས་པ་ནི། རྣམ་པ་རྣམས་ཕྱོགས་གཅིག་ཏུ་བསྡོམས་ན་རྣམ་པ་བརྒྱ་བདུན་ཅུ་རྩ་གསུམ་ཡོད་དོ། ། གཉིས་པ་སྒོམ་པ་པོའི་གང་ཟག་ལ་གསུམ་ལས་མཚམས་སྦྱར་བ་ནི། སྦྱོར་བའི་སྔོན་དུ་ཡུམ་ཉན་པ་ལ་སོགས་པའི་སྣོད་སྦྱོར་བ་པོ་བསྟན་ཏེ། སྦྱོར་བ་ཁྱད་པར་ཅན་དག་གིས་རྣམ་པ་རྣམས་བསྒོམ་དགོས་ན། སྦྱོར་བ་དེ་དག་ཀྱང་སྦྱོར་བ་པོ་བསྟན་པ་མེད་པར་ཇི་ལྟར་བསྒོམ་པའི་ཚུལ་བརྗོད་པར་མི་ནུས་པས་སོ། ། གཉིས་པ་རྩ་བ་ནི། ཚིགས་སུ་བཅད་པ་དང་པོས་ཐོས་བྱུང་གི་ཉན་པའི་སྣོད་དང༌།
ལྷག་མ་རྣམས་ཀྱིས་བསམ་བྱུང་གིས་མི་བརྗེད་པར་འཛིན་པ་དང༌། སྒོམ་བྱུང་གིས་ཚུལ་བཞིན་ཡིད་ལ་བྱེད་པའི་སྣོད་བསྟན་ཏེ། མདོ་ནི། ཡུམ་འདི་དག་གང་གི་རྣ་ལམ་དུ་གྲག་པར་གྱུར་པ་དེ་རྣམས་ཀྱང་སྔོན་གྱི་རྒྱལ་བ་ལ་བསྙེན་བཀུར་བྱས་པའོ། ། ཞེས་སོགས་སོ། ། གསུམ་པ་འགྲེལ་པ་ལ། བྱང་སེམས་ཚོགས་ལམ་པ་རྣམས་ཆོས་ཅན། གོ་རིམ་ཇི་ལྟ་བར་རྣམ་པ་བརྒྱ་བདུན་ཅུ་རྩ་གསུམ་གྱི་མཚན་ཉིད་ཅན་གྱི་ཡུམ་མཁྱེན་གསུམ་འདིའི་བརྗོད་བྱེད་ཀྱི་གཞུང་ཉན་པའི་སྣོད་ཉིད་ཡིན་པར་སངས་རྒྱས་ལ་སོགས་པ་བཞེད་དེ། ནང་གི་རྒྱུ་འདས་པའི་སངས་རྒྱས་འོད་སྲུངས་དང༌། ད་ལྟར་བྱུང་བའི་སངས་རྒྱས་ཤཱཀྱ་ཐུབ་པ་ལ་སོགས་པ་རྣམས་ལ་སྤྱིར་དགེ་བའི་རྩ་བ་བསྐྲུན་ཅིང་འཁོར་གསུམ་རྣམ་པར་དག་པས་སྦྱངས་པ་དང་ལྡན་པ་དང༌།
ཕྱིའི་རྐྱེན་ཐེག་ཆེན་དགེ་བའི་བཤེས་གཉེན་དག་གིས་བྱིན་གྱིས་བརླབས་པའི་ཕྱིར། བྱང་སེམས་སྦྱོར་ལམ་པ་རྣམས་ནི་ཆོས་ཅན། ཡུམ་འདིའི་ཚིག་བློ་ལ་འཛིན་པ་དང༌། དོན་མི་བརྗེད་པར་སེམས་པ་དང༌། སྒོམ་བྱུང་གི་ཤེས་རབ་ཀྱིས་ཚུལ་བཞིན་ཡིད་ལ་བྱེད་པའི་སྣོད་ཉིད་ཡིན་ཏེ། ནང་གི་རྒྱུ་འདས་པ་དང༌། ད་ལྟར་བྱུང་བའི་དེ་བཞིན་གཤེགས་པ་རྣམས་ལ་ལུས་ཀྱིས་ཕྱག་དང༌། ངག་གིས་བསྟོད་པ་ལ་སོགས་པའི་བསྙེན་བཀུར་གྱིས་མཉེས་པར་བྱས་པ་དང༌། གང་ལ་ཐེ་ཚོམ་ཞུགས་པ་རྣམས་ཀྱི་དོན་ཡོངས་སུ་འདྲི་བ་དང༌། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུ་ཚུལ་བཞིན་དུ་སྒྲུབ་པ་དང་ལྡན་པ་དང༌།
ཕྱིའི་རྐྱེན་དགེ་བའི་བཤེས་གཉེན་དག་གིས་བྱིན་གྱིས་བརླབས་པའི་ཕྱིར། སྣོད་བཞིར་སྨོས་པ་ནི། ཡུམ་ཐོས་བསམ་སྒོམ་གསུམ་གྱི་རིམ་པས་སྒྲུབ་དགོས་པར་ཤེས་པའི་དོན་ནོ། ། ཡུལ་ཅན་སྦྱོར་བའི་དབྱེ་བ་ལ། མཚམས་སྦྱར་བ་ནི། དེ་ལྟར་སྦྱོར་བ་པོ་བསྟན་ནས། སྦྱོར་བ་རང་གི་ངོ་བོ་བསྟན་ནོ། ། གཉིས་པ་རྩ་བ་ལ། རང་བཞིན་གྱི་སྦྱོར་བ་ལྔ། གནས་སྐབས་སྦྱོར་བ་བཅོ་ལྔ།
དང་པོ་ལ་ཡུལ་གཟུང་བ་དང༌། འཛིན་པ་ལ་ཞེན་པ་བཀག་པའི་དབྱེ་བས། མི་གནས་པའི་སྦྱོར་བ་དང༌། སྤྱོད་པ་བཀག་པའི་སྦྱོར་བ་གཉིས་སོ། ། གཞི་དང་ལམ་དང་རྣམ་པའི་ཆོས་ཉིད་རྟོགས་ཚུལ་གྱི་དབྱེ་བས། ཟབ་པ་དང༌། ཏིང་དཔག་དཀའ་བ་དང༌། ཚད་མེད་པའི་སྦྱོར་བ་གསུམ་མོ། ། གཉིས་པ་ལ་འབྲས་བུ་ཐོབ་ཚུལ་ལས་ཚེགས་ཆེན་ཡུན་རིང་རྟོགས་པ་དང༌། ཡོན་ཏན་གྱི་དབྱེ་བ་ལས་ལུང་བསྟན་ཐོབ་པ་ནས་གཞན་དོན་གྱི་སྦྱོར་བའི་བར་བདུན།
ཡུལ་ལ་སྤྲོས་པ་གཅོད་ཚུལ་གྱི་དབྱེ་བ་ལས་འཕེལ་འགྲིབ་མེད་པ་ནས། རྣམ་པར་མི་རྟོགས་པའི་བར་བཞི། ཕྲིན་ལས་ཀྱི་བྱེད་པ་ལས་ནི་འབྲས་བུ་རིན་པོ་ཆེ་སྦྱིན་པ་དང༌། རྣམ་པར་དག་པ་ནི་སྦྱོར་བ་མཐར་ཐུག་པའི་གནས་སྐབས་སོ། ། ཐ་མ་ནི་ས་མཚམས་ཀྱི་སྦྱོར་བའོ། ། མདོ་ནི་བྱང་སེམས་ཡུམ་ལ་སྤྱོད་པའི་ཚེ་གཟུགས་ལ་མི་གནས་པ་དེའི་ཚེ་གཟུགས་ལ་རྣལ་འབྱོར་དུ་བྱེད་དོ། ། ཞེས་སོ། ། ས་མཚམས་ལ་དང་པོ་ལྔ་ནི། རྒྱུན་མཐའི་བར། ཚེགས་ཆེན་ཡུན་རིངས་རྟོགས་པ་ནི་ཚོགས་ལམ།
དེ་ནས་བཞི་ནི་དྲོད་སོགས་བཞི་ལ་རིམ་པ་བཞིན་དུ་ལྡན་ནོ། ། བྱང་ཆུབ་ལ་ཉེ་བ་ནི། མཐོང་ལམ་ནས་སོ། ། མྱུར་བར་བྱང་ཆུབ་པ་ནི་ས་གཉིས་པ་ནས་བདུན་པའི་བར་རོ། ། དེ་ནས་ལྔ་ནི། ས་བརྒྱད་པ་ནས་སོ། ། དེ་ནས་གཉིས་ནི། ས་དགུ་པ་དང་བཅུ་པ་ཉིད་དོ། ། ས་མཚམས་ཀྱི་སྦྱོར་བ་ནི། ས་བདུན་པ་མན་ཆད་ལ་བཤད་དོ། །
གསུམ་པ་འགྲེལ་པ་ལ། རང་བཞིན་གྱི་སྦྱོར་བ་ལྔ་ལ། དོན་དང་མིང་གྲངས་བཞིན་དུ་སྦྱར་བ་ནི། དེ་ཁོ་ན་ཉིད་རྟོགས་པའི་བྱང་སེམས་ཀྱི་མཉམ་བཞག་ཆོས་ཅན། གཟུགས་སོགས་པ་ལ་མི་གནས་པའི་སྦྱོར་བ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་གཟུགས་སོགས་ལ་ཞེན་པའི་ཚུལ་གྱིས་མི་གནས་པའི་རྣལ་འབྱོར་ཡིན་པའི་ཕྱིར། ཅིའི་ཕྱིར་མི་གནས་ཞེ་ན། གཟུགས་ལ་སོགས་པ་ཆོས་ཅན། དེ་ཁོ་ནར་གནས་བྱ་མ་ཡིན་ཏེ། དོན་དམ་པར་ངོ་བོ་ཉིད་མེད་པ་ཉིད་ཀྱིས་སོ། །
མི་སྦྱོར་བའི་སྦྱོར་བ་ཡིན་ཏེ། གཟུགས་སོགས་དེ་དག་ལ་ཅིར་ཡང་མི་སྦྱོར་བ་ཉིད་སྦྱོར་བར་རྟོགས་པའི་རྣལ་འབྱོར་ཡིན་པའི་ཕྱིར། གཟུགས་སོགས་ཆོས་ཅན། དེ་ཁོ་ནར་མངོན་པར་ཞེན་པས་སྦྱོར་བར་བྱ་བ་མ་ཡིན་ཏེ། ངོ་བོ་ཉིད་མེད་པ་ཉིད་ཀྱིས་སོ། ། ཟབ་པའི་སྦྱོར་བ་ཡིན་ཏེ། གཟུགས་སོགས་ཟབ་པར་རྟོགས་པའི་རྣལ་འབྱོར་ཡིན་པའི་ཕྱིར། གཟུགས་ལ་སོགས་པ་དེ་དག་ཆོས་ཅན། དེ་ཁོ་ནར་ཟབ་པ་ཡིན་ཏེ། དོན་དམ་པར་དེ་བཞིན་ཉིད་ཀྱི་ངོ་བོ་ཉིད་ཡིན་པས་སོ། །
གཏིང་དཔག་དཀའ་བ་དང་ཚད་མེད་པའི་སྦྱོར་བ་ཡིན་ཏེ། གཟུགས་སོགས་དེ་ཁོ་ནར་གཏིང་དཔག་དཀའ་བ་དང་ཚད་མེད་པར་རྟོགས་པའི་རྣལ་འབྱོར་ཡིན་པའི་ཕྱིར། གཟུགས་སོགས་ཆོས་ཅན། གཏིང་དཔག་དཀའ་བ་དང་ཚད་མེད་པ་ཡིན་ཏེ། དོན་དམ་པར་དེ་བཞིན་ཉིད་ཀྱི་ངོ་བོ་ཉིད་ཡིན་པས་སོ། ། གཉིས་པ་གནས་སྐབས་ཀྱི་སྦྱོར་བ་ལ་སྔ་མ་དོན་དང༌། ཕྱི་མ་མིང་གོ་རིམ་བཞིན་དུ་སྦྱར་བ་ནི། བྱང་སེམས་ཚོགས་ལམ་པ་དབང་རྟུལ་གྱི་ཏིང་ངེ་འཛིན་ཆོས་ཅན། ཚེགས་ཆེན་པོས་ཡུན་རིང་མོ་ཞིག་ནས་མངོན་པར་རྫོགས་པར་སངས་རྒྱ་བའི་སྦྱོར་བ་ཡིན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྐྲག་པ་སྐྱེ་སྲིད་པའི་སྒྲུབ་པ་ཡིན་པའི་ཕྱིར།
བྱང་སེམས་དྲོད་ཀྱི་ཏིང་ངེ་འཛིན་ཆོས་ཅན། ལུང་བསྟན་ཐོབ་པའི་སྦྱོར་བ་ཡིན་ཏེ། ཤེར་ཕྱིན་ལ་མི་སྐྲག་པའི་སྒྲུབ་པ་ཡིན་པའི་ཕྱིར། རྩེ་མོའི་ཏིང་ངེ་འཛིན་ཆོས་ཅན། ཕྱིར་མི་ལྡོག་པའི་སྦྱོར་བ་ཡིན་ཏེ། ཤེར་ཕྱིན་ཐོས་ནས་མྱུར་དུ་ཡང་དག་པར་འཛིན་པའི་སྒྲུབ་པ་ཡིན་པའི་ཕྱིར། བཟོད་པའི་ཏིང་ངེ་འཛིན་ཆོས་ཅན། ངེས་པར་འབྱུང་བའི་སྦྱོར་བ་ཡིན་ཏེ། བདུད་བཞི་དང་ས་གཉིས་ཀྱི་བར་ཆད་ཀྱི་ཆོས་སྤོང་བའི་སྒྲུབ་པ་ཡིན་པའི་ཕྱིར། ཆོས་མཆོག་གི་ཏིང་ངེ་འཛིན་ཆོས་ཅན།
བར་ཆད་མེད་པའི་སྦྱོར་བ་ཡིན་ཏེ། རྟག་ཏུ་ཟབ་མོའི་ཆོས་བསྒོམ་པའི་སྒྲུབ་པ་ཡིན་པའི་ཕྱིར། བྱང་སེམས་མཐོང་ལམ་པའི་ཏིང་ངེ་འཛིན་ཆོས་ཅན། ཡང་དག་པར་རྫོགས་པའི་བྱང་ཆུབ་ལ་ཉེ་བའི་སྦྱོར་བ་ཡིན་ཏེ། ཟག་པ་མེད་པའི་ཆོས་གསར་དུ་སྐྱེས་པའི་རྟེན་གྱི་སྒྲུབ་པ་ཡིན་པའི་ཕྱིར། ས་གཉིས་པ་ནས་བདུན་པའི་བར་གྱི་ཏིང་ངེ་འཛིན་ཆོས་ཅན། མྱུར་དུ་མངོན་པར་རྫོགས་པར་བྱང་ཆུབ་པའི་སྦྱོར་བ་ཡིན་ཏེ། མྱུར་དུ་འབྲས་བུ་ཆོས་ཀྱི་སྐུ་མངོན་པར་སྒྲུབ་པ་ཡིན་པའི་ཕྱིར། ས་བརྒྱད་པའི་ཏིང་ངེ་འཛིན་ཆོས་ཅན། གཞན་གྱི་དོན་དང༌།
འཕེལ་བ་དང༌། འགྲིབ་པ་མེད་པ་དང༌། ཆོས་དང་ཆོས་མ་ཡིན་པ་ལ་སོགས་པར་མི་དམིགས་པ་དང༌། གཟུགས་ལ་སོགས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར། བསམ་གྱིས་མི་ཁྱབ་པའི་རྣམ་པ་འགོག་པ་དང༌། གཟུགས་ལ་སོགས་པའི་དངོས་པོར་རྣམ་པར་མི་རྟོག་པའི་སྦྱོར་བ་ཡིན་ཏེ་རིམ་པ་ལྟར་ཆོས་ཀྱི་འཁོར་ལོ་རབ་ཏུ་བསྐོར་བ་དང༌། གཟུགས་སོགས་འཕེལ་འགྲིབ་མི་མཐོང་བ་དང༌། འདོད་པའི་ཁམས་ལ་སོགས་པ་ནས་རྣམ་མཁྱེན་གྱི་བར་མི་དམིགས་པ་དང༌། གཟུགས་ལ་སོགས་པར་བསམ་གྱིས་མི་ཁྱབ་པའི་རྣམ་པར་རློམ་པ་མེད་པ་དང༌། གཟུགས་དང་དེའི་མཚན་མ་དང༌།
དེའི་ངོ་བོ་ཉིད་དུ་རྣམ་པར་མི་རྟོག་པའི་སྒྲུབ་པ་ཡིན་པའི་ཕྱིར། ས་དགུ་པའི་ཡེ་ཤེས་ཆོས་ཅན། འབྲས་བུ་རིན་པོ་ཆེ་སྦྱིན་པའི་སྦྱོར་བ་ཡིན་ཏེ། འབྲས་བུ་དང་པོ་རྒྱུན་ཞུགས་སོགས་མཐོང་བ་ནས་སངས་རྒྱས་ཀྱི་བར་སྒྲུབ་པ་དང་ལྡན་པའི་རྣལ་འབྱོར་ཡིན་པའི་ཕྱིར། ས་བཅུ་པའི་ཡེ་ཤེས་ཆོས་ཅན། རྣམ་པར་དག་པའི་སྦྱོར་བ་ཡིན་ཏེ། གཟུགས་ནས་རྣམ་མཁྱེན་གྱི་བར་དྲི་མས་རྣམ་པར་དག་པའི་སྒྲུབ་པ་ཡིན་པའི་ཕྱིར། བྱང་སེམས་སོ་སྐྱེའི་རྣལ་འབྱོར་ཆོས་ཅན། ས་མཚམས་ཀྱི་སྦྱོར་བ་ཡིན་ཏེ། ལོ་སྐོར་དང་ཟླ་བ་སོགས་སུ་མཚམས་བཅད་ནས་མངོན་པར་བརྩོན་པ་མི་འདོར་བའི་རྣལ་འབྱོར་ཡིན་པའི་ཕྱིར།
འདི་དག་ནི་གནས་སྐབས་ཀྱི་སྦྱོར་བ་བཅོ་ལྔ་སྟེ་སྔ་མ་དང་བསྡོམས་ན་སྦྱོར་བ་ཉི་ཤུ་ཡིན་ནོ། ། བཞི་པ་སྦྱོར་བའི་སྔོན་འགྲོའི་ཆོས་ལ་གསུམ་སྟེ། ཐོབ་པར་བྱ་བ་ཡོན་ཏན། དོར་བར་བྱ་བ་སྐྱོན་ཤེས་པར་བྱེད་པ་མཚན་ཉིད་དོ། ། དང་པོ་ལ་མཚམས་སྦྱར་བ་ནི། སྦྱོར་བའི་འོག་ཏུ་དེ་དག་གི་ཡོན་ཏན་བསྟན་ཏེ། ཡོན་ཏན་མཐོང་བ་མངོན་དུ་བཏང་ནས་སྦྱོར་བ་རྣམས་ལ་ཤིན་ཏུ་གོམས་པར་བྱེད་པས་སོ། ། གཉིས་པ་ཚིག་དོན་ནི་སྦྱོར་བའི་ཡོན་ཏན་བཅུ་བཞི་ཡིན་ནོ། ། བཅུ་བཞི་པོ་གཉིས་སུ་འདུས་ཏེ། ཐོབ་པར་བྱ་བའི་ངོ་བོ་དང༌།
རྗེས་མཐུན་གྱི་རྒྱུའོ། ། དང་པོ་ལ་རང་གི་དོན་དང༌། གཞན་གྱི་དོན་ནོ། ། དང་པོ་ལ། འབྲས་བུའི་ཁྱད་པར། བརྟན་པའི་ཡོན་ཏན། གནས་སྐབས་སོ་སོ་དང་འབྲེལ་བའོ། ། དང་པོ་ལ་འབྲས་བུ་དང་རྒྱུ་གྲངས་བཞིན་དུ་སྦྱར་བ་ནི། རྣམ་པ་ཕྱིན་ཅི་མ་ལོག་པར་བསྒོམ་པ་ལ་མངོན་པར་དགའ་བའི་བྱང་སེམས་ཆོས་ཅན། བདུད་ཀྱི་མཐུ་བཅོམ་པའི་ཡོན་ཏན་འབྱུང་སྟེ།
རྒྱུའི་གནས་སྐབས་སུ་སངས་རྒྱས་རྣམས་ཀྱིས་བྱིན་གྱིས་བརླབས་པ་ཐོབ་པས་སོ། ། སངས་རྒྱས་ཀྱི་དགོངས་ཤིང་མཁྱེན་པ་དང༌། སངས་རྒྱས་ཀྱིས་མངོན་སུམ་དུ་མཛད་པ་དང༌། ཡང་དག་པར་རྫོགས་པའི་བྱང་ཆུབ་དང་ཉེ་བར་གྱུར་བ་དང༌། དོན་ཆེན་པོ་སངས་རྒྱས་དང་ཕྲད་པ་དང་མཐོ་རིས་སུ་སྐྱེ་བ་ལ་སོགས་པ་དང༌། ཤེར་ཕྱིན་སྤྱད་པའི་ཡུལ་དཔྱད་པ་དང༌། མཐོང་ལམ་ལ་སོགས་པའི་ཟག་པ་མེད་པའི་ཡོན་ཏན་ཐམས་ཅད་རྫོགས་པ་དང༌། ཆོས་སྨྲ་བའི་སྐྱེས་བུ་ཉིད་དུ་འགྱུར་བའི་ཡོན་ཏན་འབྱུང་ཏེ། རིམ་པ་ལྟར་སངས་རྒྱས་ཀྱི་ཐུགས་ཀྱིས་དགོངས་པ་དང༌། ཤའི་སྤྱན་གྱིས་གཟིགས་པ་དང་བྱང་ཆུབ་ཀྱི་རྒྱུའི་ནུས་པ་དང་ཉེ་བར་གྱུར་པ་དང༌།
ཕན་ཡོན་ཆེན་པོ་དང༌། སངས་རྒྱས་ཀྱི་བསྟན་པ་ལ་བྱ་བ་བྱེད་པ་དང་གཉེན་པོའི་ཆོས་ཡོངས་སུ་རྫོགས་པ་དང༌། རྣམ་པ་ཐམས་ཅད་མཁྱེན་པ་ཉིད་ཀྱི་གཏམ་བརྗོད་པ་ཐོབ་པས་སོ། ། གཉིས་པ་ནི། བདུད་ལས་ཀྱིས་མི་ཕྱེད་པའི་ཡོན་ཏན་འབྱུང་སྟེ། དེ་བཞིན་གཤེགས་པས་གྲོགས་མཛད་པ་ཐོབ་པས་སོ། ། གསུམ་པ་ལ། དོན་དུ་གཉེར་པ་དང་འབྲེལ་བ། མི་ལྡོག་པའི་གོ་ཆ་དང་འབྲེལ་བ། མོས་པ་དང་འབྲེལ་བའོ། །
དང་པོ་ནི། དགེ་བའི་རྩ་བ་ཉན་རང་དང་ཐུན་མོང་མ་ཡིན་པའི་ཡོན་ཏན་འབྱུང་སྟེ། འཇིག་རྟེན་ལས་འདས་པའི་ཆོས་ཚོལ་བའི་དགའ་བ་རྒྱ་ཆེན་པོ་བསྐྱེད་པ་ཐོབ་པས་སོ། ། གཉིས་པ་ནི་དམ་བཅས་པའི་དོན་ཇི་ལྟ་བ་བཞིན། སྒྲུབ་པའི་ཡོན་ཏན་འབྱུང་སྟེ། བྱང་སེམས་དེའི་དམ་བཅས་པའི་ཚིག་ལ་རྗེས་སུ་ཡིད་རང་བ་ཐོབ་པས་སོ། ། གསུམ་པ་ནི། འབྲས་བུ་རྒྱ་ཆེན་པོ་ཡོངས་སུ་འཛིན་པའི་ཡོན་ཏན་འབྱུང་སྟེ། ཐེག་ཆེན་གྱི་ཆོས་ཟབ་མོ་མངོན་པར་འདོད་པ་ཐོབ་པས་སོ། ། གཉིས་པ་གཞན་དོན་ནི།
མ་འོངས་པ་ན་སེམས་ཅན་གྱི་དོན་སྒྲུབ་པའི་ཡོན་ཏན་འབྱུང་སྟེ། ད་ལྟ་སེམས་ཅན་གྱི་དོན་བྱེད་པའི་ནུས་པ་ཐོབ་པས་སོ། ། གཉིས་པ་ནི། ཚེ་རབས་གཞན་དུའང་ཤེར་ཕྱིན་ཚང་བར་ངེས་པར་འཐོབ་པའི་ཡོན་ཏན་འབྱུང་སྟེ། ད་ལྟ་ཤེས་རབ་ཀྱི་ཕ་རོལ་ཏུ་ཕྱིན་པ་ཚང་བ་རྙེད་ཅིང་འཐོབ་པས་སོ། ། གཉིས་པ་ལ་དྲི་བའི་སྒོ་ནས་མཚམས་སྦྱར་བ་ནི། ཡོན་ཏན་བཤད་ཟིན་པ་དེའི་འོག་ཏུ་སྦྱོར་བ་དེ་དག་གི་བར་ཆད་དུ་འགྱུར་པའི་སྐྱོན་བསྟན་ཏེ། སྐྱོན་གང་ཞིག་ཡོངས་སུ་སྤངས་པས་སྦྱོར་བ་རྣམས་བསྒོམ་པར་བྱ་བ་ལ་སྐྱོན་ཤེས་དགོས་པས་སྦྱོར་བའི་བར་ཆད་བྱེད་པའི་སྐྱོན་གང་ཡིན་སྙམ་པའི་དོགས་པ་སེལ་བའི་ཕྱིར་རོ། ། ཚིག་གི་དོན་ལ། བསལ་བྱ་སྐྱོན་དང༌།
སེལ་བྱེད་གཉེན་པོའོ། ། དང་པོ་ལ་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ། རང་ལ་རྟེན་པའི་འགལ་རྐྱེན་ཉི་ཤུ་མཐུན་རྐྱེན་མ་ཚང་བ་ཉེར་གསུམ། གཞན་ལ་རྟེན་པའི་འགལ་རྐྱེན་གསུམ་མོ། ། དང་པོ་ལ་སྤོབས་པའི་དབང་དུ་བྱས་པ་གཉིས་ནི། ཚེགས་ཆེན་པོ་ཐབས་པ་དང༌། སྤོབས་པ་ཧ་ཅང་མྱུར་བའོ། ། གནས་ངན་ལེན་གྱི་དབང་དུ་བྱས་པ་གསུམ་ནི།
ལུས་གྱི་གནས་ངན་ལེན་དང༌། སེམས་ཀྱི་གནས་ངན་ལེན་དང༌། རིགས་པ་མ་ཡིན་པས་བསྐྱེད་པའི་ཁ་དོན་བྱེད་པ་ལ་སོགས་པའོ། ། ཐེག་ཆེན་སྤོང་བའི་རྒྱུ་བདུན་ནི། ཡུམ་ལས་ཕྱིར་ཕྱོགས་པའི་རྒྱུ་མཚན་འཛིན་པ་དང༌། ཡོན་ཏན་ཐམས་ཅད་ཀྱི་རྟེན་ཤེར་ཕྱིན་པོར་ནས་ཉན་རང་གི་སྡེ་སྣོད་ལེན་པའི་རྒྱུ་ལ་ཕྱིན་ཅི་ལོག་ཏུ་མངོན་པར་ཞེན་པས་ཉམས་པ་དང༌། གྱ་ནོམ་པའི་ཤེར་ཕྱིན་པོར་ནས་རང་དོན་གྱིས་ཚིམ་པ་ཤེར་ཕྱིན་གྱི་རོ་མྱང་པ་ལས་ཉམས་པའོ། ། ཤེར་ཕྱིན་བོར་ནས་ཉན་རང་གི་མདོ་སྡེ་ལ་འཇུག་པ་རྣམ་པ་ཐམས་ཅད་དུ་ཐེག་པའི་མཆོག་ཀུན་ཏུ་འཛིན་པ་ལས་ཉམས་པ་དང༌། ཤེར་ཕྱིན་བོར་ནས་ཉན་རང་གི་མདོ་སྡེ་ལ་འཇུག་པ་རྟག་ཏུ་རྣམ་མཁྱེན་གྱི་ཆེད་དུ་བྱ་བ་ལས་ཉམས་པ་སྟེ་བཅུ་ཚན་དང་པའོ། ། ཉན་ཐོས་རང་གི་མདོ་སྡེ་ལས་རྣམ་མཁྱེན་ཚོལ་བ་རྒྱུ་དང་འབྲས་བུར་འབྲེལ་བ་ཉམས་པ་དང༌།
ཉན་རང་གི་མདོ་སྡེ་ལས། རྣམ་མཁྱེན་བཙལ་བར་སེམས་པ་གོང་ན་མེད་པ་ཆོས་སྐུ་ལས་ཉམས་པའོ། ། རྣམ་པར་གཡེང་བ་བརྒྱད་ནི། གཟུགས་སོགས་ཡུལ་རྣམ་པ་མང་པོ་ལ་རྣམ་པར་རྟོག་པའི་སྤོབས་པ་བྱུང་བ་དང༌། ལམ་དང་འབྲས་བུའི་རྣམ་པར་གཡེང་བ་ཡི་གེར་འདྲི་བ་ལ་ཤེར་ཕྱིན་དུ་མངོན་པར་ཞེན་པ་དང་གསུམ་ཀའི་རྣམ་གཡེང་དངོས་པོ་མེད་པ་ལ་ཤེར་ཕྱིན་དུ་མངོན་པར་ཞེན་པ་དང༌། ལམ་འབྲས་ལ་རྣམ་གཡེང་ཡི་གེ་ལ་ཡུམ་དུ་མངོན་པར་ཞེན་པ་དང༌། གཞུང་ལ་རྣམ་གཡེང་ཡི་གེ་མེད་པ་ལ་ཡུམ་དུ་མངོན་པར་ཞེན་པ་དང༌། ཆགས་སྡང་གི་མཚན་མ་ཡུལ་སོགས་པ་ཡིད་ལ་བྱེད་པ་དང༌། རྙེད་པ་དང༌། བཀུར་སྟི་དང༌།
ཚིགས་སུ་བཅད་པའི་རོ་མྱང་བ་དང་ལམ་མ་ཡིན་པ་བདུད་ཀྱིས་བསྟན་པའི་ལམ་གྱིས་ཐབས་ལ་མཁས་པ་ཚོལ་བ་ཞེས་བྱ་བ་ནི་བཅུ་ཚན་གཉིས་པའོ། ། གཉིས་པ་ལ། དཔོན་སློབ་གང་རུང་ལ་རྟེན་པ་དང༌། རང་ཉིད་དང༌། གཉིས་ཀ་ལ་རྟེན་པའོ། ། དང་པོ་ལ། གྲངས་བཞིན་དུ་ཉན་པ་པོ་སྔ་མ་དང༌། འཆད་པ་པོ་ཕྱི་མ་དང་འབྲེལ་པས་ཚོགས་པ་ལས་ཉམས་པའོ། ། གང་ཡང་རུང་བ་ཞེས་པ་བཟློག་ནའང་ཉེས་པར་བསྟན་ནོ། ། ཉན་པ་པོ་བདུན་པ་དང༌།
འཆད་པ་པོ་སྙོམས་ལས་ཀྱིས་ཚོགས་པ་ལས་ཉམས་པ་དང༌། གཉིས་ཀ་བདུན་པའི་ཡུལ་ཐ་དད་པས་ཉམས་པ་དང༌། རིམ་པ་ལྟར་འདོད་ཆེན་ཆུང་བ་དང་ཆུང་བ་མ་ཡིན་པ་ཉིད་ཀྱིས་ཉམས་པ་དང༌། སྦྱངས་པའི་ཡོན་ཏན་དང་ལྡན་པ་དང་མི་ལྡན་པ་དང༌། དད་པ་སོགས་དགེ་བ་དང༌། སྲོག་གཅོད་སོགས་དགེ་བ་མ་ཡིན་པའི་ཆོས་ཉིད་དང༌། ཡོ་བྱད་གཏོང་བ་དང༌། སེར་སྣ་བྱེད་པ་དང༌། སྦྱིན་པ་དང༌། མི་ལེན་པ་དང༌།
ཆོས་མགོ་སྨོས་པས་གོ་བ་དང༌། རྣམ་པར་སྤྲོས་པས་གོ་བ་ཉིད་དང༌། མདོའི་སྡེ་དང་དབྱངས་ཀྱིས་བསྙད་པ་ལ་སོགས་པའི་གསུང་རབ་ཡན་ལག་བཅུ་གཉིས་མངོན་པར་ཤེས་པ་དང༌། མངོན་པར་མི་ཤེས་པ་ཉིད་དང༌། སྦྱིན་སོགས་ཕར་ཕྱིན་དྲུག་དང་ལྡན་པ་དང༌། མི་ལྡན་པ་ཞེས་བྱ་བ་མི་བཅུ་ཚན་གསུམ་པའོ། ། རིམ་པ་དེ་ཁོ་ན་བཞིན་དུ་ཉན་པ་པོ་རྣམ་མཁྱེན་སྒྲུབ་པའི་ཐབས་ལ་མཁས་པ་དང༌། གཅིག་ཤོས་ཐབས་ལ་མཁས་པ་མ་ཡིན་པ་དང༌། གཟུངས་ཐོབ་པ་དང་མ་ཐོབ་པ་དང༌། ཡུམ་ཡི་གེར་འདྲིར་འདོད་པ་དང་མི་འདོད་པ་དང༌།
འདོད་པའི་ཡོན་ཏན་ལ་འདུན་པ་དང་བྲལ་བ་དང༌། མ་བྲལ་པ་ཉིད་ཅེས་བྱ་བ་བཞི་སྟེ། སྔ་མ་དང་བསྡོམས་པས་བཅུ་བཞིའོ། ། རང་ལ་རྟེན་པ་གཉིས་ནི། གཞན་དོན་དུ་ངན་སོང་གི་འགྲོ་བར་སྐྱེ་བ་ལེན་པ་ལ་ཡིད་ཕྱིར་ཕྱོགས་པ་དང༌། རང་དོན་དུ་བདེ་འགྲོར་འགྲོ་བ་ལ་ཡིད་བདེ་བ་སྟེ་གཉིས་སོ། ། དཔོན་སློབ་གཉིས་ཀ་ལ་རྟེན་པ་བདུན་ནི། འཆད་པ་པོ་དང་ཉན་པ་པོ་དག་སྔ་མ་དང་ཕྱི་མ་གང་ཡང་རུང་བ་དང་འབྲེལ་བས་གྲངས་བཞིན་དུ། འཆད་པ་པོ་གཅིག་པུ་ལ་དགའ་བ་དང༌། ཉན་པ་པོ་འཁོར་ལ་མངོན་པར་དགའ་བ་ཉིད་དང༌།
གོ་སྐབས་མི་འབྱེད་པ་ཉིད་དང༌། རྗེས་སུ་འབྲེལ་པར་འདོད་པ་ཉིད་དང༌། ཟང་ཟིང་ཅུང་ཟད་ཙམ་འདོད་པ་དང༌། དེ་སྦྱིན་པར་མི་འདོད་པ་དང༌། སྲོག་གི་བར་ཆད་དུ་འགྱུར་བ་དང་མི་འགྱུར་བའི་ཕྱོགས་སུ་འགྲོ་བ་ཞེས་བྱ་བ་བཞི་སྟེ། བཅུ་ཚན་བཞི་པའོ། ། རིམ་པ་དེ་བཞིན་དུ་འཆད་པ་པོ་མུ་གེ་བྱུང་བའི་ཕྱོགས་སུ་འགྲོ་བ་དང༌། ཉན་པ་པོ་མི་འགྲོ་བ་དང༌། ཆོམ་རྐུན་པ་ལ་སོགས་པས་དཀྲུགས་པའི་ཕྱོགས་སུ་འགྲོ་བ་དང་མི་འགྲོ་བ་དང་འཆད་པ་པོ་འཛའ་བོའི་ཁྱིམ་ལྟ་བས་ཉན་པ་པོ་ཡིད་མི་བདེ་བ་ཞེས་བྱ་བ་གསུམ་སྟེ། སྔ་མ་བཞི་དང་བདུན་ནོ། །
གསུམ་པ་གཞན་ལ་བརྟེན་པ་ནི། ཆོས་དང་གང་ཟག་གི་བར་དུ་བདུད་ཀྱིས་འབྱེད་པའི་སྦྱོར་བ་དང༌། བླ་མེད་བྱང་ཆུབ་ཀྱི་ལམ་ལྟར་སྣང་བ་བཅོས་མ་ཉེ་བར་བསྒྲུབ་པ་དང༌། གུས་པ་བསྐྱེད་པའི་ཡུལ་ཇི་ལྟ་བ་བཞིན་མ་ཡིན་པ་བདུད་ཀྱི་སྤྲུལ་པ་ལ་དགའ་བ་བསྐྱེད་པ་ཞེས་བྱ་བ་གཞན་གསུམ་མོ། ། གཉིས་པ་ནི། དེ་ལྟར་སྤྱིར་བསྡོམས་ན་སྐྱོན་བཞི་ཅུ་རྩ་དྲུག་ཡིན་ནོ། ། གཉིས་པ་སེལ་བྱེད་ཀྱི་གཉེན་པོ་ནི། རྒྱུ་བཞི་དང་ལྡན་པ་ལ་བར་ཆད་ཀྱིས་མི་ཚུགས་ཏེ། སྡུད་པར། རྒྱུ་རྣམ་བཞི་ཡིས་བྱང་ཆུབ་སེམས་དཔའ་མཁས་སྟོབས་ལྡན། །
བདུད་བཞིས་ཐུབ་པར་དཀའ་ཞིང་བསྐྱོད་པར་མི་ནུས་ཏེ། ། སྟོང་པར་གནས་དང་སེམས་ཅན་ཡོངས་སུ་མི་སྟོང་དང༌། ། ཇི་སྐད་སྨྲས་བཞིན་བྱེད་དང་བདེ་གཤེགས་བྱིན་བརླབས་ཅན། ། ཞེས་སོ། ། གསུམ་པ་མཚན་ཉིད་ལ། སྤྱིའི་དོན་དང༌། ཡན་ལག་གི་དོན་ནོ། ། དང་པོ་ལ་མཚན་ཉིད་སྤྱིའི་རྣམ་བཞག་གཞུང་གིས་བསྟན་པའི་དོན་ནོ། ། དང་པོ་ལ། མཚན་ཉིད་ཀྱི་སྒྲ་བྱ་བྱེད་གཉིས་དང་འབྲེལ་བས།
བྱེད་པ་ལ་འཇུག་པའི་ཚེ་མཚོན་པར་བྱེད་པས་ན་མཚན་ཉིད་ཡིན་ལ། བྱ་བ་ལ་འཇུག་པའི་ཚེ་མཚོན་པར་བྱ་བའི་ངོ་བོ་ཉིད་ཡིན་པས་མཚན་ཉིད་དེ། སྔ་མ་ནི་རྟོགས་པར་བྱེད་པའི་ཡན་ལག་ཡིན་པས་བྱེད་པ་ཞེས་བྱ་ལ་ཕྱི་མ་ནི་རྟོགས་པར་བྱ་བ་ཡིན་པས་ལས་སུ་བསྟན་ནོ། ། བྱེད་པ་ལ་ཡང་རང་གི་ངོ་བོ་ཐུན་མོང་མ་ཡིན་པར་མཚོན་པར་བྱེད་པ་རང་གི་མཚན་ཉིད་དང༌། ཐུན་མོང་དུ་མཚོན་པ་སྤྱིའི་མཚན་ཉིད་གཉིས་སུ་ཕྱེ་ཞིང༌། སྔ་མ་ལ་ཁྱབ་ཆེས་པ་སོགས་དང་བྲལ་བ་དགོས་ལ། ཕྱི་མ་ལ་ཁྱབ་ཆེས་པ་སྐྱོན་མ་ཡིན་ནོ། ། རང་གི་མཚན་ཉིད་ལ་ཡང་རིག་མི་མཐུན་སེལ་བ་དང༌། ལོག་རྟོག་སེལ་བ་གཉིས་སུ་འགྱུར་རོ། ། གཉིས་པ་གཞུང་གིས་བསྟན་ཚུལ་ལ།
གཞན་གྱི་འདོད་པ་དགག་པ་དང༌། རང་ལུགས་བཞག་པའོ། ། དང་པོ་ནི། སྔོན་གྱི་སློབ་དཔོན་རྣམས། སྦྱོར་བའི་མཚན་ཉིད་བཞི་གསུངས་པ་ལས་ཤེས་པ་ནི། སངས་རྒྱས་སའི་མཁྱེན་གསུམ་གྱི་ཤེས་པ་ཡིན་ལ། ཤེས་པའི་མཚན་ཉིད་ནི་སྦྱོར་བའི་ངོ་བོ་མཁྱེན་གསུམ་གྱི་ཤེས་པ་བསྐྱེད་པའི་ནུས་པའོ། ། ཁྱད་མཚན་ནི། བསམ་གྱིས་མི་ཁྱབ་པ་སོགས་ཆོས་ཀྱི་བདག་མེད་རྟོགས་པའི་ཤེས་རབ་ཡིན་ལ། བྱེད་མཚན་ནི་སྦྱོར་བ་རང་དང་རྗེས་སུ་མཐུན་པའི་རྟོགས་པ་ལ་གཞན་འགོད་པའི་ནུས་པའོ། །
ངོ་བོ་ཉིད་ཀྱི་མཚན་ཉིད་ནི། སངས་རྒྱས་བསྐྱེད་པའི་ནུས་པ་དང་ལྡན་པའི་སྦྱོར་བའི་ངོ་བོ་ཉིད་དོ། ། མཚོན་པའི་ཚུལ་ནི། རང་བཞིན་གྱི་སྦྱོར་བ་ལྔ་སངས་རྒྱས་བསྐྱེད་བྱེད་དུ་མཚོན་ཅིང༌། དེ་ཡང་མི་ལྡན་རྣམ་གཅོད་གྱི་ཚུལ་གྱིས་མཚོན་ནོ། ། ཁྱད་མཚན་གྱིས་ནི། འདི་ཁོ་ན་ལ་སངས་རྒྱས་སྐྱེད་པའི་ནུས་པ་ཡོད་ཅེས་གཞན་ལྡན་རྣམ་གཅོད་ཀྱི་མཚོན་ནོ། ། བྱེད་པའི་མཚན་ཉིད་ཀྱིས་ནི། སངས་རྒྱས་ཀྱིས་གཞན་དོན་གྱི་ཁྱད་པར་བསྐྱེད་པར་བྱེད་དེ། ད་ལྟ་རང་དང་མཐུན་པའི་རྟོགས་པ་ལ་གཞན་འགོད་པའི་ནུས་པ་དང་ལྡན་པའི་ཕྱིར་ཞེས་པ་སྟེ།
གཞན་དོན་གྱི་ཁྱད་པར་སྐྱེད་བྱེད་དུ་མཚོན་པའོ། ། ཤེས་པ་མཚན་ཉིད་དུ་བཤད་ཀྱི། ནུས་པ་མཚན་ཉིད་དུ་མ་བཤད་དོ་སྙམ་ན། ནུས་པ་ལ་ཤེས་པའི་མིང་གིས་བཏགས་ཏེ། མཁྱེན་གསུམ་གྱི་རྟོགས་པ་བསྐྱེད་བྱེད་ཀྱི་ནུས་པ་བྱེ་བྲག་དུ་ཤེས་པར་བྱ་བའི་ཕྱིར་རོ། ། གལ་ཏེ་མཁྱེན་གསུམ་གྱི་སྦྱོར་བ་སངས་རྒྱས་བསྐྱེད་བྱེད་དུ་ཇི་ལྟར་ངེས་ཞེ་ན། གཅིག་དང་དུ་བྲལ་གྱི་རྟགས་ལས་གཞི་ལམ་རྣམ་གསུམ་བདེན་པའི་སྐྱེ་མེད་དུ་རྟོགས་པའི་བློ་ཆོས་ཅན། འབྲས་བུ་རབ་ཀྱི་མཐར་ཕྱིན་པ་འབྱུང་དུ་རུང་སྟེ། རྟེན་བརྟན་ལ་གོམས་པ་རང་གི་ངང་གིས་ཁྱད་པར་དུ་འགྱུར་བའི་སེམས་ཀྱི་ཡོན་ཏན་ཡིན་པའི་ཕྱིར། འདོད་འཇིག་གོམས་པའི་བློ་བཞིན་ནོ། །
ཞེས་པས་ངེས་སོ་ཞེས་འདོད་དོ། ། སྦྱོར་བའི་ནུས་པ་ལ་ཤེས་པའི་མིང་གིས་བཏགས་པ་ལ་ཤེས་བྱེད་མེད་ཅིང༌། ཤེས་པ་མཚན་ཉིད་དུ་བཟུང་བ་ལའང་གནོད་བྱེད་མེད་པའི་ཕྱིར་དང༌། སྦྱོར་བ་མཚོན་བྱར་གསུངས་ཀྱི་བསྐྱེད་བྱེད་མཚོན་བྱར་མ་གསུངས་པས། ཡི་གེའི་དོན་ལ་མ་ཞུགས་པའི་ཕྱིར་མི་འཐད་དོ། ། ཇི་སྐད་དུ་ཐམས་ཅད་ཤེས་པ་ཉིད་ཀྱི་སྦྱོར་བ་དག་མཚོན་པས་ན་ཞེས་པ་དང༌། ལམ་ཤེས་པ་ཉིད་ཀྱི་སྦྱོར་བ་དག་མཚོན་པས་ན། ཞེས་གསུངས་སོ། ། ཕྱིས་ཀྱི་མཁས་པ་དག་མདོ་ལས་ཤེས་པ་ནི་ཐུབ་པའི་མངོན་རྟོགས་སུ་གསུངས་ཤིང༌། བསྟན་བཅོས་ལས་སྦྱོར་བའི་མཚན་ཉིད་དུ་བཤད་པས་ན་འབྲས་བུ་སངས་རྒྱས་ཀྱི་ཡེ་ཤེས་ཀྱིས་རྒྱུ་སྦྱོར་བ་དང་བསྐྱེད་བྱེད་དུ་ཚོན་པ་ཡིན་ནོ་ཞེས་འདོད་དོ། །
འདི་ལའང་ཡི་གེའི་དོན་ལ་མ་བཞུགས་པ་དང༌། རྫས་ཐ་དད་པ་ལ་མཚན་ཉིད་ཀྱི་སྒྲའི་དོན་མེད་པའི་ཕྱིར་དང༌། ཉི་ཁྲི་སྣང་བ་ལས་ཤེས་པ་རྣམས་སངས་རྒྱས་བསྐྱེད་བྱེད་ཀྱི་རྒྱུར་གསུངས་པ་དང་ཡང་འགལ་བའི་ཕྱིར་ཏེ། ཇི་སྐད་དུ་ཤེས་པའི་རྣམ་པའི་བྱེ་བྲག་བཅུ་དྲུག་གིས་དེ་བཞིན་གཤེགས་པ་བསྐྱེད་པའི་དབང་དུ་མཛད་ནས་ཞེས་གསུངས་སོ། ། སྒྲུབ་བྱེད་ཀྱང་མ་ངེས་ཏེ། བྱང་ཆུབ་སེམས་དཔའ་ལའང༌། དེ་བཞིན་གཤེགས་པ་དང་ཐུབ་པའི་སྒྲས་གསུངས་པའི་ཕྱིར་ཏེ། སྡུད་པ་ལས་བྱང་ཆུབ་སེམས་དཔའ་དེ་བཞིན་ཉིད་དེ་རྗེས་སུ་རྟོགས། དེ་ཕྱིར་དེ་བཞིན་གཤེགས་ཞེས་སངས་རྒྱས་མཚན་གསོལ་ཏོ། ། ཞེས་པ་དང༌།
བསྟན་བཅོས་ལས། ཐུབ་པའི་སྐད་ཅིག་གཅིག་པ་ཡི། ། ཞེས་པ་དང༌། ཆེད་དུ་བྱ་བའི་འགྲེལ་བར། བྱང་སེམས་ལ་སངས་རྒྱས་ཀྱི་སྒྲས་བསྟན་པའི་ཕྱིར་རོ། ། མདོ་ལས། ཐུབ་པའི་མངོན་རྟོགས་སུ་གསུངས་ཀྱང་སྦྱོར་བའི་མཚན་ཉིད་དུ་མ་བཤད་ལ། བསྟན་བཅོས་ལས་སྦྱོར་བའི་མཚན་ཉིད་དུ་གསུངས་ཀྱང༌། ཐུབ་པའི་མངོན་རྟོགས་སུ་མ་བཤད་དོ། ། འོ་ན་དགོངས་པ་ཇི་ལྟར་ལྟ་ཞེ་ན།
ཤེས་པ་ནི་རྣམ་པ་གཉིས་ཏེ། འབྲས་བུ་ཐུབ་པའི་མཁྱེན་པ་དང༌། བྱང་ཆུབ་སེམས་པའི་མཁྱེན་པའོ། ། དང་པོ་ནི། མདོ་ལས་དངོས་སུ་བསྟན་ནས་ཐུབ་པའི་མཁྱེན་པར་བཤད་ལ། གཉིས་པ་ནི་མདོའི་སྦས་དོན་དུ་གནས་པ་བསྟན་བཅོས་ལས་དངོས་སུ་བཤད་ནས་སྦྱོར་བའི་མཚན་ཉིད་དུ་མཛད་པར་མངོན་ཏེ། ཤེས་པ་རྣམས་སྦྱོར་བའི་རང་བཞིན་སངས་རྒྱས་བསྐྱེད་བྱེད་ཀྱི་རྒྱུར་གསུངས་པའི་ཕྱིར། གཞན་དག་དོན་འདི་ཁོང་དུ་མ་ཆུད་པར། ནུས་པ་ལ་ཤེས་པའི་མིང་གིས་འདོགས་པ་དང༌། རྒྱུ་འབྲས་བུ་མཚོན་ཚུལ་དང༌།
མདོ་ནི་དགོངས་པ་སྣ་ཚོགས་སུ་སྟོན་པའོ་ཞེས་སོགས་སྨྲ་བ་ནི་བབ་ཅོལ་དུ་ཟད་དོ། ། གཉིས་པ་རང་ཕྱོགས་བཞག་པ་ལ་ལྔ་སྟེ། མཚན་ཉིད་སོ་སོའི་ངོ་བོ། ཇི་ལྟར་མཚོན་པའི་ཚུལ། ཚོན་པའི་དོན། གསུངས་པའི་དགོས་པ། སྔོན་དུ་འགྲོ་བའི་དོན་ནོ། ། དང་པོ་ལ་བཞི་སྟེ་ཤེས་པ་དང༌། ཁྱད་པར་དང༌། བྱེད་པ་དང༌།
ངོ་བོ་ཉིད་ཀྱི་མཚན་ཉིད་དོ། ། དང་པོ་ནི། ཡུལ་བཞི་ལམ་རྣམ་གསུམ་རྟོགས་པའི་ལྡོག་པའི་དབྱེ་བས་གསུམ་ལས། དང་པོ་གཞི་ཤེས་ཀྱི་ཤེས་མཚན་ནི་གཞི་ཤེས་ཀྱི་སྦྱོར་བས་ཕུང་པོ་ལ་སོགས་པ་གཞིས་བསྡུས་པའི་ཆོས་རྣམས་ཤེས་པའི་རྣམ་པའི་བྱེ་བྲག་གོ ། ལམ་ཤེས་ཀྱི་ཤེས་མཚན་ནི་རྣམ་ཐར་སྒོ་གསུམ་ལ་སོགས་པ་ལམ་གྱི་དེ་ཁོ་ན་ཉིད་རྟོགས་པའི་ཤེས་པའི་རྣམ་པའི་བྱེ་བྲག་གོ ། རྣམ་མཁྱེན་གྱི་ཤེས་མཚན་ནི། སངས་རྒྱས་ཀྱི་ཐུགས་རྒྱུད་ཀྱི་མཐོང་ཆོས་ལ་བདེ་བར་གནས་པ་སོགས་འབྲས་བུའི་ཆོས་འབའ་ཞིག་ལ་དམིགས་པའི་ཤེས་པའི་རྣམ་པའི་བྱེ་བྲག་གོ ། ཁྱད་པར་གྱི་མཚན་ཉིད་ནི། ཐེག་ཆེན་སྦྱོར་བས་བསམ་གྱིས་མི་ཁྱབ་པ་ལ་སོགས་པའི་ཆོས་ཉིད་རྟོགས་པའི་ཡེ་ཤེས་ཐེག་ཆེན་སྦྱོར་བའི་ཁྱད་པར་བྱེད་ཆོས་ཏེ། གདུལ་བྱ་ཉེ་བའི་བསམས་པ་ལ་ལྟོས་ནས་རེ་རེ་ལ་བཅུ་དྲུག་བཅུ་དྲུག་གོ །
བྱེད་པའི་མཚན་ཉིད་ནི། སྦྱོར་བས་གདུལ་བྱ་གཞན་ལ་ཕན་པ་སྒྲུབ་པའི་སྦྱོར་བ་དང་ཉིད་ཀྱི་མཛད་པ་སྟེ་བཅུ་གཅིག་གོ ། ངོ་བོ་ཉིད་ཀྱི་མཚན་ཉིད་ནི། མཚོན་པར་བྱ་བའི་མཁྱེན་གསུམ་སྦྱོར་བའི་ངོ་བོ་ཉིད་དེ་བཅུ་དྲུག་གོ ། འདི་སྦྱོར་བའི་ལྡོག་པ་ནས་བཤད་པས་མཚོན་བྱའམ་ལས་སུ་བཤད་ཀྱི། ངོ་བོ་ཉིད་བཅུ་དྲུག་གིས་ཞེས་བྱེད་ཚིག་འབྱུང་བ་ནི་འགྱུར་མ་དག་སྟེ། བྱེད་སྒྲུབ་དུ་ཐལ་བར་འགྱུར་བའི་ཕྱིར་དང༌། རྩ་བ་ལས་ཀྱང༌། ངོ་བོ་ཉིད་བཅུ་དྲུག་བདག་ཉིད། ། མཚོན་བྱ་ལྟ་བུར་མཚོན་པས་ན། །
ཞེས་འབྱུང་ངོ༌། ། གཉིས་པ་ནི། གཞིའི་དེ་ཁོ་ན་ཉིད་རྟོགས་པའི་ཤེས་པའི་རྣམ་པའི་བྱེ་བྲག་གི་ཤེས་མཚན་དང༌། གདུལ་བྱ་ལ་ཕན་བདེ་སྐྱབས་སོགས་ཀྱི་མཛད་པ་ཉེ་བར་སྒྲུབ་པར་བྱེད་པའི་བྱེད་པའི་མཚན་ཉིད་ཀྱིས་ནི། ཟབ་པའི་སྦྱོར་བ་ཐམས་ཅད་ཤེས་པ་ཉིད་ཀྱི་སྦྱོར་བར་མཚོན་པར་བྱེད་དོ། ། ལམ་གྱི་དེ་ཁོ་ན་ཉིད་རྟོགས་པའི་ཤེས་རྣམ་གྱི་བྱེ་བྲག་གི་ཤེས་མཚན་དང༌། གདུལ་བྱ་ལ་སྐྱབས་སོགས་ཀྱི་ཕན་པ་ཉེ་བར་སྒྲུབ་པའི་བྱེད་མཚན་གྱིས་ནི། གཏིང་དཔག་དཀའ་བའི་སྦྱོར་བ་ལམ་ཤེས་པ་ཉིད་ཀྱི་སྦྱོར་བར་མཚོན་པར་བྱེད་དོ། ། མཐོང་ཆོས་ལ་བདེར་གནས་སོགས་ཀྱི་རྣམ་པའི་དེ་ཁོ་ན་ཉིད་རྟོགས་པའི་ཤེས་མཚན་དང༌། ཆོས་སྟོན་པའི་རྟེན་གྱི་མཛད་པ་སྒྲུབ་པའི་བྱེད་མཚན་གྱིས་ནི།
ཚད་མེད་པའི་སྦྱོར་བ་རྣམ་མཁྱེན་གྱི་སྦྱོར་བར་མཚོན་པར་བྱེད་དོ། ། ཤེས་པའི་རྣམ་པའི་བྱེ་བྲག་བཅུ་དྲུག་གིས་ཐམས་ཅད་ཤེས་པ་ཉིད་ཀྱི་སྦྱོར་བ་དག་མཚོན་པས་ན། ཞེས་སོགས་གསུངས་པས་སོ། ། ཁྱད་མཚན་གྱིས་ནི། ཁྱད་དུ་འཕགས་པས་ཁྱད་པར་ལམ། ། ཞེས་པའི་ཚུལ་གྱིས་སྦྱོར་བ་ཁྱད་ཆོས་བཅུ་དྲུག་དང་ལྡན་པར་དངོས་སུ་བསྟན་པ་ན། ཐེག་དམན་ལས་ཁྱད་པར་འཕགས་པར་དོན་གྱིས་གོ་བར་བྱེད་པའི་ཚུལ་གྱིས་མཚོན་ནོ། ། གསུམ་པ་ནི། སྔར་སྦྱོར་བ་ཞེས་མང་དུ་གསུངས་པ་དག་གི་ཐ་སྙད་འཇུག་པའི་རྒྱུ་གང་ཡིན་སྙམ་ན། ཐ་སྙད་འཇུག་པའི་རྒྱུ་མཚན་ཉིད་བསྟན་པས་མིང་དོན་གྱི་འབྲེལ་པ་ཁོང་དུ་ཆུད་པའོ། །
བཞི་པ་ནི། མཁྱེན་གསུམ་གྱི་སྦྱོར་བ། རང་དོན་མཁྱེན་པ་དང་གཞན་དོན་ཕྲིན་ལས་བྱེད་པའི་མཚན་ཉིད་ཅན་དུ་རྟོགས་པའི་ཆེད་དུ་ཤེས་མཚན་དང༌། བྱེད་མཚན་གཉིས་བསྟན་ལ། ཐེག་དམན་གྱི་ལམ་སྤངས་ནས། ཐེག་ཆེན་ལ་འཇུག་པའི་དོན་དུ་ཁྱད་པར་གྱི་མཚན་ཉིད་བསྟན་ནོ། ། སྦྱོར་བའི་ཐ་སྙད་འཇུག་པའི་གཞི་རྟོགས་པའི་དོན་དུ་ངོ་བོ་ཉིད་ཀྱི་མཚན་ཉིད་བསྟན་ནོ། ། ཅིའི་ཕྱིར་དོན་གཉིས་ཀྱི་སྒོ་ནས་སྦྱོར་བའི་མཚན་ཉིད་སྟོན་པར་མཛད་ཅེ་ན། བྱང་སེམས་རྣམས་ཀྱིས་དང་པོ་སེམས་བསྐྱེད་པའི་དུས་སུ་གཞན་དོན་དུ་བྱང་ཆུབ་མཆོག་དུ་སེམས་བསྐྱེད་པས་ན། སྦྱོར་བ་དང་གཞན་གྱི་དོན་གཉིས་ཀྱི་མཚན་ཉིད་ཅན་དུ་བསྟན་པ་ན།
གནས་སྐབས་ཀྱི་མངོན་པར་འདོད་པའི་དོན་སྒྲུབ་པའི་ནུས་པ་དང༌། ཤུགས་ལ་མཐར་ཐུག་གི་དོན་གཉིས་སྒྲུབ་བྱེད་དུ་ཡང་དེས་ནས་བདེ་བླག་དུ་འཇུག་པ་ཡིན་ནོ། ། འདི་ཡོན་ཏན་བསྟན་པས་འགྲུབ་པ་མ་ཡིན་ནམ་ཞེ་ན། སྐབས་དེར་གཙོ་བོར་སྦྱོར་བའི་གནས་སྐབས་ཀྱི་ཡོན་ཏན་ཙམ་ཞིག་བསྟན་པ་ཡིན་གྱི་སྦྱོར་བ་སོ་སོའི་རང་དོན་རྟོགས་པ་དང་གཞན་དོན་གྱི་བྱེད་པ་སོ་སོར་ཕྱེ་ནས་གསལ་བར་བསྟན་པ་མེད་ལ། འདིར་ནི་སྦྱོར་བ་ལ་ཡོན་ཏན་མཐོང་ནས་འཇུག་པའི་ཆེད་ཁོ་ནར་བསྟན་པ་མ་ཡིན་གྱི། སྦྱོར་བའི་མཚན་ཉིད་རང་གཞན་གྱི་དོན་གཉིས་རྟོགས་པ་དང༌། མཐར་ཐུག་གི་འབྲས་བུ་རང་གཞན་གྱི་དོན་གཉིས་སྒྲུབ་བྱེད་དུ་ཤུགས་ལ་ངེས་པར་བྱ་བའི་ཕྱིར་ཡང་བསྟན་པས་རགས་པ་ཡིན་ནོ། ། གཞན་དུ་ན་མཚན་ཉིད་བསྟན་པས་ཀྱང་སྦྱོར་བ་ལ་འཇུག་པར་འགྱུར་བས། འཇུག་པའི་དོན་དུ་ཡོན་ཏན་བསྟན་པ་ཡང་དོན་མེད་པ་དང༌། ཉིང་དགོས་བསྟན་ན།
དགོས་པ་ཡང་འགྲུབ་པའི་ཕྱིར། དགོས་པ་ལོགས་སུ་བསྟན་པ་ཡང་དོན་མེད་དོ་ཞེས་ཀྱང་མཚུངས་སོ། ། ལྔ་པ་ནི། མཚན་ཉིད་ཁོང་དུ་མ་ཆུད་པས་མིང་ཤེས་པ་ཙམ་གྱིས་ཉམས་སུ་ལེན་པར་མི་ནུས་པས། སྦྱོར་བ་ལ་འཇུག་པའི་སྔ་རོལ་དུ་ཐོས་བསམ་གྱིས་གཏན་ལ་ཕབ་དགོས་པས། མཚན་ཉིད་ཤེས་པ་སྔོན་དུ་འགྲོ་བར་བསྟན་ནོ། ། གངས་ཅན་འདིར་འདི་ཇི་ལྟ་བ་བཞིན་དུ་རྟོགས་པ་གཞན་མི་སྣང་ངོ༌། ། གཉིས་པ་ཡན་ལག་གི་དོན་ལ། རྒྱུ་མཚན་གྱི་སྒོ་ནས་འཚམས་སྦྱར། སོ་སོའི་རང་བཞིན་ཕྱེ་སྟེ་བཤད།
གྲངས་ཀྱི་སྒོ་ནས་དོན་བསྡུ་བའོ། ། དང་པོ་ནི། སྐྱོན་གྱི་འོག་ཏུ་སྦྱོར་བ་དེ་དག་གི་མཚན་ཉིད་བསྟན་ཏེ། གོ་རིམ་བཞིན་དུ་ཡོན་ཏན་བླང་བ་དང་སྐྱོན་དོར་བའི་སྒོ་ནས་སྦྱོར་བ་རྣམས་སྒོམ་པར་བྱ་བ་ནི། མཚན་ཉིད་ཤེས་པ་སྔོན་དུ་འགྲོ་བ་ཅན་ཡིན་པས་སོ། ། གཉིས་པ་ལ། དབྱེ་བའི་སྒོ་ནས་མདོར་བསྟན། སོ་སོའི་རང་བཞིན་རྒྱས་པར་བཤད་པའོ། ། དང་པོ་ལ་བྱེད་སྒྲུབ་དང་ལས་སྒྲུབ་གཉིས་སོ། ། དང་པོ་ནི།
མཚན་ཉིད་ཀྱི་སྒྲ་བྱེད་པར་བསྒྲུབས་པས། འདིས་སྦྱོར་བ་རྣམས་མཚོན་པར་བྱེད་པས་མཚན་ཉིད་དེ། རྟོགས་པའི་ཆ་ཤེས་པ་དང༌། ཁྱད་པར་བྱེད་ཆོས་ཁྱད་པར་གྱི་མཚན་ཉིད་དང༌། གཞན་དོན་བྱེད་པའི་ཆ་བྱེད་པའི་མཚན་ཉིད་དེ་གསུམ་མོ། ། གཉིས་པ་ནི། མཚན་ཉིད་ཀྱི་སྒྲ་ལས་སུ་སྒྲུབས་པས་སྦྱོར་བ་དེ་རྣམས་མཚོན་པར་བྱ་བ་ཡིན་པས་ངོ་བོ་ཉིད་ཀྱི་མཚན་ཉིད་དེ། མཚན་ཉིད་ནི་རྣམ་པ་བཞིར་ཤེས་པར་བྱའོ། ། གཉིས་པ་ལ། ཤེས་པ་དང༌།
ཁྱད་པར་དང༌། བྱེད་པ་དང༌། ངོ་བོ་ཉིད་ཀྱི་མཚན་ཉིད་དོ། ། དང་པོ་ལ། མཚམས་སྦྱར་བ་ནི། མཚན་ཉིད་བཞི་ཡོད་པ་དེ་ལ་ཤེས་པའི་མཚན་ཉིད་ལའང༌། ཐམས་ཅད་མཁྱེན་པ་ཉིད་གསུམ་གྱི་དབྱེ་བས་ཐ་དད་པ་གསུམ་ཡོད་པར་སྟོན་ནོ། ། གཉིས་པ་རྒྱས་པར་བཤད་པ་ལ། ཤེས་མཚན་གསུམ་ལས། དང་པོ་གཞི་ཤེས་ཀྱི་ཤེས་མཚན་ལ་མཚམས་སྦྱར་བ་ནི།
དེ་ལ་ཐམས་ཅད་ཤེས་པ་ཉིད་ཀྱི་སྒོ་ནས་ཤེས་པའི་མཚན་ཉིད་སྟོན་ནོ། ། རྩ་བ་ལ་གཉིས་ཏེ་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ། སྦྱོར་བའི་བྱེད་པ་དང༌། རྟོགས་བྱའི་གཞི་དང༌། འབྲས་བུ་ཡེ་ཤེས་སོ། ། དང་པོ་ནི། རྐང་པ་དང་པོས་བསྟན་ནོ། ། གཉིས་པ་ལ།
ཆོས་ཅན་དང༌། ཆོས་ཉིད་གཉིས་སོ། ། ཆོས་ཅན་ལ་ཡང་སྤྱི་དང་བྱེ་བྲག་གཉིས་ལས། སྤྱི་ནི་ཚིག་རྐང་པ་གཉིས་པས་བཤད་ལ། བྱེ་བྲག་ནི། ཚིག་བཅད་གཉིས་ཀྱིས་བསྟན་ནོ། ། དེ་ནས་གཉིས་ཀྱིས་ནི་ཆོས་ཉིད་དང༌། དེ་ནས་གཉིས་ཀྱིས་ནི་འབྲས་བུ་ཡེ་ཤེས་བསྟན་ནོ། ། ཐ་མ་གཉིས་ཀྱིས་དོན་བསྡུས་སོ། ། གསུམ་པ་ཚིག་དོན་ལ་མཚན་ཉིད་ཀྱི་དབྱེ་བ་དང༌།
མཚོན་པའི་ཚུལ་ལོ། ། དང་པོ་ལ་ཡུམ་ལས། དེ་བཞིན་གཤེགས་པ་འབྱུང་བར་རྣམ་པར་ཤེས་པ་དང༌། འཇིག་རྟེན་དེ་ཁོ་ནར་འཇིག་པ་མེད་པར་ཤེས་པ་དང༌། སེམས་ཅན་གྱི་སེམས་ཀྱི་སྤྱོད་པ་ཤེས་པ་དང༌། སེམས་ནང་དུ་བསྡུས་པ་དང༌། ཕྱིར་རྣམ་པར་གཡེང་བ་ཤེས་པ་དང༌། ཆོས་དབྱིངས་ལྟར་སེམས་མི་ཟད་པའི་རྣམ་པར་ཤེས་པ་དང༌། སེམས་འདོད་ཆགས་དང་བཅས་པ་དང༌། སོགས་པ་ཞེས་བྱ་བའི་སྒྲས་བསྡུས་པ།
འདོད་ཆགས་དང་བྲལ་བ་ཤེས་པ་དང༌། སེམས་དེ་ཁོ་ནར་ཆོས་དབྱིངས་ཀྱི་ངོ་བོ་ཡིན་པས་རྒྱ་ཆེན་པོ་ཤེས་པ་དང༌། སེམས་དོན་དམ་པར་སྐྱེ་བ་མེད་ཅིང་ཀུན་རྫོབ་དུ་ཡོན་ཏན་གྱི་རྟེན་དུ་མཉམ་པས་རྒྱ་ཆེན་པོར་གྱུར་པ་ཤེས་པ་དང༌། སེམས་དེ་ཁོ་ནར་འཇལ་བྱེད་ཀྱི་ཚད་མ་མེད་པར་ཤེས་པ་དང༌། དབང་པོའི་ཡུལ་དུ་བསྟན་དུ་མེད་པ་ཤེས་པ་དང༌། དེ་ཁོ་ནར་སེམས་སྤྱན་ལྔས་ཀྱང་ལྟར་མེད་པ་ཤེས་པ་དང༌། སེམས་གཡོ་བ་དང་འདུ་བ་ལ་སོགས་འཁྲུལ་གཞི་ཕུང་པོ་ལྔ་ལ་རྟེན་ནས་འཁྲུལ་བར་ཤེས་པའོ། ། གཡོ་བ་ལ་སོགས་པ་འདི་དག་ནི་ལུང་མ་བསྟན་གྱི་ལྟ་བའོ། ། འདི་ནི་ཐུབ་པས་ཆོས་ཀྱི་འཁོར་ལོ་བསྐོར་བའི་སྔ་རོལ་དུ་ཕྱི་རོལ་པ་རྣམས་ཀྱི་རྟག་ཆད་དུ་ལྟ་བའི་གྲངས་དྲུག་བཅུ་རྩ་གཉིས་སུ་གནས་པས། མདོ་ལས།
ལྟ་བ་དྲུག་བཅུ་རྩ་གཉིས་སུ་བཤད་ལ། འཛམ་བུའི་གླིང་དུ་ཆོས་ཀྱི་འཁོར་ལོ་བསྐོར་བའི་ཚེ། ཕྱི་རོལ་པའི་དྲང་སྲོང་འགའ་ཞིག་གིས་ལྟ་བ་དྲུག་བཅུ་རྩ་གཉིས་ཀྱི་དོན་མཐའ་བཅུ་བཞིར་བཅད་ནས་ཞུས་པའི་དབྱེ་བས་བཅུ་བཞིའོ། ། དབུ་མ་རྩ་བ་ལས། གང་འདས་ཕན་ཆད་འདས་སོགས་དང༌། ། རྟག་ལ་སོགས་པར་ལྟ་བ་དག ། མྱ་ངན་འདས་དང་ཕྱི་མཐའ་དང༌། ། སྔོན་གྱི་མཐའ་ལ་བརྟེན་པ་ཡིན། ། ཞེས་པ་ལྟར། སྔོན་གྱི་མཐའ་དང་ཕྱི་མའི་མཐའ་དང༌།
མྱ་ངན་ལས་འདས་པ་དང༌། ལུས་སོགས་ལ་རྟེན་པའོ། ། དང་པོ་ནི། བདག་དང་འཇིག་རྟེན་རྟག་པ་དང༌། མི་རྟག་པ་དང༌། གཉིས་ཀ་དང་གཉིས་ཀ་མ་ཡིན་པར་ལྟ་བའོ། ། གཉིས་པ་ནི། བདག་དང་འཇིག་རྟེན་མཐའ་དང་ལྡན་པ་དང་མི་ལྡན་པ་དང་གཉིས་ཀ་དང༌། གཉིས་ཀ་མ་ཡིན་པར་ལྟ་བ་རྣམས་སོ། ། གསུམ་པ་ནི།
དེ་བཞིན་གཤེགས་པ་རྣམས་གྲོངས་ནས་འབྱུང་བ་དང༌། མི་འབྱུང་བ་དང་གཉིས་ཀ་དང་གཉིས་ཀ་མ་ཡིན་པར་ལྟ་བའོ། ། བཞི་པ་ནི། ལུས་སྲོག་གཅིག་དང་ཐ་དད་དུ་ལྟ་བའོ། ། ཅིའི་ཕྱིར་འདི་ལ་ལུང་དུ་མ་བསྟན་པ་ཞེས་བྱ་ཞེ་ན། བདག་ལ་བརྩམས་སྟེ་དྲིས་པས་ཁྱད་གཞི་མེད་པ་ལ་ཁྱད་ཆོས་མི་འཐད་ལ་ཁྱད་གཞི་བཀག་ན་དོན་དུ་མི་འགྱུར་བར་དགོངས་ནས་ལན་མ་གསུངས་པས་ལུང་མ་བསྟན་ཞེས་བྱའོ། ། རིན་ཆེན་ཕྲེང་བ་ལས། འཇིག་རྟེན་མཐའ་དང་ལྡན་ནམ་ཞེས། །

ཞུས་ན་རྒྱ་བ་མི་གསུངས་བཞུགས། ། གང་ཕྱིར་དེ་ལྟར་ཟབ་པའི་ཆོས། ། སྣོད་མིན་འགྲོ་ལ་མི་གསུང་བ། ། དེ་ཉིད་ཕྱིར་ན་མཁས་རྣམས་ཀྱིས། ། ཀུན་མཁྱེན་ཐམས་ཅད་མཁྱེན་པར་ཤེས། ། ཞེས་སོ། ། ཅིའི་ཕྱིར་བཅུ་བཞི་པོ་འདིའི་སྒོ་ནས་དྲི་བར་བྱེད་ཅེ་ན། དཔྱོད་པ་དང་ལྡན་པའི་དྲི་བའི་ཆོས་ནི་གཉིས་ཏེ། རྣམ་པར་བྱང་བ་དང༌། ཀུན་ནས་ཉོན་མོངས་པའོ། ། དང་པོ་ལ།
མྱ་ངན་ལས་འདས་པ་བཞི་དྲིས་ལ། གཉིས་པ་ལ་ལྷག་མ་རྣམས་དྲིས་སོ། ། དེ་ཡང་བདག་གི་ངོ་བོ་དང༌། ཕྱི་སྣོད་ཀྱི་འཇིག་རྟེན་གཉིས་སུ་ངེས་པས། བདག་དང་འཇིག་རྟེན་གཉིས་ལས་བརྩམས་ཏེ་དྲིས་སོ། ། དེ་དག་གི་སྔོན་གྱི་མཐའ་ཤེས་པར་འདོད་ནས་རྟག་མི་རྟག་སོགས་བཞི་དྲིས། ཕྱི་མའི་མཐའ་ཤེས་པར་འདོད་ནས་མཐའ་ལྡན་སོགས་དྲིས་སོ། ། ཕྱིའི་འཇིག་རྟེན་གྱི་ད་ལྟར་གྱི་ངོ་བོ་མངོན་སུམ་དུ་དམིགས་པས་རྟོགས་སླ་བའི་ཕྱིར། ད་ལྟར་གྱི་ངོ་བོ་ལ་དྲི་བ་མ་བཀོད་ལ། ནང་གི་བདག་གི་དངོས་པོའི་རང་བཞིན་རྟོགས་པར་དཀའ་བས་མི་མཐུན་པའི་ཕྱིར་ལུས་སྲོག་ལ་བརྟེན་པ་གཉིས་དྲིས་སོ། །
དེ་བཞིན་གཤེགས་པ་གྲོངས་ནས་འབྱུང་མི་འབྱུང་སོགས་ཀྱང་ཕྱི་མའི་མཐའ་ལ་དཔྱོད་པ་ཡིན་ནོ། ། འཇིག་རྟེན་ལ་སྔོན་གྱི་མཐའ་དཔྱོད་པ་ལྟར་མྱང་འདས་ལ། སྔོན་གྱི་མཐའ་མི་དཔྱོད་པ་ནི། འདི་ནི་གྲོལ་བ་པོའི་བདག་གི་མཐའ་ལ་དཔྱོད་པ་ཡིན་ལ། གྲོལ་བ་པོའི་སྔོན་གྱི་བདག་གི་མཐའ་ལ་དཔྱོད་པས་གྲོལ་བའི་བདག་གི་སྔོན་གྱི་མཐའ་ལ་དཔྱོད་པར་འགྱུར་བའི་ཕྱིར་རོ། ། འོ་ན་ཕྱི་མཐའ་ཡང་སྔ་མ་ལ་དཔྱད་པས་འགྲུབ་བོ་ཞེ་ན། མ་ཡིན་ཏེ། གྲོལ་བ་ཐོབ་པའི་ཚེ། ཕྱི་མའི་མཐར་བདག་འཇུག་མི་འཇུག་མི་མཐུན་པའི་ཕྱིར། ཕྱི་མའི་མཐའ་ལ་དཔྱོད་པར་བྱེད་དོ། །
ལུས་སྲོག་ལ་ཁ་ཅིག་ལུས་འདི་ཉིད་བདག་གི་དངོས་པོར་སེམས་ལ། འགའ་ཞིག་ལུས་ལས་གཞན་དུ་འདོད་པས་མི་མཐུན་པའི་ཕྱིར་དཔྱད་པ་བྱས་སོ། ། སྲོག་ནི་བདག་གི་རྣམ་གྲངས་སོ། ། བཅུ་བཞི་པོ་འདི་ལས་བདག་དང་འཇིག་རྟེན་རྟག་པ་དང༌། མཐའ་དང་མི་ལྡན་པ་དང༌། དེ་བཞིན་གཤེགས་པ་གྲོངས་ནས་འབྱུང་བར་ལྟ་བ་ནི། རྟག་པར་སྨྲ་བ་རྣམས་ཀྱི་ལྟ་བ་གཡོ་བ་ཞེས་བྱ་སྟེ། ཡུལ་ལ་སྒྲུབ་པའི་རྣམ་པས་འཇུག་གོ ། མི་རྟག་པ་དང༌། མཐའ་དང་ལྡན་པ་དང༌།
གྲོངས་ནས་མི་འབྱུང་བར་ལྟ་བ་ནི། ཆད་པར་སྨྲ་བ་རྣམས་ཀྱི་ལྟ་བ་འདུ་བ་ཞེས་བྱ་སྟེ། དགག་པའི་རྣམ་པས་འཇུག་གོ ། འདིར་མཐའ་ལྡན་གྲངས་ཅན་ལ་སྦྱོར་བ་མི་རིགས་སྟེ། དབུ་མ་རྩ་བར། གལ་ཏེ་སྔ་མ་འཇིག་འགྱུར་ཅིང༌། ། ཕུང་པོ་འདི་ལ་རྟེན་བྱས་ནས། ། ཕུང་པོ་དེ་ནི་མི་འབྱུང་ན། ། དེས་ན་འཇིག་རྟེན་མཐའ་ཡོད་འགྱུར། ། ཞེས་ཆད་ནས་མཚམས་མི་སྦྱོར་བ་མཐའ་ལྡན་དུ་བཤད་པའི་ཕྱིར་རོ། །
དང་པོ་རྣམས་གྲངས་ཅན་ལ་སྦྱོར་བ་ནི་ཤས་ཆེ་བའི་དབང་དུ་བྱས་སོ། ། གསུམ་པ་རྣམས་ནི་གཅེར་བུ་པ་རྣམས་ཀྱི་ལྟ་བ་བཀྲི་པ་ཞེས་བྱ་སྟེ། སྒྲུབ་པའི་རྣམ་པས་འཇུག་གོ ། བཞི་པ་རྣམས་ནི་གནས་མ་བུ་པའི་ལྟ་བ་བཅུམ་པ་ཞེས་བྱ་སྟེ། ཡུལ་ལ་དགག་པས་འཇུག་གོ ། སའི་དངོས་གཞི་ལས། བདག་གཟུགས་ཅན་དང་གཟུགས་ཅན་མ་ཡིན་པར་འདོད་པ་བྱེ་བྲག་པ་དང་གྲངས་ཅན་ལ་བཤད་ནས། ལུས་སྲོག་གཅིག་ཏུ་ལྟ་བ་བྱེ་བྲག་པ་དང༌། ཐ་དད་དུ་ལྟ་བ་གྲངས་ཅན་ཏེ། སྔ་མ་སྒྲུབ་པ་དང༌།
ཕྱི་མ་དགག་པའི་རྣམ་པས་འཇུག་གོ ། ལྟ་བ་འདི་དག་ཐམས་ཅད་ཕྱི་རོལ་པ་ལ་ཡོད་ཀྱང་གང་ཟག་བཞི་ལ་སོ་སོར་བཤད་པ་ནི་རྣམ་པ་གསལ་བས་མཚན་གཞིའི་སྒོ་ནས་བརྗོད་པ་ཡིན་ནོ། ། ཕྱི་རོལ་པ་ལ་མེད་ན་འདི་དག་ཕྱི་རོལ་པས། བདག་དང་འཇིག་རྟེན་ལ་བརྩམས་ཏེ། དྲིས་པའི་ལན་མ་གསུངས་པས་ལུང་མ་བསྟན་དུ་འཇོག་པ་མ་ཡིན་པར་འགྱུར་རོ། ། གཡོ་བ་ལ་སོགས་པ་དེ་ཁོ་ནར། དེ་བཞིན་ཉིད་ཀྱི་རྣམ་པར་ཤེས་པ་དང༌། དེ་བཞིན་གཤེགས་པས་དེ་བཞིན་ཉིད་རྟོགས་པ་དང༌། དེ་བཞིན་ཉིད་གཞན་ལ་བསྟན་པ་དང༌། མཆོག་ཏུ་བསྟན་པ་དང༌།
བརྡ་བཏགས་པ་བཞི་པོ་གཅིག་ཏུ་བྱས་པ་རྣམས་ཤེས་པའོ། ། གཉིས་པ་ནི། ཡུལ་འདི་རྣམས་ཀྱི་ཡུལ་ཅན་ཤེས་པའི་རྣམ་པའི་བྱེ་བྲག་བཅུ་དྲུག་ཆོས་ཅན། ཐམས་ཅད་ཤེས་པ་ཉིད་ཀྱི་སྦྱོར་བས་བསྡུས་པའི་ཤེས་པའི་ཆ་ལ་མཚན་ཉིད་དུ་བརྗོད་པར་བྱ་བ་ཡིན་ཏེ། དབེན་པ་ལ་སོགས་པ་ངོ་བོ་ཉིད་ཀྱི་སྦྱོར་བ་རྣམས། ཐམས་ཅད་ཤེས་པ་ཉིད་ཀྱི་སྦྱོར་བ་དག་ཏུ་ཇི་ལྟ་བ་བཞིན་མཚོན་པར་བྱེད་པའི་རྟོགས་པ་ཡིན་པས་སོ། ། གཉིས་པ་ལམ་ཤེས་ཀྱི་ཤེས་མཚན་ལ། མཚམས་སྦྱར་བ་ནི། དེའི་འོག་ཏུ་ལམ་ཤེས་པ་ཉིད་ཀྱི་སྒོ་ནས་ཞེས་པའོ། ། རྩ་བ་ལ་ཚིག་རྐང་པ་དང་པོ་གསུམ་གྱིས་ལམ་གྱི་ཆོས་ཉིད་ཀྱི་དབྱེ་བ།
དེ་ནས་གཉིས་ཀྱིས་ནི་མ་བཅོས་པ་དང༌། བློ་ལས་འདས་པར་བསྟན་ནོ། ། དང་པོ་ལ་གཉིས་སྟེ། གང་ཟག་གིས་མ་བྱས་པ་དང་ཆོས་ཀྱིས་མ་བྱས་པའོ། ། དེ་ནས་གཅིག་གིས་ནི་ཀུན་རྫོབ་དུ་རབ་དབྱེ་དང༌། དོན་དམ་པར་མེད་པར་བསྟན་ནོ། ། གཉིས་ཀྱི་ནི་དོན་བསྡུས་སོ། ། ཚིག་དོན་ལ་མཚན་ཉིད་གྱི་དབྱེ་བ་དང༌། མཚོན་པའི་ཚུལ་ལོ། ། དང་པོ་ནི།
རང་གི་ངོ་བོས་སྟོང་པ་ཉིད་དང༌། རྒྱུའི་མཚན་མ་མེད་པ་དང༌། འབྲས་བུ་ལ་སྨོན་པ་མེད་པ་དང༌། སྔར་མེད་སྐྱེ་བ་དང༌། སྔར་ཡོད་འགག་པ་དང༌། རྩ་བར་སོགས་པ་ཞེས་བྱ་བའི་སྒྲས་བསྡུས་པ་ཆགས་སོགས་ཀུན་ནས་ཉོན་མོངས་པ་མེད་པ་དང༌། དད་སོགས་རྣམ་པར་བྱང་བ་མེད་པ་དང༌། སྤང་བྱའི་དངོས་པོ་མེད་པ་དང༌། མྱ་ངན་ལས་འདས་པའི་ངོ་བོ་ཉིད་དང༌། ཆོས་ཀྱི་དབྱིངས་ཀྱིས་རྟེན་མེད་པ་དང༌།
འགྱུར་བ་མེད་པ་ནམ་མཁའི་མཚན་ཉིད་སྟེ་དྲུག་དང༌། ཆོས་ཉིད་ལྷ་དང་མི་ལ་སོགས་པས་རྣམ་པར་དཀྲུག་དུ་མེད་པ་དང༌། རྒྱུས་འདུ་མི་བྱེད་པ་དང༌། འདུས་མ་བྱས་པས་གང་དུ་རྣམ་པར་མི་རྟོག་པ་དང༌། ཀུན་རྫོབ་ཏུ་སྟོང་པ་ཉིད་ནས་རྣམ་པར་མི་རྟོག་པའི་བར་གྱི་རབ་དབྱེ་དང་མཚན་ཉིད་ཀྱི་རབ་དབྱེ་དོན་དམ་པར་མེད་པའོ། ། གཉིས་པ་ནི། ཡུལ་ཅུ་དྲུག་པོ་འདི་རྣམས་ཀྱི་ཡུལ་ཅན་ཤེས་པའི་རྣམ་པའི་ཁྱད་པར་བཅུ་དྲུག་ཆོས་ཅན། ལམ་ཤེས་པ་ཉིད་ཀྱི་སྦྱོར་བས་བསྡུས་པའི་ཤེས་པའི་མཚན་ཉིད་དུ་བརྗོད་པར་བྱ་བ་ཡིན་ཏེ། བྱ་དཀའ་བ་ལ་སོགས་པའི་ངོ་བོ་ཉིད་ཀྱི་སྦྱོར་བ་རྣམས་ཇི་ལྟ་བ་བཞིན་དུ་ལམ་ཤེས་པ་ཉིད་ཀྱི་སྦྱོར་བ་དག་དུ་མཚོན་པར་བྱེད་པའི་ཤེས་པའི་ཆ་ཡིན་པའི་ཕྱིར། གསུམ་པ་རྣམ་མཁྱེན་གྱི་ཤེས་མཚན་ལ་མཚམས་སྦྱར་བ་ནི།
ལམ་ཤེས་ཀྱི་ཤེས་མཚན་གྱི་འོག་ཏུ་ཞེས་སོགས་སོ། ། རྩ་བ་ལ། རང་དོན་ཕུན་ཚོགས་དང༌། གཞན་དོན་ཕྲིན་ལས་ཀྱི་ཡོན་ཏན། གཉིས་ཀའི་ཡོན་ཏན་ནོ། ། དང་པོ་ལ་བདེ་བར་གནས་པ་དང༌། གཞན་གྱིས་མཆོད་པ་དང༌། མཁྱེན་པའི་ཡོན་ཏན་ནོ། ། དང་པོ་ནི། ཚིག་རྐང་དང་པོས་བསྟན་ལ།
གཉིས་པ་ལ། ཀུན་རྫོབ་དང་དོན་དམ་གྱི་དབང་དུ་བྱས་པ་གཉིས་ཚིག་རྐང་པ་གསུམ་གྱིས་བསྟན་ནོ། ། གསུམ་པ་ནི་ཚིག་རྐང་གཉིས་ཀྱིས། རྗེ་སྙེད་པ་དང་ཇི་ལྟ་བ་མཁྱེན་པ་གཉིས་རིམ་བཞིན་ནོ། དེ་ནས་གསུམ་གྱིས་གཞན་དོན་ཕྲིན་ལས་བརྟན་ནོ། ། དེ་ནས་གཅིག་གིས་གཉིས་དོན་བསྟན་ཐ་མ་གཉིས་ཀྱིས་དོན་བསྡུས་སོ། ། ཚིག་གི་དོན་ལ་མཚན་ཉིད་ཀྱི་དབྱེ་བ་དང༌། མཚོན་པའི་ཚུལ་ལོ། ། དང་པོ་ནི། དེ་བཞིན་གཤེགས་པ་དེ་ཉིད་ཀྱི་ཆོས་རྣམ་མཁྱེན་ལ་བརྟེན་ནས།
བདེ་བར་གནས་པ་དང༌། གུས་པར་བྱ་བ་དང༌། བླ་མར་བྱ་བ་དང༌། མཉེས་པར་བྱ་བ་དང༌། མཆོད་པར་བྱ་བ་དང༌། དོན་དམ་པར་བྱེད་པ་པོའི་རྒྱུ་མེད་པ་ཉིད་དང༌། ཡེ་ཤེས་ཤེས་བྱ་ཐམས་ཅད་དུ་ཐོགས་མེད་དུ་འགྲོ་བ་དང༌། འགའ་ཡང་མཐོང་བ་མེད་པ་ཉིད་དེ་ཁོ་ནའི་དོན་མཐོང་བར་སྟོན་པ་དང༌། འཇིག་རྟེན་སྟོང་པ་ཉིད་རྣམ་པར་སྟོན་པ་དང༌། ཞེས་པ་ནི་སྤྱིར་བསྟན་ནོ། །
དེ་ལ་མཛད་པ་གསུམ་ལས། དང་པོ་ནི། སྔར་འཁོར་དུ་མ་བསྡུས་པ་རྣམས་བསྡུས་ནས་ཐོས་བསམ་ཀྱི་ཤེས་རབ་སྐྱེད་པའི་དོན་དུ་འཇིག་རྟེན་སྟོང་པ་ཉིད་དུ་བརྗོད་པར་མཛད། བསྡུས་པ་རྣམས་ལ་འཇིག་རྟེན་པའི་སྒོམ་བྱུང་བསྐྱེད་པའི་དོན་དུ་འཇིག་རྟེན་སྟོང་པ་ཉིད་དུ་ཤེས་པར་མཛད། བསྡུས་ནས་ཡོངས་སུ་སྨིན་པ་རྣམས་ལ་འཇིག་རྟེན་ལས་འདས་པའི་རྟོགས་པ་བསྐྱེད་པའི་དོན་དུ་འཇིག་རྟེན་སྟོང་པ་ཉིད་དུ་མཐོང་བར་མཛད་པའོ། ། འཇིག་རྟེན་བསམ་གྱིས་མི་ཁྱབ་པ་ཉིད་དུ་སྟོན་པ་དང༌། འཇིག་རྟེན་ཞི་བ་ཉིད་དུ་སྟོན་པ་དང༌། འཇིག་རྟེན་གྱི་དངོས་པོ་འགོག་པ་དང༌། མཚན་འཛིན་གྱི་འདུ་ཤེས་འགོག་པའོ། ། གཉིས་པ་ནི།
ཡུལ་བཅུ་དྲུག་པོ་འདི་རྣམས་ཀྱི་ཡུལ་ཅན་ཤེས་པའི་རྣམ་པའི་བྱེ་བྲག་བཅུ་དྲུག་ཆོས་ཅན། རྣམ་པ་ཐམས་ཅད་མཁྱེན་པ་གཉིས་ཀྱི་སྦྱོར་བས་བསྡུས་པའི་ཤེས་པའི་ཆ་ལ་མཚན་ཉིད་དུ་བརྗོད་པར་བྱ་བ་ཡིན་ཏེ། དམིགས་པའི་ངོ་བོ་ཉིད་ལ་སོགས་པའི་སྦྱོར་བ་རྣམས་ཇི་ལྟ་བ་བཞིན་དུ་རྣམ་པ་ཐམས་ཅད་མཁྱེན་པ་ཉིད་ཀྱི་སྦྱོར་བ་དག་ཏུ་མཚོན་པར་བྱེད་པའི་ཤེས་པའི་ཆ་ཡིན་པའི་ཕྱིར། གཉིས་པ་ཁྱད་མཚན་ལ་མཚམས་སྦྱར་བ་ནི། གོང་དུ་བསྟན་པ་དེ་ལྟར་བར་སྐབས་ཀྱི་ཚིག་སུ་བཅད་པ་དགུས་ཤེས་པའི་མཚན་ཉིད་མཁྱེན་གསུམ་གྱི་སྦྱོར་བ་ཐེག་པ་ཆེ་ཆུང་སོ་སོར་མ་བཅད་པར་སྤྱིའི་ངོ་བོ་ཉིད་དུ་བརྗོད་ནས་ཤེས་པའི་མཚན་ཉིད་ཀྱི་འོག་ཏུ་བར་སྐབས་ཀྱི་ཚིགས་སུ་བཅད་པས་ཁྱད་པར་གྱི་མཚན་ཉིད་བཤད་དེ། ཤེས་པའི་རྣམ་པས་སྦྱོར་བ་གསུམ་དུ་ཡོངས་སུ་བཅད་པ་རྣམས་ཀྱི་ཁྱད་པར་ཤེས་པར་བྱ་བ་ཡིན་པས་སོ། ། དངོས་ཀྱི་དོན་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ། མདོ་ནི་བཅོམ་ལྡན་འདས་ཤེར་ཕྱིན་འདི་ནི་བྱ་བ་ཆེན་པོས་ཉེ་བར་གནས་སོ་ཞེས་སོ། །
ཚིག་གི་དོན་ནི་ཐེག་ཆེན་གྱི་མཐོང་ལམ་གྱི་ངོ་བོ་སྡུག་བསྔལ་ལ་སོགས་པའི་བདེན་པའི་ཡུལ་ཅན་ཆོས་དང་རྗེས་སུ་ཤེས་པའི་བཟོད་པ་དང་ཤེས་པའི་མཚན་ཉིད་སྐད་ཅིག་མ་བཅུ་དྲུག་གི་ཁྱད་པར་བྱེད་ཆོས་བཅུ་དྲུག་ནི་ཁྱད་པར་གྱི་མཚན་ཉིད་ཡིན་ནོ། ། ཅིའི་ཕྱིར་ཞེ་ན། བསམ་གྱི་མི་ཁྱབ་པ་དང༌། མི་མཉམ་པ་དང༌། གཞལ་བ་ལས་འདས་པ་ལ་སོགས་པའི་ཁྱད་པར་དུ་བྱས་པའི་སྒོ་ནས། མཐོང་ལམ་གྱི་ངོ་བོའི་ལམ་ཤེས་དང༌། རྣམ་མཁྱེན་གྱི་སྦྱོར་བ་མཚོན་པར་བྱེད་པས་སོ། ། མཚོན་པའི་དོན་ནི། སྦྱོར་བ་ཁྱད་ཆོས་དང་ལྡན་པར་བསྟན་པས་ཁྱད་པར་དུ་འཕགས་པར་དོན་གྱི་གོ་བའོ། ། ཅིའི་ཕྱིར་གཞི་ཤེས་ལ་ཁྱད་མཚན་མ་བཤད་ཅེ་ན།
འགའ་ཞིག་ཐེག་ཆེན་གྱི་གཞི་ཤེས་སྦྱོར་བ་ནི་ལམ་ཤེས་སྦྱོར་བའི་ཁོངས་སུ་འདུས་ལ། ཐེག་དམན་ལ་ནི་ཁྱད་མཚན་མེད་པར་དགོངས་པ་ཡིན་ནོ། ། ཞེ་ན། འོ་ན་ཤེས་མཚན་ཡང་བཤད་པར་མི་རིགས་ཏེ། ཐེག་ཆེན་གྱི་གཞི་ཤེས་སྦྱོར་བ་ནི་ལམ་ཤེས་ཀྱི་སྦྱོར་བའི་ཁོངས་སུ་འདུས་ལ། ཐེག་དམན་སྦྱོར་བ་ལ་ནི་དེ་མེད་པའི་ཕྱིར། གཞི་ཤེས་སྦྱོར་བ་ཐེག་དམན་ལའང་ཡོད་པས་ཐེག་དམན་ལའང་ཁྱད་མཚན་ཡོད་དམ་སྙམ་པའི་དོགས་པ་སྐྱེ་བས་མ་བཤད་དོ་ཞེ་ན། སྔ་མ་ལྟར་ཤེས་མཚན་ལའང་མཚུངས་སོ། ། དེས་ན་ཤེས་མཚན་གྱི་མི་ལྡན་རྣམ་གཅོད་ཀྱིས་མཚོན་ལ། ཁྱད་མཚན་གྱིས་གཞན་ལྡན་རྣམ་བཅད་ཀྱིས་མཚོན་པས་གཞན་ལ་ལྡན་པ་བཅད་དགོས་པས་ཁྱད་མཚན་མ་བཤད་དོ། །
གཞན་དག་གིས་འདི་ལྟ་བུ་ཁོང་དུ་མ་ཆུད་དོ། ། འོན་ཀྱང་འཕགས་པས་སྦྱོར་བ་གསུམ་ཆར་ལ་སྦྱར་བ་ལེགས་ཏེ་ཐེག་ཆེན་གྱི་སྦྱོར་བ་གཅིག་གི་ངོ་བོ་ཡིན་པས་སོ། ། མཐོང་ལམ་གྱི་ཁྱད་པར་བཤད་པས་སྦྱོར་ལམ་དང་བསྒོམ་ལམ་གྱི་ཁྱད་པར་ཡང་བཤད་པར་འགྱུར་ཏེ། རྒྱུ་ལ་ཁྱད་པར་ཡོད་ན་འབྲས་བུ་ལ་ཁྱད་པར་འབྱུང་བ་རིགས་པའི་ཚུལ་ཡིན་པས་སོ། ། ངོ་བོ་མཉམ་རྗེས་གང་བཟུང་ཞེ་ན། མཉམ་རྗེས་སོ་སོར་མ་བཅད་པར་འབྲས་བུ་དང་རྒྱུ་དང་ངོ་བོ་དང་གྲོགས་དང༌། ཡུལ་གྱི་ཁྱད་པར་ཅི་རིགས་པར་འབུམ་ཕྲག་གསུམ་པས་བཤད་དོ། ། གཉིས་པ་ལ། མཚམས་སྦྱར་བ་དང༌། མདོ་དགོད་པ་དང༌།
ཚིག་གི་དོན་ནོ། དང་པོ་ནི། ཡང་བསམ་གྱིས་མི་ཁྱབ་པ་ཞེས་སོ། ། གཉིས་པ་ནི། རབ་འབྱོར་སངས་རྒྱས་ཉིད་དང་དེ་བཞིན་གཤེགས་པ་ཉིད་དང་ཐམས་ཅད་མཁྱེན་པ་ཉིད་ནི་བསམ་གྱིས་མི་ཁྱབ་པ་སྟེ་ཞེས་སོགས་སོ། ། གསུམ་པ་ལ་མཚན་ཉིད་དངོས་དང༌། དམན་ལམ་མི་སྟོན་པའི་རྒྱུའོ། ། དང་པོ་ནི། བྱང་ཆུབ་སེམས་དཔའི་ལམ་ཤེས་པ་ཉིད་དང་སོགས་པ་སངས་རྒྱས་གྱི་རྣམ་མཁྱེན་གྱི་སྦྱོར་བ་གཉིས་ནི་ཆོས་ཅན། ཁྱད་པར་གྱི་ལམ་ཡིན་ཏེ་ཁྱད་པར་བཅུ་དྲུག་གང་གིས་ཉན་ཐོས་ལ་སོགས་པའི་ལམ་རྣམས་ལས་ཁྱད་ཞུགས་པའི་ཕྱིར།
བཅུ་དྲུག་གང་ཞེ་ན་དང་པོ་སྡུག་བསྔལ་བདེན་པའི་སྐད་ཅིག་མའི་ཁྱད་པར་ནི། ཡང་དག་པར་རྫོགས་པའི་སངས་རྒྱས་དང༌། སོགས་པ་བྱང་ཆུབ་སེམས་དཔའ་གོང་མ་རྣམས་ཀྱིས་ལེགས་པར་ཡོངས་སུ་བཟུང་བའི་ཤེས་རབ་ཀྱི་སྟོབས་ཀྱིས་རྟོག་གེའི་བློས་བསམ་གྱིས་མི་ཁྱབ་པ་ཉིད་དང༌། ཟླ་མེད་པས་མི་མཉམ་པ་ཉིད་དང༌། ཚད་མས་གཞལ་བ་ལས་ཡང་དག་པར་འདས་པ་དང༌། གྲངས་ཀྱིས་བགྲང་བ་ལས་ཡང་དག་པར་འདས་པའི་སྡུག་བསྔལ་བདེན་པའི་ཆོས་ཉིད་རྟོགས་པ་སྟེ། ཡུལ་གྱིས་ཁྱད་པར་དུ་བྱས་སོ། ། ཀུན་འབྱུང་གི་ཡུལ་ཅན་གྱི་སྐད་ཅིག་མ་ནི། འཕགས་པའི་གང་ཟག་ཐམས་ཅད་ཀྱི་ཡོན་ཏན་སྡུད་པ་དང༌། ཇི་ལྟ་ཇི་སྙེད་ལ་མཁས་པའི་སྐྱེས་བུས་རིག་པར་བྱ་བའི་ཟབ་མོ་རྟོགས་པ་ཉིད་དང༌།
ཉན་ཐོས་དང་རང་སངས་རྒྱས་ལ་སོགས་པའི་སྤྱོད་ཡུལ་མ་ཡིན་པའི་དངོས་པོ་ཕྲ་མོ་ཡོངས་སུ་ཤེས་པ་དང༌། ཐེག་ཆེན་རང་ལུགས་ལ་ལྟོས་པའི་མངོན་པར་ཤེས་པ་ཉན་རང་ལས་ཤིན་ཏུ་མྱུར་བའི་ཤེས་པའོ། ། འགོག་པའི་ཡུལ་ཅན་བཞི་ནི། ཀུན་རྫོབ་ཀྱི་བདེན་པ་ལ་བརྟེན་ནས་སྐུར་བ་མི་འདེབས་པས་ཆོས་ཐམས་ཅད་ལ་བྲི་བ་མེད་པ་དང༌། དོན་དམ་པའི་བདེན་པ་ལ་བརྟེན་ནས་སྒྲོ་མི་འདོགས་པས་གང་བ་མེད་པའི་ངོ་བོ་རྟོགས་པ་དང༌། འཁོར་གསུམ་རྣམ་པར་དག་པའི་སྒོ་ནས་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བརྩོན་འགྲུས་ཀྱིས་དྲག་ཏུ་རབ་ཏུ་བསྒྲུབ་པ་དང་གུས་སྦྱོར་དང་རྟག་པར་སྦྱོར་བས་བསྐལ་བ་དུ་མར་བསྒྲུབས་པའི་བསོད་ནམས་དང་ཡེ་ཤེས་ཀྱི་ཚོགས་ཡང་དག་པར་འགྲུབ་པ་དང༌། ཕྱི་ནང་གི་ཆོས་ཐམས་ཅད་ལ་རྣམ་པར་མི་རྟོག་པར་དམིགས་པའོ། ། ལམ་བདེན་གྱི་བཞི་ནི། བྱང་ཆུབ་སེམས་དཔའི་ལམ་གྱི་རྟེན་ཆོས་ཀྱི་དབྱིངས་ཀྱི་ངོ་བོ་ཉིད་ཀྱི་རིགས་དང་ལྡན་པ་དང༌། སྨོན་ལམ་ལ་སོགས་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་རྒྱུ་ཚོགས་དང་ལྡན་པ་དང༌།
ཐེག་ཆེན་དགེ་བའི་བཤེས་གཉེན་གྱིས་ཐབས་མཁས་ཀྱིས་ཡོངས་སུ་བཟུང་བ་དང༌། གཟུགས་སོགས་ལ་མངོན་པར་ཞེན་པའི་རོ་མྱང་བ་མེད་པའོ། ། ཇི་སྐད་བརྗོད་པ་དེ་ལྟ་བུ་བཅུ་དྲུག་གི་བདག་ཉིད་ནི་བཞི་ཚན་བཞི་གོ་རིམ་བཞིན་དུ་སྡུག་བསྔལ་ལ་སོགས་པའི་བདེན་པ་བཞིའི་ཡུལ་ཅན་སྐད་ཅིག་མ་རྣམས་ཀྱི་ཁྱད་པར་དུ་བྱེད་ཆོས་ཡིན་ནོ། ། གཉིས་པ་ནི། གང་ལས་ཁྱད་པར་དུ་འཕགས་པའི་ཡུལ་བཤད་དགོས་ཏེ། གཞན་དུ་ན་དེ་དག་ལས་ཁྱད་པར་དུ་འཕགས་པར་མི་ཤེས་པའི་ཕྱིར་ཞེ་ན། གང་ལས་ཁྱད་པར་དུ་འཕགས་པའི་ཉན་རང་དེ་དག་གི་ལམ་ནི་དངོས་སུ་མ་བཤད་དེ། གོ་སླ་བའི་ཕྱིར། ཇི་ལྟར་ཞེ་ན། ཇི་སྐད་བཤད་པའི་ཁྱད་པར་དང་བྲལ་བའི་མངོན་པར་ཞེན་པ་ལ་སོགས་པ་སྐྱེ་བའི་མཚན་ཉིད་ཅན་དུ་སྔར་ལས་བཟློག་པ་ཉིད་ཀྱིས་རྟོགས་པའི་ཕྱིར་ཏེ།
བྱང་སེམས་ཀྱི་ལམ་ཁྱད་མཚན་བཅུ་དྲུག་དང་ལྡན་པར་དངོས་སུ་བསྟན་པ་དེའི་ཕྱིར་རོ། ། གསུམ་པ་བྱེད་པའི་མཚན་ཉིད་ལ་མཚམས་སྦྱར་བ་ནི། ཁྱད་པར་གྱི་མཚན་ཉིད་ཀྱིས་ཡོངས་སུ་བཅད་པ་ཞེས་སོགས་སོ། ། གཉིས་པ་ཚིག་གི་དོན་ལ་དབྱེ་བ་དང༌། མཚོན་པའི་ཚུལ་ལོ། ། དང་པོ་ལ་གཞི་ཤེས་དང་ལམ་ཤེས་དང༌། རྣམ་མཁྱེན་གྱི་བྱེད་པའོ། ། དང་པོ་ལ། ཕན་པ་ལ་སོགས་པའི་བྱེད་པ་རྣམ་པ་གསུམ་ཆོས་ཅན། ཐམས་ཅད་ཤེས་པ་ཉིད་ཀྱི་སྦྱོར་བའི་བྱེད་པ་ཡིན་ཏེ།
དེས་གདུལ་བྱ་ལ་ཕན་པ་ཉེ་བར་སྒྲུབ་པར་བྱེད་པའི་མཛད་པ་ཡིན་པའི་དོན་གྱིས་སོ། ། གསུམ་གང་ཞེ་ན་མི་ལ་སོགས་པའི་གདུལ་བྱ་རྣམས་རྒྱུད་ལྔ་ལས་བཏོན་ནས་མྱང་འདས་ལ་འགོད་པ་མ་འོངས་པའི་ཕན་པ་དང༌། ཡིད་མི་བདེ་ལས་བཀྲོལ་ནས་མྱང་འདས་ལ་འགོད་པ་ཚེ་འདིའི་བདེ་བ་དང༌། ཡང་སྲིད་མི་ལེན་པར་བྱེད་པས་སྡུག་བསྔལ་མེད་པའི་རྣམ་པར་སྨིན་པ་མ་ཡིན་པའི་ཆོས་ཉིད་སྒྲུབ་པར་མཛད་པའོ། ། འགྲེལ་ཆེན་ལས་དང་པོ་དགུ་གཞི་ཤེས་ཀྱི་བྱེད་པར་བཤད་པ་མ་ཡིན་ནམ་ཞེ་ན། ཉན་རང་དང་ཐུན་མོང་པ་གསུམ་ལས་མེད་པས་འདིར་གསུམ་དུ་བཤད་ཅིང༌། ལྷག་མ་དྲུག་གཞི་ཤེས་དང་ལམ་ཤེས་གཉིས་ཀའི་ཐུན་མོང་བ་ཡིན་པས་འདིར་ལམ་ཤེས་དང་འགྲེལ་ཆེན་ལས་གཞི་ཤེས་སུ་བཤད་པ་མི་འགལ་ལོ། ། གཉིས་པ་ནི་སྐྱབས་ལ་སོགས་པའི་བྱེད་པ་བདུན་ཆོས་ཅན། ལམ་ཤེས་པ་ཉིད་ཀྱི་བྱེད་པ་ཡིན་ཏེ། ལམ་ཤེས་ཀྱི་གདུལ་བྱ་ལ་དུས་ཇི་ལྟ་བ་བཞིན་དུ་ཡང་དག་པར་ཉེ་བར་སྒྲུབ་པའི་མཛད་པ་ཡིན་པའི་དོན་གྱིས་སོ། །
བདུན་གང་ཞེ་ན། ལྷག་མེད་ལ་འགོད་པ་གཏན་དུ་ཕན་པ་སྐྱབས་ཀྱི་བྱེད་པ་དང༌། སྡུག་བསྔལ་གྱི་རྒྱུ་བདེན་འཛིན་བཟློག་པ་གནས་ཀྱི་བྱེད་པ་དང༌། འཁོར་བ་དང་མྱ་ངན་ལས་འདས་པ་རང་བཞིན་མེད་པར་མཉམ་ཉིད་དུ་རྟོགས་པ་དཔུང་གཉེན་གྱི་བྱེད་པ་དང༌། འཁོར་འདས་ལ་བླང་དོར་གྱི་སྲེད་པས་མ་གོས་པ་རང་དང་གཞན་གྱི་དོན་རྟོགས་པའི་རྟེན་གྱི་ངོ་བོ་དང་མི་གནས་པའི་མྱང་འདས་སྟོན་པ་གླིང་གི་བྱེད་པ་དང༌། རང་དོན་ལ་སྲེད་པ་སྤངས་པའི་དོན་དུ་གཞན་གྱི་དོན་སྒྲུབ་པ་ཡོངས་འདྲེན་གྱི་བྱེད་པ་དང༌། གདུལ་བྱ་སེམས་ཅན་གྱི་དོན་ལ་འབད་མེད་ལྷུན་གྱིས་གྲུབ་པར་འཇུག་པར་མཛད་པ་ལྷུན་གྲུབ་གྱི་བྱེད་པ་དང༌། ཐེག་པ་གསུམ་གྱི་ལམ་གྱིས་རང་རང་གྱི་སྤང་བྱ་ལས་ངེས་པར་འབྱུང་ཡང་རྫོགས་སྨིན་མ་སྦྱངས་པར་འབྲས་བུ་མངོན་གསུམ་དུ་མི་བྱེད་པར་མཛད་པ་འབྲས་བུ་མངོན་གསུམ་དུ་མི་བྱེད་པའི་བྱེད་པ་འདི་རྣམས་སོ། ། གསུམ་པ་ནི། རྟེན་གྱི་མཛད་པ་ཆོས་ཅན་རྣམ་མཁྱེན་གྱི་སྦྱོར་བའི་བྱེད་པ་ཡིན་ཏེ།
རྣམ་མཁྱེན་གྱི་སྦྱོར་བས་གདུལ་བྱ་རྣམ་མཁྱེན་གྱི་དབང་དུ་བྱས་པའི་ཆོས་ཐམས་ཅད་སྟོན་པ་ཉེ་བར་སྒྲུབ་པའི་མཛད་པ་ཡིན་པའི་དོན་གྱིས་སོ། ། འདི་དག་བྱང་སེམས་དང་སངས་རྒྱས་གང་གི་མཛད་པར་བཟུང་ཞེ་ན་ལེའུ་བརྒྱད་པ་དང༌། བརྒྱད་སྟོང་པར་དང་པོ་གཉིས་བྱང་སེམས་དང༌། ཕྱི་མ་དགུ་སངས་རྒྱས་ཀྱི་བྱེད་པར་བཤད་ཅིང༌། འབུམ་དང་ཉི་ཁྲི་ལེ་མང་སུ་དང་པོ་ལྔ་བྱང་སེམས་དང༌། ཕྱི་མ་དྲུག་སངས་རྒྱས་ལ་སྦྱར་རོ། ། ཡང་ཁྲི་བརྒྱད་སྟོང་བར་དང་པོ་དྲུག་སངས་རྒྱས་དང༌། ཕྱི་མ་ལྔ་བྱང་སེམས་དང༌། ཤེས་རབ་བྲི་པར་ཐམས་ཅད་བྱང་སེམས་ལ་བཤད་པས་གཉིས་ཀ་ལ་ཡོད་པར་མངོན་ཡང༌། མཚན་ཉིད་དུ་བཤད་པ་ནི་བྱང་སེམས་ལ་ཡོད་པའི་ཆ་བཟུང་ངོ༌། །
གཉིས་པ་ནི་གོང་དུ་བསྟན་བདེ་ལྟར་བྱེད་པའི་རྣམ་པ་བཅུ་གཅིག་པོ་དག་གིས་ཐམས་ཅད་མཁྱེན་པ་ཉིད་གསུམ་གི་སྦྱོར་བ་དག་མཚོན་པར་བྱེད་པས་ན། བྱེད་པ་ལ་མཚན་ཉིད་ཞེས་བརྗོད་དོ། ། བཞི་པ་ངོ་བོ་ཉིད་ཀྱི་མཚན་ཉིད་ལ། མཚམས་སྦྱར་བ་ནི་བྱེད་པའི་མཚན་ཉིད་ཀྱིས་ཞེས་སོགས་སོ། ། དངོས་ཀྱི་དོན་ལ་མདོ་ནི། རབ་འབྱོར་བྱང་སེམས་ཆེན་པོ་དེ་ནི་འདོད་ཆགས་དང་གཏི་མུག་བསལ་བས་དབེན་པའི་རང་བཞིན་དུ་འགྱུར་རོ། ། ཞེས་སོ། གཉིས་པ་ཚིག་གི་དོན་ལ། མཚན་ཉིད་ཀྱི་དབྱེ་བ་དང༌། མཚོན་པའི་ཚུལ་ལོ། །
དང་པོ་ལ་གཞི་ཤེས་སྦྱོར་བ་དང་ལམ་ཤེས་སྦྱོར་བ་དང་རྣམ་མཁྱེན་གྱི་སྦྱོར་བའི་ངོ་བོ་ཉིད་དོ། ། དང་པོ་ལ་གཞི་ཤེས་སྦྱོར་བའི་ངོ་བོ་ཉིད་བཞིའོ། ། གང་ཞེ་ན། བྱང་སེམས་གྱི་ཐམས་ཅད་ཤེས་པ་ཉིད་ཀྱི་སྦྱོར་བ་ཆོས་ཅན། ཉོན་མོངས་ཀྱིས་དབེན་པའི་ངོ་བོ་ཉིད་ཡིན་ཏེ། འདོད་ཆགས་ལ་སོགས་པ་ཉོན་མོངས་པ་དང་ཉོན་མོངས་དེའི་རྟགས་ལུས་ཀྱི་གནས་ངན་ལེན་དང༌། ཉོན་མོངས་དེའི་མཚན་མ་ཚུལ་བཞིན་མ་ཡིན་པ་ཡིད་ལ་བྱེད་པ་ལ་སོགས་པས་སྟོང་པ་ཉིད་ཀྱིས་སོ། ། ཤེས་སྒྲིབ་ཀྱིས་དབེན་པའི་ངོ་བོ་ཉིད་ཡིན་ཏེ། འདོད་ཆགས་དང་འདོད་ཆགས་མེད་པ་ལ་སོགས་པ་མི་མཐུན་ཕྱོགས་དང་གཉེན་པོ་རྟོགས་པ་དག་གིས་སྟོང་པ་ཉིད་ཀྱིས་སོ། ། གཉིས་པ་ལ་ལམ་ཤེས་སྦྱོར་བའི་ངོ་བོ་ཉིད་ལྔའོ། །
གང་ཞེ་ན། ལམ་ཤེས་པ་ཉིད་ཀྱི་སྦྱོར་བ་ཆོས་ཅན། བྱ་དཀའ་བའི་ངོ་བོ་ཉིད་ཡིན་ཏེ། དོན་དམ་པར་མེད་པའི་སེམས་ཅན་མྱ་ངན་ལས་འདའ་བར་བྱེད་པའི་གོ་ཆ་བགོ་པས་སོ། ། རྣམ་མཁྱེན་དུ་མཐའ་ཅིག་ཏུ་ངེས་པའི་ངོ་བོ་ཉིད་ཡིན་ཏེ། ཐེག་པ་གཞན་དུ་མི་ལྟུང་བའི་མཚན་ཉིད་ཅན་ཡིན་པ་ཉིད་ཀྱིས་སོ། ། ཆེད་དུ་བྱ་བ་མ་འཁྲུལ་བའི་ངོ་བོ་ཉིད་ཡིན་ཏེ། ཡུན་རིང་པོ་བསྐལ་པ་དུ་མ་ནས་བསྒྲུབ་པར་བྱ་བའི་མཆོག་ཆེན་པོ་གསུམ་གྱི་དོན་དུ་འབད་པས་སོ། ། ཟབ་མོ་རྟོགས་པའི་ངོ་བོ་ཉིད་ཡིན་ཏེ། བསྒོམ་པར་བྱ་བ་དང༌།
སྒོམ་པ་དང་སྒོམ་པ་པོའི་ཆོས་མ་དམིགས་པའི་བདག་ཉིན་ཡིན་པའི་ཕྱིར། རྣམ་བྱང་ལ་ཞེན་པ་མི་དམིགས་པའི་ངོ་བོ་ཉིད་ཡིན་ཏེ། དངོས་པོར་མངོན་པར་ཞེན་པ་མཐའ་དག་བཀག་པའི་བདག་ཉིད་ཡིན་པའི་ཕྱིར། གསུམ་པ་ལ་བདུན་ཏེ། གང་ཞེ་ན། རྣམ་པ་ཐམས་ཅད་མཁྱེན་པ་ཉིད་ཀྱི་སྦྱོར་བ་ཆོས་ཅན། རྣམ་པ་མ་ལུས་པ་ལ་དམིགས་པའི་ངོ་བོ་ཉིད་ཡིན་ཏེ། ཐམས་ཅད་ཤེས་པ་ཉིད་དང་ལམ་ཤེས་པ་ཉིད་ཀྱིས་བསྡུས་པའི་དངོས་པོའི་ཁྱད་པར་ལ་དམིགས་པའི་བདག་ཉིད་ཡིན་པའི་ཕྱིར། འཇིག་རྟེན་ཐམས་ཅད་དང་མི་མཐུན་པའི་ངོ་བོ་ཉིད་ཡིན་ཏེ། འཇིག་རྟེན་གྱི་སྒྲུབ་པའི་འཛིན་པ་ལ་སོགས་པ་ལས་བཟློག་སྟེ།
གཟུང་འཛིན་གཉིས་མེད་དུ་སྒོམ་པར་བསྟན་པས་སོ། ། ཡུལ་ལ་ཐོགས་མེད་དུ་འཇུག་པའི་ངོ་བོ་ཉིད་ཡིན་ཏེ་གཟུགས་ལ་སོགས་པས་ཐོགས་པ་མེད་པར་ཤེས་པའི་བདག་ཉིད་ཡིན་པས་སོ། ། དོན་དམ་པར་གཞི་མེད་པར་རྟོགས་པའི་ངོ་བོ་ཉིད་ཡིན་ཏེ། ཤེས་བྱ་དང་ཤེས་པ་མི་དམིགས་པར་རྟོགས་པའི་བདག་ཉིད་ཡིན་པའི་ཕྱིར། རྣམ་པའི་ཆོས་ཉིད་དམན་པ་ལས་མཆོག་དུ་འགྲོ་བ་མེད། པར་རྟོགས་པར་ངོ་བོ་ཉིན་ཡིན་ཏེ། དེ་བཞིན་ཉིད་རྟོགས་པ་ཉིད་ཀྱིས་སོ། ། ལམ་གྱི་རྣམ་པ་སྐྱེ་མེད་དུ་རྟོགས་པའི་ངོ་བོ་ཉིད་ཡིན་ཏེ། གཟུགས་ལ་སོགས་པ་ངོ་བོ་ཉིད་མེད་པར་རྟོགས་པའི་བདག་ཉིད་ཡིན་པའི་ཕྱིར། གཞིའི་དེ་བཞིན་ཉིད་མི་དམིགས་པར་རྟོགས་པའི་ངོ་བོ་ཉིད་ཡིན་ཏེ།
དངོས་པོ་དང་དངོས་པོ་མེད་པ་དང་གཉིས་ཀ་མ་ཡིན་པ་གསུམ་གྱི་ངོ་བོ་མི་དམིགས་པར་རྟོགས་པའི་བདག་ཉིད་ཡིན་པའི་ཕྱིར། གཉིས་པ་ནི། བཞི་པ་ངོ་བོ་ཉིད་ཀྱི་མཚན་ཉིད་དུ་བཞེད་དོ། ། གང་ན་ཐམས་ཅད་མཁྱེན་པ་ཉིད་གསུམ་གི་སྦྱོར་བའི་བདག་ཉིད་གོང་དུ་བསྟན་པ་དེ་ལྟར་ངོ་བོ་ཉིད་བཅུ་དྲུག་གོ ། ཇི་ལྟར་ཡིན་ཞེ་ན། ཇི་ལྟ་བ་བཞིན་དུ་མཚན་ཉིད་དང་ལྡན་པ་བཞིན་དུ་མཚོན་པར་བྱ་བ་ཡིན་པས་སོ། ། བྱེད་ཚིག་གི་སྒྲ་འབྱུང་བ་ནི་འགྱུར་མ་དག་པ་སྟེ། བྱེད་སྒྲུབ་དུ་ཐལ་བར་འགྱུར་བས་སོ། ། རྩ་བར་ལྟ་བུར་ཞེས་འབྱུང་བ་ནི་དོན་དམ་པར་མཚན་མཚོན་མེད་ཀྱང༌། འཁྲུལ་ངོར་ཡོད་པར་སྟོན་པའོ། །
གསུམ་པ་ནི། ཤེས་མཚན་ཞེ་བརྒྱད། ཁྱད་མཚན་བཅུ་དྲུག བྱེད་མཚན་བཅུ་གཅིག ངོ་བོ་ཉིད་བཅུ་དྲུག་ཡོད་པ་དེ་ལྟར་ན་ཞེས་སོ། ། བཞི་པ་ཉེ་རྒྱུ་ཐར་པ་ཆ་མཐུན་ལ། མཚམས་སྦྱར་བ་དང༌། དོན་བཤད་པའོ། ། དང་པོ་ནི། མཚན་ཉིད་ཀྱི་འོག་ཏུ་ཐར་པ་ཆ་མཐུད་བསྟན་ཏེ།
ཐོས་བསམ་གྱིས་བསྡུས་པའི་ཐར་པའི་ཆ་དང་མཐུན་པའི་དགེ་བའི་རྩ་བ་དང་ལྡན་པ་ཁོ་ན་ལ། ཇི་སྐད་བཤད་པའི་སྦྱོར་བའི་མཚན་ཉིད་ཡོངས་སུ་ཤེས་པ་འབྱུང་བས་སོ། ། སྔར་གྱི་རིམ་པ་ནི་བཤད་པའི་རིམ་པ་ཡིན་ལ། དོན་གྱི་རིམ་པ་ནི། རྟེན་གི་གང་ཟག་བཞིས་ཐོས་བསམ་གྱིས་བསྡུས་པའི་ཐར་པ་ཆ་མཐུན་བསྐྱེད་ནས་མཚན་ཉིད་གཏན་ལ་ཕབ་ཏེ། སྐྱོན་སྤང་བ་དང༌། ཡོན་ཏན་བླང་བྱར་རྟོགས་པར་བྱེད་ནས་སྦྱོར་བ་བསྒོམ་མོ། ། གཉིས་པ་ལ་སྤྱི་གཞུང་གཉིས་སོ། དང་པོ་ལ། རྟེན་གྱི་གང་ཟག་ནི་འདོད་ལྷ་དང༌།
ཟ་མ་དང་མ་ནིང་དང༌། མཚམས་མེད་བྱས་པ་མ་ཡིན་པའི་གླིང་གསུམ་གྱི་མིའི་རྟེན་ཅན་ཡིན་ལ། ངོ་བོ་ནི་གཞི་ངེས་འབྱུང་གི་ཚུལ་ཁྲིམས་དང༌། ཚུལ་ཁྲིམས་དག་པའི་ཡན་ལག་དབང་པོའི་སྒོ་སྡོམ་པ་དང༌། ཟས་ཀྱི་ཚོད་ཤེས་པ་ལ་སོགས་པའོ། ། རྒྱུད་ཡོངས་སུ་སྦྱོང་བའི་ཐབས་ནི། ཡན་ལག་བཅུ་གཉིས་ཀྱིས་བསྡུས་པའི་གསུང་རབ་ལ་ཐོས་བསམ་གྱིས་བརྩོན་པ་སྟེ། བསྟན་པ་ལ་དང་པོར་འཇུག་པའི་རྒྱུ་ནི་ཐོས་བསམ་ཡིན་པའི་ཕྱིར། བསྒོམས་པ་ལས་བྱུང་བ་དག་ཀྱང་ཡིན་ཏེ། སེམས་གནས་པའི་ཐབས་དགུས་རྫུ་འཕྲུལ་རྐང་པའི་ཏིང་ངེ་འཛིན་བསྐྱེད་པའི་ཕྱིར་རོ། །
བྱེད་ལས་ནི་མངོན་པར་རྟོགས་པ་མྱུར་ཏུ་སྐྱེ་བའི་སྣོད་ཉིད་དུ་རུང་བར་བྱེད་པའོ། ། ཡན་ལག་གི་དོན་ལ། ངོ་བོ་དང་དབྱེ་བའོ། ། དང་པོ་ལ་མདོ་དགོད་པ་ནི། ཐོག་མར་སེམས་བསྐྱེད་པ་ནས་བཟུང་སྟེ། རྣམ་མཁྱེན་གྱི་སེམས་དང་མ་བྲལ་བར་སྦྱིན་པ་གཏོང་བ་དང་ཞེས་སོགས་སོ། ། ཚིག་གི་དོན་ནི། ཐར་པའི་ཆ་དང་མཐུན་པ་ཡིན་པ་འདོད་དོ། ། གང་ན། སྟོང་ཉིད་རྟོགས་པའི་ཤེས་རབ་ཀྱིས་ཆོས་ཐམས་ཅད་ལ་མཚན་མ་མེད་པར་དམིགས་པའི་ཤེས་པའི་རྣམ་པས།
སྦྱིན་པ་ལ་སོགས་པའི་ཕ་རོལ་དུ་ཕྱིན་པ་ནས་རྣམ་པ་ཐམས་ཅད་མཁྱེན་པ་ཉིད་ལ་ཐུག་པའི་བར་རྣམས་རང་གི་རྒྱུད་ལ་ས་བོན་ནུས་ལྡན་དུ་བཞག་པའི་སྒོ་ནས་བསྐྱེད་པའི་ཐབས་ལ་མཁས་པའི་ཐབས་ཤེས་ཟུང་འཇུག་ནིའོ། ། སྐབས་འདིར་གཞན་དོན་དངོས་སུ་སྒྲུབ་པའི་ནུས་པ་ཆུང་བས་རང་རྒྱུད་ལ་ཞེས་སྨོས་སོ། ། གང་དུ་ཞེ་ན། རྣམ་པ་ཐམས་ཅད་མངོན་པར་རྫོགས་པར་རྟོགས་པའི་སྐབས་འདི་ལའོ། ། གཉིས་པ་ལ་མཚམས་སྦྱར་བ་ནི། མཁས་པ་དེ་གང་ཞེ་ན་ཞེས་སོ། ། ཚིག་དོན་ལ་ཡུལ་གྱིས་དབྱེ་བ་དང་དབང་པོས་དབྱེ་བའོ། ། དང་པོ་ནི་མཁས་པ་ཡིན་ནོ། ། གང་ན་བདེན་པའི་རྣམ་པ་ཅན་གྱི་སྒོམ་བྱུང་མ་ཐོབ་པས་དབང་པོའི་ངོ་བོ་ཉིད་མ་ཡིན་པའི་དད་པ་དང༌། བརྩོན་འགྲུས་དང༌།
དྲན་པ་དང༌། ཏིང་ངེ་འཛིན་པ། ཤེས་རབ་ཁྱད་པར་ཅན་ཉན་རང་ལས་ཁྱད་པར་དུ་འཕགས་པ་ཅན་ནོ། ། ཡུལ་གང་ལ་ཞེ་ན། གྲངས་བཞིན་དུ་སངས་རྒྱས་སོགས་དང༌། སྦྱིན་སོགས་དང༌། བསམ་པ་ཕུན་སུམ་ཚོགས་པ་སེམས་བསྐྱེད་སོགས་སོ། ། བསྒོམ་བྱ་སོགས་འཁོར་གསུམ་དུ་རྣམ་པར་མི་རྟོགས་པ་དང་གཟུགས་སོགས་ཆོས་ཐམས་ཅད་ཀྱི་རང་སྤྱིའི་རྣམ་པ་ཐམས་ཅད་ཡོངས་སུ་ཤེས་པ་ལ་སོགས་པའི་ཡུལ་རྣམ་པ་ལྔ་ལའོ། ། ཇི་ལྟར་ཞེ་ན། རབ་ཏུ་དང་བ་དང༌།
སྒྲུབ་པར་སྤྲོ་བ་དང༌། རྟག་ཏུ་མི་བརྗེད་པ་དང༌། སེམས་རྩེ་གཅིག་པ་དང༌། སོ་སོར་རྣམ་པར་འབྱེད་པའི་ཚུལ་གྱིས་སོ། ། གཉིས་པ་ནི། འདིར་བསྟན་གྱི་ཐར་པ་ཆ་མཐུན་གསུམ་ཀ་ཐེག་ཆེན་གྱི་ཐར་པ་ཆ་མཐུན་དུ་མཚུངས་པས་ན། ཡུལ་ལྔ་ལ་མཁས་པ་དེ་ལྟ་མོད་ཀྱི། ཆུང་འབྲིང་ཆེན་པོ་ཐམས་ཅད་ཀྱིས་བླ་ན་མེད་པའི་བྱང་ཆུབ་ཐེག་པ་གཞན་གྱིས་བར་མ་ཆོད་པར་འཐོབ་པར་ངེས་པ་མ་ཡིན་ཏེ། འདི་ལྟར་དད་པ་ལ་སོགས་པ་ཆེན་པོ་རྣོན་པོས་ནི་ཐེག་པ་གཞན་གྱིས་བར་མ་ཆོད་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཤེས་ཆེར་འཐོབ་ནུས་པས་རྟོགས་པར་སླ་ལ། དད་སོགས་དེ་དག་ཉིད་རྟུལ་པོས་ནི་ཤས་ཆེར་ལྡོག་པས་རྟོགས་པར་དཀའ་བ་ཞེས་བྱ་བ་འདི་ནི་རྟེན་འབྲེལ་གྱི་ཆོས་ཉིད་ཡིན་པས་སོ། །
བྱང་སེམས་དབང་པོ་རྣོ་རྟུལ་གྱི་ཐར་ཆའི་དད་སོགས་ཀྱིས་བྱང་ཆུབ་ཐོབ་ཚུལ་དངོས་སུ་བསྟན་པའི་ཤུགས་ཀྱིས་ན། འབྲིང་པོ་རང་སངས་རྒྱས་ཀྱི་རིགས་ཅན་གྱི་དད་སོགས་རྣམས་ཀྱིས་ནི་རང་སངས་རྒྱས་ཀྱི་བྱང་ཆུབ་རྟོགས་ལ། ཆུང་ངུ་ཉན་ཐོས་ཀྱི་དད་སོགས་རྣམས་ཀྱིས་ནི། ཉན་ཐོས་ཀྱི་བྱང་ཆུབ་རྟོགས་སོ་ཞེས་བྱ་བ་འདི་འཕངས་པ་ཡིན་ནོ། ། སྔར་གོང་དུ་བྱང་སེམས་ཀྱི་སྦྱོར་མཐོང་དངོས་སུ་བསྟན་ནས། ཉན་རང་གི་སྦྱོར་མཐོང་ཤུགས་ལ་སྟོན་པའི་རིགས་པས། འདིར་ཡང་ཐེག་ཆེན་གྱི་ཐར་ཆ་དངོས་སུ་བསྟན་ནས། ཉན་རང་གི་ཐར་ཆ་ཤུགས་ལ་བསྟན་པར་མངོན་ནོ། ། འདྲེ་ཆེན་པོས་ནི། ཐེག་ཆེན་དུ་རིགས་ངེས་པ་རྣོན་པོ་དང༌།
མ་ངེས་པ་འབྲིང་པོ་དང་དམན་པའི་རིགས་ཅན་རྟུལ་པོར་མཛད་ནས། རྩ་བར་རྣོ་རྟུལ་གཉིས་དངོས་སུ་བསྟན་པས་ཤུགས་ལ་འབྲིང་པོ་འཕངས་པར་བཞེད་ལ། ཨར་གྱིས་ཐེག་ཆེན་དང་རང་རྒྱལ་དང་ཉན་ཐོས་ཀྱི་རིགས་ཅན་གྱི་བྱང་ཆུབ་སེམས་དཔའ་གསུམ་དུ་འཛད་ནས། གསུམ་ཀ་ད་ལྟ་ཐེག་ཆེན་གྱི་ཐར་ཆ་ལ་གནས་པར་མཚུངས་ཀྱང་སྔ་མས་བྱང་ཆུབ་རྟོགས་པར་སླ་ལ། ཕྱི་མ་གཉིས་རྟུལ་པོའི་སྒྲས་གསུངས་ནས་རྟོགས་པར་དཀའ་བ་དངོས་སུ་བསྟན་ལ། དེའི་ཤུགས་ཀྱིས་ཕྱི་མ་གཉིས་ཐེག་ཆེན་གྱི་ལམ་ལས་ལོག་ནས་འབྲིང་པོ་རང་རྒྱལ་གྱི་རིགས་ཅན་གྱི་རང་རྒྱལ་གྱི་བྱང་ཆུབ་དང༌། ཉན་ཐོས་ཀྱི་རིགས་ཅན་གྱིས་ཉན་ཐོས་ཀྱི་བྱང་ཆུབ་ཐོབ་པར་འཕངས་སོ་ཞེས་འཆད་དོ། ། འགའ་ཞིག་རྟུལ་པོ་ཉན་རང་དུ་འདོད་པ་དང༌། གཞན་དག་རྩ་འགྲེལ་སོ་སོར་སྨྲ་བ་མི་འཐད་དེ། ཐམས་ཅད་ཡུལ་ལྔ་ལ་མཁས་པར་གསུངས་ལ་ཉན་རང་ལ་དེ་མེད་པའི་ཕྱིར་རོ། །
ཁ་ཅིག་འདིའི་ཆུང་ངུ་དང་འབྲིང་གཉིས་ཕྱིར་ལྡོག་པར་ངེས་པས། ངེས་འབྱེད་ཡན་ལག་ཡན་ཆད་བསྐྱེད་པ་མི་སྲིད་དེ། དེ་ཐོབ་ནས་ཕྱིར་མི་ལྡོག་པའི་རྟགས་ཐོབ་པའི་ཕྱིར། ཞེས་སྨྲ་བ་ཡང་རྣམ་པར་འཁྱམས་ཏེ། སྦྱོར་ལམ་ཐོབ་ནས་ཕྱིར་མི་ལྡོག་པའི་རྟགས་ཐོབ་པར་མ་ངེས་པའི་ཕྱིར། ཕྱིར་མི་ལྡོག་པའི་རྟགས་ཀྱི་ས་མཚམས་དབང་པོའི་བྱེ་བྲག་གིས་ལམ་གསུམ་ལ་རིམ་པ་ལྟར་ལྡན་པར་འདོད་པ་དང་ཡང་འགལ་བ་ཡིན་ནོ། ། རྣོན་པོ་ཐམས་ཅད་ཀྱིས་རྟོགས་པར་ངེས་པ་ཡང་མ་ཡིན་ཏེ། ཐར་པ་ཆ་མཐུན་གྱི་གནས་སྐབས་ཡིན་པས་སོ། ། མ་ངེས་པའི་རིགས་ཅན་གྱི་དབང་པོ་རྣོན་པོ་ལྡོག་པ་སྲིད་པའི་ཕྱིར་རོ། ། དེས་ན་རྟོགས་དཀའ་སླ་བའི་ཁྱད་པར་ཡིན་གྱི་ངེས་པ་ཁོ་ནའི་དབང་དུ་བྱས་པ་ནི་མ་ཡིན་ནོ། །
འདི་ནི་ཁོ་བོ་འབའ་ཞིག་གི་ལེགས་བཤད་དོ། ། གཉིས་པ་སྦྱོར་བ་སྐྱེས་པའི་སྒོམ་རིམ་ལ་སྦྱོར་བ་སྐྱེས་པའི་གནས་སྐབས། རྟེན་ཕྱིར་མི་ལྡོག་པའི་གང་ཟག སྒོམ་བྱ་སྦྱོར་བའི་ངོ་བོ། དང་པོ་ལ། དངོས་ཀྱི་དོན་དང༌། ཞར་ལས་བྱུང་བའོ། ། དང་པོ་ལ་མཚམས་སྦྱར་བ་ནི་ཐར་པ་ཆ་མཐུན་གྱི་འོག་ཏུ་ངེས་འབྱེད་ཆ་མཐུན་བསྟན་ཏེ། ཐར་པའི་ཆ་དང་མཐུན་པ་སྐྱེས་པའི་སྤྲོ་བ་ཅན་ལ་ངེས་པར་འབྱེད་པའི་ཆ་དང་མཐུན་པ་འབྱུང་བས་སོ། ། གཉིས་པ་ཚིག་གི་དོན་ལ་སོ་སོར་བཤད་པ་དང༌།
དོན་བསྡུ་བའོ། ། དང་པོ་ལ་དྲོད་ནི་རྣམ་པ་ཀུན་མངོན་པར་རྫོགས་པར་རྟོགས་པའི་གནས་སྐབས་འདི་ལ་དྲོ་བར་གྱུར་པ་ནི་སེམས་ཅན་ལ་དམིགས་པ་ཡིན་པར་བཞེད་དོ། ། འདི་ལ་ཞེས་པས་རྣམ་མཁྱེན་གྱི་སྐབས་ཀྱི་སྦྱོར་ལམ་ལས་ཁྱད་པར་དུ་བྱས་ཏེ། སྔ་མ་ནི་རང་དོན་རྟོགས་པ་གཙོ་བོར་གྱུར་པ་ཡིན་ལ། འདིར་ནི་གཞན་དོན་བསམ་སྦྱོར་གྱི་བདག་ཉིད་ཡིན་པའི་ཕྱིར། སྦྱོར་བ་སྔ་མ་གཉིས་སུ་སྦྱོར་ལམ་དང་མཐོང་ལམ་སྟོན་པའི་སྐབས་སུ། འདིར་ཤེས་པའི་སྒྲ་འབྱུང་བ་ནི། སྔ་མ་མཁྱེན་གསུམ་གྱི་སྦྱོར་ལམ་དང་མཐོང་ལམ་གཉིས་ལས་ཁྱད་པར་དུ་བྱ་བའི་ཕྱིར་ཡིན་ཏེ། སྔར་ནི་སྐྱེ་མེད་གསུམ་རྟོགས་པའི་སྦྱོར་ལམ་དང་མཐོང་ལམ་གྱི་ལྡོག་པ་ནས་སྟོན་ལ། སྦྱོར་བའི་སྐབས་སུ་ཡུལ་མཁྱེན་གསུམ་ལ་འཇུག་པའི་སྦྱོར་བས་བསྡུས་པའི་སྦྱོར་ལམ་དང་མཐོང་ལམ་གྱི་ལྡོག་པ་ནས་བསྟན་པའི་ཕྱིར།
མཐར་གྱིས་པའི་སྐབས་སུ་རྩ་བར་འདིར་ཞེས་པའི་སྒྲ་མ་སྨོས་ཀྱང་འབྲེལ་པས་ཁ་སྐང་ནས་གསུངས་སོ། ། གཞན་དག་གིས་ནི་ཐེ་ཚོམ་ཙམ་ཡང་མ་ཞུགས་པར་སྣང་ངོ༌། ། རྣམ་པ་སྟོན་པ་ནི། ཉེ་རིང་མེད་པར་མཉམ་པ་དང༌། ད་ལྟར་གྱི་དོན་སྒྲུབ་པ་བྱམས་པའི་སེམས་ནི་ཆུང་ངུ་སྟེ། ཚེ་འདིར་གཞན་ལ་མི་འཚེ་བས་སོ། ། མ་འོངས་པའི་དོན་སྒྲུབ་པ་ཕན་པའི་སེམས་དང་དུས་ཀུན་ཏུ་ཁོང་ཁྲོ་བ་མེད་པ་དང༌། རྣམ་པར་འཚེ་བ་མེད་པའི་སེམས་ནི། འབྲིང་པོ་སྟེ་ཕྱི་མའི་ཕན་པ་སེམས་པས་སོ། ། རྒན་པ་ལ་ཕ་དང་མའི་སེམས་དང༌།
མཉམ་པ་ལ་སྤུན་དང་སྲིང་མོའི་སེམས་དང༌། གཞོན་པ་ལ་བུ་དང་བུ་མོའི་སེམས་དང༌། ཕན་འདོགས་པའི་བཤེས་དང༌། ཡིད་བརྟན་པའི་གྲོགས་དང་རུས་གཅིག་པའི་གཉེན་དང༌། མི་གཅིག་པ་སྣག་གི་གཉེན་མཚམས་ཀྱི་སེམས་ཀྱི་རྣམ་པ་གཞན་ལྔའོ། ། འདི་ནི་ཆེན་པོ་སྟེ། འདི་ཕྱི་གཉིས་ཀར་ཕན་པའི་བདག་ཉིད་ཡིན་པས་སོ། ། ལྔ་ཚན་གཉིས་སུ་བྱས་པའི། སྔ་མ་སོ་སོར་བགྲང་བ་དང༌། ཕྱི་མ་ཟུང་དུ་བགྲང་བར་བྱ་བ་ཡིན་པས་སོ། །
གཉིས་པ་རྩེ་མོ་ནི། རྩེ་མོར་གྱུར་བས་སེམས་ཅན་ལ་དམིགས་པ་ཡིན་ནོ། ། རྣམ་པ་གང་གིས་ཞེ་ན་འཇུག་བྱ་དང་ལྡོག་བྱའི་ཆོས་ཀྱི་གསལ་བའི་རབ་ཏུ་དབྱེ་བས་ནི་རྣམ་པ་མཐའ་ཡས་པ་ཞེས་བྱ་བ་དེ་རྣམས་ཀྱིས་སོ། ། མཐའ་ཡས་པ་ཡོད་ཀྱང་མདོར་བསྡུ་ན་ཆུང་ངུའི་སྐབས་སུ་མི་དགེ་བ་ལ་གྲངས་བཞིན་དུ་སྤོང་བའི་སྒོ་ནས་ལྡོག་པའི་བདག་ཉིད་ཅན་དེའི་སྒོ་ནས་གཞན་རྣམས་སྡིག་པ་ལས་ལྡོག་པ་ལ་སྦྱོར་བ་དང༌། གཞན་བདག་ཉིད་དེ་བཞིན་དུ་ཞུགས་པ་ལ་བསྔགས་པ་བརྗོད་པ་དང༌། རབ་ཏུ་དགའ་བས་མཐུན་པར་བྱེད་པའོ། ། འབྲིང་གི་གནས་སྐབས་སུ་དགེ་བ་ལ་གྲངས་བཞིན་དུ་ལེན་པའི་སྒོ་ནས་ཞུགས་པའི་བདག་ཉིད་ཅན་དེའི་སྒོ་ནས་གཞན་རྣམས་དགེ་བ་ལ་གནས་པ་དག་ལ་སྦྱོར་བ་ཞེས་སོགས་སྔ་མ་བཞིན་ནོ། ། འོག་གི་སོགས་གྱི་སྒྲས་བསྡུས་པ་ཆེན་པོའི་སྐབས་སུ་རང་སྟོང་ཉིད་བསྒོམ་པ་ལ་གནས་ནས་གཞན་དེ་ལ་འགོད་པ་སོགས་སོ། ། གསུམ་པ་ལ། བཟོད་པས་ཀྱང་རྩེ་མོར་གྱུར་པ་ལ་རང་དང་གཞན་གྱི་རྟེན་གྱི་དབྱེ་བས་སེམས་ཅན་ལ་དམིགས་པ་ཇི་ལྟ་བ་དེ་བཞིན་དུ་སེམས་ཅན་ལ་དམིགས་སོ། །
རྣམ་པ་གང་གིས་ཞེ་ན་ཆུང་ངུའི་སྐབས་སུ་རང་གི་རྟེན་ཅན་སྡུག་བསྔལ་སོགས་པའི་བདེན་པ་ལ་དམིགས་པ་སྟེ་ཤེས་ཤིང་གཞན་གྱི་རྟེན་ཅན་ཡང་སྔར་གྱི་རྣམ་པ་ཇི་ལྟ་བ་དེ་བཞིན་དུ་སྦྱོར་བ་དང་བསྔགས་པ་བརྗོད་པ་དང་མཐུན་པ་ཉིད་ཀྱི་རྣམ་པ་རྣམས་ཀྱིས་སོ། ། བོད་གཞན་དག་གིས་ནི་འདི་ལྟ་བུའི་གཞུང་གི་སྦྱོར་ཚུལ་དང༌། དེ་བཞིན་དུ་ཞེས་པའི་སྒྲས་རྩེ་མོ་དང༌། དམིགས་པ་མཐུན་པར་བསྟན་པའི་དོན་མ་རྟོགས་པར་བདེན་པ་དམིགས་པར་བཤད་པ་ནོར་ཞེས་པ་དང༌། འགྱུར་ཉེས་སོ། ། ཞེས་བབ་ཆོལ་སྣ་ཚོགས་སྨྲ་བར་སྣང་ངོ༌། ། འབྲིང་གི་སྐབས་སུ་སོགས་པས་བསྡུས་པ་བདག་ཉིད་ཀྱང་རྒྱུན་དུ་ཞུགས་པའི་འབྲས་བུ་ཤེས་པ་མངོན་དུ་བྱ་བའི་ཕྱིར། སྒོམ་ཞིང་ཐབས་ཀྱིས་ཡང་དག་པའི་མཐའ་མངོན་སུམ་དུ་མི་བྱེད་པའི་ཐབས་ལ་མཁས་པ་ལ་གནས་ནས་གཞན་དེ་ལ་འགོད་ཞེས་སོ། ། ཆེན་པོའི་སྐབས་སུ་རང་བྱང་སེམས་ཀྱི་སྐྱོན་མེད་པ་ལ་གནས་ནས་ཞེས་སོ། ། བཞི་པ་ལ།
ཆོས་ཀྱི་མཆོག་ནི་སེམས་ཅན་ལ་དམིགས་པ་ཡིན་ནོ། ། རྣམ་པ་གང་གིས་ཞེ་ན། ཆུང་ངུའི་སྐབས་སུ་སྔ་མ་རྩེ་མོ་དང་བཟོད་པར་བཤད་པ་བཞིན། རང་གི་རྟེན་ཅན་དགེ་རྩ་སྨིན་པར་བྱེད་པ་དང་གྲོལ་བར་བྱེད་པ་ལ་གནས་ནས། གཞན་གྱི་རྟེན་ཅན་ཡང་དེ་ལྟར་དུ་འགོད་པ་སོགས་ཀྱི་རྣམ་པ་དང༌། འབྲིང་གི་གནས་སྐབས་སུ་རང་མངོན་ཤེས་ཁྱད་པར་ཅན་ལ་གནས་ནས་ཞེས་སོགས་སོ། ། ཆེན་པོའི་སྐབས་སུ་རང་རྣམ་མཁྱེན་གྱི་ཡེ་ཤེས་བསྐྱེད་པ་ལ་གནས་ནས་གཞན་དེ་ལ་འགོད་པ་སོགས་སོ། ། གཉིས་པ་ནི། དམིགས་རྣམ་གྱི་ཚུལ་དེ་ལྟར་ན་རྗེས་ཐོབ་ཀྱིས་བསྡུས་པའི་ངེས་པར་འབྱེད་པའི་ཆ་དང་མཐུན་པ་ཡིན་ནོ། ། གཉིས་པ་ཞར་ལས་བྱུང་བའི་དོན་ལ་གཉིས་ཏེ།
མཁྱེན་པ་གསུམ་གྱི་སྐབས་སུ་ལམ་གསུམ་བསྟན་པའི་འདོད་ཚུལ། སྦྱོར་བ་གསུམ་གྱི་སྐབས་སུ་ལམ་གསུམ་བསྟན་པའི་འདོད་ཚུལ་ལོ། ། དང་པོ་ནི། རྣམ་པ་ཐམས་ཅད་མཁྱེན་པ་ཉིད་ལ་སོགས་པ་ཐམས་ཅད་མཁྱེན་པ་ཉིད་གསུམ་གྱི་སྐབས་སུ་ལམ་གསུམ་བསྟན་པ་ནི། ངེས་པར་འབྱེད་པའི་ཆ་དང་མཐུན་པ་སྔོན་དུ་འགྲོ་བས་བསྐྱེད་པའི་མཐོང་བ་དང་སྒོམ་པའི་ལམ་རྟོགས་པའི་ཆེད་ཡིན་ལ། ཟློས་པའི་སྐྱོན་ཡང་མེད་དེ། གཞི་སྐྱེ་མེད་དུ་རྟོགས་པ་དང༌། ལམ་སྐྱེ་མེད་དུ་རྟོགས་པ་དང༌། རྣམ་པ་སྐྱེ་མེད་དུ་རྟོགས་ནས་བསྒོམ་པའི་ལྡོག་པའི་དབྱེ་བས་བསྟན་པས་སོ། ། གཞི་ཤེས་ཀྱི་སྐབས་སུ་ངེས་འབྱེད་ཆ་མཐུན་དང༌།
སྒོམ་ལམ་གྱི་ཐ་སྙད་དངོས་སུ་གསུངས་པ་མེད་ཀྱང༌། མཁྱེན་པ་དང་པོ་གཉིས་དང་ལྷན་ཅིག་དུ་བསྟན་པའི་ཟླ་བོའི་དབྱེ་བས་མཁྱེན་པ་གསུམ་གྱི་སྐབས་སུ་ལམ་གསུམ་བསྟན་ཞེས་སྨོས་ཏེ། ཐེག་གཅིག་དྲང་དོན་མ་ཡིན་ཀྱང་ཐེག་གསུམ་དྲང་དོན་ཡིན་ནོ་ཞེས་བསྟན་པ་བཞིན་ནོ། ། མཁྱེན་པ་གསུམ་རེ་རེའི་སྐབས་སུ་ལམ་གསུམ་བསྟན་པར་འདོད་ན་མི་འཐད་དེ། སྒོམ་ལམ་མི་སྟོན་པའི་རྒྱུ་མཚན་བཀོད་པ་དང་འགལ་བས་སོ། ། གཉིས་པ་ནི། རྣམ་པ་ཀུན་མངོན་པར་རྟོགས་པ་ལ་སོགས་པ་གསུམ་ཡོད་པ་ལས་རྣམ་རྫོགས་སྦྱོར་བའི་སྐབས་སུ་ས་བརྒྱད་པའི་ཡེ་ཤེས་ཟག་པ་མེད་པ་ཆུང་ངུ་དང་འབྲིང་དང་ཆེན་པོ་གསུམ་ལ་ངེས་པར་འབྱེད་པའི་ཆ་ལ་སོགས་པ་ཐ་སྙད་དུ་གསུངས་པ་ཡིན་པར་ཤེས་པར་བྱའོ། ། རྩེ་སྦྱོར་གྱི་སྐབས་སུ་ས་དགུ་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་དང་མཐར་གྱིས་པའི་སྐབས་སུ་ས་བཅུ་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ལ་རིམ་པ་བཞིན་ངེས་པར་འབྱེད་པའི་ཆ་ལ་སོགས་པའི་ཐ་སྙད་དུ་གསུངས་པ་ཡིན་པར་ཤེས་པར་བྱ་སྟེ། ལམ་གསུམ་དང་རིམ་གྱིས་སྐྱེ་བར་ཆོས་མཐུན་པའི་ཕྱིར་ཏེ། སྒོམ་པ་གོང་ནས་གོང་དུ་ཕུལ་དུ་བྱུང་བར་འགྲོ་བའི་སྐབས་ཀྱིས་བསྡུས་པས་སོ། །
དགོས་པ་དག་སར་རྣམ་པར་མི་རྟོག་པའི་ཡེ་ཤེས་ལ་དབང་ཐོབ་པས་གཅིག་ཅར་སྐྱེའམ་སྙམ་པའི་དོགས་པ་དགག་པར་བྱ་བའི་ཕྱིར་ཡིན་ནོ། ། དངོས་ལ་གནོད་བྱེད་ནི། ངེས་འབྱེད་ཆ་མཐུན་སོགས་དངོས་མ་ཡིན་ཏེ། རྣམ་པ་ཐམས་ཅད་དུ་ས་བདུན་པ་མན་ཆད་ལས་ཁྱད་པར་འཕགས་པའི་ལམ་གྱིས་བསྡུས་པའི་ཕྱིར་གཞན་གྱིས་ནི་མ་རྟོགས་སོ། ། འདི་ནི་སྔོན་གྱི་སློབ་དཔོན་གཞན་གྱི་བཞེད་པ་འགོད་པ་ཡིན་ཏེ། འགྲེལ་ཆེན་ལས་ཁ་ཅིག་ཅེས་སྨོས་པ་དང༌། སྐབས་ལྔ་པར་བསྟན་པའི་མཐོང་སྤང་རྟོག་པར་བཤད་པ་རྣམས་ས་བཅུ་པ་དང་འབྲེལ་བའི་རྩེ་མོའི་མངོན་པར་རྟོགས་པས་སྤོང་ངོ་ཞེས་སྔོན་གྱི་སློབ་དཔོན་དག་འཆད་དོ་ཞེས་འབྱུང་བས་སོ། ། འདི་ལ་གནོད་བྱེད་བརྗོད་པ་ནི། སྐབས་འོག་མའི་ལམ་གསུམ་ངེས་འབྱེད་ཆ་མཐུན་སོགས་དངོས་ཡིན་པ་ལ་གནོད་བྱེད་ཅི་ཡོད་པར་མཐོང་ནས་བཏགས་པ་བར་འཆད། གལ་ཏེ་ངེས་འབྱེད་ཆ་མཐུན་སོགས་དངོས་ཡིན་ན་གོང་འོག་གི་གཞུང་ལ་ཟློས་པའི་སྐྱོན་ཡོད་པར་འགྱུར་རོ་ཞེ་ན།
འོ་ན་སྐབས་འོག་མའི་སྒོམ་ལམ་མཚན་ཉིད་པར་འདོད་དམ་བཏགས་པ་བར་འདོད། དང་པོ་ལྟར་ན་གོང་འོག་གི་གཞུང་ལ་ཟློས་པར་ཐལ་བའི་ཉེས་པ་རང་ཉིད་ལ་ལྡོག་པར་འགྱུར་ཞིང༌། བཏགས་པ་བར་འདོད་ན་དག་པ་སའི་ཡེ་ཤེས་སུ་འགལ་ལོ། ། གཞན་ཡང་ཁོ་བོས། གོང་མའི་ལམ་གསུམ་བཏགས་པ། འོག་མའི་ལམ་གསུམ་མཚན་ཉིད་པའོ་ཞེས་བཟློག་སྟེ་སྨྲས་ན་ཅིས་འགོག བག་ལ་ཉལ་ཀུན་འཇོམས་པ་དང་ཞེས་པ་དང༌། རང་རྣམ་མཁྱེན་གྱི་ཡེ་ཤེས་བསྐྱེད་པ་ལ་གནས་ནས་གཞན་དེ་ལ་འགོད་ཅེས་སོགས་དང༌། ཀུན་མཁྱེན་ཉིད་གསུམ་ཆོས་རྣམས་ཀྱི་ཡོངས་སུ་རྫོགས་པ་བླ་མེད་པ་ཞེས་སོགས་གསུངས་པས་གནང་ངོ་ཞེ་ན། འོ་ན་ཁྱོད་ལ་ཡང་ཆོས་མཆོག་གི་དམིགས་རྣམ་གྱི་སྐབས་སུ།
ལུང་སྟོན་པ་དང་རློམ་པ་ཟད་ཅེས་པ་དང༌། ཏིང་ངེ་འཛིན་རྣམ་པར་མི་རྟོག་པ། ཞེས་སོགས་ཀྱིས་གནོད་དོ་ཞེས་བརྗོད་པར་བྱའོ། ། གལ་ཏེ་མཉམ་བཞག་དུ་རློམ་པ་མི་འབྱུང་བ་དང༌། གཟུང་འཛིན་གྱི་རྣམ་པར་རྟོག་པ་མེད་པ་ལ་དགོངས་སོ་ཞེ་ན། འོ་ན་འདིར་ཡང་མཉམ་བཞག་དུ་ཉོན་མོངས་པའི་བག་ལ་ཉལ་ལས་ཉོན་མོངས་པ་མངོན་འགྱུར་མི་འབྱུང་ཞེས་པ་དང༌། རྣམ་མཁྱེན་གྱི་ཡེ་ཤེས་རྒྱུད་ནས་བསྐྱེད་པ་དང༌། མཁྱེན་གསུམ་གྱི་ཆོས་བསྔོ་བར་བྱེད་པ་ལ་དགོངས་སོ་ཞེས་མཚུངས་སོ། ། གཞན་ཡང་སྐབས་འོག་མར་ངེས་འབྱེད་ཆ་མཐུན་དང་མཐོང་ལམ་གསུངས་པས་འདི་ས་བརྒྱད་པའི་ཡེ་ཤེས་ཆུང་ངུ་དང་འབྲིང་སོགས་ཡིན་ཞེས་སུ་ཞིག་གིས་ངེས་པར་འགྱུར་འདོགས་པའི་ཆོས་གསུམ་འདོད་པ་ལ་གང་གིས་ཐ་སྙད་བཏགས་པའི་དངོས་ལ་གནོད་བྱེད་འགོད་དགོས་པ་ལས། ས་བདུན་པ་མན་ཆད་ཀྱི་སྒོམ་ལམ་ཡིན་ཞེས་པའི་ཐ་སྙད་ཀྱང་མི་འབྱུང་ཞིང་སྒོམ་ལམ་དངོས་ཡིན་པ་ལ་གནོད་བྱེད་ཀྱང་མེད་པའི་ཕྱིར་རོ། །
ངེས་འབྱེད་ཆ་མཐུན་དང་མཐོང་ལམ་དངོས་མ་ཡིན་ནོ་ཞེས་སོགས་ཀྱི་དངོས་ལ་གནོད་བྱེད་འགོད་པ་ཡང་མི་འཐད་དེ། རང་རྒྱུད་ལ་ཤེས་འདོད་མེད་ཅིང་ཐལ་འགྱུར་ལ་མཁས་བླངས་མེད་པའི་ཕྱིར་དང༌། ཆུང་ངུའི་ཆུང་སོགས་དབྱེ་བ་ཡི། ། རྣམ་པས་རྣམ་པ་དགུར་བཞེད་དོ། ། ཞེས་འབྱུང་བས་ཅིག་ཆར་སྐྱེའམ་སྙམ་པའི་དོགས་པ་མི་ཁེགས་ན། ལམ་གསུམ་གྱི་མིང་གིས་བཏགས་པས་ཀྱང་དོགས་པ་མི་ཁེགས་པར་མཚུངས་པའི་ཕྱིར་རོ། ། གཞན་ཡང་མཐར་གྱིས་པའི་སྐབས་སུ་ལམ་གསུམ་གྱི་ཐ་སྙད་མི་འབྱུང་བས། དེར་བསྟན་པའི་ལམ་གསུམ་གྱི་ཟློས་སྤོང་བྱེད་པ་ཡང་དོན་མེད་པ་ཉིད་དོ། ། འགའ་ཞིག་དོགས་པ་བསྟན་བཅོས་ལ་བཀོད་ནས། མདོ་ལ་ཟློས་སྤོང་བྱེད་པར་འདོད་པ་ཡང༌།
དྲི་བ་དང་ལན་ལ་འབྲེལ་བ་མེད་པས་མ་ལས་པ་དག་གི་ལུགས་ལས་འདས་པ་ཡིན་ནོ། ། འདི་ལམ་གསུམ་མཚན་ཉིད་པར་བསྟན་པ་ལ་སྦྱོར་བ་ཡང་མི་འཐད་དེ། ཟག་མེད་ཀྱི་ཡེ་ཤེས་ལ་ངེས་འབྱེད་ཆ་མཐུན་གྱི་ཐ་སྙད་ཀྱིས་གསུངས་པར་བསྟན་པའི་ཕྱིར་རོ། ། སློབ་དཔོན་གྱི་དགོངས་པ་ནི། ལམ་གསུམ་མཚན་ཉིད་པ་ཡིན་ལ། རྟགས་ལ་སོགས་པ་དེ་དག་ནི་གོ་རིམ་བཞིན་དུ་ངེས་པར་འབྱེད་པའི་ཆ་དང་མཐུན་པ་བཞིའི་ངོ་བོ་ཉིད་ཡིན་པར་ཁོང་དུ་ཆུད་པར་བྱའོ་ཞེས་གསུངས་པ་དང༌། ངེས་འབྱེད་ཆ་མཐུན་དང་མ་དག་ས་ལ་གནས་པའི་བྱང་སེམས་རྣམས་ལ་སློབ་པའི་དགེ་འདུན་དང༌། དག་པ་ས་ལ་གནས་པ་རྣམས་ལ་མི་སློབ་པའི་དགེ་འདུན་དུ་མཛད་ནས་ཕྱིར་མི་ལྡོག་གི་རྟགས་རྣམས་སློབ་པའི་དགེ་འདུན་གྱི་རྟགས་སུ་བཤད་པའི་ཕྱིར་དང༌། ཐར་པ་ཆ་མཐུན་དབང་པོའི་ངོ་བོར་མ་གྱུར་པར་བཤད་ཅིང༌། ཐར་པ་ཆ་མཐུན་གྱི་མཇུག་ཐོགས་དེ་མ་ཐག་དུ་ངེས་འབྱེད་ཆ་མཐུན་འབྱུང་བར་བཤད་པའི་ཕྱིར་རོ། །
ཁོ་བོའི་རྣམ་དཔྱོད་འོད་སྟོང་ལྡན་པ་ཡིས། ། གཞུང་ལུགས་འདབ་བརྒྱ་རྣམ་པར་ཕྱེ་བའི་ཆེ། ། གངས་རིའི་ཁྲོད་ཀྱི་མཁས་རློམ་ཐམས་ཅད་ཀྱི། ། ཡིད་ལ་ཞུམ་པ་བསྐྱེད་པར་མ་བྱས་སམ། ། གཉིས་པ་རྟེན་ཕྱིར་མི་ལྡོག་པའི་གང་ཟག་ལ། སྤྱི་དང་ཡན་ལག་གི་དོན་ནོ། ། དང་པོ་ལ་རྟེན་གྱི་གང་ཟག་ཕྱིར་མི་ལྡོག་པའི་ཚུལ། རྟགས་ཀྱི་རང་བཞིན་བཤད་པའོ། ། དང་པོ་ལ་དམན་པའི་དང༌། མ་ངེས་པའི་དང༌།
ངེས་པའི་རིགས་ལ་གནས་པའོ། ། དང་པོ་ནི་ལྡོག་ངེས་པས་ཕྱིར་མི་ལྡོག་དུ་མི་བཞག་གོ ། གཉིས་པ་ལ་རྣོན་པོ་སྦྱོར་ལམ་ནས་མི་ལྡོག་སྟེ། འགྲེལ་ཆེན་ལས་ལ་ལ་རིགས་མ་ངེས་པ་ཡིན་ཡང༌། ངེས་པར་འབྱེད་པའི་ཆ་དང་མཐུན་པའི་གནས་སྐབས་སུ་ཡང༌། ཐབས་གྱི་ཁྱད་པར་བསམ་གྱིས་མི་ཁྱབ་པས་ཕྱིར་མི་ལྡོག་པ་ཉིད་དུ་ངེས་པ་ཡིན་ནོ་ཞེས་སོ། ། རྟུལ་པོ་ས་བརྒྱད་པ་ནས་ངེས་ཏེ། དེ་ཉིད་ལས། ས་བརྒྱད་པ་ལ་ནི་ཐམས་ཅད་ཕྱིར་མི་ལྡོག་པར་ངེས་པ་ཉིད་དུ་བཞག་པའི་ཕྱིར་རོ་ཞེས་སོ། ། འབྲིང་པོ་མཐོང་ལམ་ནས་ངེས་སོ། །
གསུམ་པ་ནི། ། ཐེག་ཆེན་གྱི་རིགས་ལ་གནས་པའོ། ། འདི་ལ་རིགས་དང་རྟོགས་པའི་སྟོབས་ཀྱིས་མི་ལྡོག་པ་གཉིས་ལས། སྔ་མ་ནི། དང་པོ་སེམས་བསྐྱེད་པ་ནས་འཐོབ་ལ། ཕྱི་མ་ནི་སྦྱོར་ལམ་ནས་འཐོབ་བོ། ། ཐེག་ཆེན་གྱི་རིགས་ལ་གནས་པ་ནི་རྟགས་ལས་ཤེས་ཏེ། རྒྱན་ལས། སྦྱོར་བའི་སྔོན་དུ་སྙིང་རྗེ་དང༌། ། བཟོད་པ་དང་ནི་མོས་པ་དང༌། །
དགེ་བ་ཡང་དག་སྦྱོང་བ་ནི། ། རིགས་ཀྱི་རྟགས་སུ་ཤེས་པར་བྱ། ། ཞེས་པ་ལྟར་རོ། ། གཉིས་པ་ལ། གང་གིས་མི་ལྡོག་པ་དང༌། གང་ལས་མི་ལྡོག་པ་དང༌། ཕྱིར་མི་ལྡོག་པའི་དོན། དང་པོ་ལ། བསམ་པ་དང༌། སྦྱོར་བས་ཕྱིར་མི་ལྡོག་པ་གཉིས་ལས་དང་པོ་ནི་ངེས་པའི་རིགས་ཅན་གྱིས་ཐར་ཆ་ནས་འཐོབ་ལ།
མ་ངེས་པའི་རིགས་ཅན་གྱིས་དབང་པོའི་རིམ་པས་སྦྱོར་ལམ་ལ་སོགས་གསུམ་ལ་རིམ་པར་འཐོབ་བོ། ། སར་ཆུད་པ་ཐམས་ཅད་ཀྱང་བསམ་པས་མི་ལྡོག་པར་མཚུངས་པ་མ་ཡིན་ནམ་ཞེ་ན། མ་ཡིན་ཏེ། མ་ངེས་པའི་རིགས་ཅན་རྟུལ་པོ་ནི་མ་དག་ས་བདུན་གྱི་རྗེས་ཐོབ་ཏུ་རང་དོན་ཡིད་བྱེད་ཀྱི་བསམ་པ་སྐྱེ་སྲིད་པའི་ཕྱིར་ཏེ། རྡོ་རྗེ་རྩེ་མོ་ལས། ཇི་སྲིད་ས་བརྒྱད་མ་ཐོབ་བར། ། དེ་སྲིད་ཐེག་པ་དམན་པས་འཇིགས། ། ཞེས་པ་ལྟར་རོ། ། བསམ་པ་ལ་ཡང་གཉིས་ཏེ། སྙིང་རྗེ་ཆེན་པོ་དང་ཀུན་རྫོབ་བྱང་ཆུབ་སེམས་སོ། །
གཉིས་པ་སྦྱོར་བས་མི་ལྡོག་པ་ནི། ངེས་པ་དང༌། མ་ངེས་པའི་རིགས་ཅན་ཐམས་ཅད་གྱིས་སྦྱོར་ལམ་ནས་ཐོབ་ཏེ། ཕྱི་ནང་གི་ཡོངས་འཛིན་གཉིས་ཀྱི་སྟོབས་ལས་ཐེག་ཆེན་གྱི་སྤྱོད་པ་མི་དོར་པའི་ཕྱིར་རོ། ། གཉིས་པ་ལ་བྱང་ཆུབ་རྩམ་དང༌། ཁྱད་པར་ཅན་ལས་ནི་ལྡོག་པ་གཉིས་ལས་འདིར་ཐ་མ་བཟུང་ངོ༌། ། གསུམ་པ་ནི་བསམ་སྦྱོར་གཉིས་ཀྱིས་དམན་པའི་བྱང་ཆུབ་ཀྱི་ཆེད་དུ་མི་འཇུག་པའོ། ། གསུམ་པ་རྟགས་ཀྱི་དོན་ལ། ངོ་བོ་ངོས་བཟུང་བ། རྟགས་སུ་འགྱུར་བའི་ཚུལ།
གཞན་གྱི་དོགས་པ་སྤང་བའོ། ། དང་པོ་ནི་མཉམ་བཞག་དང་རྗེས་ཐོབ་གཉིས་ཏེ། ཕྱིར་མི་ལྡོག་པར་ཡིད་ཆེས་པར་བྱེད་པའི་རྒྱུ་ནི་འདི་གཉིས་ཁོ་ནར་ཟད་པའི་ཕྱིར་མཉམ་གཞག་ནི་རྟགས་སུ་མི་བཟུང་སྟེ། ཅི་ལྟར་གཞན་ཡིད་ཆེས་པར་བྱེད་པ་ཡིན་ཞེས་འབྱུང་བས་སོ་ཞེ་ན། དེས་ནི་གཞན་ངོར་མཉམ་བཞག་ཁོ་ན་རྟགས་སུ་མི་འགྱུར་བར་སྟོན་པ་ཡིན་གྱི་ཐམས་ཅད་དུ་རྟགས་སུ་འགོག་པ་ནི་མ་ཡིན་ཏེ། རང་ངོར་གདོན་མི་ཟ་བར་རྟགས་སུ་འགྱུར་བའི་ཕྱིར། གཞན་གྱིས་ཀྱང་རྗེས་ཐོབ་ཀྱི་མཚན་མ་ལས་མཉམ་བཞག་རྟོགས་ནས་དེ་ལས་ཕྱིར་མི་ལྡོག་པར་ངེས་པའི་ཕྱིར་རོ། ། གཉིས་པ་ལ་གཉིས་ཏེ། རང་བཞིན་དང༌། འབྲས་བུའི་རྟགས་སོ། །
དང་པོ་ནི། བྱང་ཆུབ་ཀྱི་རྒྱུ་ཚོགས་རྟགས་སུ་བཟུང་ནས་རྣལ་འབྱོར་པའི་སེམས་རྒྱུད་ལ། རྣམ་མཁྱེན་གྱི་ཡེ་ཤེས་འབྱུང་རུང་སྒྲུབ་པ་སྟེ། རྣམ་འགྲེལ་ལས། རྒྱུ་ཚོགས་པ་ལ་འབྲས་སྐྱེ་བར། ། རྗེས་སུ་དཔོག་པ་གང་ཡིན་པ། ། དོན་གཞན་ལ་ནི་མི་ལྟོས་ཕྱིར། ། དེ་ནི་རང་བཞིན་ཡིན་པར་བརྗོད། ། ཅེས་པའི་ཚུལ་དུ་རུང་བ་ཉིད་ཀྱི་རྗེས་སུ་དཔག་པར་ངེས་པར་བཟུང་བར་བྱའོ་ཞེས་གསུངས་པ་ལྟར་རོ། ། བྱང་ཆུབ་ཀྱི་རྒྱུ་ཚོགས་ནི་མཐའ་དག་བསྒྲལ་འདོད་ཀྱི་བསམ་པ་དང༌།
སྙིང་རྗེ་ཁྱད་པར་ཅན་དང༌། སྟོང་ཉིད་རྟོགས་པའི་ཡེ་ཤེས་ཏེ། རྣམ་མཁྱེན་གྱི་རྒྱུ་ནི་གསུམ་པོ་འདིས་བསྡུས་པའི་ཕྱིར་ཏེ། འཇུག་པ་ལས། སངས་རྒྱས་བྱང་ཆུབ་སེམས་དཔའ་ལས་འཁྲུངས་ཞིང༌། ། སྙིང་རྗེའི་སེམས་དང་གཉིས་སུ་མེད་བློ་དང༌། ། བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། ། ཞེས་སོ། གཉིས་པ་ནི་རྗེས་ཐོབ་ཀྱི་མཚན་མ་ལས་མཉམ་བཞག་གི་རྟོགས་པ་བསྒྲུབ་པ་སྟེ། ས་བཅུ་པ་ལས།
དུ་བ་ལས་ནི་མེར་ཤེས་དང༌། ། ཆུ་སྐྱར་ལས་ནི་ཆུ་ཤེས་ལྟར། ། བྱང་ཆུབ་སེམས་དཔའ་བློ་ལྡན་གྱི། ། རིགས་ནི་མཚན་མ་དང་ལས་ཤེས། ། ཞེས་པ་ལྟར་རོ། ། ཡང་རང་དོན་དང༌། གཞན་དོན་གཉིས་སུ་ཡང་འགྱུར་ཏེ། དང་པོ་ནི་ཁྱབ་པ་རང་རྒྱུད་ལ་གཏན་ལ་ཕབ་ནས། གཞན་ལ་ཕྱོགས་ཆོས་མཐོང་བ་ན། ཕ་རོལ་པོ་ཕྱིར་མི་ལྡོག་པར་ངེས་པ་སྟེ།
རྒྱུད་གཞན་གྲུབ་པ་ལས། རང་ལུས་བློ་སྔོན་འགྲོ་བ་ཡི། ། བྱ་བ་མཐོང་ནས་གཞན་ལ་དེ། ། འཛིན་ཕྱིར་གལ་ཏེ་བློ་ཤེས་འགྱུར། ། ཞེས་པའི་དོན་ནོ། གཉིས་པ་ནི། ཕྱོགས་ཆོས་མཐོང་ཞིང་ཁྱབ་པ་སྔར་མ་དྲན་གསར་དུ་དྲན་རུང་དུ་ཡོད་པ་ལ་རྟོགས་པའི་ཆོས་ཀྱི་སྤྱན་དང་ལྡན་པས། རྟགས་བཀོད་ནས་རྟགས་དགོད་པར་བྱ་བའི་ཡུལ་རང་ཉིད་དཔེར་བསྟན་ནས་ཕ་རོལ་པོ་ཕྱིར་མི་ལྡོག་པར་ངེས་པར་བྱེད་པའོ། ། གཉིས་ཀ་ལ་ཡང་ཁྱབ་པ་རང་རྒྱུད་ལ་གཏན་ལ་ཕབ་དགོས་ཏེ། གཞན་དུ་ན་དཔེ་ལ་ཡང་དཔེ་གཞན་ཞིག་བསྒྲུབ་དགོས་པ་ཐུག་མེད་དུ་འགྱུར་བའི་ཕྱིར་རོ། །
རྣམ་འགྲེལ་ལས། བརྗོད་དང་གཡོ་འགུལ་སོགས་མཐོང་ནས། ། གཞན་སེམས་རྗེས་དཔག་མི་འགྱུར་ཏེ། ། བདག་ལ་འབྲེལ་པ་མཐོང་མེད་ཕྱིར། ། ཞེས་པ་དང༌། དེ་ལ་ཡང་ནི་དཔེ་གཞན་ཞིག ། སྒྲུབ་བྱ་ཡིན་ཕྱིར་ཐུག་མེད་འགྱུར། ། ཞེས་པ་ལྟར་རོ། ། དེས་ན་ཕྱིར་མི་ལྡོག་ཐོབ་པ་ཁོ་ན་ལ་རྟགས་སུ་འགྱུར་ཏེ། གཞན་རྒྱུད་ལ་ཁྱབ་འབྲེལ་རྟོགས་མི་ནུས་པའི་ཕྱིར།
ཡིད་ཆེས་སུ་འདོད་པ་ལྟར་ན་མཉམ་རྗེས་ཀྱི་འབྲེལ་པ་དངོས་པོའི་སྟོབས་ཀྱིས་རྟོགས་ཀྱང་ཕྱིར་མི་ལྡོག་དང་འབྲེལ་པ་ནི་ལུང་ལས་ངེས་པར་བྱ་བ་ཡིན་པས། ཁྱབ་འབྲེལ་རང་རྒྱུད་ལ་ཕབ་པ་ལ་མི་ལྟོས་སོ། ། གསུམ་པ་ལ། སྦྱོར་ལམ་ཐོབ་ནས་མི་ལྡོག་པ་མི་འཐད་དེ། ས་ཐོབ་ཀྱང་ལྡོག་པར་བཤད་པའི་ཕྱིར་ཏེ། འཇམ་དཔལ་རྩ་རྒྱུད་ལས། རང་སངས་རྒྱས་དུ་མ་ས་བརྒྱད་པའི་བར་གྱི་བྱང་སེམས་ཀྱི་ས་ལས་ཡིད་སླར་ལོག་པར་གསུངས་པས་སོ། ། ཞེ་ན་འདིས་ནི་ས་བརྒྱད་པའི་བར་གྱི་དཀའ་སྤྱད་རྟོགས་ནས་ཐེག་ཆེན་ལ་འཇུག་མ་ནུས་པར་བསྟན་གྱི་ས་ཐོབ་པ་ལོག་པར་བསྟན་པ་མ་ཡིན་ནོ། ། འཕགས་པས་སྐད་ཅིག་མ་དགུ་པ་ལ་འགོག་པར་ལྟུང་བ་སྲིད་པར་བཤད་པ་མ་ཡིན་ནམ་ཞེ་ན། བརྒྱད་པ་ལ་ཚད་མེད་བཞི་མ་བསྒོམས་ན་ལྟུང་བ་སྲིད་ཀྱང་བསྒོམ་པའི་ཕྱིར།
མི་ལྟུང་ཞེས་འདོད་པ་ཡིན་ནོ། ། གལ་ཏེ་རྣམ་ངེས་ལས་ཐ་སྙད་ཀྱང་ཕལ་ཆེར་བློ་སྔོན་དུ་བཏང་ནས་གཞན་དུ་ཡང་བྱ་བར་ནུས་པའི་ཕྱིར་ཞེས་བཤད་པས་ཕྱི་རོལ་གྱི་མཚན་མ་ལས་སེམས་ཀྱི་ཡོན་ཏན་དཔོག་པ་འཁྲུལ་ལོ་ཞེ་ན། དེ་ནི་མཐའ་ལེགས་པར་མ་བརྟགས་པའི་ལུས་ངག་གི་ཐ་སྙད་ཙམ་ལ་དགོངས་ལ། འདིར་ནི་མཐའ་ལེགས་པར་རྟགས་ཀྱང་གཞན་དུ་མི་འགྱུར་བའི་རྗེས་ཐོབ་ཀྱི་མཚན་མ་ཁྱད་པར་ཅན་རྟགས་སུ་འདོད་ཅིང༌། དེ་ནི་ཕྱིར་མི་ལྡོག་མ་ཐོབ་པས་ཐ་སྙད་དེ་ལྟ་བུ་བཅོས་ཀྱང་བྱ་བར་མི་ནུས་པའི་ཕྱིར། རྣལ་འབྱོར་པ་རྣམས་ཀྱི་ཐ་སྙད་ནི། སེམས་ཅན་གདུལ་བའི་དགོས་པའི་དབང་མ་གཏོགས་པར་ཐམས་ཅད་དུ་མཉམ་བཞག་གི་རྟོགས་པ་དང་མཐུན་པས་ཀླན་ཀ་མི་འཇུག་གོ ། དབང་པོ་རྣོན་པོས་སྦྱོར་ལམ་ནས་རྟགས་ཐོབ་པའི་ཕྱིར་མཐོང་ལམ་གྱི་རྟགས་སོགས་གྲུབ་ཟིན་བསྒྲུབས་པའི་མ་གྲུབ་པའི་རྟགས་སུ་འགྱུར་རོ་ཅེ་ན། རང་ངོར་རྟགས་མ་ཡིན་ཀྱང་ཡོན་ཏན་གྱི་ཚུལ་དུ་འབྱུང་ལ། གཞན་ངོར་ནི་རྟགས་སུ་ཡང་འགྱུར་པས་ཉེས་པ་མེད་དོ། །
གཉིས་པ་ཡན་ལག་གི་དོན་ལ། མཚམས་སྦྱར་བ། དོན་བཤད་པའོ། ། དང་པོ་ནི། ངེས་འབྱེད་ཆ་མཐུན་གྱི་འོག་ཏུ། ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་གྱི་མཚན་ཉིད་བསྟན་ཏེ། ཅི་སྐད་བཤད་པའི་ངེས་པར་འབྱེད་པའི་ཆ་དང་མཐུན་པ་ཐོབ་པ་ལས། ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་འབྱུང་བས་སོ། ། འབུམ་ཕྲག་གསུམ་པའི་འགྱུར་ལྟར་བཤད་དོ། ། གཉིས་པ་ལ་རྟེན་གྱི་དབྱེ་བས་མདོར་བསྟན།
རྟགས་ཀྱི་སྒོ་ནས་རྒྱས་པར་བཤད། ངོ་བོའི་སྒོ་ནས་དོན་བསྡུ་བའོ། ། དང་པོ་ནི། འཁོར་བའི་གཡུལ་ལས་རྒྱལ་བས་དཔའ་བོ་གང་དག་ངེས་པར་འབྱེད་པའི་ཆ་དང་མཐུན་པ་བཞི་དང༌། མཐོང་བའི་ལམ་དང་སྒོམ་པའི་ལམ་འཆད་པར་འགྱུར་བ་ལ་གནས་པའི་བྱང་སེམས་དེ་དག་ནི་སློབ་པ་ཕྱིར་མི་ལྡོག་པའི་དགེ་འདུན་ཡིན་ཏེ། རྟགས་ཉི་ཤུ་དང༌། བཅུ་དྲུག་དང་བརྒྱད་པོ་དེ་དང་དེ་རྟོགས་པའི་ཚུལ་གྱིས་གནས་པའི་ཕྱིར། དྲོད་སོགས་བཞིའི་རྟགས་སྦྱོར་ལམ་བཞི་ལ་སོ་སོར་བཞེད་པས་བཞི་ཞེས་སྨོས་ལ། མཐོང་ལམ་དང༌། སྒོམ་ལམ་གྱི་རྟགས་རྣམས་མཐོང་ལམ་སྐད་ཅིག་བཅུ་དྲུག་དང༌།
སྒོམ་ལམ་དགུ་ལ་གྲངས་སོ་སོར་སྦྱོར་བར་བྱ་བ་མ་ཡིན་པས། སྦྱོར་ལམ་ལྟར་གྲངས་མ་སྨོས་སོ། ། འདིར་གཞན་དག་ཕྱིར་མི་ལྡོག་པའི་སྦྱོར་ལམ་པར་མཚོན་པ་ལ། དོན་མངོན་རྟོགས་ལ་གནས་པའི་སེམས་དཔའ་མཚན་ཉིད་དུ་འགོད་པ་སོགས་ཀྱི་མཚོན་སྦྱོར་བྱེད་པ་ནི་མ་བརྟགས་པ་སྟེ། རྫོགས་པའི་བྱང་ཆུབ་ལས་མི་ལྡོག་ཅེས་འབྱུང་བས་ཕྱིར་མི་ལྡོག་པ་ཙམ་དུ་བསྒྲུབ་པར་བྱ་བ་ཡིན་གྱི་སྦྱོར་ལམ་པར་བསྒྲུབ་པ་ཡི་གེའི་དོན་མ་ཡིན་པའི་ཕྱིར། ཀུན་ལས་བཏུས་ལས། དོན་མངོན་པར་རྟོགས་པ་གང་ཞེ་ན། ངེས་པར་འབྱེད་པའི་ཆ་དང་མཐུན་པའི་གནས་སྐབས་ན་བདེན་པའི་དབང་དུ་བྱས་པའི་ཆོས་རྣམས་ཁོ་ན་ལ་ངེས་པར་སེམས་པའི་བཟོད་པ་ཆེན་པོ་ཐོབ་པ་སྟེ་ཞེས་འབྱུང་བས་སོ། ། དོན་མངོན་རྟོགས་ནི་སྦྱོར་ལམ་ལ་ཆོས་ལ་ངེས་པར་སེམས་པའི་བཟོད་པ་ཆུང་འབྲིང་ཆེ་གསུམ་དུ་ཕྱེ་བ་ལས། ཆེན་པོ་ཁོ་ནའི་དབང་དུ་བྱས་པར་གསུངས་པའི་ཕྱིར་མ་ངེས་པའི་སྐྱོན་ཡང་གནས་པ་ཡིན་ནོ། །
གཉིས་པ་ལ་གསུམ་ཏེ། སྦྱོར་ལམ་དང༌། མཐོང་ལམ་དང༌། སྒོམ་ལམ་ལ་གནས་པའི་ཕྱིར་མི་ལྡོག་པའི་རྟགས་སོ། ། དང་པོ་ལ་མདོར་བསྟན་དང་རྒྱས་བཤད་དོ། ། དང་པོ་ལ་མཚམས་སྦྱར་བ་ནི་གསུམ་པ་དེ་རྣམས་ཀྱི་ཕྱིར་མི་ལྡོག་པའི་མཚན་ཉིད་མ་འདྲེས་པ་སོ་སོ་བ་གང་ཡིན་ཞེ་ན། རེ་ཤིག་བར་སྐབས་ཀྱི་ཚིགས་སུ་བཅད་པ་ཞེས་སོགས་སོ། ། ཚིག་དོན་ནི་ཤེས་པར་བྱ་བ་ཡིན་ནོ། ། གང་ན་ངེས་པར་འབྱེད་པའི་ཆ་དང་མཐུན་པ་ལ་གནས་པ་རྣམས་ཀྱི་ཕྱིར་མི་ལྡོག་པའི་མཚན་ཉིད་དོ། ། རྣམ་པ་གང་གིས་ན།
གཟུགས་ལ་སོགས་པ་ལས་ལྡོག་པ་དང༌། ཐེ་ཚོམ་མེད་པ་ལ་སོགས་པ་རྣམ་པ་ཉི་ཤུའོ། ། གཉིས་པ་ལ་མཚམས་སྦྱར་བ་ནི། ཡང་ལྡོག་པ་ལ་སོགས་པའི་མཚན་ཉིད་ཅེས་སོ། ། ཚིག་དོན་ནི་ཤེས་པར་བྱའོ། ། གང་ན་དྲོ་བ་དང་རྩེ་མོ་དང༌། བཟོད་པ་དང༌། ཆོས་ཀྱི་མཆོག་རྣམས་ལ་གནས་པའི་བྱང་ཆུབ་སེམས་དཔའ་རྣམས་སོ། ། གང་དུ་ཞེ་ན། བླ་ན་མེད་པའི་བྱང་ཆུབ་ལས་ཕྱིར་མི་ལྡོག་པའོ། །
གང་གིས་ཞེ་ན། རྟགས་ཉི་ཤུ་པོ་འདི་དག་གིས་སོ། ། གང་ཞེ་ན་དྲོད་སོགས་བཞི་ལས་དང་པོ་དྲོད་ཀྱི་རྟགས་བཅུ་གཅིག་ནི། དྲོད་ལ་གནས་པའི་བྱང་སེམས་དབང་རྣོན་ནི་ཆོས་ཅན། གཟུགས་ལ་སོགས་པའི་ཆོས་ལས་བདེན་ཞེན་མངོན་འགྱུར་བ་ལྡོག་པ་ཡིན་ཏེ། གཟུགས་སོགས་ངོ་བོ་ཉིད་མེད་པར་རྟོགས་པ་ཉིད་ཀྱིས་སོ། ། བདེན་ཞེན་ལྡོག་པར་གང་གིས་མངོན་ཞེ་ན། བདེན་ཞེན་བཟློག་པའི་རྗེས་ཐོབ་ཀྱི་མཚན་མ་དམིགས་པའི་ཕྱིར། མ་ངེས་པ་མ་ཡིན་སྟེ། རྣལ་འབྱོར་པ་རྣམས་ཀྱི་ཐ་སྙད་ནི།
ཐམས་ཅད་དུ་མཉམ་བཞག་གི་རྟོགས་པ་དང་མཐུན་པའི་ཕྱིར་རོ། ། ཐམས་ཅད་ལ་སྦྱོར་ཚུལ་འདི་བཞིན་ནོ། ། དཀོན་མཆོག་གསུམ་གྱི་ཡོན་ཏན་ལ་ཐེ་ཚོམ་ཟད་པ་ཡིན་ཏེ། ཡོན་ཏན་ཤེས་ནས་དད་པ་ཐོབ་པས་སོ། ། མི་ཁོམ་པ་བརྒྱད་དུ་སྐྱེ་བའི་རྒྱུ་ཟད་པ་ཡིན་ཏེ། དེར་མི་སྐྱེ་བའི་སྨོན་ལམ་གྲུབ་པས་སོ། ། བརྒྱད་གང་ཞེ་ན། ལས་འབྲས་མེད་པའི་འཛིན་པ་ལོག་ལྟ་ཅན་དང༌། དམྱལ་བ་དང༌། ཡི་དྭགས་དང༌།
དུད་འགྲོར་སྐྱེ་བ་དང༌། རྫོགས་པ་བྱེད་དུས་ཀྱི་སེམས་ཅན་སངས་རྒྱས་ཀྱི་བཀའ་མི་ཐོས་པ་དང༌། འཁོར་རྣམ་པ་བཞི་མེད་པའི་ཡུལ་མཐའ་འཁོབ་དུ་སྐྱེ་བ་དང༌། དབང་པོ་མ་ཚང་བ་སྤྱི་ཡིན་ལ། ཡིད་དབང་དང་ལྕེ་དབང་ལ་སྐྱོན་ཞུགས་པའི་གླེན་པ་དང༌། ལྐུག་པའི་དངོས་པོ་སྟེ་གསུམ་པོ་གཅིག་ཏུ་སྡུད་དོ། ། ལྷ་ཚེ་རིང་པོ་ནི་འདུ་ཤེས་མེད་པའི་སེམས་ཅན་དུ་སྐྱེ་བའོ། ། བཤེས་སྤྲིང་གི་འགྲེལ་པར་གཟུགས་མེད་དུ་སྐྱེས་པའི་སོ་སྐྱེ་ལའང་བཤད་དོ། ། བརྒྱད་པོ་འདི་རྣམས་ལམ་བསྒྲུབ་པའི་རྟེན་དུ་མི་རུང་བས་མི་ཁོམ་པ་ཞེས་བཤད་དོ། ། བདག་ཉིད་དགེ་བ་གནས་ནས་གཞན་ཡང་དགེ་བའི་ཆོས་ལ་སྦྱོར་བར་བྱེད་དེ།
གཞན་ལ་སྙིང་རྗེ་ཆེན་པོ་དང་ལྡན་པས་སོ། ། སྦྱིན་པ་ལ་སོགས་པའི་དགེ་བ་དམིགས་ཡུལ་སེམས་ཅན་གཞན་གྱི་ཆེད་དུ་ཡོངས་སུ་བསྔོ་བར་བྱེད་དེ། བདག་གིས་བདེ་བ་དང་གཞན་གྱི་སྡུག་བསྔལ་བརྗེ་བ་ཉིད་ཀྱིས་སོ། ། སྔ་མ་རྣམས་སུ་མ་ཟད་ཟབ་མོའི་དོན་ལའང་སོམ་ཉི་མི་བྱེད་དེ་ཆོས་ཟབ་མོ་ཡང་དག་པར་རྟོགས་པས་སོ། ། བྱམས་པས་ཟིན་པའི་ལུས་དང་ངག་དང༌། ཡིད་ཀྱི་ལས་གསུམ་དང་ལྡན་ཏེ། བསམ་སྦྱོར་གཉིས་ཀྱིས་གཞན་ལ་ཕན་པ་བྱེད་པ་ཉིད་དུ་ཞུགས་པ་ཉིད་ཀྱིས་སོ། ། སྒྲིབ་པ་ལྔ་པོ་དག་དང་ནམ་ཡང་མི་འགྲོགས་ཏེ། བསླབ་པ་གསུམ་གྱི་སྦྱོར་བ་ཕུན་སུམ་ཚོགས་པ་ཐོབ་པས་སོ། ། ལྔ་པོ་གང་ཞེ་ན།
ཚུལ་ཁྲིམས་ཀྱི་བར་དུ་གཅོད་པ་འདོད་པའི་ཡོན་ཏན་ལ་སྲེད་པའི་འདུན་པ་དང༌། གཞན་ལ་མནར་སེམས་པའི་གནད་སེམས་སོ། ། ཞི་གནས་ལ་བར་དུ་གཅོད་པ་ནང་དུ་ཞུམ་པར་བྱེད་པ་གཉིད་དང༌། རང་སེམས་མི་གསལ་བའི་རྨུགས་པའོ། ། ལྷག་མཐོང་གི་བར་དུ་གཅོད་པ་སེམས་ཕྱིར་འཕྲོ་བའི་རྒོད་པ་དང༌། ངན་པ་བྱས་པ་ཡིད་ལ་གཅགས་པའི་འགྱོད་པའོ། ། བཏང་སྙོམས་ཀྱི་བར་དུ་གཅོད་པ་ཐེ་ཚོམ་མོ། ། གཉིད་རྨུགས་གཉིས་དང་རྒོད་འགྱོད་གཉིས་སྒྲིབ་པ་རེ་རེར་བཞག་པ་ནི། རྒྱུ་དང་བྱེད་ལས་དང་གཉེན་པོ་གཅིག་པའི་ཕྱིར། མ་རིག་པ་དང༌།
ལྟ་བའི་བག་ལ་ཉལ་སོགས་པ་འཇོམས་པ་སྟེ། གཉེན་པོ་སྟོང་པ་ཉིད་རྣམ་པར་བསྒོམས་པ་ཉིད་ཀྱིས་སོ། ། འདོད་སྲེད་གྱི་ཟག་པ་ནི་མ་ཡིན་ཏེ། བསམ་བཞིན་དུ་སྲིད་པར་སྐྱེ་བ་ལེན་པའི་ཕྱིར་ཏེ། འདིས་ནི་གཞན་དོན་དུ་སྲིད་བར་སྐྱེ་བ་ལེན་པའི་རྒྱུ་ཡང་གསལ་བར་བྱས་སོ། ། སྤྱོད་ལམ་ཀུན་དུ་དྲན་པ་དང་ཤེས་བཞིན་དང་ལྡན་པ་ཡིན་ཏེ། བླང་དོར་གྱི་གནས་ལ་རྟག་ཏུ་སེམས་མ་ཡེངས་པར་མཉམ་པར་བཞག་པ་ཉིད་ཀྱིས་སོ། ། རྟག་ཏུ་ཆོས་ཉིད་ལ་མཉམ་པར་བཞག་པར་སྟོན་པ་ནི་མ་ཡིན་ནོ། ། ཆོས་གོས་དང་མལ་ཆ་ལ་སོགས་པ་ཡོངས་སུ་སྤྱོད་པ་ལ་གཞན་གྱིས་སྨད་དུ་མེད་པས་གཙང་པ་དང་ལྡན་ཏེ། ཕྱི་ནང་གི་གཙང་སྦྲ་ཀུན་ཏུ་སྤྱོད་པ་ཉིད་ཀྱིས་སོ། །
འདི་དག་ནི་དྲོད་ཀྱི་རྟགས་རྣམ་པ་བཅུ་གཅིག་གོ ། གཉིས་པ་རྩེ་མོའི་རྟགས་ལ་ལུས་རྣམ་དག་དང༌། སེམས་དང་སྤྱོད་པ་དང༌། སྒྲུབ་པ་དང་རྣལ་འབྱོར་དང༌། བསམ་པ་རྣམ་དག་གོ ། དང་པོ་ནི་རྩེ་མོ་ལ་གནས་པ་ཆོས་ཅན། ལུས་ལ་སྲིན་བུའི་རིགས་བརྒྱད་ཁྲི་མི་འབྱུང་སྟེ། དགེ་བའི་རྩ་བ་འཇིག་རྟེན་ཐ་མལ་པ་ལས་མངོན་པར་འཕགས་པ་ཐོབ་པ་ཉིད་ཀྱིས་སོ། ། གཉིས་པ་ནི་ཉན་རང་གི་ས་ཡིད་ལ་བྱེད་པ་སོགས་གྱ་གྱུའི་སེམས་མེད་པ་ཡིན་ཏེ། དགེ་བའི་རྩ་བ་ཐེག་ཆེན་གྱི་སེམས་རྣམ་པར་དག་པ་ཐོབ་པས་སོ། །
གསུམ་པ་ནི་ཕྱག་དར་ཁྲོད་དང་བསོད་སྙོམས་པ་ལ་སོགས་སྦྱངས་པའི་ཡོན་ཏན་ཡང་དག་པར་ལེན་པར་བྱེད་དེ། རྙེད་པ་དང་བསྐུར་བསྟི་ལ་སོགས་པ་ལ་མི་ལྟ་བའི་སེམས་ཐོབ་པ་ཉིད་ཀྱིས་སོ། ། བཞི་པ་ནི་སྦྱིན་སོགས་དེ་དག་དང་འགལ་བ་འཆལ་བའི་ཚུལ་ཁྲིམས་ལ་སོགས་པ་མེད་པ་ཡིན་ཏེ། སྦྱིན་པ་ལ་སོགས་པ་དྲུག་གི་ཁྱད་པར་མཆོག་ཏུ་བསྒྲུབས་པས་སོ། ། ལྔ་པ་ནི་ཆོས་ཉིད་དང་མི་འགལ་བར་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པར་བྱང་ཆུབ་དུ་འགྲོ་བ་ཡིན་ཏེ། གཟུགས་སོགས་ཆོས་ཐམས་ཅད་སྟོང་ཉིད་དུ་ཡང་དག་པར་སྡུད་པ་ཉིད་ཀྱིས་སོ། ། དྲུག་པ་ནི། གཞན་གྱི་དོན་དུ་དམྱལ་བ་ཡང་འདོད་པར་བྱེད་དེ། སྙིང་རྗེས་འགྲོ་བ་ཐམས་ཅད་བུ་བཞིན་དུ་བདག་ཉིད་ཀྱིར་བྱས་པ་ཉིད་ཀྱིས་སོ། ། བཟོད་པའི་རྟགས་ལ་རང་གི་ལམ་མི་འདོར་པ་དང༌།
གཞན་གྱི་ལམ་ལ་མི་འཇུག་པའོ། ། དང་པོ་ནི་བཟོད་པ་ལ་གནས་པ་ཆོས་ཅན། བདུད་ལ་སོགས་པ་གཞན་གྱིས་ལམ་གཞན་ལ་བཀྲིར་མི་གཏུབ་སྟེ། སྟོང་ཉིད་རྟོགས་པ་ལ་ཡིད་ཆེས་བརྟན་པོ་ཐོབ་པའི་ཆོས་ཉིད་ཀྱིས་སོ། ། གཉིས་པ་ནི། ཕྱིན་དྲུག་དང་འགལ་བ་ལམ་ལྟར་བཅོས་མ་ཉེ་བར་སྟོན་པའི་བདུད་ལ་བདུད་ཉིད་དུ་རྟོགས་པ་ཡིན་ཏེ། སངས་རྒྱས་ཉིད་ཀྱི་ཐབས་ཕྱིན་དྲུག་ཤེས་པ་ལ་མཁས་པ་ཉིད་ཀྱིས་སོ། ། འདི་ནི་བཟོད་པའི་རྟགས་རྣམ་པ་གཉིས་སོ། ། ཆོས་མཆོག་གི་རྟགས་ནི། ཆོས་མཆོག་ལ་གནས་པ་ནི་ཆོས་ཅན།
སྤྱོད་པ་ཐམས་ཅད་ལ་སངས་རྒྱས་དགྱེས་པ་ཐོབ་པ་ཡིན་ཏེ། ཤེས་རབ་ཀྱི་སྟོབས་ཀྱིས་འཁོར་གསུམ་ལ་མཚན་མར་འཛིན་པ་རྣམ་པར་དག་པ་ཐོབ་པས་སོ། ། རྟགས་འདི་དག་གང་རུང་རེ་རེས་ཀྱང་སྒྲུབ་ནུས་སམ་ཐམས་ཅད་དགོས་ཞེ་ན། སྙིང་རྗེ་ཆེན་པོ་དང་སྟོང་ཉིད་རྟོགས་པའི་ཐབས་ཤེས་གཉིས་ལ་མི་འཁྲུལ་པའི་རྟགས་གཉིས་ཀྱིས་ཀྱང་སྒྲུབ་ནུས་ལ། མང་དུ་གསུངས་པ་ནི་གདུལ་བྱའི་བསམ་པའི་བྱེ་བྲག་ལ་ལྟོས་ནས་བཤད་དོ། ། གཉིས་པ་མཐོང་ལམ་ལ་གནས་པའི་རྟགས་བཤད་པ་ལ་མདོར་བསྟན་དང༌། རྒྱས་བཤད་དོ། ། དང་པོ་ལ་མཚམས་སྦྱར་བ་ནི། ངེས་པར་འབྱེད་པའི་ཞེས་སོགས་སོ། ། ཚིག་དོན་ནི་ཕྱིར་མི་ལྡོག་པའི་མཚན་ཉིད་དག་ཡིན་ནོ། །
གང་གི་ཞེ་ན་བྱང་ཆུབ་སེམས་དཔའ་མཐོང་བའི་ལམ་ལ་གནས་པ་རྣམས་ཀྱིའོ། ། གང་ན་སྡུག་བསྔལ་སོགས་བདེན་པ་བཞིའི་སྒོ་ནས་ཆོས་བཟོད་བཞི་དང༌། རྗེས་སུ་ཤེས་པའི་བཟོད་པ་བཞི་དང༌། ཤེས་པ་བརྒྱད་དེ། སྐད་ཅིག་མ་བཅུ་དྲུག་གི་མིང་ཅན་ནིའོ། ། གཉིས་པ་རྒྱས་པར་བཤད་པ་ལ་མཚམས་སྦྱར་བ་ནི། སྐད་ཅིག་མ་ཞེས་སོགས་སོ། ། གཉིས་པ་ཚིག་གི་དོན་ལ་རྟགས་ཀྱི་རབ་དབྱེ་དང༌། རྟགས་སུ་གཟུང་བྱ་ངོས་བཟུང་བའོ། ། དང་པོ་ལ་བཞི་ལས།
སྡུག་བདེན་གྱི་སྐད་ཅིག་མའི་རྣམ་པ་ནི། མཐོང་ལམ་ལ་གནས་པ་ཆོས་ཅན། གཟུགས་ལ་སོགས་པའི་ཆོས་སུ་བདེན་པར་རྟོག་པ་ལས་ལྡོག་པ་ཡིན་ཏེ། གཟུགས་སོགས་རང་གི་མཚན་ཉིད་སྟོང་པ་ཉིད་དུ་རྟོགས་པ་ཉིད་ཀྱིས་སོ། ། བླ་ན་མེད་པའི་བྱང་ཆུབ་ཀྱི་སེམས་བརྟན་པ་ཉིད་དེ། སངས་རྒྱས་དང་བྱང་ཆུབ་སེམས་དཔའ་གོང་མ་རྣམས་ཀྱིས་བྱིན་གྱིས་བརླབས་པ་ཐོབ་པས་སོ། ། ཉན་རང་གི་ཐེག་པ་ལས་སེམས་རྣམ་པར་ལོག་པ་ཡིན་ཏེ། ཐེག་པ་ཆེན་པོའི་ཆོས་ཁྱད་པར་ཅན་ཐབས་ཤེས་ཟུང་འབྲེལ་དུ་བསྒྲུབས་པས་སོ། ། མཐོང་ཆོས་ལ་བདེར་གནས་ཀྱི་དོན་དུ་བསམ་གཏན་དང་གཟུགས་མེད་པ་ལ་སྙོམས་པར་འཇུག་པ་ལ་སོགས་པ་ལ་འཇུག་ཀྱང་དེའི་དབང་གིས་སྐྱེ་བའི་ཡན་ལག་ཡོངས་སུ་ཟད་པ་ཡིན་ཏེ། ཆོས་རྣམས་སྟོང་པ་ཉིད་དུ་རབ་ཏུ་རྣམ་པར་འབྱེད་པའི་མཐུ་ཐོབ་པས་སོ། །
དང་པོ་ནི་སྡུག་བསྔལ་གྱི་བདེན་པའི་རྣམ་པ་ཡིན་ནོ། ། གཉིས་པ་ཀུན་འབྱུང་གི་སྐད་ཅིག་མའི་རྣམ་པ་ཡིན་ནོ། ། ཇི་ལྟར་འདོད་པ་བཞིན་ལུས་སེམས་དགེ་བ་ལ་བཀོལ་དུ་རུང་བས་ལུས་དང་སེམས་ཡང་བ་ཐོབ་བ་ཡིན་ཏེ། མཐོང་སྤང་གི་མི་དགེ་བ་དང་བྲལ་བ་ཉིད་ཀྱིས་སོ། ། འདོད་པའི་ཡོན་ཏན་ལ་མངོན་པར་ཞེན་པ་མེད་པར་ཉེ་བར་སྤྱོད་པར་བྱེད་དེ། ཆགས་པ་ཅན་གྱི་སེམས་ཅན་གདུལ་བའི་ཐབས་ལ་མཁས་པའི་མཐུ་ཐོབ་པས་སོ། ། རྟག་ཏུ་ཚངས་པར་སྤྱོད་པ་ལ་འཛུགས་པ་ཉིད་དེ། ཡུལ་གྱི་ཉེས་དམིགས་འདི་ཕྱིའི་སྡུག་བསྔལ་བསྐྱེད་པ་སོགས་མཐོང་བས་སོ། ། འཚོ་བའི་ཡོ་བྱད་ཡང་དག་པར་རྣམ་པར་དག་པ་ཡིན་ཏེ། བྱང་ཆུབ་ཀྱི་སེམས་མི་བརྗེད་པ་ལ་དབང་བའི་སྐྱེས་བུ་དམ་པའི་ཆོས་ཉིད་ཅན་ཡིན་པ་ཉིད་གྱིས་སོ། །
བཞི་པོ་ཀུན་འབྱུང་གི་རྣམ་པ་ཡིན་ནོ། ། གསུམ་པ་འགོག་པའི་སྐད་ཅིག་མའི་རྣམ་པ་ནི། ཤེས་བྱ་ཕུང་པོ་སོགས་དང༌། མི་མཐུན་ཕྱོགས་དང༌། གཉེན་པོ་རྣམ་བྱང་དང༌། མིང་ལ་ཞེན་པ་འགོག་པའོ། ། དང་པོ་ནི། ཕུང་པོ་དང་ཁམས་དང་སྐྱེ་མཆེད་རྣམས་ལ་མདོ་ལས་སྦྱོར་བ་དང་རྗེས་སུ་སྦྱོར་བ་དག་དུ་མི་བྱའོ་ཞེས་གསུངས་པ་དེ་ལྟར་དུ་དང་པོར་ཞེན་པས་སྦྱོར་བ་དང༌། རྒྱུན་དུ་ཞེན་པས་རྗེས་སུ་སྦྱོར་བའོ། ། སྡུག་ཀུན་ལ་དང་པོར་སྦྱོར་བ་དང༌།
འགོག་ལམ་ལ་རྗེས་སུ་སྦྱོར་བའི་ཚུལ་གྱིས་གནས་པ་སོ་སོར་བཀག་གོ ། སོ་སོར་གྱི་སྒྲ་ནི་སྦྱོར་བ་དང་རྗེས་སུ་སྦྱོར་བ་གཉིས་ལ་སྦྱར་རོ། ། བཀག་པའི་རྒྱུ་མཚན་ནི་ཕུང་པོ་སོགས་སྟོང་པ་ཉིད་དུ་མངོན་སུམ་དུ་རྟོགས་པ་ལ་གནས་པ་ཉིད་ཀྱིས་སོ། ། གཉིས་པ་ནི་མཐོང་ལམ་གྱི་རྟོགས་པའི་བར་ཆད་བྱེད་པའི་ཆོས་རྣམས་ལ་སྔ་མ་སྦྱོར་བ་དང་རྗེས་སུ་སྦྱོར་བ་དག་ཏུ་མི་བྱ་ཞེས་པའི་ཚུལ་བཞིན་དུ་སྦྱོར་བ་དང་རྗེས་སུ་སྦྱོར་བའི་གནས་པ་སོ་སོར་བཀག་ཏེ། མཐོང་ལམ་གྱི་མི་མཐུན་ཕྱོགས་བསལ་བར་བྱས་པ་ཉིད་ཀྱིས་སོ། ། གསུམ་པ་ནི་མདོ་ལས་དམག་གི་སྒྲས་གསུངས་པའི་བྱང་ཆུབ་ཀྱི་རྒྱུ་ཚོགས་སྦྱིན་པ་ལ་སོགས་པ་ལ་སྔ་མ་བཞིན་དུ་སྦྱོར་བ་དང་རྗེས་སུ་སྦྱོར་བའི་གཏམ་ལ་གནས་པ་སོ་སོར་བཀག་ཏེ། རྣམ་པར་རྟོག་པའི་སྐྱོན་ཡོངས་སུ་ཤེས་པ་ཉིད་ཀྱིས་སོ། ། བྱང་ཆུབ་ཀྱི་རྒྱུ་ཚོགས་ལ་དམག་གི་སྒྲས་གསུངས་པ་ནི་མང་པོ་ཡོངས་སུ་ཚོགས་པས་མི་མཐུན་ཕྱོགས་འཇོམས་པར་མཚུངས་ཕྱིར་རོ། ། གཏམ་སྨོས་པ་ནི་མིང་ཙམ་དུ་རྟོགས་པའི་གཉེན་པོ་ཤེས་པའི་དོན་ནོ། ། བཞི་པ་ནི་གནས་པ་རྗེས་སུ་བཀག་པ་ཞེས་བྱ་བ་ནི་མཐོང་བའི་ལམ་ལ་གནས་པའི་ཕྱིར་མི་ལྡོག་པའི་མཚན་ཉིད་ཡིན་ནོ་ཞེས་འབྲེལ་ལོ། །
གང་ལ་གནས་པ་བཀག་ཅེ་ན། གྲོང་གི་སྒྲས་དབང་པོ་དང་གྲོང་ཁྱེར་གྱི་སྒྲས་བསྟན་པའི་དབང་རྟེན་དང་སོགས་པ་ཡུལ་དང་བདག་དང་སྤང་གཉེན་གཡུལ་འགྱེད་པའི་གཏམ་ལ་སྔ་མ་སྦྱོར་བ་དང་རྗེས་སུ་སྦྱར་བ་དག་དུ་མི་བྱ་ཞེས་གསུངས་པ་བཞི་སྦྱོར་བ་དང་པོར་ཞེན་པ་དང་རྗེས་སུ་སྦྱོར་བ་རྒྱུན་ཏུ་ཞེན་པས་གནས་པའོ། ། ཅིའི་ཕྱིར་ཞེ་ན། གཟུང་བ་དང་འཛིན་པ་དག་སྤང་བར་བྱ་བ་ཉིད་ཀྱིས་སོ། ། མདོ་ལས་གཡུལ་དང་གྲོང་དང་གྲོང་ཁྱེར་དང་གྲོང་རྡལ་དང་དམག་གི་གཏམ་གྱི་སྦྱོར་བ་དང་རྗེས་སུ་སྦྱོར་བ་ལ་བརྩོན་པར་མི་གནས་ཞེས་གསུངས་སོ། ། མདོ་ལས་གཡུལ་འགྱེད་ཅེས་པ་ལོགས་སུ་བཅད་པས་དང་ཞེས་འབྱེད་པའི་སྒྲ་ཐོབ་པ་ཡིན་གྱི་ཡུལ་དྲུག་པའི་སྒྲ་ནི་མ་དག་སྟེ་མདོ་དང་མི་མཐུན་པས་སོ། ། གཡུལ་གྱིས་སྤང་གཉེན་བསྟེན་ཏེ། གནོད་བྱ་དང་གནོད་བྱེད་ཡིན་པས་ཆོས་མཚུངས་པས་སོ། ། དེ་ལ་གྲོང་གི་སྒྲས་དབང་པོ་བསྟན་ཏེ། གྲོང་སྐྱེས་བུའི་རྟེན་ཡིན་པ་ལྟ་དབང་པོས་དབང་ཞེས་ཀྱི་རྟེན་བྱེད་པས་སོ། །
གྲོང་ཁྱེར་གྱིས་དབང་པོའི་རྟེན་འབྱུང་བ་བསྟེན་ཏེ། གྲོང་ཁྱེར་གྲོང་གི་རྟེན་ཡིན་པ་ལྟར་དེ་དག་ཀྱང་གྲོང་དང་འདྲ་བའི་དབང་པོའི་རྟེན་ཡིན་པས་སོ། ། གྲོང་རྡལ་གྱིས་ཡུལ་བསྟན་ཏེ། ཚོང་འདུས་ཀྱི་གནས་ལ་གྲོང་རྡལ་ཞེས་བརྗོད་ལ་དེ་ནི་སྐྱེས་བུའི་འཇུག་ལྡོག་བྱ་ས་ཡིན་པ་ལྟར་ཡུལ་རྣམ་ཀྱང་རྣམ་པར་ཤེས་པའི་འཇུག་ལྡོག་བྱ་ས་ཡིན་པས་སོ། ། གཏམ་གྱི་སྦྱོར་བ་དང་ཞེས་སོགས་ཀྱིས་འགོག་པ་ལ་རྗེས་བཟོད་ཀྱི་སྐབས་སུ་དབང་སོགས་ཀྱི་མིང་ལ་མངོན་པར་ཞེན་པ་སྤངས་པར་བསྟན་ནོ། ། འགོག་པ་ལ་རྗེས་ཤེས་ཀྱི་སྐབས་འདིར། འབྲས་བུའི་རྣམ་སྨིན་དང་བྲལ་བའི་འགོག་པ་བཞི་ཐོབ་པར་འགྱུར་ཏེ། དབང་པོ་འགོག་པ་ནི་དང་པོའོ། ། དབང་པོའི་རྟེན་འགོག་པ་ནི་གཉིས་པའོ། ། དབང་ཡུལ་འགོག་པ་ནི་གསུམ་པའོ། །
བདག་འགོག་པ་ནི་བཞི་པའོ། ། འདི་དག་ཀྱང་མཐོང་སྤང་གི་རྣམ་སྨིན་དང་བྲལ་བའི་འགོག་པ་ཡིན་གྱི་མཐོང་ལམ་གྱི་གནས་སྐབས་ཡིན་པས་རྣམ་སྨིན་མ་ལུས་པ་དང་བྲལ་བ་ནི་མི་ཐོབ་སྟེ། རྒྱན་ལས། དབང་པོ་ལྔ་རྣམས་གཞན་འགྱུར་ན། ། དོན་ཀུན་འཇུག ། ཅེས་པའི་ཚུལ་གྱིས་ཡུལ་ཐམས་ཅད་པའི་བློ་འདིར་ཐོབ་པར་ཐལ་བས་སོ། ། གང་ཡང་འདིར་སྤང་བྱའི་ཞེན་པ་ནི་དབང་སོགས་འགོག་པའི་འགོག་པ་ལ་སྦྱོར་བ་དང་རྗེས་སུ་སྦྱོར་བ་དག་གོ་ཞེས་འདོད་པ་ནི་གཞུང་དོན་ལ་མ་ཞུགས་པ་སྟེ། གཏམ་སྨོས་པ་ནི་དངོས་པོའི་རྣམ་པར་རྟོག་པ་སྡུག་ཀུན་ཤེས་པའི་དུས་སུ་བསལ་ཟིན་པས་གཏམ་ཙམ་གྱི་རྣམ་པར་རྟོག་པའི་གཉེན་པོའི་ཕྱོགས་བསྟན་ནོ། ། ཞེས་གསུངས་པས་དབང་སོགས་ཀྱི་མིང་ཙམ་ལ་ཞེན་པ་སྤང་བྱར་བསྟན་པས་སོ། ། འདིས་ནི་དབང་སོགས་དང་གཡུལ་འགྱེད་ཉིད་ལ་ཞེན་པ་སྤང་བྱར་འདོད་པ་ཡང་བསལ་བ་ཡིན་ནོ། །
རྣམ་བཤད་བྱེད་པ་གཞན་དག་གིས་ནི་ཕྱོགས་སུ་མ་ཕྱིན་པར་སྣང་ངོ༌། ། ཇི་སྐད་བརྗོད་པ་བཞི་པོ་འདི་ནི་འགོག་པའི་རྣམ་པ་ཡིན་ནོ། ། བཞི་པ་ལམ་གྱི་སྐད་ཅིག་མའི་རྣམ་པ་ནི། སེར་སྣ་དང་འཆལ་བའི་ཚུལ་ཁྲིམས་ལ་སོགས་པ་ལ་སྦྱོར་བ་སོགས་བཀག་སྟེ། སྦྱིན་པ་ལ་སོགས་པའི་ཕར་ཕྱིན་ཁྱད་པར་ཅན་རྟོགས་པས་སོ། ། བྱང་ཆུབ་ཀྱི་ཕྱོགས་ལ་སོགས་པའི་རྟོགས་པའི་ཆོས་རྡུལ་ཙམ་ཡང་མི་དམིགས་ཏེ། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རྣམ་པར་ཐར་པའི་སྒོ་གསུམ་གྱི་ངོ་བོ་ཉིད་དུ་རྟོགས་པས་སོ། ། རང་གིས་ཐོབ་པའི་ས་གསུམ་ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ལ་ཇི་ལྟ་བ་བཞིན་དུ་ངེས་པ་ཉིད་ཀྱིས་གནས་པ་ཡིན་ཏེ། རང་གི་རྟོགས་པ་ལ་གཞན་གྱིས་མི་འཕྲོགས་པའི་མངོན་པར་ཡིད་ཆེས་པ་ཐོབ་པས་སོ། ། རྣམ་པ་ཐམས་ཅད་མཁྱེན་པ་ཉིད་ལ་སོགས་པ་རྣམ་མཁྱེན་གྱི་རྒྱུར་གྱུར་པའི་ཆོས་ཀྱི་དོན་དུ་སྲོག་གཏོང་བར་ནུས་ཏེ།
མཐའ་གཅིག་ཏུ་རྣམ་མཁྱེན་གྱི་ཆེད་དུ་གཞོལ་བ་ཉིད་ཀྱིས་སོ། ། བཞི་པོ་ནི་ལམ་གྱི་རྣམ་པ་ཡིན་ནོ། ། གཉིས་པ་རྟགས་སུ་གཟུང་བྱ་ངོས་བཟུང་བ་ནི། ཇི་སྐད་བརྗོད་པའི་རྟགས་ཀྱི་མིང་གིས་མཉམ་གཞག་དང་མཉམ་བཞག་གི་མིང་གིས་བསྟན་པའི་རྗེས་ཐོབ་གཉིས་བསྟན་པ་ལས་དང་པོ་མཉམ་གཞག་ནི་གཙོ་བོར་རང་ལ་རྟགས་ཡིན་ལ་རྗེས་ཐོབ་ནི་ཐོག་མར་བྱང་ཆུབ་སེམས་དཔའི་མཐོང་བའི་ལམ་ལ་གནས་པ་གཞན་ངོར་ཕྱིན་མི་ལྡོག་པར་ཡིད་ཆེས་པར་བྱེད་པའི་མཚན་ཉིད་དག་ཡིན་ནོ། ། ཉེ་བར་བཏགས་ནས་བཤད་ཅེས་པ་ལ་བརྟེན་ནས་རྗེས་ཐོབ་ཁོ་ནར་འདོད་པ་མི་འཐད་དེ། ཐོག་མར་རྗེས་ཐོབ་ཀྱིས་མཉམ་གཞག་སྒྲུབ་པར་བྱས་ནས་གཞན་ལ་གདོན་མི་ཟ་བར་རྟགས་སུ་འགྱུར་བའི་ཕྱིར་རོ། ། གལ་ཏེ་ཤེས་བཟོད་ཀྱི་སྐད་ཅིག་མ་རྣམས་རྟགས་སུ་བཤད་པས་མཉམ་བཞག་ཁོ་ནའོ་མཉམ་ན། འདིར་མཉམ་རྗེས་གཉིས་ལས། གཞན་ལ་རྟགས་སུ་བཟུང་བྱ་ནི་རྗེས་ཐོབ་ཡིན་པས་ཤེས་བཟོད་ཀྱི་མིང་གིས་ཉེ་བར་བཏགས་ནས་རྗེས་ཐོབ་ཡང་བཤད་དེ། རྒྱུ་མཚན་ནི་བདེན་བཞིའི་ཡུལ་ཅན་བཅུ་དྲུག་དུ་ཕྱེ་བ་དེ་ལྟར་ན་བཟོད་པ་དང་ཤེས་པའི་སྐད་ཅིག་མ་བཅུ་དྲུག་གིས་བསྡུས་པའི་ཡེ་ཤེས་འདི་རྣམས་མཉམ་གཞག་དུ་ཡང་དག་པར་ཐོབ་པ་ན་རྗེས་ཀྱི་སེམས་ཀྱིས་བསྡུས་པ་མཉམ་བཞག་རང་དང་མཐུན་པའི་འབྲས་བུ་གཟུགས་ལ་སོགས་པའི་འདུ་ཤེས་བཟློག་པ་ལ་སོགས་པ་རྗེས་ཐོབ་ཀྱི་ཐ་སྙད་བཅུ་དྲུག་བསྐྱེད་པའི་ཕྱིར།
ཇི་ལྟར་མཉམ་བཞག་དང་མཐུན་ཅེ་ན། དག་པ་འཇིག་རྟེན་པ་གཟུང་བ་དང་འཛིན་པར་མངོན་པར་མ་ཞེན་པའི་རྣམ་པ་ཅན་ཡིན་པས་སོ། ། རྗེས་ཀྱི་སེམས་ཀྱང་མཉམ་བཞག་ལྟར་གཞན་གྱིས་མི་རྟོགས་སོ། ། ཅེ་ན། རྗེས་ཀྱི་སེམས་ནི་ལུས་ངག་གི་མཚན་མ་ལས་རྟོགས་ཏེ། རྣམ་པར་རིག་བྱེད་ལས་ཀུན་སློང་གི་ཤེས་པ་རྟོགས་པ་བཞིན། མཉམ་བཞག་ནི་དེ་ལྟར་དུ་རྟོགས་པར་སླ་བ་མ་ཡིན་ནོ། ། ཡང་ན་ལུས་ངག་གི་ཐ་སྙད་ཉིད་ལ་བཟུང་ངོ༌། ། དགོས་པ་ནི་བདེན་པ་མཐོང་བའི་རྣལ་འབྱོར་པ་རྣམས་ཀྱི་རྗེས་ཐོབ་ཀྱི་ཐ་སྙད་ནི་གནས་སྐབས་ཐམས་ཅད་དུ་མཉམ་བཞག་གི་རྟོགས་པ་དང་མཐུན་པ་ཁོ་ན་ཡིན་ནོ་ཞེས་ཤེས་པར་བྱ་བའི་ཕྱིར་ཡིན་ནོ། ། ཐམས་ཅད་དུ་དེ་ལྟར་ངེས་སམ་ཞེ་ན།
སེམས་ཅན་གདུལ་བའི་དགོས་པའི་དབང་གིས་རྗེས་སུ་ཆགས་པའམ་ཁོང་ཁྲོ་བའི་ལུས་ངག་གི་རྣམ་པ་སྟོན་པ་སོགས་ནི་མ་གཏོགས་སོ། ། དངོས་ལ་གནོད་བྱེད་ནི། འདིར་བསྟན་རྟགས་ལ་མཉམ་བཞག་གི་མིང་གིས་བཏགས་ནས་བཤད་པའི་རྗེས་ཐོབ་ཡོད་པ་དེ་ལྟ་མ་ཡིན་པར་མཉམ་བཞག་ཁོ་ན་ཡིན་ན། ཤེས་བཟོད་སྐད་ཅིག་མའི་མིང་ཅན་རྣམས་ཆོས་ཅན། ཁྱོད་ལ་གཞན་ཕྱིར་མི་ལྡོག་པར་ཡིད་ཆེས་པར་བྱེད་པའི་མཚན་ཉིད་འབྲས་བུའི་རྟགས་ཇི་ལྟར་ཡོད་པ་ཡིན་ཏེ་མ་ཡིན་པར་ཐལ། རྣལ་འབྱོར་པའི་རྒྱུད་ལ་སོ་སོ་རང་གིས་རིག་པའི་མཉམ་བཞག་ཁོ་ན་ཡིན་པའི་ཕྱིར། སྔོན་ཆད་གཞན་གྱི་བཤད་ཤེས་པ་མ་བྱུང་ངོ༌། ། གསུམ་པ་སྒོམ་ལམ་ལ་གནས་པའི་རྟགས་བཤད་པ་ལ་གཉིས་ཏེ། སྒོམ་ལམ་གཏན་ལ་དབབ་པ་དང༌། རྟགས་ཀྱི་དོན་དངོས་སོ། །
དང་པོ་ལ་ཁྱད་པར་བྱེད་ཆོས་ཁྱད་གཞི་དབྱེ་བའོ། ། དང་པོ་ལ་མཚམས་སྦྱར་བ་ནི་སྐྱེ་བའི་རིམ་པ་ལྟར་ན་མཐོང་ལམ་པའི་རྟགས་དེའི་འོག་ཏུ་སྒོམ་པའི་ལམ་ལ་གནས་པ་ཕྱིར་མི་ལྡོག་པར་བཤད་པར་བྱ་བ་ཡིན་པ་ལས་རེ་ཞིག་ཐོག་མར་སྒོམ་པའི་ལམ་གྱིས་ཁྱད་པར་བྱེད་ཆོས་བསྟན་ཏེ། ལུགས་ལས་ཁྱད་པར་མ་བཟུང་བར་ཁྱད་པར་ཅན་གྱི་བློ་མི་སྐྱེ་ཞེས་འབྱུང་བའི་ཕྱིར། གཉིས་པ་རྩ་བ་ལ་ཚིག་སྐང་དང་པོས་ཟབ་པར་བསྟན། གཉིས་པས་ཟབ་པའི་ངོ་བོ། ཐ་མ་གཉིས་ཀྱིས་ཟབ་པའི་རྒྱུ་མཚན་བསྟན་ནོ། ། མདོ་ནི་གང་ལ་གནས་ཤིང་དྲན་པ་ཉེ་བར་བཞག་པ་ནས་རྣམ་མཁྱེན་གྱི་བར་རྫོགས་པར་བགྱིད་པའི་གནས་ཟབ་མོ་རྣམས་བསྟན་དུ་གསོལ་ཞེས་སོ། ། གསུམ་པ་ཚིག་དོན་ནི་སྒོམ་པའི་ལམ་ནི་ཟབ་པ་ཡིན་ཏེ་ཟབ་མོ་མངོན་སུམ་དུ་མཐོང་ཟིན་བསྒོམ་པ་ཉིད་དང་ལྡན་པའི་ཕྱིར་ཟབ་མོ་ངོ་བོར་ལྡན་པས་ཁྱད་པར་དུ་འཕགས་པར་སྨྲ་བ་ནི་མ་ཡིན་ཏེ། འདིར་ཟབ་མོ་ནི་སྟོང་པ་ཉིད་ཡིན་པས་དེ་ནི་ཉན་རང་གི་སྒོམ་ལམ་ལ་ཡང་ལྡན་པའི་ཕྱིར་རོ། ། ཟབ་མོ་རྟོགས་པར་བྱེད་པ་ལ་འདོད་ན་དངོས་པོ་བརྗོད་དུ་མེད་པ་ལ་ཞེས་པའི་རྩོད་པ་མ་འབྲེལ་བར་འགྱུར་རོ་ཞེ་ན་དེ་ནི་ཟབ་མོའི་ཡུལ་ཅན་ལ་ཟབ་པར་བཏགས་ནས་བརྗོད་པའི་ཚིག་གིས་ཟིན་པའི་ཚུལ་ལ་རྩོད་པ་ཡིན་ནོ། །

གཉིས་པ་ནི། ཟབ་མོ་གང་ཞེ་ན་སྟོང་པ་ཉིད་དང་མཚན་མ་མེད་པ་དང༌། སྨོན་པ་མེད་པ་དང༌། མངོན་པར་འདུ་བྱེད་པ་མེད་པ་ལ་སོགས་པའོ། ། གསུམ་པ་ནི་སྟོང་པ་ཉིད་ལ་སོགས་པ་གང་ཡིན་པ་དེ་ནི་ཆོས་ཅན། ཟབ་མོ་ཡིན་ཏེ་སྒྲོ་འདོགས་པ་དང་བསྐུར་པ་འདེབས་པའི་མཐའ་ལས་གྲོལ་བ་ཉིད་ཀྱི་ཕྱིར་རོ། ། སྒྲུབ་བྱེད་གོ་རིམ་བཞིན་དུ་བསྟན་པ་ནི་སྟོང་པ་ཉིད་ལ་སོགས་པ་ལ་ཡང་གཟུགས་མེད་དེ་སྟོང་པ་ཉིད་ནི་དངོས་པོའི་མཚན་མ་དང་བྲལ་ལ་གཟུགས་སོགས་ནི་དངོས་པོའི་མཚན་མ་དང་འབྲེལ་པའི་ཕྱིར་རོ། ། ཕྱོགས་ཀྱི་གླང་པོས། གཟུགས་ནི་སྟོང་ཉིད་མི་རིགས་ཏེ། ། ཕན་ཚུན་དུ་ནི་འགལ་བ་ཉིད། ། སྟོང་ཉིད་ཅེས་བྱ་གཟུགས་དང་བྲལ། །
གཟུགས་ནི་རྣམ་པ་དང་འབྲེལ་ཡིན། ། ཞེས་པ་ལྟར་རོ། ། སྟོང་པ་ཉིད་ལ་སོགས་པ་གཟུགས་ལས་གཞན་པ་ཡང་མ་ཡིན་ཏེ་སྟོང་པ་ཉིད་ལ་གཟུགས་ལ་སོགས་པར་སྣང་བའི་ཕྱིར། གཟུགས་སྟོང་པའོ་སྟོང་པ་ཉིད་གཟུགས་སོ་ཞེས་པ་ལྟར་རོ། ། གཉིས་པ་ལ་མཚམས་སྦྱར་བ་ནི་དེ་ལྟར་ཞེས་སོགས་སོ། ། རྩ་བ་ལ་དང་པོ་གཉིས་ཀྱིས་ཡུལ་དང་ཐ་མ་གཉིས་ཀྱིས་རྣམ་པ་དང་ཡུལ་ཅན་བསྟན་ནོ། ། མདོ་ནི་གནས་ཟབ་མོ་འདི་ལྟ་བུ་དང་ལྡན་པའི་ཤེར་ཕྱིན་ལ་ཡང་དང་ཡང་དུ་སེམས་པ་དང་འཇལ་བ་དང་ངེས་པར་རྟོག་པར་བྱའོ་ཞེས་སོ། ། ཚིག་དོན་ནི་སྒོམ་པའི་ལམ་ཡིན་ནོ། ། གང་ཞེ་ན་ཡང་དང་ཡང་དུ་སེམས་པ་དང་འཇལ་བ་དང་ངེས་པར་རྟོགས་པ་དག་ནིའོ། ། ཡུལ་གང་ལ་རྟོག་ཅེ་ན་ངེས་པར་འབྱེད་པ་དང་མཐོང་བའི་ལམ་ལ་སོགས་པ་གསུམ་ལ་ངེས་པར་མཐོང་བའི་དོན་ཇི་སྐད་བརྗོད་པའི་ཟབ་མོ་རྣམས་ལའོ། །
བློ་གང་གིས་ཞེ་ན་ལུང་ལ་བརྟེན་པ་ཐོས་པའི་ཤེས་རབ་དང༌། རིགས་པ་ལ་བརྟེན་པ་བསམ་པའི་ཤེས་རབ། མྱོང་བའི་སྟོབས་ལས་བྱུང་བ་སྒོམ་བྱུང་གི་ཤེས་རབ་དག་གམ་ཡང་ན་ཏིང་ངེ་འཛིན་གྱི་སྦྱོར་བ་དང་དངོས་གཞི་དང་རྗེས་ལས་བྱུང་བའི་ཤེས་རབ་ཀྱིས་གོ་རིམ་བཞིན་དུའོ། ། སྒོམ་ལམ་དེ་ཉིད་དེའི་ཡུལ་ཇི་ལྟར་ཡིན་ཞེ་ན། རྒྱུན་ཆགས་པ་ཉིད་ཀྱིས་སྔ་མ་ཕྱི་མའི་ཡུལ་ཡིན་ནོ། ། ཅིའི་ཕྱིར་སྔ་མ་ཕྱི་མའི་ཡུལ་དུ་བསྟན་ཅེ་ན་སྒོམ་ལམ་ཕྱི་མ་རྣམས་ལམ་གསུམ་གྱིས་རྟོགས་པའི་ཆོས་ཉིད་གོམས་པར་བྱེད་པས་མཉམ་རྗེས་རྟོག་རིགས་ཐ་དད་མེད་པར་བསྟན་པའི་དོན་ནོ། ། གསུམ་པ་ལ་དངོས་ཀྱི་དོན་དང༌། རྩོད་པ་སྤོང་བའོ། ། དང་པོ་ལ་མཚམས་སྦྱར་བ་ནི་སྒོམ་ལམ་དེ་རྣམ་པ་དུ་ཞིག་ཡོད་ཅེ་ན་རྩ་བ་ལ་དབྱེ་བར་ནུས་པའི་རྒྱུ་དང༌། ཇི་ལྟར་འབྱེད་པའི་ཚུལ་དང༌།
རྒྱུ་གང་གིས་འབྱེད་པ་དང༌། དགུར་དབྱེ་བ་བཞིས་བསྟན་ནོ། ། མདོ་ནི་ཡུལ་ཟབ་མོ་ཇི་སྐད་བསྟན་པ་ལ་བརྩོན་པར་བྱེད་ན་དེའི་བསོད་ནམས་མང་དུ་འཕེལ་ལོ། ། ཞེས་སོགས་སོ། ། གསུམ་པ་ཚིག་དོན་ལ་སྒོམ་པའི་ལམ་རྣམ་པ་དགུ་ཡིན་ནོ། ། ཇི་ལྟར་དགུར་དབྱེར་ནུས་ཅེ་ན། སྤང་བྱའི་གྲངས་བཞིན་དུ་ས་དགུ་དག་ཏུ་རྣམ་པ་དགུ་རྒྱུན་ཆགས་སུ་འབྱུང་བའི་ཕྱིར་རོ། ། ས་དགུ་དང་སྒོམ་ལམ་དགུ་གྲངས་བཞིན་དུ་ཞེས་སྦྱོར་བ་ནི་མི་འཐད་དེ། བསྒོམ་ལམ་ཆུང་ངུ་འདོད་པ་དང་ཆེན་པོ་ནི་སྲིད་རྩེ་ལ་བརྟེན་པར་མ་ངེས་པའི་ཕྱིར་རོ། ། རྒྱུ་གང་གིས་དགུར་དབྱེ་ན་དོན་དམ་པར་སྟོང་པ་ཉིད་ཀྱི་མཚན་ཉིད་ཡིན་དུ་ཟིན་ཀྱང་ཀུན་རྫོབ་དུ་རྣམ་པའི་སྒོ་ནས་སྔར་བསྟན་པ་དེ་ལྟར་རྣམ་པར་རྟོག་པའི་གཉེན་པོའི་དབྱེ་བ་ལས་སོ། །
འགྲེལ་ཆེན་ལས་དོན་དམ་པར་སྟོང་པ་ཉིད་ཀྱི་མཚན་ཉིད་ཡིན་དུ་ཟིན་ཀྱང་ཞེས་གསུངས་པའི་དོན་ནོ། ། རྟོག་པའི་དབྱེ་བ་ལས་ཇི་ལྟར་དགུ་ཡིན་ཞེ་ན། རྣམ་པར་རྟོག་པ་ལ་རྩ་བའི་དབྱེ་བ་ཆེན་པོ་དང་འབྲིང་དང་ཆུང་ངུ་རྣམས་རེ་རེ་ལའང་ཡན་ལག་གི་དབྱེ་བ་ཆེན་པོ་དང་འབྲིང་དང་ཆུང་ངུའི་བྱེ་བྲག་གིས་ཐ་དད་པ་དགུ་ཡོད་པའི་ཕྱིར། རྟོག་པ་དེ་དག་གི་གཉེན་པོ་རྩ་བའི་དབྱེ་བ་ཆུང་ངུ་དང་འབྲིང་དང་ཆེན་པོ་རྣམས་ཀྱང་ཡན་ལག་གི་དབྱེ་བ་རེ་རེ་ཞིང་ཆུང་ངུ་དང་འབྲིང་དང་ཆེན་པོའི་བྱེ་བྲག་གིས་ཐ་དད་པ་དགུ་ཡོད་པའི་ཕྱིར་རོ། ། སྤང་གཉེན་གྱི་རིམ་པ་མི་འཐད་དོ་ཞེ་ན། མུན་པ་ཤིན་ཏུ་ཆེན་པོ་ནི་སྣང་བ་ཆུང་ངུས་སེལ་ལ་ཆུང་ངུ་ནི་ཆེན་པོས་སེལ་ཏོ་ཞེས་བྱ་བའི་དཔེས་འཐད་པ་ཡིན་ནོ། ། བསྒོམ་སྤང་ཉོན་སྒྲིབ་གྱི་གཉེན་པོ་ཡང་དབྱེ་བར་རིགས་པས་དགུར་མ་ངེས་སོ་ཅེ་ན། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པའོ་ཞེས་འབྱུང་བའི་ཕྱིར་ཉེས་པ་མེད་དོ། ། ས་ཐོབ་ནས་ཉོན་མོངས་མཚན་ཉིད་པ་མེད་པས། ཉོན་མོངས་སུ་བཤད་པ་དེ་དག་བག་ལ་ཉལ་གྱི་ཉོན་སྒྲིབ་ཡིན་ལ་དེ་ནི་ཤེས་སྒྲིབ་དུ་བཤད་དེ།
རྒྱུད་བླར་ཤེས་སྒྲིབ་ཀྱི་ངོས་འཛིན་དུ་ཉེ་བའི་ཉོན་མོངས་བག་ཆགས་སོ་ཞེས་སོ། ། གཉིས་པ་རྩོད་པ་སྤང་བ་ལ་གྲངས་ངེས་དང་བྱེད་པ་མ་རྩོད་པ་སྤང་བའོ། ། དང་པོ་ལ་རྩོད་པ་ནི་ཇི་ལྟར་སྒོམ་ལམ་རྣམ་པ་དགུ་ཞེས་བྱ་སྟེ་མི་འཐད་པར་ཐལ། བྱེ་བྲག་དགུ་ལས་རྣམ་པ་མང་བ་མ་ཡིན་ནམ་སྟེ་ཡིན་པའི་ཕྱིར་ཏེ། འབྲས་བུ་དགུ་ལས་མང་བའི་ཕྱིར་ཏེ་རྒྱལ་བའི་ཡུམ་རྒྱས་འབྲིང་དེ་དང་དེ་ལས་སྒོམ་ལམ་གྱི་རྣམ་པ་རེ་རེའི་དབང་དུ་མཛད། འབྲས་བུ་བསོད་ནམས་གྲངས་མེད་པ་དང་གཞལ་དུ་མེད་པ་དང་ཚད་མེད་པ་སྐྱེ་བར་གསུངས་པའི་ཕྱིར་ཞེ་ན། གཉིས་པ་ལན་ལ་འཕགས་པ་ལྟར་ན། སྒོམ་ལམ་གྱི་རྣམ་པ་རེ་རེ་ལ་བསོད་ནམས་གྲངས་མེད་ལ་སོགས་སྐྱེ་བར་བསྟན་པ་རྣམས་དམ་པའི་དོན་དུ་བཟོད་པ་མ་ཡིན་ཏེ། དོན་དམ་པར་སྟོང་པ་ཉིད་ཀྱི་མཚན་ཉིད་ལ་མངོན་པར་བརྗོད་པས་ཀྱང་ཐ་མི་དད་པའི་ཕྱིར་ཞེས་རྩོད་པ་བཀོད་ནས་བསོད་ནམས་གྲངས་མེད་སོགས་དེ་དག་དོན་དམ་པར་མེད་ཀྱང་ཀུན་རྫོབ་དུ་ཐུགས་བརྩེ་བའི་རྒྱུ་མཐུན་དུ་ཐུབ་པས་བཞེད་དོ། ། ཞེས་རྩོད་པ་ཁས་བླངས་པ་སྔོན་དུ་འགྲོ་བའི་ལན་བྱས་སོ། །
མདོ་ནི་ཆོས་དེ་དག་ལ་དོན་དམ་པར་ཡི་གེས་ཐ་དད་དུ་བགྱི་བ་མ་དམིགས་ཞེས་པ་དང་རབ་འབྱོར་འོན་ཀྱང་བརྗོད་དུ་མེད་པའི་དོན་ལ་ཞེས་སོ། ། སློབ་དཔོན་ལྟར་ན། རྩོད་པ་འདི་དོན་དམ་དང་ཀུན་རྫོབ་གང་ལ་རྟེན་ནས་རྒོལ། དང་པོ་ལྟར་ན་ཟབ་མོ་རྟོགས་པའི་མཚན་ཉིད་ཅན་དུ་ཇི་སྐད་བཤད་པའི་སྒོམ་པའི་ལམ་ཆོས་ཅན། འབྲས་བུ་བསོད་ནམས་གྲངས་མེད་པ་དང་གཞལ་དུ་མེད་པ་དང་ཚད་མེད་པ་གསུམ་གསུམ་སྐྱེ་བར་བསྟན་པའི་ཚིག་དུ་བརྗོད་པའི་ངོ་བོ་རྣམས་ཀྱི་སྒོ་ནས་དགུ་ལས་མང་བ་ཉིད་དུ་ཐལ་བར་མི་འགྱུར་ཏེ། དོན་དམ་པར་ཐ་དད་པ་གསུམ་གྱི་ངོ་བོར་དབྱེ་བར་བྱར་བཟོད་པ་མ་ཡིན་པའི་ཕྱིར། གཉིས་པ་ལྟར་ན་ཀུན་རྫོབ་དུ་འབྲས་བུ་གྲངས་མེད་སོགས་གསུམ་གསུམ་བསྐྱེད་པའི་སྒོ་ནས་དགུ་ལས་མང་པ་ཉིད་དུ་ཐལ་བར་མི་འགྱུར་ཏེ། སྒོམ་ལམ་གྱིས་ཉེ་བར་བསྐྱེད་པའི་འབྲས་བུ་གྲངས་མེད་སོགས་ལྡོག་པ་ལ་ལྟོས་ནས་གསུམ་གསུམ་དུ་ཕྱེ་བ་ཡིན་གྱི། དོན་རྫས་གཅིག་ཏུ་རབ་དུ་སྦྱོར་བའི་ཕྱིར་རོ། ། བསོད་ནམས་གྲངས་མེད་སོགས་ཇི་ལྟར་སྒོམ་ལམ་གྱི་འབྲས་བུ་ཡིན་ཅེ་ན།
མདོ་ལས་ཇི་སྐད་བསྟན་པའི་བསོད་ནམས་གྲངས་མེད་སོགས་དེ་དག་ཆོས་ཅན། སྒོམ་ལམ་གྱི་འབྲས་བུ་ཡིན་ཏེ། སྒོམ་ལམ་གྱིས་ཆོས་ཀྱི་དབྱིངས་བསྒོམས་པའི་རྒྱུ་མཐུན་གྱི་འབྲས་བུར་གྱུར་པ་ཡིན་པར་དམིགས་པ་མེད་པའི་ཐུགས་རྗེ་ཆེན་པོའི་རང་བཞིན་གྱི་དེ་བཞིན་གཤེགས་པ་བཞེད་པས་སོ། ། བསོད་ནམས་གྲངས་མེད་སོགས་ཀྱི་ཆོས་ཀྱི་ངོ་བོ་ཉིད་བསྟན་བཅོས་ལས་སྒོམ་ལམ་གྱི་འབྲས་བུར་བསྟན་པ་ཆོས་ཅན། དགོས་པ་ཡོད་དེ་བྱིས་པའི་སྐྱེ་བོ་རྣམས་སྒོམ་ལམ་ལ་སྤྲོ་བ་བསྐྱེད་པའི་ཆེད་དུ་འབྲས་བུ་ཆེན་པོ་སྐྱེ་བར་རབ་ཏུ་སྟོན་པ་ཉིད་ཀྱིས་སོ། ། སློབ་དཔོན་གྱིས་བདེན་གཉིས་སོ་སོར་མ་ཕྱེ་བའི་རྩོད་པ་བཀོད་ནས། རྩ་བར་བདེན་གཉིས་སོ་སོར་ཕྱེ་བའི་ལན་དུ་བཤད་ལ། འཕགས་པས་ཕྱེད་སྔ་མ་དོན་དམ་ལ་བརྟེན་པའི་རྩོད་པ་བཀོད་ནས་ཕྱེད་ཕྱི་མ་རྩོད་པ་ཁས་བླངས་པ་སྔོན་དུ་འགྲོ་བའི་ཀུན་རྫོབ་ལ་བརྟེན་པའི་ལན་གསུངས་ཏེ་ཕུགས་གཅིག་པར་སྣང་ངོ༌། ། སྔོན་ཆད་རྣམ་བཤད་བྱེད་པ་གཞན་གྱིས་ནི་ཇི་བཞིན་མ་བཤད་དོ། ། གཉིས་པ་བྱེད་པ་ལ་རྩོད་པ་སྤང་བ་ལ་གཉིས་ཏེ།
གནས་སྐབས་ཀྱི་བྱེད་པ་དང༌། མཐར་ཐུག་གི་བྱེད་པ་ལ་རྩོད་པ་སྤང་བའོ། ། དང་པོ་ལ་རྩོད་ལན་གཉིས་སོ། ། དང་པོ་ལ་མཚམས་སྦྱར་བ་ནི། སྒོམ་ལམ་ཆོས་ཅན། ཉམས་འཕེལ་ཅུང་ཟད་ཀྱང་མི་བྱེད་པར་ཐལ། གོམས་པ་ཕུལ་དུ་བྱུང་བར་བྱར་མེད་པ་མ་ཡིན་ནམ་སྟེ་ཡིན་པའི་ཕྱིར་ཏེ། སྒོམ་པའི་ལམ་ནི་ཟབ་པ་སྟེ། ཞེས་གསུངས་པས་སྟོང་པ་ཉིད་ཀྱི་མཚན་ཉིད་ཅན་ཡིན་པ་ཉིད་ཀྱིས་སོ་སྙམ་པའི་ཞེས་སོགས་སོ། ། ཚིག་དོན་ནི་སྒོམ་ལམ་གྱི་དངོས་པོ་ཆོས་ཅན།
གོམས་པས་གོ་རིམ་བཞིན་དུ་མི་མཐུན་པའི་ཕྱོགས་འབྲལ་བ་དང་གཉེན་པོ་སྐྱེ་བར་མི་རུང་སྟེ། གོམས་པ་ཕུལ་དུ་བྱུང་བར་བྱར་མེད་པའི་ཕྱིར་ཏེ་ཡང་དག་པར་དེ་ཉིད་དང་གཞན་ཉིད་དང་གཉིས་ཀ་དང་གཉིས་ཀ་མ་ཡིན་པ་ཉིད་དུ་བརྗོད་དུ་མེད་པའི་ཕྱིར་ཏེ། ངོ་བོ་ཉིད་མེད་པ་ཉིད་ཀྱི་སྟེ། ཆོས་ཉིད་ཀྱི་རང་གི་ངོ་བོར་འདོད་པའི་ཕྱིར་རོ། ། དེ་བས་ན་སྒོམ་པ་ཞེས་བྱ་བའི་ལམ་གྱིས་ནི་སྤང་བྱ་སྤོང་བ་དང་གཉེན་པོ་ཐོབ་པའི་དོན་དུ་ཉེ་བར་དགོད་པར་མི་བྱ་བ་ཁོ་ན་སྟེ། མི་མཐུན་ཕྱོགས་ཀྱི་ངོ་བོ་རྟོག་པ་ནི་ཅི་ཞིག་བོར། གཉེན་པོ་ཆུང་འབྲིང་དགུ་ནི་ཅི་ཞིག་འཐོབ་སྟེ་བོར་ཐོབ་ཅུང་ཟད་ཀྱང་མི་བྱེད་པ་ཉིད་ཡིན་པས་སོ་ཞེ་ན། གཉིས་པ་ལ་མཚམས་སྦྱར་བ་ནི་ཇི་སྐད་བརྗོད་པའི་སྐྱོན་དེ་ལྟ་བུ་ཡོད་པ་མ་ཡིན་ཏེ། འདི་ལྟར་ཞེས་པའོ། ། རྩ་བས་ནི་ཀུན་རྫོབ་དུ་མ་ངེས་པའི་ཕར་འབའ་ཞིག་བསྟན་ལ།
མདོ་ནི་སྦྱིན་སོགས་བླ་མེད་བྱང་ཆུབ་དུ་བསྔོ་སྟེ་ཞེས་སོ། ། དོན་དམ་དུ་འདོད་པའི་ལན་ནི། རབ་འབྱོར་དེ་དེ་བཞིན་ཏེ། བརྗོད་དུ་མེད་པའི་དོན་ལ་འཕེལ་འགྲིབ་མེད་ཞེས་པས་བསྟན་ཏེ་རྩ་བས་མ་བསྡུས་ལ། འགྲེལ་པར་དོན་དམ་ཞེས་སོགས་ཀྱི་བསྟན་ནོ། ། ཚིག་གི་དོན་ལ་ཀུན་རྫོབ་དུ་མ་ངེས་པ་དང༌། དོན་དམ་དུ་འདོད་པའི་ལན་ནོ། ། དང་པོ་ལ་རྩ་ཚིག་འོང་མ་གོང་དུ་བཏོན་ནས་དཔེ་གཉིས་ཕྱོགས་གཅིག་དང༌། དོན་གཉིས་ཕྱོགས་གཅིག་ཏུ་བྱས་ཏེ་འཆད་པ་ལ་དཔེ་སྒྲུབ་པ་དང༌། དོན་ལ་སྦྱར་བའོ། །
དང་པོ་ནི་ཇི་ལྟར་སྒྲུབ་པར་བྱེད་པ་དེ་བཞིན་དུ་འབྲེལ་ལོ། ། གང་གིས་ན་རྐྱེན་གྱིས་ཁྱད་པར་དུ་བྱར་མེད་པའི་དེ་བཞིན་ཉིད་ཀྱི་མཚན་ཉིད་ཀྱི་བྱང་ཆུབ་གཟུང་འཛིན་གྱི་སྤྲོས་པ་མེད་པའི་ཡེ་ཤེས་ཀྱི་བདག་ཉིད་ཆོས་ཀྱི་སྐུ་ལ་སོགས་པའི་རང་བཞིན་གྱི་སངས་རྒྱས་ཀྱི་བདག་པོའི་རྐྱེན་ཙམ་གྱིས་སོ། ཙམ་གྱི་སྒྲས་ནི་དབང་ཕྱུག་དང་གཙོ་བོ་ལ་སོགས་པ་སེལ་ལོ། ། ཇི་ལྟར་ན་གདུལ་བྱའི་སྐྱེ་བོ་རྣམས་ཀྱི་བསོད་ནམས་དང་ཡེ་ཤེས་ཀྱི་ཚོགས་ཆེ་ཆུང་གི་རྗེས་སུ་མཐུན་པར་གཟུགས་སྐུ་གཉིས་ཀྱིས་རང་གཞན་གྱི་དོན་ཁྱད་པར་ཅན་སྣང་བའི་སེམས་བསྐྱེད་པའི་སྒོ་ནས་སོ། ། གང་ན་མངོན་པར་འདོད་པའི་དོན་མངོན་མཐོ་དང་ངེས་ལེགས་སོ། ། གཉིས་པ་ནི་བསྒོམས་པས་བློ་བུར་གྱི་དྲི་མ་དང་བྲལ་བའི་སྒོ་ནས་མངོན་སུམ་དུ་བྱས་པའི་སྒོམ་པའི་ལམ་འདི་དོན་དམ་པར་དེ་བཞིན་ཉིད་ཀྱི་མཚན་ཉིད་ཡིན་ཡང་ཀུན་རྫོབ་དུ་མངོན་པར་འདོད་པའི་དོན་སྤང་བྱ་ཉམས་པ་དང་གཉེན་པོ་རིམ་གྱིས་འཕེལ་བའི་བྱ་བ་བྱེད་དོ། ། གཉིས་པ་ནི་དོན་དམ་པར་ནི་སྤང་བྱ་ཉམས་པ་དང་གཉེན་པོ་འཕེལ་བ་ཅི་ཡང་མེད་དོ། ། ཞེས་དགག་པའི་ཚུལ་དུ་བཞེད་པས་དེའི་ཚེ་ཡུལ་གང་ལ་ཡང་སྦྱོར་བ་མེད་པ་ཉིད་ཡང་དག་པར་སྦྱོར་བ་ཡིན་པའི་ཕྱིར། འདོད་པ་ཁོ་ན་ཡིན་པས་ཇི་སྐད་བརྗོད་པའི་ཉེས་པ་མེད་དོ། ། གཉིས་པ་ལ་རྩོད་ལན་གཉིས་ལས།
དང་པོ་ལ་མཚམས་སྦྱར་བ་ནི། བདེན་གཉིས་ཀྱི་སྒོ་ནས་ལན་སྨྲ་བ་དེ་ལྟ་ཡིན་ན་ཡང་ཀུན་རྫོབ་དུ་ཡང་ཞེས་སོ། ། ཚིག་གི་དོན་ནི། དོན་ཁྱད་པར་ཅན་སྣང་བའི་སེམས་བསྐྱེད་པའི་སྒོ་ནས་ཇི་ལྟར་དོན་བྱེད་དེ་མི་བྱེད་པར་ཐལ། མཐའ་གསུམ་དུ་བརྟགས་ན་མི་འཐད་པ་དེ་ལྟར་ནའོ། ། ཇི་ལྟར་ཞེ་ན་སྔ་ཕྱི་རེ་རེས་ནི་བྱང་ཆུབ་པར་ནི་རིགས་པ་མ་ཡིན་ཏེ། སྔ་ཕྱིར་གྱུར་པའི་སེམས་རེ་རེ་ལ་སངས་རྒྱས་ཀྱི་བྱང་ཆུབ་སྒྲུབ་པར་བྱེད་པ་རྣམ་པ་ཐམས་ཅད་མཁྱེན་པ་ཉིད་ལ་སོགས་པ་མངོན་པར་རྟོགས་པ་བརྒྱད་ཀྱི་དོན་མཐའ་དག་མི་སྣང་ལ། རྒྱུ་རྐྱེན་མཐའ་དག་མེད་པར་ཡང་འབྲས་བུ་བསྐྱེད་པ་མེད་པའི་ཕྱིར། འདི་གཉིས་རྩ་བས་དངོས་སུ་བསྟན་ནོ། ། ཀྱང་གི་སྒྲ་བསྡུས་པ་གཉིས་ལས།
དང་པོ་ནི་འདོད་པའི་དོན་སྒྲུབ་པར་བྱེད་པ་སྣང་བའི་སེམས་ཅིག་ཆར་འབྱུང་བ་མང་པོ་ཉིད་ཀྱིས་ཀྱང་བྱང་ཆུབ་བསྐྱེད་པ་མ་ཡིན་ཏེ་སེམས་རིགས་མཐུན་དུ་མ་ཅིག་ཆར་འབྱུང་བ་མི་སྲིད་པའི་ཕྱིར་ཏེ། སེམས་ཅན་རྣམས་ནི་རྣམ་པར་ཤེས་པའི་རྒྱུད་རེ་རེ་བའོ་ཞེས་ལུང་ལས་འབྱུང་བའི་ཕྱིར། གཉིས་པ་ནི་བླ་ན་མེད་པ་ཞེས་པ་ནས་སེམས་བྱུང་བ་སྔ་ཕྱིར་གྱུར་པ་མང་པོ་ཉིད་ཀྱིས་ཀྱང་བསྐྱེད་པ་མ་ཡིན་ཏེ། སྔ་ཕྱི་ཕན་ཚུན་འབྲེལ་པ་མེད་པའི་ཕྱིར། ཕྱི་མ་དེ་བྱུང་མ་ཐག་དུ་སྔ་ཕྱི་རྗེས་སུ་འགྲོ་བ་མེད་པ་ཉིད་དུ་འཇིག་པས་སོ། ། འགའ་ཞིག་ཕྱོགས་གསུམ་པས་སྔ་ཕྱི་རིམ་གྱིས་འབྱུང་བ་ལྷན་ཅིག་ཏུ་ཚོགས་པས་བྱང་ཆུབ་བསྐྱེད་པ་བཀག་པ་ཡིན་གྱི་རིམ་གྱིས་འབྱུང་བས་བསྐྱེད་པ་བཀག་པ་མ་ཡིན་ཏེ། གཞན་དུ་ན་ཁྱབ་པ་མ་ངེས་པའི་ལན་གདབ་པར་མི་ནུས་པའི་ཕྱིར་ཞེས་ཟེར་རོ། ། གཞན་དག་ནི་དེ་ལྟ་ན་བྱང་ཆུབ་བསྐྱེད་ཚུལ་མཐའ་བཞིར་མ་ངེས་པས་སློབ་དཔོན་དོགས་པ་བསུ་བའི་ཚུལ་ལ་མི་མཁས་པར་འགྱུར་ཞེས་སུན་འབྱིན་སྨྲའོ། འདི་ལ་འབྲས་བུ་བསྐྱེད་པ་ལ་རྒྱུ་རེ་རེ་བ་དང་མང་པོ་ཚོགས་པ་གཉིས་ལས་མ་འདས་ལ། རྒྱུ་མ་ཚོགས་པར་འབྲས་བུ་བསྐྱེད་པ་ཡང་མི་འཐད་པས་ཚོགས་པས་བསྐྱེད་དགོས་སོ། །
ཚོགས་པ་ལ་ཡང་ཅིག་ཆར་འབྱུང་བ་མང་པོ་ཚོགས་པ་དང༌། རིམ་གྱིས་འབྱུང་བ་མང་པོ་ཚོགས་པ་གཉིས་སུ་ངེས་སོ་ཞེས་པའི་ཚུལ་ལ་བརྟེན་ནས་བཤད་ནུས་པས་དེས་སུན་འབྱིན་མི་ནུས་མོད། འོན་ཀྱང་འགྲེལ་ཆེན་ལས། སྔར་བཤད་པའི་ཕྱོགས་མངོན་པར་འདོད་པ་མ་ཡིན་པའི་ཕྱིར། ཕྱོགས་ཕྱི་མ་ལ་རབ་ཏུ་གྲགས་པའི་དཔེའི་ཚུལ་གྱིས་ལན་གདབ་པའི་ཕྱིར་ཞེས་གསུངས་པས་བྱང་ཆུབ་བསྐྱེད་ཚུལ་ཕྱོགས་གསུམ་དུ་ངེས་ལ། ཕྱོགས་དང་པོ་གཉིས་མི་འདོད་པའི་ཕྱིར། ཕྱི་མ་རིམ་གྱིས་འབྱུང་བས་བསྐྱེད་པ་མར་མེའི་དཔེ་ལ་བརྟེན་ནས་སྒྲུབ་ཅེས་སྟོན་པར་མངོན་པས། རིམ་གྱིས་འབྱུང་བས་མི་བསྐྱེད་པ་ལ་གཏན་ཚིགས་མ་གྲུབ་པ་དང༌། དེའི་སྒྲུབ་བྱེད་ལ་མ་ངེས་པར་ལན་འདེབས་པར་གསལ་ལོ། ། གཉིས་པ་ལན་ལ་མཚམས་སྦྱར་བ་ནི།
མཐའ་གསུམ་གྱིས་བཏགས་ན་སེམས་བསྐྱེད་ཀྱིས་བྱང་ཆུབ་མི་བསྐྱེད་ཅེས་པའི་རྩོད་པ་དེ་ནི་ཡང་དག་པ་མ་ཡིན་པས་ལན་སྟོན་ནོ། ། འཕགས་པས་མར་མེའི་དཔེའི་སེམས་བསྐྱེད་ཀྱིས་བྱང་ཆུབ་བསྐྱེད་ཚུལ་ཁོ་ན་མཚོན་བྱེད་དུ་སྦྱར་ནས་སེམས་བསྐྱེད་སྔ་ཕྱི་རེ་རེས་མི་བསྐྱེད་ཅིང༌། དེ་དག་མེད་པར་ཡང་མི་བསྐྱེད་ལ། བསྐྱེད་པར་ནི་འདོད་དོ་ཞེས་བསྟན་པ་དེ་ཉིད་ཇི་ལྟར་ཤེས་པར་བྱ་ཞེ་ན། ཟབ་མོའི་ཆོས་ཉིད་བརྒྱད་ཀྱི་རྗེས་སུ་འབྲངས་ནས་ཤེས་པར་བྱའོ། ། ཞེས་འཆད་པར་བྱེད་དོ། ། སློབ་དཔོན་གྱིས་མར་མེའི་དཔེས་བྱང་ཆུབ་བསྐྱེད་ཚུལ་དང་ཟབ་མོའི་ཆོས་ཉིད་བརྒྱད་གཉིས་ཀ་མཚོན་པར་བཞེད་དོ། ། མདོ་ནི་འབྲུ་མར་གྱི་མར་མེའི་མེ་ལྕེའི་སྐད་ཅིག་མ་དང་པོ་དང་ཕྲད་པས་སྙིང་པོ་ཚིག་གམ་ཞེས་སོགས་སོ། ། ཚིག་དོན་ལ་དཔེ་སྒྲུབ་པ་དང༌། དཔེ་དོན་སྦྱར་བ་དང༌།
གཞན་ཡང་མཚོན་ཚུལ་ལོ། ། དང་པོ་ལ་ལྟོས་མེད་དུ་མི་བསྲེག ལྟོས་ནས་བསྲེག་གཉིས་ཀའི་དོན་བསྡུ་བའོ། ། དང་པོ་ལ་སྐད་ཅིག་དང་པོས་ལྟོས་མེད་དུ་མི་བསྲེགས་པ་ནི། ཇི་ལྟར་ཞེས་པ་ནི་དཔེ་འགོད་པའོ། ། མེ་ལྕེ་དང་སྙིང་པོ་ཕྲད་པའི་སྐད་ཅིག་མ་དང་པོ་ལ་ཆོས་ཅན། མེ་ལྕེའི་སྐད་ཅིག་མ་གཉིས་པ་མེད་པར་རྒྱུའི་མཚན་ཉིད་བསྲེག་པར་བྱེད་པ་དང༌། འབྲས་བུའི་མཚན་ཉིད་བསྲེག་པར་བྱ་བ་ཚིག་པ་མེད་དེ། རང་གི་རྒྱུས་སྙིང་པོ་བསྲེག་ནུས་ཀྱི་ནུས་པ་ཁྱད་པར་ཅན་དུ་མ་བྱས་པའི་ཕྱིར་ཏེ། སྙིང་པོ་དང་ཕན་ཚུན་གྱི་སྒོ་ནས་དུས་མཉམ་པ་ཕྲད་ཙམ་དུ་བསྐྱེད་པས་སོ། །
དང་པོ་ནི་གཉིས་པ་མ་སྐྱེས་པའི་གོང་དུ་གྲུབ་ཟིན་པས་གཉིས་པ་ལ་མི་ལྟོས་སོ་ཞེ་ན། ངོ་བོ་མི་ལྟོས་ཀྱང་སྙིང་པོ་བསྲེག་པ་དེ་ལ་ལྟོས་པས་དེ་སྐད་དུ་བཤད་དོ། ། སྔ་མས་ཕྱི་མ་ལ་མ་ལྟོས་པར་མི་བསྲེག་པ་དེ་བཞིན་དུ་མེ་ལྕེ་དང་སྙིང་པོ་བསྲེག་བྱ་བསྲེག་བྱེད་ཁྱད་པར་ཅན་དུ་སྐྱེ་བའི་སྐད་ཅིག་མ་གཉིས་པ་ལ་ཡང་ཆོས་ཅན། སྐད་ཅིག་མ་དང་པོ་ལ་ལྟོས་པ་མེད་པར་རྒྱུའི་མཚན་ཉིད་བསྲེག་པར་བྱེད་པ་དང༌། འབྲས་བུའི་མཚན་ཉིད་བསྲེག་པར་བྱ་བ་ཚིག་པ་མེད་དེ་དང་པོ་ལ་མ་ལྟོས་པར་ཀུན་རྫོབ་དུ་ཡང་འབྱུང་བ་མེད་པའི་ཕྱིར། གལ་ཏེ་ཡོད་ན་རྟག་ཏུ་ཡོད་པའམ་མེད་པ་ལ་སོགས་པར་ཐལ་བར་འགྱུར་རོ། ། གཉིས་པ་ནི་གང་གི་ཕྱིར་ལྟོས་མེད་དུ་བསྲེག་བྱ་བསྲེག་བྱེད་དུ་མི་འཐད་པ་དེ་ལྟ་ཡིན་པ་དེའི་ཕྱིར། ཕན་ཚུན་ལྟོས་ནས་བསྲེག་པར་བྱེད་པ་དང་བསྲེག་པར་བྱ་བ་ཡོད་དོ། ། ཅིའི་ཕྱིར་ན་མེ་ལྕེ་དང་སྙིང་པོ་གཉིས་ཀ་ཕྲད་པའི་ཁྱད་པར་ཅན་གྱི་སྐད་ཅིག་མ་དང་པོ་ལ་ལྟོས་ན་སྔ་མ་དེ་བྱས་པ་སྙིང་པོ་བསྲེག་པ་ལ་མཐུ་ཕུལ་དུ་ཕྱིན་པ་དང་ལྡན་པའི་ཁྱད་པར་ཅན་སྐད་ཅིག་མ་གཉིས་པ་ལ་སོགས་པ་ཡོད་ན་དེའི་ཚེ་སྔ་མ་རྒྱུ་གཞན་མེད་པར་ངང་གིས་ཞིག་ཀྱང་རྒྱུ་མེ་ལྕེའི་སྐད་ཅིག་མ་ཐ་མ་སྐྱེ་བ་དང་འབྲས་བུ་སྙིང་པོ་རྫོགས་པར་འཇིག་པ་དུས་མཉམ་དུ་དམིགས་པས་སོ། ། གཞན་དག་འདིའི་རྒྱུ་འབྲས་སྔ་མ་དང་དོན་གཅིག་པར་མ་རྟོགས་ནས་གོ་རིམ་གྱི་སྒྲ་འཆོལ་པར་བཤད་པ་ནི་ནོར་བའོ། །
འདི་ནི་སྔ་ཕྱི་མང་པོས་མི་སྲེག་སྟེ། རྗེས་སུ་འགྲོ་བ་མེད་པར་འཇིག་པས་སོ་ཞེས་པའི་ལན་ནོ། ། ཇི་ལྟར་སྔ་མ་ལ་ལྟོས་ནས་ཕྱི་མ་གོ་རིམ་བཞིན་དུ་འབྱུང་ཞེ་ན། མ་བརྟགས་གཅིག་པུར་ཉམས་དགའ་བ་ཉིད་དུ་སྔ་ཕྱི་རྒྱུ་དང་འབྲས་བུར་འབྲེལ་པ་གྲུབ་པའི་སྟོབས་ཀྱིས་སོ། ཇི་ལྟར་རྒྱུ་འབྲས་སུ་གྲུབ་ཅེ་ན། གང་གི་ཚེ་རྐྱེན་ཉིད་འདི་པ་ཙམ་གྱི་བདག་ཉིད་ཀྱི་རྟེན་ཅིང་འགྲེལ་པར་འབྱུང་བའི་ཆོས་ཉིད་ཀྱིས་སོ། ། གསུམ་པ་དོན་བསྡུ་བ་ནི་ལྟོས་མེད་དུ་མི་བསྲེག་པ་དེ་བས་ན་བསྲེག་པ་ཞེས་བྱ་བའི་བར་རོ། ། གཉིས་པ་ནི་སེམས་བསྐྱེད་སྔ་ཕྱི་རིམ་ཅན་དུ་འབྱུང་བ་ལྟོས་ནས་བྱང་ཆུབ་ཐོབ་པར་རིགས་ཏེ། མེ་ལྕེའི་སྐད་ཅིག་མ་སྔ་མ་བཞིན་དུ་དྲན་པ་ཉེར་བཞག་སོགས་བྱང་ཆུབ་སྒྲུབ་པར་བྱེད་པའི་དངོས་པོ་ཚད་ཡོད་པ་ཞིག་སྣང་བའི་རྣམ་པར་ཤེས་པ་སྔ་མ་ལ་བརྟེན་ནས་སྔ་མ་དེ་ལ་སྣང་བའི་དོན་གྱིས་དབེན་པ་སྔ་མ་ལས་ལྷག་པ་ཁྱད་པར་དུ་འཕགས་པའི་དོན་སྣང་བའི་རྣམ་པར་ཤེས་པ་ཕྱི་མ་སྐྱེ་བའི་རིམ་པས་བྱང་ཆུབ་བསྐྱེད་པའི་ཕྱིར། འདི་ཇི་ལྟར་ཤེས་ཅེ་ན།
མར་མེའི་དཔེས་བསྟན་ཏེ། མར་མེའི་དཔེའི་ཚུལ་གྱིས་སེམས་བསྐྱེད་སྐད་ཅིག་མ་སྔ་ཕྱིར་གྱུར་པ་གཉིས་ཡུལ་བྱང་ཆུབ་གཅིག་བསྐྱེད་པ་ལ་ཕན་པ་ཉེ་བར་སྦྱོར་བར་ཤེས་པར་བྱེད་པ་ལྷུར་ལེན་པས་སོ། ། གསུམ་པ་ནི་ཇི་སྐད་སྨོས་པའི་མར་མེའི་དཔེ་ཁོ་ནས་འཆད་པར་འགྱུར་བའི་ཟབ་མོའི་ཆོས་ཉིད་རྣམ་པ་བརྒྱད་ཀྱང་མི་འགལ་བར་ཁོང་དུ་ཆུད་པར་བྱ་བའོ། ། འདིར་ཡིན་པས་ཞེས་འབྱུང་བ་ལ་བརྟེན་ནས་འོག་མའི་མཚམས་སྦྱར་ལ་འདོད་པ་འཁྲུལ་ཏེ། འགྲེལ་ཆེན་དང་དཀའ་བ་དཔལ་བརྩེགས་ཀྱི་འགྱུར་ལས་བྱའོ་ཞེས་རྫོགས་ཚིག་འབྱུང་བ་དང༌། ཟབ་མོ་བརྒྱད་ཞེས་སོགས་ཀྱི་འགྲེལ་པ་ཡིན་པའི་ཕྱིར་རོ། ། གཉིས་པ་བསྒོམ་ལམ་གྱི་རྟགས་ཀྱི་དོན་དངོས་ལ་མཚམས་སྦྱར་བ་ནི། ཟབ་མོ་རྣམ་པ་བརྒྱད་གང་ལ་ཡོད་པའི་ཡུལ་དང་བཅས་པ་བསྟན་པ་ཆོས་ཅན། དགོས་པ་ཡོད་དེ་བསྒོམ་པའི་ལམ་ལ་གནས་པའི་བྱང་ཆུབ་སེམས་དཔའ་རྣམས་ཀྱི་ཕྱིར་མི་ལྡོག་པའི་མཚན་ཉིད་བརྗོད་པའི་ཆེད་ཡིན་པའི་ཕྱིར་རོ། ། ཚིག་གི་དོན་ལ་ཟབ་པའི་དབྱེ་བ་དང༌།
ཟབ་པའི་དོན་ནོ། ། དང་པོ་ལ་བརྒྱད་པོ་བཞིར་འདུས་ཏེ། ཡུལ་སྐྱེ་འགག ལམ་ཐབས་ཤེས། སྤང་བྱ་གཟུང་འཛིན། ཉམས་ལེན་སྤྱོད་པ་ཟབ་པའོ། ། དང་པོ་ནི། སེམས་སྐད་ཅིག་མ་སྔ་མ་དང་ཕྱི་མ་དག་གིས་ཀྱང་ལྟོས་མེད་དུ་བསྐྱེད་པ་མ་ཡིན། ངོ་བོ་ཉིད་མེད་པ་སྟེ་རྒྱུ་མེད་པས་ཀྱང་མ་ཡིན་ལ་ཐ་སྙད་དུ་བསྒོམས་པས་རྟོགས་པར་བྱ་བའི་དོན་ཁྱད་པར་དུ་འཕགས་པ་བསྐྱེད་དོ་ཞེས་བྱ་བ་རྟེན་ཅིང་འབྲེལ་པར་འབྱུང་བ་ལ་ཡོད་པའི་ཟབ་པ་དང༌། དངོས་པོ་ཐམས་ཅད་རྒྱུ་ལས་བྱུང་བ་ཉིད་ནས་རང་བཞིན་གྱིས་ངོ་བོ་ཉིད་མེད་པས་དོན་དམ་དུ་འགག་པ་མེད་ལ་ཀུན་རྫོབ་དུ་ཡང་འགག་གོ་ཞེས་བྱ་བ་འགག་པ་ལ་ཡོད་པའི་ཟབ་པའོ། །
ལམ་ཐབས་ཤེས་ཟབ་པ་ནི་སློབ་ལམ་གྱི་གནས་སྐབས་ཐམས་ཅད་དུ་ཤེས་རབ་ཀྱིས་གོམས་པར་བྱས་ཀྱང་ཐབས་ཀྱིས་དེ་མངོན་སུམ་དུ་མི་བྱེད་པ་དེ་བཞིན་ཉིད་ལ་ཡོད་པའི་ཟབ་པའོ། ། སྤང་བྱ་གཟུང་འཛིན་ཟབ་པ་ནི། དོན་དམ་པར་དེ་བཞིན་ཉིད་ཀྱི་རང་བཞིན་གྱི་ཆོས་ཐམས་ཅད་ལ་སྒྲུབ་དུ་མེད་ཀྱང་ཀུན་རྫོབ་དུ་སྦྱིན་པ་ལ་སོགས་པ་རྣམ་པ་དུ་མ་རྗེས་སུ་སྒྲུབ་པ་ཞེས་བྱ་བ་ཤེས་བྱ་ལ་ཡོད་པའི་ཟབ་པ་དང༌། མཐོང་བྱ་དེ་བཞིན་ཉིད་ཀྱི་ངོ་བོ་ཉིད་ཀྱིས་ཅིར་ཡང་མཐོང་བ་མེད་པ་ཉིད་དོན་དམ་པ་མཐོང་བ་ཡིན་ནོ་ཞེས་བྱ་བ་ཤེས་པ་ལ་ཡོད་པའི་ཟབ་པའོ། ། བཞི་པ་ལ་སྤྱོད་པའི་ངོ་བོ་དང་རྣམ་པ་དང་ཁྱད་པར་གསུམ་པོ་རིམ་པ་ལྟར་ཆོས་ཉིད་ཀྱི་སྒོ་ནས་ཆོས་ཐམས་ཅད་ལ་སྤྱོད་པ་མེད་པ་ཉིད་ཀྱི་ཚུལ་གྱིས་སྦྱིན་སོགས་ལ་སྤྱོད་པ་ཞེས་བྱ་བ་སྤྱོད་པ་དང༌། མཚན་མ་ཡོད་མེད་གཉིས་སུ་མེད་པའི་ངོ་བོ་ཉིད་དུ་སྦྱིན་སོགས་ཐམས་ཅད་སྒྲུབ་བོ་ཞེས་བྱ་བ་གཉིས་སུ་མེད་པ་དང༌། བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་ལ་དོན་དམ་པར་དེའི་འབྲས་བུ་སངས་རྒྱས་ཉིད་མི་ཐོབ་པ་ཞེས་བྱ་བ་ཐབས་ལ་མཁས་པ་ལ་ཡོད་པའི་ཟབ་པའོ། ། གཉིས་པ་ནི། ཇི་སྐད་བཤད་པ་བརྒྱད་པོ་ཟབ་པ་ཉིད་ཡིན་ནོ། ། ཅིའི་ཕྱིར་རྟོག་གེའི་བློས་བསམ་གྱིས་མི་ཁྱབ་པའི་རྣམ་པར་ཐར་པ་ཐོབ་པའི་སྒོ་ནས་ཕན་ཚུན་འགལ་བ་ལྟར་སྣང་བ་མི་འགལ་བའི་དོན་སྒྲུབ་ཅིང་རྟོགས་པའི་སྤྱོད་ཡུལ་ཡིན་པས་སོ། །
གསུམ་པ་དོན་བསྡུ་བ་ནི། སློབ་པ་ཕྱིར་མི་ལྡོག་པའི་ཚོགས་ཞེས་སོགས་སོ། ། གསུམ་པ་བསྒོམ་བྱ་སྦྱོར་བའི་ངོ་བོ་ལ་གསུམ་སྟེ། ཆོས་སྐུའི་རྒྱུ་སྲིད་ཞི་མཉམ་ཉིད། གཟུགས་སྐུའི་རྒྱུ་ཞིང་དག་པ། ཕྲིན་ལས་ཀྱི་རྒྱུ་ཐབས་མཁས་སྦྱོར་བའོ། ། དང་པོ་ལ་མཚམས་སྦྱར་བ་ནི། རྟེན་གྱི་གང་ཟག་བཤད་ཟིན་པའི་རྗེས་སུ་སངས་རྒྱས་ཐོབ་པའི་རྒྱུ་མཚན་འཁོར་བ་དང་མྱ་ངན་ལས་འདས་པ་མཉམ་པ་ཉིད་དུ་བརྗོད་པར་བྱའོ། ། ཅིའི་ཕྱིར་ན་སློབ་པ་ཕྱིར་མི་ལྡོག་པའི་ཚོགས་ཀྱི་ཆོས་རྣམས་ཐོབ་པ་ནི་སངས་རྒྱས་ཉིད་ཐོབ་པར་བྱ་བའི་ཕྱིར་འབད་པས་སོ། ། རྩ་བ་ལ་དངོས་ཀྱི་དོན་དང༌།
ཀླན་ཀ་སྤང་བའོ། ། དང་པོ་ནི། དག་སའི་ཡེ་ཤེས་ནི་སྲིད་པ་དང་ཞི་བ་ལ་བླང་དོར་ཐ་དད་པར་མི་རྟོག་སྟེ། འཁོར་འདས་ཀྱི་ཆོས་རྣམས་སྣང་ཡང་བདེན་པས་སྟོང་པ་རྨི་ལམ་དང་འདྲ་བར་རྟོགས་པའི་རྣལ་འབྱོར་ཡིན་པའི་ཕྱིར། མདོ་ནི་ཤ་རིའི་བུས་རབ་འབྱོར་ལ་སྨྲས་པ། རྨི་ལམ་དུ་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པའི་ཏིང་ངེ་འཛིན་ལ་སྙོམས་པར་ཞུགས་ན་ཅི་ཤེར་ཕྱིན་རྣམ་པར་འཕེལ་ལམ། རབ་འབྱོར་གྱིས་སྨྲས་པ་ཉིན་པར་བསྒོམས་པས་འཕེལ་ན་རྨི་ལམ་དུ་བསྒོམས་པས་ཀྱང་འཕེལ་ལོ། ། ཅིའི་ཕྱིར་ན་རྨི་ལམ་དང་ཉིན་པར་ནི་རྣམ་པར་རྟོག་པ་མེད་པའོ་ཞེས་སོ། །
རྨི་ལམ་གྱིས་འཁོར་བ་བསྟན་ཏེ། མ་རིག་པའི་འཁྲུལ་སྣང་དང་བཅས་པ་ཡིན་པས་སོ། ། ཉིན་པར་གྱིས་མྱང་འདས་བསྟན་ཏེ། མ་རིག་པའི་གཉིད་སད་པས་སོ། ། རྟོག་པ་མེད་པས་ནི། རྗེས་ཐོབ་དུ་ཡང་འཁོར་འདས་ཐ་དད་པར་འཛིན་པའི་རྟོག་པ་སྤངས་པར་བསྟན་ནས་ཤུགས་ལ་མཉམ་པར་བསྟན་ནོ། ། གཉིས་པ་ལ། ལས་མེད་པར་ཐལ་བ་ལས་སོགས་པའི་ཀླན་ཀ་དང་ལན་རྣམས་ཏེ། མདོ་ལས་ཇི་སྐད་བཤད་པར་ཟད་དོ། ། འདི་ལ་ལས་མེད་པར་ཐལ་བའི་ཀླན་ཀ
ལན་ལ་མ་ངེས་པའི་ཀླན་ཀ ། ལུང་དང་འགལ་བའི་ཀླན་ཀ ། ཧ་ཅང་ཐལ་བའི་ཀླན་ཀ་སྤང་པའོ། ། དང་པོ་ལ་ཀླན་ཀ་ནི། རྨི་ལམ་དང་ཉིན་པར་ནི་མི་རྟོག་པའོ་ཞེས་པས། རྨི་ལམ་ལྟར་ངོ་བོ་ཉིད་མེད་པས་སད་རྨིས་མཉམ་པར་བསྟན་པ་ལ་རྩོད་པ་སྟེ། ཤ་རིའི་བུས་སྨྲས་པ། ཚེ་དང་ལྡན་པ་རབ་འབྱོར་རྨི་ལམ་ན་དགེ་བའམ་མི་དགེ་བའི་ལས་ཞིག་བྱེད་ན། ཅི་དེའི་ལས་སོག་པའམ་ཉེ་བར་སོག་པར་འགྱུར་རམ་ཞེས་པ་སྟེ། དོན་ནི་རྨི་ལམ་ན་ལས་སོག་པ་མེད་ཅིང་དེ་དང་འདྲ་བར་ངོ་བོ་ཉིད་ཀྱང་མེད་པས་སད་པ་ན་ལས་སོག་པ་མེད་པར་འགྱུར་རོ་ཞེས་པའོ། །
ལན་ལ་དོན་དམ་དུ་འདོད་པར་བསྟན་པ་ནི། བཅོམ་ལྡན་འདས་ཀྱིས་ཆོས་ཐམས་ཅད་རྨི་ལམ་ལྟ་བུར་གསུངས་པ་དེ་ལྟར་ན་ལས་སོགས་པའམ་ཉེ་བར་སོག་པར་མི་འགྱུར་རོ་ཞེས་སོ། ། ཀུན་རྫོབ་དུ་མ་ངེས་པའི་ལན་ནི། འོན་ཏེ་སད་ནས་རྣམ་པར་རྟོག་ན་ནི་དེ་ལ་སོགས་པའམ་འབྲི་བར་ཡང་འགྱུར་རོ། ། ཞེས་པ་ནི་རྗེས་ཀྱི་རྟོག་པས་གསོས་བཏབ་ན་ལས་སོག་པར་བྱེད་དོ་ཞེས་པའི་དོན་ནོ། ། འདིས་དཔེ་མི་འཐད་པར་བསྟན་པའི་སྒོ་ནས་རྟགས་མ་ངེས་པར་བསྟན་ནོ། ། གཉིས་པ་ལ་ཀླན་ཀ་ནི། བཅོམ་ལྡན་འདས་ཀྱང་ཟད་པའི་འདུ་ཤེས་ཀྱི་རྣམ་པར་རྟོག་པ་བསྐྱེད་པར་མཛད་པས་དེའི་ཡང་ལས་སོག་པར་བྱེད་པའམ། ཉེ་བར་སོག་པར་འགྱུར་རམ་ཞེས་པ་སྟེ། ང་ནི་འཁོར་བའི་ཕུང་པོ་ཟད་པའོ་ཞེས་རྗེས་ཀྱི་རྣམ་རྟོག་བསྐྱེད་བས་ལས་སོག་པར་འགྱུར་ཞེས་པའི་དོན་ནོ། །
གཏན་ཚིགས་མ་གྲུབ་པའི་ལན་ནི། རབ་འབྱོར་གྱིས་སྨྲས་པ་ཤ་རིའི་བུ་དེ་ནི་མ་ཡིན་ནོ། ། ཅིའི་ཕྱིར་ཞེ་ན་དེ་བཞིན་གཤེགས་པ་ནི་རྟོག་པ་དང་རྣམ་པར་རྟོག་པ་ཐམས་ཅད་དང་བྲལ་བ་ཡིན་ཏེ་ཞེས་པ་ནི། ཟད་པའི་རྣམ་རྟོག་ནི་གདུལ་བྱའི་ངོར་བསྟན་པ་ཙམ་ཡིན་གྱི་དོན་ལ་མ་ཡིན་ཏེ། མི་རྟོག་པའི་ཆོས་ཉིད་ཐུགས་སུ་ཆུད་པས་རྟོགས་པ་སྤངས་སོ་ཞེས་པའི་དོན་ནོ། ། འགའ་ཞིག་ལས་སོག་པ་མེད་པར་ཐལ་བའི་ཀླན་ཀ་བརྒྱད་སྟོང་པ་ལ་མེད་ཅིང་ཉི་ཤུ་ལྔ་པ་ན་ནམ་ཡང་མེད་པས་བརྫུན་གྱི་བཤད་པའོ་ཞེས་ཟེར་བས་ནི་རང་ཉིད་ཀྱིས་བརྒྱད་སྟོང་པའི་མདོ་དག་པོ་མ་མཐོང་བར་གསལ་བྱེད་པའི་བཞད་གད་དུ་ཟད་དོ། ། དེ་བཞིན་གཤེགས་པ་ལྟར་རྣམ་རྟོག་སྤངས་པ་མ་ཡིན་པ་གཞན་དག་ལ་ནི་དམིགས་པ་ལ་ཉེ་བར་དམིགས་པ་མེད་པར་ལས་དང་སེམས་པ་མི་འཇུག་པར་སྟོན་པ་ནི། ཤ་རིའི་བུ་དེ་བཞིན་དུ་དམིགས་པ་མེད་པར་ལས་མི་སྐྱེ་སྟེ། དེ་ལྟ་བས་ན་ལས་ནི་དམིགས་པ་དང་བཅས་པ་ཉིད་དུ་སྐྱེའོ། ། དམིགས་པ་མེད་པར་མ་ཡིན་ཞེས་སོགས་སོ། །
གསུམ་པ་ལ་ཀླན་ཀ་ནི་དམིགས་པ་ཐམས་ཅད་དབེན་ནོ་ཞེས་བཅོམ་ལྡན་འདས་ཀྱིས་བཀའ་བརྩལ་ན། ཅིའི་ཕྱིར་དམིགས་པ་དང་བཅས་པར་སྐྱེའི་དམིགས་པ་མེད་པར་མི་སྐྱེ་ཞེས་པའོ། ། ལན་ལ། དོན་དམ་པར་དེ་ལྟར་ཡིན་ཡང་ཀུན་རྫོབ་དུ་རྟོགས་པས་མཚན་མར་གཟུང་བའི་དམིགས་པ་ལས་སྐྱེའོ་ཞེས་སྟོན་པ་ནི། ཤ་རིའི་བུ་མཚན་མར་བྱས་ནས་དམིགས་པ་མེད་པ་ཉིད་ལ་དམིགས་པར་བྱས་སྟེ་དམིགས་པ་དང་བཅས་པའི་སེམས་སྐྱེའོ་དམིགས་པ་མེད་པར་ནི་མ་ཡིན་ནོ། ། ཞེས་སོ། ། འགའ་ཞིག་ཤ་རིའི་བུས་དམིགས་པ་མེད་པར་ལས་མེ་སྐྱེ་བར་དམ་བཅས་པ་ལ་དེ་དེ་བཞིན་ནོ་ཞེས་རབ་འབྱོར་གྱི་བདེན་པའི་ལན་བྱིན་པར་བྱས་ནས། ཡང་དེ་ལ་བཅོམ་ལྡན་འདས་ཀྱིས་ལས་དང་སེམས་པ་ཐམས་ཅད་དབེན་པར་གསུངས་པ་དང་འགལ་བར་ཤ་རིའི་བུས་བརྩད་པར་འདོད་པ་ནི་ཧ་ཅང་མ་འབྲེལ་ཏེ། རང་གི་དམ་བཅའ་ལ་རང་གིས་སུན་འབྱིན་བརྗོད་པ་མི་སྲིད་པའི་ཕྱིར་རོ། ། བཞི་པ་ལ་ཀླན་ཀ་ནི་རྨི་ལམ་ན་ལས་འབྲས་ཀྱི་འབྲེལ་པ་ཡོད་པར་བརྗོད་བཞིན་དུ་སྐྱེ་བོ་མངོན་ཞེན་ཅན་གྱི་དབང་དུ་བྱས་ནས་དོགས་པ་བསུ་བ་ནི།
ཚེ་དང་ལྡན་པ་རབ་འབྱོར་གང་གི་ཚེ་བྱང་སེམས་ཆེན་པོ་རྨི་ལམ་ན་སྦྱིན་པ་སྦྱིན་པར་བྱེད་ཅིང་དེ་བླ་མེད་བྱང་ཆུབ་དུ་ཡོངས་སུ་བསྔོས་ན། ཅི་དེ་ཡོངས་སུ་བསྔོ་བ་ཞེས་བྱའམ་ཞེས་པའོ། ། ལན་ནི་རབ་འབྱོར་ཉིད་ཀྱིས་རྗེས་ཀྱི་ཤེས་པས་གསོས་བཏབ་ན་བསྔོ་བར་འགྱུར་ཞེས་ལན་བཏབ་ཟིན་ལ། ལན་བཏབ་ཟིན་པ་ལ་ཡང་དོགས་པར་བྱེད་ན་ཧ་ཅང་ཐལ་བར་འགྱུར་བའི་བསམ་པས་གཞན་ལ་ལན་བཏབ་པར་ཁ་འཕངས་པ་ནི། བྱམས་པ་འདི་མངོན་སུམ་དུ་འདུག་ན་འདི་ནི་བར་མ་ཆོད་པར་བླ་མེད་བྱང་ཆུབ་དུ་ལུང་བསྟན་པས་འདི་ལ་དྲིས་ཤིག་འདིས་ལན་ལྡོག་པར་འགྱུར་རོ་ཞེས་པའོ། ། ཅིའི་ཕྱིར་བྱམས་པ་ལ་ཁ་འཕང་པར་བྱེད་སྙམ་ན། བསྟན་པ་འདིའི་གདུལ་བྱ་ནི་སྔར་གྱི་ལན་གྱིས་ལོག་རྟོག་སེལ་ལ། འདིའི་གདུལ་བྱ་མ་ཡིན་པ་ལ་ནི་མ་འོངས་པའི་སངས་རྒྱས་བརྒྱུད་མར་བྱུང་བས་ལོག་རྟོག་བསལ་བར་བྱ་བ་ཡིན་པས་ད་ལྟ་དྲིས་ལན་མི་རྫོགས་པར་བསྟན་པའི་དོན་ནོ། ། གལ་ཏེ་ཡོངས་སུ་རྫོགས་ན་ནི། སངས་རྒྱས་གཅིག་བྱུང་བའི་དུས་གཅིག་ཁོ་ན་ལ་ཕྱིན་ཅི་ལོག་ཐམས་ཅད་བསལ་ཟིན་པས།
དོན་བྱ་ཡུལ་སེམས་ཅན་མེད་པས་མ་འོངས་པའི་སངས་རྒྱས་བརྒྱུད་མར་འབྱུང་བ་དོན་མེད་པར་འགྱུར་རོ། ། རབ་འབྱོར་གྱིས་བྱམས་པ་ལ་དྲིས་ཤིག་ཅེས་བསྒོས་པ་ལྟར་ཤ་རིའི་བུས་བྱམས་པ་ལ་དྲིས་པ་ན། བྱམས་པས་སྨྲས་པ། བྱམས་པ་ཞེས་པའི་མིང་གང་ཡིན་པ་དེས་དོན་འདིའི་ལན་ལྡོན་ནམ། འོན་ཏེ་གཟུགས་ལན་ལྡོན་ནམ་ཞེས་པ་ནས། ཆོས་གང་ལན་ལྡོན་པར་བྱེད་པ་དང༌། ཆོས་གང་ལ་ལན་ལྡོན་པར་བྱེད་པ་དང༌། གང་གི་ལན་གླན་པར་བྱ་བའི་ཆོས་དེ་ཡང་དག་པར་རྗེས་སུ་མ་མཐོང་ཞེས་སོ། ། འདིས་ནི་རང་ཉིད་མི་དམིགས་པར་རྟོགས་པའི་ཤེས་རབ་ཟབ་མོ་དང་ལྡན་པར་བསྟན་ཅིང༌། ཤུགས་ལ་འཁོར་གསུམ་མི་དམིགས་པར་བསྔོས་ན་ཡང་དག་པར་འགྱུར་རོ་ཞེས་འཕངས་སོ། །
ཅིའི་ཕྱིར་བྱམས་པས་ཀྱང་དངོས་སུ་མ་གསུངས་ཅེ་ན། སྔར་ལྟར་དྲིས་ལན་མི་རྫོགས་པར་བསྟན་པའི་དོན་ནོ། ། འགྲེལ་ཆེན་གྱི་དགོངས་པ་དཔྱིས་ཕྱིན་པར་བཀོད་དོ། ། གཉིས་པ་ཚིག་གི་དོན་ལ་རྩ་བ་ལྟར་གཉིས་ལས། དངོས་ཀྱི་དོན་ནི་སྲིད་ཞི་མཉམ་ཉིད་ཡིན་ཏེ། དག་པ་སར་རྗེས་ཐོབ་དུ་ཡང་འཁོར་བ་དང་མྱ་ངན་ལས་འདས་པ་དག་ལ་ཐ་དད་པ་ཉིད་དུ་མི་རྟོག་པར་དབྱེར་མེད་དུ་རྟོགས་པའི་ཕྱིར་ཏེ། འཁོར་བ་མི་མཐུན་པའི་ཕྱོགས་དང་རྣམ་པར་བྱང་བ། གཉེན་པོ་རྣམས་རྨི་ལམ་དང་འདྲ་བ་ཉིད་དུ་རྟོགས་པའི་ཕྱིར་རོ། ། ཇི་ལྟར་རྨི་ལམ་དང་འདྲ་ཅེ་ན། བདེན་པ་མེད་པ་སྣང་བརྙན་ཙམ་གྱི་ངོ་བོས་སོ། །
ཅི་སྟེ་བདེན་པར་གྲུབ་ན་ཕུང་པོའམ་སེམས་ཅན་འཁོར་བར་འདོད་དྲང་ན། དང་པོ་ལྟར་ན་རྟག་པའམ་མི་རྟག་པ་འཁོར་ཕྱོགས་དང་པོ་ནི་མ་ཡིན་ཏེ། རྟག་པ་ལ་འཁོར་བའི་བྱ་བ་མེད་པའི་ཕྱིར། གཉིས་པ་ཡང་མ་ཡིན་ཏེ། འཁོར་བའི་དོན་ནི་སྔ་མ་ནས་ཕྱི་མའི་གནས་སུ་འོང་བ་ཡིན་ན། མི་རྟག་པ་ལ་དེ་མི་རུང་བའི་ཕྱིར་ཏེ། སྐྱེས་ཙམ་ཉིད་ནས་འཇིག་པའི་ཕྱིར་རོ། ། སེམས་ཅན་འཁོར་བ་ལ་ཡང་རིགས་པའི་རིམ་པ་འདི་མཚུངས་སོ། ། གཞན་ཡང་སྐད་ཅིག་སྔ་མའམ་ཕྱི་མ་ལ་འཁོར་བར་འདོད། སྔ་མའོ་ཞེ་ན།
རང་ཉིད་རང་ལ་འཁོར་བར་འགལ་ཞིང༌། གཞན་དུས་ན་ཡང་མེད་པས་གཞན་ལ་ཡང་མི་རུང་བའི་ཕྱིར། གཞན་དུ་ན་ཤི་བའི་མར་མེ་ཡང་འབར་རོ་ཞེས་མཚུངས་སོ། ། ཕྱོགས་ཕྱི་མ་ཡང་རིགས་པ་འདི་ཉིད་ཀྱིས་བསལ་ལོ། ། འཁོར་བ་མེད་ན་འཁོར་བ་ལས་ཐར་བའི་མྱང་འདས་ཀྱང་མི་རུང་སྟེ། ལྕགས་སྒྲོགས་གིས་བཅིངས་པ་མེད་ན་ངས་བཅིངས་པ་ལས་གྲོལ་བ་མེད་པ་བཞིན་གཉིས་པ་ལ་ཀླན་ཀ་དང༌། ལན་ནོ། ། དང་པོ་ལ་གཉིད་མ་ལོག་པའི་གནས་སྐབས་ན་ཡང་མི་དགེ་བ་བཅུ་དང་སྦྱིན་པ་ལ་སོགས་པ་མེད་པར་འགྱུར་བ་མ་ཡིན་ནམ་སྟེ་ཡིན་པར་ཐལ། རྨི་ལམ་དང་འདྲ་བ་ཉིད་ཡིན་པའི་ཕྱིར། གཉིད་ལོག་པའི་གནས་སྐབས་བཞིན།
རྩ་བའི་སོགས་ཀྱི་དོན་ནི་འདིར་རྣམས་ཞེས་པའོ། ། འགའ་ཞིག་སོགས་ཀྱི་སྒྲས་ཀླན་ཀ་ལྷག་མ་རྣམས་སྡུད་པར་འཕགས་པ་བཞེད་ཀྱང་སློབ་དཔོན་དེ་མི་བཞེད་པར་བདེན་གཉིས་འགལ་བའི་རྩོད་པ་གཞན་ཐམས་ཅད་སྡུད་ཞེས་ཟེར་རོ། ། ཀླན་ཀ་ལྷག་མ་རྣམས་ཀྱང་བདེན་གཉིས་འགལ་བའི་རྩོད་པ་མ་ཡིན་ནམ། ཅིའི་ཕྱིར་མི་སྡུད། བརྒྱད་སྟོང་འགྲེལ་པ་ཡང་མ་མཐོང་བར་ཟད་དེ། དེ་ཉིད་དུ་ཀླན་ཀ་ལྷག་མ་རྣམས་བཤད་ནས། ལས་མེད་པ་ལ་སོགས་པར་དྲི་བ་རྣམས་ཀྱི་ལན་ནི་ཇི་སྐད་གསུངས་པ་ཡིན་པར་བཟུང་བར་བྱའོ། ། ཞེས་གསུངས་ནས། ལས་མེད་ལ་སོགས་ཀླན་ཀ་ཡི། ། ལན་ནི་ཇི་སྐད་བཤད་པ་ཉིད། །
ཅེས་པ་དང་སྦྱར་བར་མཛད་པའི་ཕྱིར་རོ། ། གཉིས་པ་ལན་ལ་རྟགས་མ་ངེས་པ་དང༌། རྨི་ལམ་གྱི་དཔེ་མ་གྲུབ་པ་དང༌། ཀླན་ཀ་བསལ་བས་གྲུབ་པའི་ལན་ནོ། ། དང་པོ་ལ་དཔེ་སྒྲུབ་པ་དང༌། དོན་ལ་སྦྱར་བའོ། ། དང་པོ་ལ་དོན་དམ་དུ་མ་གྲུབ་པ་དང༌། ཀུན་རྫོབ་དུ་གྲུབ་པའི་དོན་ནོ། ། དང་པོ་ནི་ཇི་ལྟར་ཕྱི་རོལ་གྱི་དོན་དོན་དམ་དུ་སྨྲ་བ་ཉན་ཐོས་སྡེ་གཉིས་ཀྱི་ལུགས་ལ་དོན་དམ་ཆ་ཤས་མེད་པར་གྲུབ་པ་ལ་གསོད་བྱེད་སུས་ཀྱང་བསད་བྱས་སུ་ཡང་བསད་པ་མེད་དེ། སྲོག་ནི་གསོད་བྱེད་སོགས་ཀྱི་རྒྱུ་གཞན་ལ་ལྟོས་པ་མེད་པར་འཇིག་པའི་ཕྱིར་ཏེ།
སྐད་ཅིག་མ་ཡིན་པ་ཉིད་ཀྱིས་སོ། ། རང་གི་གྲུབ་པའི་མཐའ་སྟོན་པའི་གཞུང་མཛོད་ལས་ཀྱང༌། འཇིག་རྟེན་སྣ་ཚོགས་ལས་ལས་སྐྱེས། ། ཞེས་ཕྱི་ནང་གི་འཇིག་རྟེན་ཐམས་ཅད་ཐུན་མོང་དང་ཐུན་མོང་མ་ཡིན་པའི་ལས་གཉིས་ལས་སྐྱེ་ཞེས་འབྱུང་བའི་ཕྱིར་རོ། ། དེ་ལས་ལ་སྐྱེས་པར་གྲུབ་མོད། སྲོག་གཅོད་ཀྱི་ལས་མེད་པར་ཇི་ལྟར་འགྲུབ་ཅེ་ན། སྔོན་གྱི་ལས་ཀྱི་འཕེན་བྱེད་ཟད་པས་ཤི་བ་ཡིན་གྱི་གསོད་བྱེད་གཞན་གྱིས་གསད་པ་མ་ཡིན་ཅེས་བསྟན་པས་འགྲུབ་པ་ཡིན་ནོ། ། ལུང་རིགས་དེ་ཉིད་ཀྱིས་དོན་དམ་པར་གཞན་སུས་ཀྱང་སུའི་ནོར་མ་བྱིན་པར་བླངས་པ་ཡང་མེད་དེ། ནོར་ལ་དབང་བའི་ལས་ཟད་པས་བྱས་པ་དང་སྐད་ཅིག་ཆ་ཤས་མེད་པ་ལ་དེ་མི་རུང་བའི་ཕྱིར། དོན་དམ་པར་སྤང་བྱ་མི་དགེ་བ་མེད་པས་དེ་སྤངས་པའི་མ་བསད་པའི་དགེ་བ་དང་མ་བླངས་པའི་དགེ་བ་ཡང་ཡོད་པ་མ་ཡིན་ནོ། །
གཉིས་པ་ནི་དོན་དམ་སྐད་ཅིག་མ་ལ་དེ་དག་མེད་ཀྱང་ཀུན་རྫོབ་རྒྱུན་ལ་ལྟོས་ནས་སྲོག་གི་རྒྱུན་འཇུག་པ་དང་འགལ་བའི་དངོས་པོ་བསྐྱེད་པ་ལ་བསོད་པ་དང༌། སེར་སྣའི་རྒྱུན་འཇུག་པ་དང་འགལ་བ་བསྐྱེད་པ་ལ་སྦྱིན་སོགས་སུ་རྟོགས་པའི་སྒོ་ནས་སྲོག་གཅོད་པ་ལ་སོགས་པ་དང་དགེ་བར་འཇོག་སྟེ། ཚུལ་བཞིན་མ་ཡིན་པ་ཡིད་ལ་བྱེད་པ་ལ་སོགས་པ་ལ་མི་དགེ་བ་དང༌། ཚུལ་བཞིན་ཡིད་ལ་བྱེད་པ་ལ་དགེ་བར་འཇོག་པ་དང་འདྲའོ། ། གཉིས་པ་ནི་དོན་སྨྲ་བ་ཁྱེད་ཀྱི་ལུགས་ལ་དོན་དམ་ལ་དགེ་སྡིག་གི་ལས་མེད་ཀྱང་ཀུན་རྫོབ་དུ་ཡོད་པ་དེ་བཞིན་དུ་དབུ་མ་པ་ལ་ཡང་དངོས་པོ་ཐམས་ཅད་རྨི་ལམ་དང་འདྲ་བ་ཡིན་ཡང་དངོས་པོར་མངོན་པར་ཞེན་པའི་ཕྱིན་ཅི་ལོག་གི་འཆིང་བ་མཐའ་དག་མ་ཉམས་པ་རྣམས་ལ་རང་ལ་དགེ་སྡིག་སོགས་སུ་སྣང་བ་དེ་དང་མཐུན་པའི་དོན་གྱིས་དངོས་པོ་ལ་སོགས་པ་ལ་དགེ་སྡིག་སོགས་སུ་མངོན་པར་ཞེན་པས་དགེ་མི་དགེར་མངོན་པར་འཇོག་གོ་ཞེས་བྱ་བའི་ལན་དང་སོགས་པའི་སྒྲས་བསྡུས་པ་ཀླན་ཀ་ལྷག་མ་རྣམས་ཀྱི་ལན་དེ་དང་དེ་ཕྱོགས་གཞན་འཕགས་པ་གྲོལ་སྡེ་ལ་སོགས་པ་མདོ་འགྲེལ་བྱེད་པའི་སློབ་དཔོན་གཞན་གྱིས་མཛད་པའི་བསྟན་བཅོས་ནས་གསུངས་སོ་ཞེས་བྱ་བར་ཁོང་དུ་ཆུད་པར་བྱའོ། ། དེ་དང་དེ་ཞེས་པའི་སྒྲ་ནི་ཀླན་ཀ་ལྷག་མ་འཕེན་པའི་ཚིག་གོ ། སོགས་ཀྱི་སྒྲའི་དོན་ལ་གཞན་དག་གིས་མཐའ་མ་ཆོད་པར་སྣང་ངོ༌། ། གཉིས་པ་རྨི་ལམ་གྱི་དཔེ་མ་གྲུབ་པར་བསྟན་པ་ལ་གཉིས་ཏེ། ཉི་ཤུ་པའི་ལུང་གིས་བསྟན་པ་དང༌། ཤེར་ཕྱིན་གྱི་ལུང་གིས་བསྟན་པའོ། །
དང་པོ་ནི། རྟགས་མ་ངེས་པའི་སྐྱོན་དུ་མ་ཟད་དཔེ་མ་གྲུབ་པའི་སྐྱོན་ཡང་ཡོད་པར་བསྟན་པ་ནི། ཕྱི་རྒོལ་གྱི་ངོར་དཔེ་དང་གཏན་ཚིགས་མ་གྲུབ་ན་དེའི་ངོར་སྒྲུབ་བྱེད་དུ་མི་རུང་ལ། ཁྱེད་ཀྱི་རྨི་ལམ་གྱི་དཔེའི་དབུ་མ་པ་ལ་ལས་སོག་པ་མེད་པའི་དཔེར་མ་གྲུབ་པ་སྒྲུབ་བྱེད་དུ་མི་འཐད་དོ། ། ཅིའི་ཕྱིར་མ་གྲུབ་ཅེ་ན། ཉི་ཤུ་པ་ལས། རྨི་ལམ་སེམས་ནི་གཉིད་ཀྱིས་ཉམས། ། དེས་ན་འབྲས་བུ་འདྲ་མ་ཡིན། ། ཞེས་བྱ་བས་རྨི་ལམ་གྱི་ལས་ནི་མི་གསལ་ཞིང་འཆོལ་བར་རྟོགས་པས་འབྲས་བུ་དམན་ལ། སད་པའི་ལས་ནི་གསལ་ཞིང་མ་འཆོལ་བར་རྟོགས་པས་འབྲས་བུ་ལྷག་པས་འདྲ་བ་མ་ཡིན་ཞེས་པས་ལས་དམན་པ་ཡོད་པར་བསྟན་པས་སོ། །
སློབ་དཔོན་ནི་ངོ་བོ་ཉིད་མེད་པར་སྨྲ་བ་མ་ཡིན་ནམ་ཅིའི་ཕྱིར་ཉི་ཤུ་པའི་ལུང་རྨི་ལམ་རང་ལ་དཔེར་མ་གྲུབ་པའི་ཤེས་བྱེད་དུ་དྲང་བར་བྱེད་ཅེ་ན། ཐ་སྙད་དུ་རྣལ་འབྱོར་སྤྱོད་པའི་གྲུབ་མཐའ་ཞལ་གྱིས་བཞེས་པས་ཉེས་པ་མེད་དོ། ། གཉིས་པ་ནི་སྔ་མར་མ་ཟད་ཡང་རྨི་ལམ་ལས་མེད་པའི་དཔེར་མ་གྲུབ་སྟེ། ཉི་ཤུ་པའི་ལུང་གིས་དཔེ་མ་གྲུབ་པར་བསྟན་པ་དེ་བཞིན་དུ་ཤེར་ཕྱིན་ལས་རྨི་ལམ་ན་ཡང་དགེ་བ་དང་མི་དགེ་བ་སྤྱོད་པ་རྨིས་པ་ནི། སད་པའི་གནས་སྐབས་ན་ཀྱེ་མ་བྱས་སོ་ཞེས་ལེགས་པར་བྱས་སོ་ཞེས་རྗེས་སུ་ཡི་རང་ན་རྗེས་ཀྱི་གནས་སྐབས་ཀྱི་སད་པའི་སེམས་ཀྱིས་ལས་མངོན་པར་ཞེན་པའི་གསོས་ཀྱིས་ཡོངས་སུ་གསོས་ཏེ་ལ་སོགས་པར་གསུངས་པར་དེའི་ཕྱིར་རོ། ། རྨི་ལམ་དུ་ལས་སོག་པ་ཡོད་ན། དགེ་སློང་གིས་མི་བསད་པ་རྨིས་པས་ཀྱང་སྡོམ་པ་གཏོང་བར་འགྱུར་རོ་ཅེ་ན། སྡོམ་པའི་གཏོང་ཐོབ་བསླབ་པ་བཅས་པའི་དབང་ལས་བཞག་ལ། རྨི་ལམ་ལ་དེ་མེད་པའི་ཕྱིར་ཉེས་པ་མེད་དོ། ། འགའ་ཞིག་བརྒྱད་སྟོང་པའི་ཚིག་ཟུར་ལ་བརྟེན་ཏེ་དོན་སྨྲ་བ་ལ་ཡང་དཔེ་མ་གྲུབ་པའི་ཚུལ་འདིར་ཁ་བསྐང་ནས་དེ་བཞིན་ཞེས་པའི་སྒྲ་དེ་ལ་སྙེགས་པར་འདོད་པ་ནི་མ་བརྟགས་པའི་བཤད་པ་སྟེ།
འདིར་དེ་མ་བཀོད་པས་དེ་ལ་སྙེགས་པར་བྱར་མེད་པའི་ཕྱིར་དང༌། འདི་དང་འགྲེལ་ཆེན་གཞུང་གི་གོ་རིམ་སྒྲིག་ཚུལ་མི་འདྲ་བར་སྣང་བའི་ཕྱིར་རོ། ། གསུམ་པ་ནི། འཁོར་འདས་མཉམ་པ་ཉིད་དུ་བསྟན་པ་ལ་སུན་འབྱིན་བརྗོད་པ་རྣམས་མི་འཐད་པས་འཁོར་བ་དང་མྱ་ངན་ལས་འདས་པ་ནི་མཉམ་པ་ཉིད་དུ་གྲུབ་བོ། ། གཉིས་པ་གཟུགས་སྐུའི་རྒྱུ་ཞིང་དག་པའི་སྦྱོར་བ་ལ་མཚམས་སྦྱར་བ་ནི། སྲིད་ཞི་མཉམ་པ་ཉིད་དུ་བསྟན་པ་དེའི་འོག་དུ་སངས་རྒྱས་ཀྱི་ཞིང་ཡོངས་སུ་དག་པའི་སྦྱོར་བ་འཆད་དོ། ། རྒྱུ་མཚན་ནི་འཁོར་འདས་གཉིས་ཀ་མཉམ་པ་ཉིད་དུ་ཞེས་སོགས་སོ། ། ཚིག་གི་དོན་ནི་སེམས་ཅན་གྱི་འཇིག་རྟེན་དང་སྣོད་གྱི་བྱེ་བྲག་གིས་སངས་རྒྱས་ཀྱི་ཞིང་རྣམ་པ་གཉིས་ཡོད་པ་ལ་གོ་རིམ་བཞིན་དུ་སེམས་ཅན་གྱི་འཇིག་རྟེན་བཀྲེས་པ་དང་སྐོམ་པ་དང་མི་དགེ་བ་ལ་སྤྱོད་པ་སོགས་ཀྱིས་མ་དག་པ་གང་ཡིན་པ་དེ་མཐོང་ནས་དེའི་གཉེན་པོར་སངས་རྒྱས་ཀྱི་ཞིང་དུ་ལྷའི་ཟས་གོས་སོགས་ཀྱི་ཉེ་བར་སྤྱད་པ་དང་ལྡན་ཞིང་དགེ་བ་བཅུ་ལ་སོགས་པ་དག་པ་བསྐྱེད་པའི་དོན་དུ་ཕྱིན་དྲུག་ལ་སྤྱོད་པའི་སྒོ་ནས་བཅུད་ཀྱི་ཞིང་རྣམ་པར་དག་པ་སྒྲུབ་པ་དང་སྣོད་ཀྱི་འཇིག་རྟེན་རྡོ་བ་དང་ཚེར་མ་དང་ཅོང་རོང་སོགས་ཀྱིས་མ་དག་པ་མཐོང་ནས་དེའི་གཉེན་པོར་རང་གི་སངས་རྒྱས་ཀྱི་ཞིང་དེར་གསེར་གྱི་ས་ཕྱོགས་དང་ལག་མཐིལ་ལྟར་མཉམ་པ་སོགས་དག་པ་བསྐྱེད་པའི་དོན་དུ་ཕྱིན་དྲུག་ལ་སྤྱོད་པའི་སྒོ་ནས་སྣོད་ཀྱི་ཞིང་རྣམ་པར་དག་པ་སྒྲུབ་པ་ནི་སངས་རྒྱས་ཀྱི་ཞིང་རྣམ་པར་དག་པའི་སྦྱོར་བའོ། ། གསུམ་པ་ལ་མཚམས་སྦྱར་བ་ནི། ཞིང་དག་པའི་སྦྱོར་བ་བཤད་པའི་འོག་དུ་ཐབས་ལ་མཁས་པའི་སྦྱོར་བ་བསྟན་ཏེ།
རང་གི་སངས་རྒྱས་ཀྱི་ཞིང་རྣམ་པར་དག་པ་སྒྲུབ་པ་ནི་སངས་རྒྱས་པ་ན་གཞན་དོན་བྱེད་པའི་ཐབས་ལ་མཁས་པས་གདུལ་བྱའི་སྐལ་བ་ཇི་ལྟ་བ་བཞིན་དུ་སངས་རྒྱས་ཀྱི་མཛད་པ་བྱ་དགོས་པས་སོ། ། རྩ་བ་ལ་འཕགས་པ་ལྟར་ན་སྦྱོར་བའི་ཡུལ། སྦྱོར་བའི་ངོ་བོ། སྦྱོར་བའི་དབྱེ་བའོ། ། དང་པོ་ནི་ཡུལ་དང་ཅེས་པ་བསྟན་ཏེ། རྣམ་ཐར་སྒོ་གསུམ་དང༌། བྱང་ཕྱོགས་བདུན་ལ་བཤད་དོ། ། གཉིས་པ་ནི། སྦྱོར་བ་ཅན་འདི་ནི་ཞེས་པ་དང༌། གསུམ་པ་ནི་ལྷག་རྣམས་ཀྱིས་སྟོན་ནོ། །
འདི་ལ་བཅུ་ཡོད་པ་ལྔར་འདུས་ཏེ། མི་མཐུན་ཕྱོགས་སྤོང་བ་དང༌། གཞན་དོན་གྱི་རྒྱུ་འཛིན་པ་དང༌། གཞན་གྱི་འདུ་ཤེས་སྤོང་བ་དང༌། ཡིད་ཆེས་པར་བྱེད་པ་དང༌། ཡུལ་ཚད་མེད་པའི་ཐབས་མཁས་སོ། ། དང་པོ་ནི་ཚིག་རྐང་གཉིས་པས་བསྟན་ནོ། ། གཉིས་པ་ལ་བཞི་སྟེ། མཐའ་གཉིས་ལ་མི་གནས་པའི་རྟེན། གཞན་དོན་འབད་མེད་དུ་འབྱུང་བ།
འབྲས་བུ་མངོན་དུ་མི་བྱེད་པ་མ་ཆགས་པའི་ཡོན་ཏན་ཏེ། རིམ་པ་ལྟར་མི་གནས་ཞེས་པ་ནས། མ་ཆགས་ཞེས་པའི་བར་གྱིས་བསྟན་ནོ། ། གསུམ་པ་ལ་ཆོས་དང་མཚན་མ་དང༌། འབྲས་བུ་འདུ་ཤེས་པ་གསུམ་སྟེ། ཚིག་རྐང་ཕྱེད་དང་གཉིས་ཀྱིས་བསྟན་ནོ། ། དེ་ནས་གཅིག་གིས་ཐ་མ་གཉིས་བསྟན་ནོ། ། མདོ་ནི་སྐྱེས་བུ་སྒྱུ་རྩལ་མ་ལུས་པ་བྱང་བ་ཞེས་པ་ནས་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱིས་མི་འཕྲོགས་པ་ཡིན་ནོ་ཞེས་པའི་བར་རོ། ། གསུམ་པ་ཚིག་གི་དོན་ལ། ཐབས་ལ་མཁས་པ་ཡིན་ནོ།
གང་ཞེ་ན་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་ཐབས་ལ་མཁས་པ་རྣམས་པ་བཅུའོ། ། བཅུ་པོ་སེམས་ཅན་གྱི་དོན་དུ་མངོན་དུ་བྱ་བ་ལ་དུས་དང་དུས་མ་ཡིན་པ་ཤེས་པའི་ཐབས་ཤེས་ཟུང་འཇུག་ནི་སྦྱོར་བའོ། ། འདི་ནི་ཀུན་ལ་འབྲེལ་བར་བལྟའོ། ། ཡུལ་བཅུ་གང་ཞེ་ན། སངས་རྒྱས་ཀྱི་ཡེ་ཤེས་ཆོས་ཅན། ལྷའི་བུ་ལ་སོགས་པའི་བདུད་བཞི་ལས་འདས་ཏེ། འཆི་བ་མེད་པའི་གོ་འཕང་ཐོབ་པ་ལ་བར་ཆད་བྱེད་པའི་ཆོས་ལས་ཡང་དག་པར་བརྒལ་བས་སོ། ། བདུད་བཞི་དེ་དག་གི་ངོ་བོ་ལ་ཕུང་པོའི་བདུད་ནི་ཉེ་བར་ལན་པའི་ཕུང་པོའོ། ། ཉོན་མོངས་པའི་བདུད་ནི་ཁམས་གསུམ་གྱི་ལས་ཉོན་ནོ། ། འཆི་བདག་གི་བདུད་ནི་རང་དབང་མེད་པར་སྲོག་འགག་པའོ། །
ལྷའི་བུའི་བདུད་ནི་གཞན་གསུམ་ལས་འདའ་བའི་དགེ་བ་ལ་བར་དུ་གཅོད་པར་བྱེད་པ་འདོད་ལྷའི་རིགས་སུ་གཏོགས་པའོ། ། ཅིའི་ཕྱིར་བདུད་ཅེས་བྱ་ཞེ་ན། འཆི་བ་མེད་པའི་མྱང་འདས་ཀྱི་གོ་འཕང་ཐོབ་པ་ལ་གེགས་བྱེད་པའི་ཕྱིར་ཏེ། བཞིར་ཕྱི་བ་ནི་བསྡུ་བ་ལས་རིམ་པ་ལྟར་གང་འཆི་བ་དང༌། གང་གིས་འཆི་བར་བྱེད་པ་དང༌། འཆི་བའི་ངོ་བོ་གང་ཡིན་པ་དང༌། འཆི་བ་ལས་འདའ་བ་ལ་གེགས་བྱེད་པའི་དབང་དུ་བྱས་ནས་བཞིར་བཤད་དོ། ། ཡང་ན་སྲོག་ཡུན་རིང་དུ་གནས་སྟེ་ཟག་མེད་ཀྱི་ཡོན་ཏན་ཁྱད་པར་ཅན་བསྒྲུབས་ནས་འབྲས་བུ་ལྷག་བཅས་ལྷག་མེད་ཀྱི་མྱང་འདས་ཐོབ་པ་ལ་རིམ་པ་ལྟར་འཆི་བདག་ལྷའི་བུ། ཉོན་མོངས་པ། ཕུང་པོའི་བདུད་ཀྱིས་གེགས་བྱེད་པའི་དབང་དུ་བྱས་ནས་བཞིར་བསྟན་ནོ། །
གནས་སྐབས་གང་དུ་འདི་དག་ལས་འདའ་བ་ཐོབ་ཅེ་ན། ཉན་རང་གི་རིགས་ཅན་རྣམས་མཐོང་ལམ་ནས་ལྷའི་བུའི་བདུད་ལས་འདའ་སྟེ་དཀོན་མཆོག་མངོན་པར་རྟོགས་པ་ཐོབ་པས་ཡིད་ཆེས་བརྟན་པོ་ཐོབ་པའི་ཕྱིར། ལྷག་བཅས་ཐོབ་ནས་ཉོན་མོངས་པའི་བདུད་ལས་འདའ་སྟེ། འཆིང་བྱེད་ཀྱི་ཉོན་མོངས་མ་ལུས་པ་སྤངས་པའི་ཕྱིར། བསམ་གཏན་རབ་མཐའ་ཐོབ་ནས་འཆི་བདག་གི་བདུད་ལས་འདའ་སྟེ། ཚེ་འདོར་ལེན་ལ་དབང་ཐོབ་པའི་ཕྱིར། ལྷག་མེད་ནས་ཕུང་པོའི་བདུད་ལས་འདའ་སྟེ། ཉེར་ལེན་གྱི་ཕུང་པོ་བོར་ཞིང་ལེན་པ་མེད་པའི་ཕྱིར་རོ། ། བྱང་སེམས་རྣམས་སྦྱོར་ལམ་ནས་ལྷའི་བུའི་བདུད་ལས་འདའ་སྟེ། ཤེས་ནས་དད་པ་ཐོབ་པས་སོ། །
མཐོང་ལམ་ནས་ཉོན་མོངས་པ་དང་འཆི་བདག་གི་བདུད་ལས་འདའ་སྟེ། ལས་ཉོན་མོངས་གྱི་དབང་གི་སྐྱེ་འཆི་དང་བྲལ་བའི་ཕྱིར་ཏེ། ལས་དང་ཉོན་མོངས་དབང་གི་སྐྱེ། ། དེ་ལ་དེ་མེད་ཕྱིར་དེ་མེད། ། ཅེས་པ་ལྟར་རོ། ། ས་བརྒྱད་པ་ནས་ཕུང་པོའི་བདུད་ལས་ཀྱང་འདའ་སྟེ། རྣམ་པར་གྲོལ་བའི་སྐུ་མངོན་དུ་བྱེད་པའི་ནུས་པ་ཐོབ་པའི་ཕྱིར་ཏེ། སངས་རྒྱས་པ་དང་དུས་མཉམ་པར་བཅོམ་པར་བཤད་པ་དང་འགལ་ལོ་ཞེ་ན། དེ་ནི་བག་ཆགས་དང་བཅས་པ་ལ་དགོངས་སོ། ། ཉན་ཐོས་སྡེ་གཉིས་ཀྱི་འདོད་པས་ཉན་རང་གིས་བཅོམ་ཚུལ་སྔར་ལྟར་ཡིན་ལ།
བཅོམ་ལྡན་འདས་ཀྱིས་བྱང་ཆུབ་ཀྱི་ཤིང་དྲུང་དུ་གཉིས་བཅོམ་སྟེ། སྲོད་ལ་ལྷའི་བུའི་བདུད་དང༌། ཐོ་རངས་བསམ་གཏན་རབ་མཐའ་ལ་བརྟེན་ཏེ་རྡོ་རྗེ་ལྟ་བུའི་ཏིང་ངེ་འཛིན་གྱིས་ཁམས་གསུམ་གྱི་ཉོན་མོངས་པ་མ་ལུས་པ་བཅོམ་པའི་ཕྱིར། ཡངས་པ་ཅན་དུ་འཆི་བདག་གི་བདུད་བཅོམ་ཏེ་ཟླ་བ་གསུམ་དུ་སྲོག་གི་འདུ་བྱེད་བྱིན་གྱིས་བརླབས་པའི་ཕྱིར། གྱད་ཡུལ་དུ་ཕུང་པོའི་བདུད་བཅོམ་སྟེ། ལྷག་མེད་ཀྱི་མྱང་འདས་མངོན་དུ་བྱས་པའི་ཕྱིར་རོ། ། སངས་རྒྱས་ཀྱི་ཡེ་ཤེས་ཆོས་ཅན། གང་ལ་ཡང་མི་གནས་པར་གནས་པ་ཡིན་ཏེ། ཆོས་ཐམས་ཅད་རང་བཞིན་མེད་པར་མཉམ་པ་ཉིད་དུ་རྣམ་པར་བསྒོམས་པས་སོ། ། གཞན་གྱི་དོན་སྔོན་གྱི་སྨོན་ལམ་གྱི་ཤུགས་ཀྱིས་འཕངས་པར་བྱེད་པ་ཡིན་ཏེ།
གཞན་དོན་བྱེད་པའི་སྨོན་ལམ་གྲུབ་པས་སོ། ། ཉན་རང་དང་ཐུན་མོང་མ་ཡིན་ཏེ། ཉན་རང་གིས་བྱ་དཀའ་བའི་སྤྱོད་པ་ཤིན་ཏུ་གོམས་པར་བྱས་པ་ཉིད་ཀྱིས་སོ། ། ཆོས་ཐམས་ཅད་ལ་འཛིན་པ་མེད་པ་ཡིན་ཏེ། དཀར་པོའི་ཆོས་རྣམས་མི་དམིགས་པའི་ཤེས་རབ་ཀྱིས་ཟིན་པས་རོ་མྱང་གི་དྲི་མ་རྣམ་པར་དག་པས་སོ། ། བདག་གཉིས་ཀྱི་ངོ་བོ་མི་དམིགས་པ་ཡིན་ཏེ། རྣམ་པར་ཐར་པའི་སྒོ་སྟོང་པ་ཉིད་ལ་གནས་པ་ཉིད་ཀྱིས་སོ། ། སྤྲོས་པའི་མཚན་མ་མེད་པ་ཡིན་ཏེ། རྣམ་པར་ཐར་པའི་སྒོ་མཚན་མ་མེད་པ་ལ་གནས་པ་ཉིད་ཀྱིས་སོ། ། འཁོར་བ་ལ་སྨོན་པ་མེད་དེ།
རྣམ་པར་ཐར་པའི་སྒོ་སྨོན་པ་མེད་པ་ལ་གནས་པ་ཉིད་ཀྱིས་སོ། ། རང་ཉིད་ཕྱིར་མི་ལྡོག་དུ་གཞན་གྱིས་གོ་བར་བྱེད་པའི་རྟགས་ཡིན་ཏེ། གཞན་གྱིས་ཕྱིར་མི་ལྡོག་གི་རྟགས་ལས་བརྩམས་སྟེ་དྲི་བ་སྔོན་དུ་བཏང་བ་ཅན་ལ་ཕྱིར་མི་ལྡོག་པའི་རྟོགས་པ་དང་རྗེས་སུ་མཐུན་པའི་ཕྱིར་མི་ལྡོག་པའི་ཆོས་བརྗོད་པས་སོ། ། ཚད་མེད་པའི་ཐབས་ལ་མཁས་པ་ཡིན་ཏེ། རིག་པའི་གནས་ལྔ་ལ་སོགས་ཡུལ་ཐམས་ཅད་ཤེས་པ་ཉིད་ཀྱིས་སོ། ། ལྔ་པོ་ནི་བཟོ་དང༌། གསོ་བ་དང༌། སྒྲ་དང༌། གཏན་ཚིགས་དང༌། ནང་རིག་པའོ། །
ཐབས་ལ་མཁས་པ་ཞེས་པ་ནི་ཐམས་ཅད་དང་འབྲེལ་ལོ། ། སྐབས་ཀྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་ལ་སྐབས་བཞི་པའི་འགྲེལ་པ་རྣམ་པར་བཤད་པའོ།། །། གཉིས་པ་དབང་ཐོབ་པའི་ཚུལ་གྱིས་སྒོམ་པ་རྩེ་མོ་ལ་འབྲེལ་དགོད་པས་མཚམས་སྦྱར། མཚོན་བྱེད་ཀྱི་ཆོས་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ནི། རྣམ་ཀུན་གྱི་འོག་ཏུ་རྩེ་མོའི་མངོན་པར་རྟོགས་པ་བསྟན་ཏེ། རྒྱུ་མཚན་ནི་རྣམ་པ་ཐམས་ཅད་ཞེས་སོགས་སོ། ། ཚུལ་ནི་རྟགས་ལ་སོགས་པ་བསྙད་པ་སྔོན་དུ་འགྲོ་བའི་སྒོ་ནས་སོ། །
དགོས་ནི་རྩེ་སྦྱོར་གོ་སླ་བར་བྱ་བའ་ཕྱིར་རོ། ། གཉིས་པ་ལ། བཞི་སྟེ། སྦྱོར་ལམ་རྩེ་སྦྱོར་དང༌། མཐོང་ལམ་དང༌། སྒོམ་ལམ་དང༌། བར་ཆད་མེད་པའི་རྩེ་སྦྱོར་རོ། ། དང་པོ་ལ། སོ་སོའི་རང་བཞིན་དང༌། དོན་བསྡུ་བའོ། །
དང་པོ་ལ། རྟགས་དང༌། རྣམ་འཕེལ་དང༌། བརྟན་པ་དང༌། སེམས་ཀུན་ཏུ་གནས་པའོ། ། དང་པོ་ལ། མདོ་ནི། ཆོས་ཐམས་ཅད་རྨི་ལམ་དང་འདྲ་བ་ཉིད་དུ་ལྟ་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་དང་ཉེ་བར་གྱུར་པ་ལགས་སོ་ཞེས་གསུངས་སོ། ། ཚིག་དོན་ནི། རྩེ་མོའི་མངོན་པར་རྟོགས་པ་ཐོབ་པའི་གནས་སྐབས་ཀྱི་ཁྱད་པར་གྱི་རྟགས་ཡིན་ནོ། །
སྔར་བཤད་པ་ནི་སྤྱིར་ཕྱིར་མི་ལྡོག་པའི་རྟགས་ཡིན་ལ། འདི་ནི་བྱེ་བྲག་རྩེ་སྦྱོར་ཐོབ་པའི་རྟགས་ཡིན་པས་ཁྱད་པར་གྱི་རྟགས་ཞེས་གསུངས་སོ། ། རྟགས་གང་ཞེ་ན། རྣམ་པ་བཅུ་གཉིས་ནིའོ། ། འདི་ལ་ངོ་བོའི་སྒོ་ནས་དབྱེ་ན། དང་པོ་བརྒྱད་འབྲས་བུ་དང༌། ཕྱི་མ་བཞི་རང་བཞིན་གྱི་རྟགས་སོ། ། དུས་ཀྱིས་ཕྱེ་བ། རྨི་ལམ་གྱི་དྲུག སད་པའི་དྲུག་གོ །
དང་པོ་ལ། དྲོད་ལ་གནས་པའི་བྱང་སེམས་དབང་རྣོན་ཆོས་ཅན། རྩེ་སྦྱོར་ཐོབ་པ་ཡིན་ཏེ། ཤིན་ཏུ་གོམས་པའི་ཕྱིར་རྨི་ལམ་གྱི་གནས་སྐབས་ན་ཡང་ཆོས་ཐམས་ཅད་རྨི་ལམ་དང་སྒྲ་བརྙན་ལ་སོགས་པ་དང་འདྲ་བར་ལྟ་བར་བྱེད་པའི་ཕྱིར། འོག་མ་ལྔ་ལ་ཡང་སྦྱོར་ཚུལ་དེ་བཞིན་ནོ། ། ཉན་ཐོས་དང་སོགས་པ་རང་རྒྱལ་གྱི་ས་ལ་དགའ་བའི་སེམས་མི་བསྐྱེད་པ་དང༌། བརྒྱད་སྟོང་པ་ལྟར་ན་རང་ཉིད་དེ་བཞིན་གཤེགས་པར་གྱུར་ནས་འཁོར་དུ་མས་བསྐོར་བ་ལ་ཆོས་སྟོན་པ་ལ་སོགས་པ་མཐོང་བ་དང༌། རྒྱས་འབྲིང་ལྟར་ན་གཞན་མཐོང་བ་སྟེ། སྔ་མ་ནི་གཞན་སྨིན་པར་བྱེད་པ་དང༌། ཕྱི་མ་ལྟར་ན་རང་སྨིན་པའི་རྟགས་སོ། །
ཡང་བརྒྱད་སྟོང་པ་ལྟར་ན། རང་ཉིད་སངས་རྒྱས་སུ་གྱུར་ནས་རྫུ་འཕྲུལ་གྱི་རྣམ་པར་འཕྲུལ་པ་སྟོན་པ་དམིགས་པ་དང༌། རྒྱས་འབྲིང་ལྟར་ན་གཞན་མཐོང་བའོ། ། རྨི་ལམ་དུ་སྡུག་བསྔལ་གྱིས་ནོན་པ་སད་པའི་ཚེ་ཆོས་ཐམས་ཅད་རྨི་ལམ་དང་འདྲ་བར་སྟོན་པའི་སེམས་སྐྱེ་བ་དང༌། དམྱལ་བ་དང་ཡི་དྭགས་ལ་སོགས་པའི་སེམས་ཅན་མཐོང་བ་སྔོན་དུ་འགྲོ་བས་ན་ངན་སོང་སྤོང་བ་རྗེས་སུ་དྲན་པའོ། ། གཉིས་པ་ནི། བདག་བྱང་ཆུབ་ཏུ་ལུང་བསྟན་ན་མེ་འདི་ཞི་བར་གྱུར་ཅིག་ཅེས་བརྗོད་པས་གྲོང་ཁྱེར་ལ་སོགས་པ་ཚིག་པ་རབ་ཏུ་ཞི་བར་བྱེད་པའི་བྱིན་བརླབས་གྲུབ་པ་སྟེ། སྲང་ནས་སྲང་དུ་མཆེད་ན་བྱང་སེམས་ལ་ཆོས་སྤོང་གི་ལས་ཡོད་པ་དང༌། ལ་ལ་ཚིག་ན་སྦྱིན་བདག་ལ་ལས་དེ་ཡོད་པར་བཤད་དོ། ། བདག་ལུང་བསྟན་ན་མི་མ་ཡིན་གྱིས་གཟུང་བ་མེད་པར་གྱུར་ཅིག་ཅེས་བརྗོད་པ་ན་གནོད་སྦྱིན་ལ་སོགས་པ་མི་མ་ཡིན་ཞེས་སོགས་སོ། །
རང་ཉིད་ཀྱིས་བདུད་ལས་མངོན་པར་ཤེས་པས་ཕ་རོལ་བདུད་དང་སྡིག་གྲོགས་ཟིལ་གྱིས་གནོན་པའི་དགེ་བའི་བཤེས་གཉེན་བསྟེན་པ་དང༌། བསམ་པ་ཐམས་ཅད་རྫོགས་པར་འདོད་པས་རྣམ་པ་ཐམས་ཅད་དུ་ཞེས་སོགས་སོ། ། གཟུགས་སོགས་ཆོས་ཐམས་ཅད་ལ་རང་བཞིན་གྱིས་དབེན་པར་ལྟ་བས་མངོན་པར་ཞེན་པ་མེད་པ་དང༌། ཡུམ་ལ་སྤྱོད་པས་སངས་རྒྱས་ཀྱི་བྱང་ཆུབ་ལ་ཉེ་བར་གྱུར་པ་ཞེས་བྱའོ། ། གཉིས་པ་རྣམ་འཕེལ་ལ། མཚམས་སྦྱར་བ་ནི། དེ་ལྟར་རྟགས་ཀྱིས་མཚོན་པའི་རྣམ་པར་འཕེལ་བ་རྣམ་པ་དུ་ཞིག་ཡོད་ཅེ་ན། རྣམ་པར་འཕེལ་བ་བསྟན་ནོ། ། མདོ་དགོད་པ་ནི། འཛམ་བུ་གླིང་གི་སྐྱེ་བོ་ཇི་སྙེད་ཞེས་སོགས་ནས་གལ་ཏེ་དེ་ལྟར་ན་ཤེར་ཕྱིན་ལ་མི་སྤྱོད་དོ། །
ཞེས་གསུངས་སོ། ། ཚིག་གི་དོན་ལ། རྣམ་པར་འཕེལ་བ་ཡིན་ནོ། ། གང་ན། རྩེ་མོའི་བསོད་ནམས་ཀྱི་གནས་སྐབས་བཅུ་དྲུག་གི་ངོ་བོ་ཉིད་ནིའོ། ། ཅིའི་ཕྱིར་རྣམ་པར་འཕེལ་བ་ཞེས་བརྗོད་ཅེ་ན། མེ་ཏོག་ལ་སོགས་པས་འཛམ་བུ་གླིང་ལ་སོགས་པའི་སེམས་ཅན་ཇི་སྙེད་ཀྱིས་སངས་རྒྱས་ལ་མཆོད་པའི་དགེ་བ་ལ་སོགས་པ་རྣམ་པ་མང་པོ་དང་པོར་བསྟན་པ་དཔེར་མཛད་ནས་བསོད་ནམས་གོང་ནས་གོང་དུ་ཁྱད་པར་དུ་འཕགས་པ་ཉིད་ཀྱིས་སོ། ། འདིས་སྔ་མ་སངས་རྒྱས་ལ་མཆོད་པ་སོགས་དཔེར་བསྟན་ནས་སྤྱིར་བསོད་ནམས་གོང་ནས་གོང་དུ་འཕེལ་བར་བསྟན་གྱི་བཅུ་དྲུག་པོ་སྔ་མ་ལས་ཕྱི་མ་ཁྱད་པར་དུ་འཕགས་པར་བསྟན་པ་མ་ཡིན་ཏེ། དེ་ལྟར་དུ་བསྟན་མི་ནུས་པའི་ཕྱིར་རོ། ། བཅུ་དྲུག་གང་ཞེ་ན།
དང་པོ་ཕྱི་གཙོ་བོར་གྱུར་པའི་བསོད་ནམས་རྣམ་པ་བརྒྱད་ནི། འཛམ་བུ་གླིང་དང་ལ་སོགས་པ་གླིང་བཞི་དང་སྟོང་གཅིག་དང་གཉིས་དང་སྟོང་གསུམ་གྱི་འཇིག་རྟེན་གྱི་ཁམས་ཀྱི་སེམས་ཅན་ཇི་སྙེད་ཀྱིས་དེ་བཞིན་གཤེགས་པ་ལ་མཆོད་པ་བས་རྩེ་མོའི་ཤེར་ཕྱིན་ཡིད་ལ་བྱེད་པ་བསོད་ནམས་ལྷག་པ་དང༌། ཁྱད་པར་དུ་རྩེ་སྦྱོར་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཉིན་མཚན་རྩེ་ཅིག་ཏུ་ཡིད་ལ་བྱེད་པ་དང༌། མི་སྐྱེ་བའི་ཆོས་ལ་ལྷག་པར་མོས་པའི་བཟོད་པ་ཐོབ་པ་དང་བྱང་ཆུབ་པར་བྱ་བ་དང་བྱང་ཆུབ་པར་བྱེད་པའི་ཆོས་རྣམས་བདེན་པར་མི་དམིགས་པ་དང༌། འཛམ་བུ་གླིང་གི་སེམས་ཅན་ཐམས་ཅད་དགེ་བ་བཅུ་ལ་སོགས་པ་དང་གཟུགས་མེད་པའི་སྙོམས་པར་འཇུག་པ་ཐོབ་པ་ལས་རྩེ་སྦྱོར་ལ་འཇུག་པ་བསོད་ནམས་ཁྱད་པར་དུ་འཕགས་པ་དང༌། དཀར་ཕྱོགས་ཀྱི་ལྷའི་རིགས་ཐམས་ཅད་འོང་ནས་བྱང་ཆུབ་དུ་བསྐུལ་བ་དང༌། བདུད་ཀྱིས་གླགས་མི་རྙེད་པས་བདུད་ལས་ཐམས་ཅད་ཟིལ་གྱིས་གནོན་པ་དང༌། ཐེག་པ་གཅིག་ཏུ་ཞུགས་པའི་སྐྱེ་བོ་ལ་སྟོན་པ་དང་འདྲ་བར་གུས་པ་བསྐྱེད་ཅིང་བསླབ་པ་མཚུངས་པར་གནས་པ་ཞེས་བྱའོ། ། ནང་གཙོ་བོར་གྱུར་པའི་བསོད་ནམས་གཞན་རྣམ་པ་བརྒྱད་ནི། ཡང་རྣམ་པ་ཐམས་ཅད་དུ་བསམ་གཏན་དང་གཟུགས་མེད་ལ་སྙོམས་པར་ཞུགས་ཀྱང་དེའི་རྒྱུས་མི་སྐྱེ་བའི་ཐབས་ལ་མཁས་པས་བསླབ་པ་ཡོངས་སུ་དག་པ་དང༌།
རྩེ་སྦྱོར་ཐོབ་ནས་སངས་རྒྱས་སུ་ངེས་པས་སངས་རྒྱས་ཀྱི་རིགས་ཅན་དུ་འགྱུར་བ་དང༌། འབྲས་བུ་སངས་རྒྱས་ཉིད་འཐོབ་པའི་རྒྱུ་མཚན་སེམས་བསྐྱེད་སོགས་ཀྱི་ནུས་པ་གཞན་ལས་ལྷག་པ་དང༌། སྦྱིན་སོགས་ཕ་རོལ་ཏུ་ཕྱིན་པའི་མི་མཐུན་ཕྱོགས་སེར་སྣ་སོགས་ཀྱི་སེམས་མི་སྐྱེ་བ་དང༌། བདེན་མེད་ཀྱི་དོན་རྟོགས་པས་གཟུགས་ལ་སོགས་པ་དང་ལྡན་པར་རྟོག་པའི་སེམས་རབ་ཏུ་མི་སྐྱེ་བ་དང༌། འཇིག་ཚོགས་ལ་ལྟ་བར་ལྟ་བ་དྲུག་ཅུ་རེ་གཉིས་འདུས་པ་ལྟར་རྩེ་མོའི་ཤེར་ཕྱིན་དུ་སྦྱིན་སོགས་ཕ་རོལ་ཏུ་ཕྱིན་པ་ཀུན་བསྡུས་པ་ཤེས་པ་དང༌། ཐེག་པ་གསུམ་གྱི་ཕུན་སུམ་ཚོགས་པ་ཐམས་ཅད་འཐོབ་པ་དང༌། གཟུགས་སོགས་ལ་ལྟ་བ་ཐམས་ཅད་དང་བྲལ་བས་ཡང་དག་པར་རྫོགས་པའི་བྱང་ཆུབ་ལ་ཉེ་བར་གྱུར་པ་ཞེས་བྱའོ། ། གསུམ་པ་ལ། མཚམས་སྦྱར་བ་ནི། རྣམ་འཕེལ་གྱི་འོག་ཏུ་ངེས་པར་བརྟན་པ་བསྟན་ཏེ།
སྔར་བཤད་པ་དེ་ལྟར་བསོད་ནམས་རྣམ་པར་འཕེལ་བས་རྣམ་པར་སྤེལ་ཞིང་ཡོངས་སུ་རྫོགས་པར་བྱས་པའི་སྒོ་ནས་རང་དབང་དུ་གྱུར་པ་རབ་ཀྱི་མཐར་ཕྱིན་པའི་མཚན་ཉིད་ནི་ངེས་པར་བརྟན་པ་ཡིན་པས་སོ། ། གཉིས་པ་ལ་གཉིས་ཏེ། མདོ་དགོད་པ་དང༌། ཚིག་གི་དོན་ནོ། ། དང་པོ་ལ་གཉིས་ལས། མདོ་དང་པོ་ནི། སངས་རྒྱས་དང༌། རྣམ་མཁྱེན་དང༌། རང་བྱུང་དང༌། ཟག་པ་མེད་པའི་ཆོས་རྣམས་ཡོངས་སུ་རྫོགས་བར་གྱུར་ཅིག་ཅེས་པ་སྟེ་རིམ་པ་ལྟར་མདོར་བསྟན་པ་དང༌།
རྣམ་མཁྱེན་དང༌། ལམ་ཤེས་དང༌། གཞི་ཤེས་ཀྱི་ཆོས་རྣམས་རྫོགས་པར་བསྔོ་བའོ། ། འདི་ལམ་གསུམ་བཏགས་པ་བའི་ཁུངས་སུ་བྱེད་པ་དག་གིས་ནི་བསྔོ་བའི་དོན་ཁོང་དུ་མ་ཆུད་དོ། ། གཉིས་པ་ནི། བདག་བརྒལ་ནས་སེམས་ཅན་མ་བརྒལ་བ་རྣམས་སྒྲོལ་བར་འགྱུར་རོ་ཞེས་སོ། ། ཚིག་གི་དོན་ལ། གཞན་དོན་ཕྲིན་ལས་བརྟན་པ་དང༌། རང་དོན་རྟོགས་པ་བརྟན་པའོ། ། དང་པོ་ནི།
སེམས་ཅན་གྱི་དོན་ཡོངས་སུ་མི་གཏོང་བའི་མཚན་ཉིད་ནི་ངེས་པར་བརྟན་པ་ཡིན་ཏེ། གང་གི་ཞེ་ན། གཞན་གྱི་སྡུག་བསྔལ་བསལ་འདོད་ཀྱི་སྙིང་རྗེ་ཆེན་པོ་མངོན་དུ་བྱེད་པའི་ངོ་བོས་སོ། ། གནས་སྐབས་ནི། བཟོད་པའི་རྣམ་པའི་གནས་སྐབས་སུ། མོས་མིན་འདུ་ཤེས་མེད་པ་ཡིན་ཞེས་པ་ལྟར་རྣམ་པར་མི་རྟོག་པ་རྟོགས་པའི་གནས་སྐབས་ནའོ། ། གང་གི་སྟོབས་ཀྱིས་ཞེ་ན། བསོད་ནམས་འཕེལ་བའི་རིམ་པ་དེ་ལྟར་ཐོབ་པས་གཞན་དོན་བྱེད་པའི་ཡང་དག་པའི་ཐབས་ལ་མཁས་པའི་སྟོབས་ཀྱིས་སོ། ། རང་དོན་རྟོགས་པ་བརྟན་པ་ནི། ངེས་པར་བརྟན་པ་ཡིན་ནོ། །
གང་ན་རྣམ་པ་ཐམས་ཅད་མཁྱེན་པ་ཉིད་ལ་སོགས་པ་སྔར་སྐབས་དང་པོ་གསུམ་དུ་ཇི་སྐད་བཤད་པའི་ཐམས་ཅད་མཁྱེན་པ་ཉིད་གསུམ་གྱི་ཆོས་སེམས་བསྐྱེད་དང་གདམས་ངག་ལ་སོགས་པ་གོང་དུ་སྨོས་པ་རྣམས་ཡོངས་སུ་རྫོགས་པར་བསྔོ་བ་བླ་ན་མེད་པ་ནིའོ། ། གཞན་གྱིས་ནི་མདོར་སྨོས་པའི་བསྔོ་བའི་ནུས་པ་མ་བཤད་དོ། ། བཞི་པ་ལ། མཚམས་སྦྱར་བ་ནི། བརྟན་པའི་འོག་ཏུ་སེམས་ཀུན་ཏུ་གནས་པ་སྟོན་ནོ། ། དེ་ལྟར་ངེས་པར་བརྟན་པར་བྱེད་པ་བཟོད་པའི་རྒྱུ་ཡིས་རྟོགས་པ་ངེས་པར་བརྟན་པར་གྱུར་བའི་མཚན་ཉིད་ནི་སེམས་ཀུན་ཏུ་གནས་པ་ཡིན་པས་སོ། ། རྩ་བ་ནི། བསྒྲགས་པ་ཡིན་ནོ། ། གང་ན་ཏིང་ངེ་འཛིན་ནོ། ། གང་ལས་ན་མདོ་ལས་སོ། །
གང་གིས་ན། མི་ལྡོག་བྱང་ཆུབ་མཆོག་ལ་རབ་ཞུགས་པའི། ། སེམས་བསྐྱེད་པ་ལ་བསམ་པ་ཐག་པས་ཡིད་རང་བ། ། སྟོང་གསུམ་རི་རབ་སྲང་ལ་གཞན་བའི་ཚད་བཟུང་རུང༌། ། རྗེས་སུ་ཡིད་རང་དགེ་བ་དེ་ནི་དེ་ལྟ་མིན། ། ཞེས་པའི་ཚིགས་གིས་སོ། ། ཇི་ལྟར་ན། གླིང་བཞི་པ་དང་སྟོང་དང་པོ་དང་སྟོང་གཉིས་པ་དང་སྟོང་གསུམ་པ་དག་གིས་རྡོའི་སྲང་གྲངས་དང་ཆུ་ཐིགས་ཀྱི་གྲངས་དཔེར་མཛད་ནས། ཐེག་པ་ལ་གསར་དུ་བཞུགས་པ་སོགས་སེམས་དཔའ་བཞིའི་དགེ་བ་ལ་རྗེས་སུ་ཡིད་རང་བའི་བསོད་ནམས་མང་བར་དངོས་སུ་བསྟན་ཅིང༌། ཤུགས་ལ་དཔེ་དེ་ཉིད་ཀྱི་སྒོ་ནས་ཏིང་ངེ་འཛིན་ཀྱང་བསོད་ནམས་མང་པོ་དང་ལྡན་པ་ཉིད་ཀྱིས་བསྒྲགས་པ་སྟེ།
གཉིས་པོ་མཚུངས་ལྡན་ཡིན་པས་གྲོགས་ཀྱི་ཡོན་ཏན་བརྗོད་པ་ན་གཅིག་ཤོས་ཀྱི་ཡོན་ཏན་ཡང་བརྗོད་པར་འགྱུར་བའི་ཕྱིར་རོ། ། བརྒྱད་སྟོང་འགྲེལ་པ་ལས། དོན་གཞན་ཡིན་རང་གི་བསོད་ནམས་མང་པར་བསྟན་པའི་ཐབས་ཀྱིས་བསྟན་པར་བཤད་དེ། མདོ་ལས་བཤད་ཚུལ་ལོ། ། བསྟན་བཅོས་ལས་ནི། མདོས་དངོས་སུ་བསྟན་པའི་དཔེ་དང་མདོའི་སྦས་དོན་ཏིང་ངེ་འཛིན་གཉིས་དཔེ་དོན་དུ་སྦྱར་ནས་བསྟན་ལ། འགྲེལ་པས་ཀྱང་རྩལ་ལྟར་བཤད་དོ། ། སེམས་དཔའ་བཞི་པོ་ཡང་འཕགས་པས་རྣམ་པར་རྟོག་པ་བཞིའི་གཉེན་པོ་མཐོང་སྒོམ་ལམ་གྱི་རྟོགས་པ་པོའི་དབང་དུ་བྱས་པར་བཤད་པས་ས་དང་པོ་དང་ས་བདུན་པའི་བར་དང་ས་བརྒྱད་པ་དང་ས་བཅུ་པ་ལ་གནས་པ་རྣམས་ཏེ། རྗེས་སུ་ཡིད་རང་བའི་ཡུལ་ནི་དེ་དག་གི་སེམས་བསྐྱེད་པའི་དགེ་བའོ། ། རྗེས་སུ་ཡིད་རང་བ་པོ་ནི་ཆོས་མཆོག་ལ་གནས་པའོ། །
འདྲེས། འདིར་འགྲེལ་པས་ཏིང་ངེ་འཛིན་ཆོས་མཆོག་ལ་སྦྱོར་བ་ནི། སྔར་ཆོས་མཆོག་གི་དམིགས་རྣམ་ཏིང་ངེ་འཛིན་གྱི་དབང་དུ་བྱས་པའི་རྗེས་སུ་འབྲང་བ་ཡིན་ལ། བསྟན་ཚུལ་ཡང་ཏིང་ངེ་འཛིན་ཀྱང་ཡིན་ལ་རྗེས་སུ་ཡིད་རང་ཡང་ཡིན་པས་མདོ་ལས་རྗེས་སུ་ཡིད་རང་གི་ལྡོག་པ་དང་བསྟན་བཅོས་ལས་ཏིང་ངེ་འཛིན་གྱི་ལྡོག་པ་ནས་བསྟན་གྱི་དོན་གཞན་གྱིས་བསྟན་པར་མི་བཞེད་དོ། ། ཚིག་དོན་ལ། རྩ་བར་མདོ་ལས་བསྟན་པ་ཡིན་ནོ་ཞེས་བརྗོད་པ་ནི་སེམས་ཀུན་ཏུ་གནས་པ་ཡིན་ཏེ། ཏིང་ངེ་འཛིན་གྱི་མཚན་ཉིད་ཅན་ཡིན་པའི་ཕྱིར། འདི་ཇི་ལྟར་བརྗོད་ཅེ་ན། བསོད་ནམས་དང་ཡེ་ཤེས་ཀྱི་ཚོགས་མང་པོ་དང་ལྡན་པ་ཉིད་ཀྱི་སྒོ་ནས་སོ། ། ཚོགས་གཉིས་གང་ཞེ་ན།
ཕ་རོལ་ཏུ་ཕྱིན་པ་ལ་སོགས་པ་ཐམས་ཅད་ཀྱི་ངོ་བོ་ཉིད་ཀྱི་ཏིང་ངེ་འཛིན་གྱི་བསོད་ནམས་དང་ཡེ་ཤེས་ཀྱི་ཚོགས་སོ། ། བསོད་ནམས་མང་བར་ཇི་ལྟར་ཤེས་པར་བྱ་ཞེ་ན། གླིང་བཞི་པ་ལ་སོགས་པའི་འཇིག་རྟེན་གྱི་ཁམས་རྣམས་ཀྱི་ས་རྡོའི་སྲང་གྲངས་དང་ཆུ་ཐིག་ཀྱི་གྲངས་སོ་སོར་དཔེ་མཛད་ནས་དེ་དག་ལས་ཆེས་ཆེར་ཁྱད་པར་དུ་འཕགས་ཤིང་མང་བར་བསྟན་པའི་ཚུལ་གྱིས་སོ། ། ཅིའི་ཕྱིར་ཞེ་ན། ཚད་སྲིད་པའི་དངོས་པོ་ནི། སྲང་ཚད་ཀྱིས་གཞལ་བར་ནུས་ཞེས་བྱ་བའི་ཚུལ་གྱིས་སྟོང་གསུམ་གྱི་ཚད་བཟུང་བར་ནུས་ལ་ཚོགས་གཉིས་ཚད་ལས་འདས་པའི་ཕྱིར། སོ་སོར་གྱི་དོན་ནི་དཔེ་གཉིས་དང་དོན་གཉིས་སྦྱོར་བ་ཡིན་ནོ། ། གང་དག་འགྲེལ་པའི་བཤད་ཚུལ་ཡང་མདོར་ལྟར་ཏིང་ངེ་འཛིན་ཤུགས་བསྟན་དུ་སྦྱོར་བ་ནི་གཏིང་ནོར་ཏེ། རྩ་བས་དངོས་སུ་བསྟན་ཅིང་འགྲེལ་པས་ཀྱང་དེ་དང་མཐུན་པར་སྟོན་པའི་ཕྱིར། གཉིས་པ་དོན་བསྡུ་བ་ནི།
རྟགས་དང༌། རྣམ་འཕེལ་ལ་སོགས་པ་བཞི་པོ་དེ་དག་ནི་གོ་རིམ་བཞིན་དུ་ངེས་པར་འབྱེད་པའི་ཞེས་སོགས་སོ། ། འདིར་རྟགས་དང༌། རྣམ་འཕེལ་སོགས་བཞི་ངེས་འབྱེད་ཆ་བཞི་ལ་རིམ་པ་བཞིན་དུ་དང་པོར་ཐོབ་པའི་མཚམས་འཛིན་པ་ཡིན་གྱི་གོང་མ་རྣམས་སུ་མེད་པ་མ་ཡིན་ནོ། ། གཉིས་པ་མཐོང་ལམ་རྩེ་སྦྱོར་ལ། མཚམས་སྦྱར་བ་དང༌། སོ་སོའི་དོན་བཤད་པའོ། ། དང་པོ་ནི། ངེས་པར་འབྱེད་པའི་ཆ་དང་མཐུན་པའི་འོག་དུ་མཐོང་བའི་ལམ་བསྟན་པ་ཡིན་ཏེ། དེ་ལས་དེ་འབྱུང་བས་སོ། །
གཉིས་པ་ལ། སྤང་བྱ་རྣམ་རྟོག་དང་གཉེན་པོ། མཐོང་ལམ་རྩེ་སྦྱོར་རོ། ། དང་པོ་ལ། མདོར་བསྟན་པ་དང༌། རྒྱས་པར་བཤད་པ། གཉེན་པོའི་དབྱེ་བའོ། ། དང་པོ་ལ། གཉིས་ལས། གཟུང་རྟོགས་མདོར་བསྟན་ལ།
མཚམས་སྦྱར་བ་ནི། མཐོང་ལམ་དེ་ལ་མི་མཐུན་ཕྱོགས་རྟོག་པ་གཉེན་པོ་དང་བཅས་པ་རྣམ་པ་བཞི་ཡོད་པས་རེ་ཤིག་མི་མཐུན་པའི་ཕྱོགས་གཟུང་བར་རྣམ་པར་རྟོག་པ་གཉིས་པོ་སྟོན་ནོ། ། སྐབས་འདིའི་མདོར་གཉེན་པོ་དངོས་དང་རྟོག་པ་ཤུགས་ལ་སྟོན་ཅིང༌། རྒྱན་ལས། དེ་ལས་བཟློག་སྟེ་སྟོན་ནོ། ། འགྲེལ་པས། མདོར་བསྟན་དུ། རྣམ་པར་རྟོག་པ་རྣམ་བཞི་ཡི། ། གཉེན་པོ་རྣམ་པ་བཞི་དང་ནི། ། ཞེས་གསུངས་པས་སྤང་གཉེན་གཉིས་ཀའི་དབྱེ་བ་དང༌།
གང་གིས་སྤོང་བའི་རྣམ་བཞག་མཛད་པ་ཡིན་ནོ། ། གཉིས་པ་རྩ་བ་ལ། རྟོག་པའི་ཡུལ་དང༌། དབྱེ་བ་དང༌། རྟོག་པར་འཇོག་པའི་རྒྱུ་མཚན་ནོ། ། དང་པོ་ལ། མདོ་ནི། གཉིས་ཀྱི་འདུ་ཤེས་སུ་མི་འགྱུར་ཞེས་པ་དང༌། ཡུམ་ནི་རྣམ་པར་མི་རྟོག་པའོ་ཞེས་སོ། ། ཚིག་གི་དོན་ལ།
རྟོག་པའི་ཡུལ་དང༌། ངོ་བོ་དང༌། མི་མཐུན་ཕྱོགས་སུ་བསྟན་པ་དང༌། དབྱེ་བ་དང༌། རྟོག་པར་འཇོག་པའི་རྒྱུའོ། ། དང་པོ་ནི། མཚན་མར་དམིགས་པའི་ངོ་བོ་ཉིད་ཆོས་ཅན། འཇུག་བྱ་ཡིན་ཏེ། བྱང་སེམས་ཀྱི་བླང་བྱ་ཡིན་པས་སོ། ། མཚན་མར་དམིགས་པའི་ངོ་བོ་ཉིད་ཆོས་ཅན།
ལྡོག་བྱ་ཡིན་ཏེ། བྱང་སེམས་ཀྱི་དོར་བྱ་ཡིན་པས་སོ། ། གཉིས་པ་ནི། ངོ་བོ་ཉིད་ལ་སོགས་ཡུལ་དགུ་ལ་འཇུག་བྱར་ཞེན་པའི་བློ་ཆོས་ཅན། འཇུག་པའི་ཕྱོགས་ཀྱི་གཟུང་བར་རྣམ་པར་རྟོག་པ་ཡིན་ཏེ། བྱང་ཆུབ་སེམས་དཔའི་ཆོས་ལེན་པར་འདོད་པའི་སྒོ་ནས་འཇུག་བྱར་གཟུང་པའོ་ཞེས་རྟོག་པའི་བློ་ཡིན་པས་སོ། ། རྟོགས་པ་དམན་པ་སོགས་ལ་ལྡོག་བྱར་ཞེན་པའི་བློ་ཆོས་ཅན། ལྡོག་པའི་ཕྱོགས་ཀྱི་གཟུངས་རྟོག་ཡིན་ཏེ། ཉན་ཐོས་ལ་སོགས་པའི་ཆོས་ལ་འདོར་བར་འདོད་པའི་སྒོ་ནས་ལྡོག་བྱར་གཟུང་བའོ་ཞེས་རྟོག་པའི་བློ་ཡིན་པས་སོ། ། གསུམ་པ་ནི།
རྟོག་པ་དེ་གཉིས་ཆོས་ཅན། མཐོང་ལམ་རྩེ་སྦྱོར་གྱི་མི་མཐུན་ཕྱོགས་སུ་གྱུར་པ་ཡིན་ཏེ། དེ་སྐྱེ་བའི་གེགས་བྱེད་པའི་ཕྱིར་མཐོང་སྤངས་ཉོན་མོངས་པ་དང་འདྲ་བར་རོ། ། བཞི་པ་ནི། སོ་སོར་རྣམ་པ་དགུ་དགུ་ཡོད་དེ། ཡུལ་དགུ་དགུ་ཡོད་པའི་དབྱེ་བས་སོ། ། ལྔ་པ་ནི། ཡུལ་གྱི་གནས་ཚུལ་ཇི་ལྟ་བ་བཞིན་མ་ཡིན་པར་འཛིན་པའི་རང་གི་ངོ་བོ་དག་དུ་ཤེས་པར་བྱའོ། ། ཡུལ་གྱི་གནས་ཚུལ་ཕྱིན་ཅི་ལོག་ཏུ་སྣང་བའི་ཕྱིར་ཏེ། ཡུལ་གྱིས་དངོས་པོ་དང་མ་འབྲེལ་བར་འཇུག་པ་ཉིད་ཀྱིས་སོ། །
གཉིས་པ་འཛིན་རྟོག་མདོར་བསྟན་ལ། མཚམས་སྦྱར་བ་ནི། དེ་ལྟར་ཞེས་སོགས་སོ། ། རྩ་བ་ལ། རྟོགས་པའི་ཡུལ་དང༌། ངོ་བོ་དང༌། དབྱེ་བ་དང༌། རྟོག་པར་སྒྲུབ་པའོ། ། དང་པོ་གཉིས་ནི་ཚིག་རྐང་པ་གསུམ་གྱིས་བསྟན་ཏེ། མདོ་ནི།
ཤ་རིའི་བུ་རབ་འབྱོར་བྱང་ཆུབ་སེམས་དཔའ་ཆེན་པོ་ཤེར་ཕྱིན་ལ་སྤྱོད་པ་ནི་སྙིང་པོ་ལ་སྤྱོད་པའོ་ཞེས་པ་དང༌། གཉིས་པ་ལ། མདོ་ནི། བཅོམ་ལྡན་འདས་ཆོས་ཐམས་ཅད་མ་མཆིས་པ་དང༌། དབེན་པ་དང༌། ཞི་བ་དང༌། མ་སྐྱེས་པའི་སླད་དུ་སེམས་དཔའ་ཆེན་པོ་ཡུམ་ལ་ཞུམ་པར་མི་འགྱུར་ཞེས་ཏེ་གཉེན་པོ་དངོས་སུ་བསྟན་ནས་རྟོག་པ་ཤུགས་ལ་འཕངས་སོ། ། སོ་སོ་སྐྱེ་བོ་འཕགས་དབྱེ་བས། ། ཞེས་སོགས་ཀྱི་དོན་ལ་སྔ་རབས་པ་འགའ་ཞིག་རྫས་འཛིན་སོ་སྐྱེ་ཁོ་ན་ལ་ཡོད་པ་དང༌། བཏགས་འཛིན་འཕགས་པ་ཁོ་ན་ལ་ཡོད་པར་བསྟན་པ་ཡིན་ལ།
ཡུལ་ཅན་གྱི་རྫས་འཛིན་རྟོག་པ་ནི་འཕགས་པ་ལ་ཡང་ཡོད་དེ། ཐེག་ཆེན་སྒོམ་སྤང་གི་རྫས་འཛིན་གྱི་རྟོག་པ་ཡོད་པའི་ཕྱིར་རོ། ། བཏགས་འཛིན་རྟོག་པ་སོ་སྐྱེ་ལ་ཡང་ཡོད་དེ། ཐེག་ཆེན་སྦྱོར་ལམ་གྱི་ཁྱད་པར་བྱེད་ཆོས་ཀྱི་རྟོག་པ་ཡོད་པའི་ཕྱིར་རོ་ཞེས་འདོད་དོ། ། འདིར་འཕགས་པས་སོ་སྐྱེ་ལ་བཏགས་འཛིན་རྟོག་པ་ཡོད་དེ། ཆོས་ཐམས་ཅད་བདག་མེད་པའོ་སྙམ་དུ་འཛིན་པ་ཡོད་པའི་ཕྱིར་འཕགས་པ་ལ་ཡང་རྫས་འཛིན་རྟོག་པ་ཡོད་དེ། ངར་འཛིན་ཡོད་པའི་ཕྱིར་རོ་ཞེས་པའི་ཀླན་ཀ་བཀོད་ནས་ལན་དུ་སོ་སྐྱེའི་བཏགས་འཛིན་རྟོག་པ་ནི་མོས་པ་ཡིད་བྱེད་ཡིན་ལ། འཕགས་པ་ཁོ་ན་ལ་ཡོད་པར་བཤད་པ་ནི། དེ་ཁོ་ན་ཉིད་ཡིད་བྱེད་ཀྱི་དབང་དུ་བྱས་ཤིང༌། འཕགས་པ་ལ་ངར་འཛིན་ཡོད་པར་བཤད་པ་ནི།
དྲང་དོན་ཡིན་པས་ཀླན་ཀ་དེ་ལ་སྙིང་པོ་མེད་དོ་ཞེས་ལན་བཏབ་པས་ན། རྫས་འཛིན་རྟོག་པ་དང་བཏགས་འཛིན་རྟོགས་པའི་དབང་དུ་བྱས་ནས་སྐྱེ་འཕགས་གཉིས་ལ་སོ་སོར་བསྟན་པ་ཡིན་ནོ། ། འགའ་ཞིག་སྐྱེ་འཕགས་གཉིས་ལ་སོ་སོར་བསྟན་པ་ནི་རྣམ་པ་གསལ་བ་ལ་མཚན་གཞི་སོ་སོར་བཟུང་བ་ཙམ་མོ་ཞེའོ། ། ཀླན་ཀ་འགོད་ཚུལ་དང་ལན་འདེབས་ཚུལ་ལས་སྐྱེས་འཕགས་གཉིས་ལ་སོ་སོར་ངེས་པར་བཤད་པ་ཡིན་གྱི་མཚན་གཞིའི་དཔེ་ཙམ་མ་ཡིན་པར་མངོན་ནོ། ། འོ་ན་སོ་སོ་སྐྱེ་བོ་འཕགས་དབྱེ་བས། ། ཞེས་པའི་གཞུང་གི་དོན་ཇི་ལྟ་བ་ཡིན་ཞེ་ན། རྫས་འཛིན་རྟོག་པ་ནི་བདེན་འཛིན་ཡིན་ལ་བཏགས་འཛིན་རྟོག་པ་ནི་བདེན་འཛིན་གྱི་སྒྲོ་འདོགས་ཆོད་པས་བཏགས་པ་ཙམ་དུ་འཛིན་པས། དོན་དམ་པའི་དངོས་པོར་མངོན་པར་ཞེན་པས་འཛིན་པར་རྣམ་པར་རྟོག་པ་ཞེས་པ་དང༌། བཏགས་པའི་དངོས་པོར་མངོན་པར་ཞེན་པ་ཉིད་ཀྱིས་བཏགས་པའི་འཛིན་པར་རྣམ་པར་རྟོག་པ་དང་ཞེས་སོ། ། བདེན་འཛིན་ཡང་གཉིས་ཏེ།
གང་ཟག་ལ་བདེན་པར་འཛིན་པ་དང༌། ཆོས་ལ་བདེན་པར་འཛིན་པའོ། ། དང་པོ་ནི། ཉན་རང་འཕགས་པ་ལ་ཡང་མེད་དོ། ། གང་ཟག་གི་བདག་མེད་མངོན་སུམ་དུ་རྟོགས་པའི་ཕྱིར་ཐེག་ཆེན་འཕགས་པ་ལ་ནི་ཆོས་དང་གང་ཟག་གཉིས་ཀ་ལ་བདེན་པར་འཛིན་པ་མེད་དེ། ཆོས་ཀྱི་བདག་མེད་མངོན་སུམ་དུ་རྟོགས་པའི་ཕྱིར་རོ། ། བཏགས་འཛིན་རྟོག་པ་ལ་ཡང་གང་ཟག་ལ་བཏགས་ཡོད་དུ་འཛིན་པ་དང༌། ཆོས་ལ་བཏགས་ཡོད་དུ་འཛིན་པ་གཉིས་ལས། འཕགས་པ་ཁོ་ན་ལ་ཡོད་པར་བཤད་པ་ནི་གང་ཟག་གི་བཏགས་འཛིན་རྟོག་པ་སྟེ། ཉན་རང་འཕགས་པ་ལ་ཡོད་པའི་ཕྱིར་དང༌།
སོ་སྐྱེ་ལ་མེད་པའི་ཕྱིར་རོ། ཆོས་ལ་བཏགས་པར་འཛིན་པ་ལ་སོ་སོ་སྐྱེ་བོ་འཕགས་དབྱེ་བས་ཞེས་སོགས་རྩ་ཚིག་གིས་བསྟན་པ་ནི་མཐོང་སྤང་རྟོག་པ་ཡིན་པས་ཐེག་ཆེན་འཕགས་པ་ལ་མེད་དོ། ། གང་ཟག་ལ་རྫས་འཛིན་ནི་ངར་འཛིན་ཡིན་པས་ཉོན་སྒྲིབ་དུ་འགྱུར་རོ་ཞེ་ན། བདག་འཛིན་ནི་ཕུང་པོ་ལ་དམིགས་ནས་བདག་དུ་རྟོག་པ་ཡིན་ལ། གང་ཟག་རྫས་ཡོད་ཀྱི་རྟོག་པ་ནི་གང་ཟག་ལ་དམིགས་ནས་བདེན་པར་འཛིན་པས་ཁྱད་པར་ཡོད་དོ། ། སྐབས་ལྔ་པའི་རྟོག་པ་མདོར་བསྟན་དུ་གང་ཟག་རྫས་ཡོད་དང་བཏགས་ཡོད་དུ་འཛིན་པ་དངོས་སུ་བསྟན་ལ། གདགས་གཞི་ཆོས་ལ་རྫས་ཡོད་དང་བཏགས་ཡོད་དུ་འཛིན་པ་གཉིས་ཤུགས་ལ་བསྟན་ནོ། ། རྒྱས་བཤད་དུ་གདགས་གཞི་ཆོས་ལ་རྫས་ཡོད་དང་བཏགས་ཡོད་དུ་འཛིན་པ་དངོས་སུ་བསྟན་པར་ཤེས་པར་བྱའོ། ། འགའ་ཞིག་འདིར་མཐོང་སྤང་དུ་བཤད་པ་རྣམས་ས་བཅུ་པ་དང་འབྲེལ་པའི་རྩེ་མོའི་སྤང་བྱར་བཤད་པས་ན་བསྒོམ་སྤང་སྟེ། འགྲེལ་ཆེན་ལས་རྣམ་པ་དེ་ལྟ་བུའི་རྣམ་པར་རྟོག་པ་རྣམས་ནི་སྔོན་ཉིད་ནས་སྤངས་པར་གྱུར་པས་ཇི་ལྟར་རབ་ཀྱི་མཐར་ཐུག་པའི་གནས་སྐབས་འདི་ལ་སྤོང་ཅེ་ན།
སྐྱོན་མེད་དེ། དགོངས་པ་ངེས་པར་འགྲེལ་བའི་མདོ་ལས་གསང་བ་ཕྲ་མོའི་གནས་ལ་རྗེས་སུ་འཇུག་པ་དང༌། མངོན་པར་ཤེས་པ་ཆེན་པོ་ལ་གེགས་བྱེད་པའི་ཀུན་ཏུ་རྨོངས་པ་གང་དག་དང༌། དེའི་ས་བོན་ནི་ས་བཅུ་པ་དང་འབྲེལ་བའི་རྩེ་མོའི་མངོན་པར་རྟོགས་པ་སྤང་ངོ་ཞེས་སྔོན་གྱི་སློབ་དཔོན་རྣམས་འཆད་དོ་ཞེས་འབྱུང་བས་སོ་ཞེ་ན། འདི་ནི་ལམ་གསུམ་བཏགས་པ་བར་འདོད་པའི་སྔོན་གྱི་སློབ་དཔོན་རྣམས་ཀྱི་བཞེད་པའི་རྣམ་གྲངས་སྨོས་པ་ཙམ་ཡིན་གྱི། ལམ་གསུམ་མཚན་ཉིད་པར་བཞེད་པས་རྩ་བར་མཐོང་སྤང་དུ་བཤད་པ་སྒྲ་ཇི་བཞིན་དུ་བཟུང་ངོ༌། ། ཚུལ་འདི་ནི་རྒྱ་འགྲེལ་རྣམས་ནའང་མི་སྣང་ན་བོད་གཞན་དག་གིས་ཁོང་དུ་ཆུད་པ་ལྟ་ཡང་ཅི་སྨྲོས། གསུམ་པ་དབྱེ་བ་ནི། རྐང་པ་བཞི་པས་བསྟན་ལ། རྟོག་པར་འཇོག་པའི་རྒྱུ་མཚན་ནི།
ལྷག་མ་རྣམས་ཀྱིས་བསྟན་ནོ། ། གསུམ་པ་ཚིག་དོན་ལ། རྟོག་པའི་ཡུལ་ནི། འཛིན་རྟོག་ཆོས་ཅན། གཉིས་ཡོད་དེ། གོ་རིམ་བཞིན་དུ་སོ་སོའི་སྐྱེ་བོ་དག་གི་སྐྱེས་བུ་རྫས་སུ་ཡོད་པའི་རྟེན་ཅན་དང༌། འཕགས་པའི་གང་ཟག་དག་གི་སྐྱེས་བུ་བཏགས་པར་ཡོད་པའི་རྟེན་ཅན་གྱི་འཛིན་པ་དག་ཡོད་པས་སོ། ། ངོ་བོ་ནི། འཛིན་ངོར་སོགས་ཡུལ་དགུ་ལ་བདེན་པར་ཞེན་པའི་བློ་ཆོས་ཅན། འཛིན་པར་རྣམ་པར་རྟོག་པ་ཡིན་ཏེ།
ཡུལ་ལ་བདེན་པའི་དངོས་པོར་ཞེན་པའི་བློ་ཡིན་པའི་ཕྱིར། འདིར་དོན་དམ་པའི་དངོས་པོར་མངོན་པར་ཞེན་པས་འཛིན་པར་རྣམ་པར་རྟོག་ཅེས་སོ། ། ཆེད་བཞིན་ངེས་པར་མི་འབྱུང་ཞེས་སོགས་ཀྱི་ཡུལ་ལ་བཏགས་པ་ཙམ་དུ་ཞེན་པའི་བློ་ཆོས་ཅན། བཏགས་འཛིན་གྱི་རྣམ་པར་རྟོག་པ་ཡིན་ཏེ། ཡུལ་ལ་བཏགས་པ་ཙམ་དུ་ཞེན་པའི་བློ་ཡིན་པའི་ཕྱིར། འདིར་བཏགས་པའི་དངོས་པོར་མངོན་པར་ཞེན་པ་ཉིད་ཀྱིས་བཏགས་པའི་འཛིན་པར་རྣམ་པར་རྟོག་ཅེས་སོ། ། མི་མཐུན་ཕྱོགས་སུ་བསྟན་པ་ནི། རྟོག་པ་གཉིས་པོ་ཆོས་ཅན། མཐོང་ལམ་རྩེ་སྦྱོར་གྱི་མི་མཐུན་ཕྱོགས་སུ་གྱུར་པ་ཡིན་ཏེ། དེ་སྐྱེ་བའི་གེགས་བྱེད་ཡིན་པའི་ཕྱིར།
མཐོང་སྤང་ཉོན་མོངས་པ་བཞིན། དབྱེ་བ་ནི། གཉིས་པོ་ནི་སོ་སོར་རྣམ་པ་དགུ་དགུ་ཡོད་དེ། ཡུལ་དགུ་དགུ་ཡོད་པའི་དབྱེ་བས་སོ། ། རྟོག་པར་སྒྲུབ་པ་ནི། ཡུལ་གྱི་གནས་ཚུལ་ཇི་ལྟ་བ་བཞིན་མ་ཡིན་པར་འཛིན་པའི་རང་གི་ངོ་བོ་དག་ཏུ་ཤེས་པར་བྱའོ། ། ཡུལ་ཕྱིན་ཅི་ལོག་དུ་སྣང་བའི་ཕྱིར་ཏེ། རྟོག་པ་དེ་དག་ནི་ཡུལ་གྱི་གནས་ཚུལ་འཛིན་པའི་ངོ་བོས་དབེན་པའི་ངོ་བོ་ཡིན་པས་སོ། ། གང་གི་ཕྱིར་ཞེ་ན། ཡུལ་གྱི་གནས་ཚུལ་གང་གི་ཡང་འཛིན་པ་མ་ཡིན་པ་དེའི་ཕྱིར་རོ། །
ཅི་སྟེ་ཞེ་ན། རིགས་པས་དཔྱད་པ་གང་གི་ཚེ་རྟོག་པ་དེ་དག་གི་ཡུལ་གྱི་དངོས་པོར་གྱུར་པ་གཟུང་བའི་དོན་དག་ཇི་ལྟར་བཟུང་བ་དེ་བཞིན་དུ་གཟུང་བའི་ངོ་བོར་ཡོད་པ་མ་ཡིན་པ་དེའི་ཚེའོ། ། གཉིས་པ་རྒྱས་པར་བཤད་པ་ལ་གཟུང་རྟོག་དང༌། འཛིན་རྟོག་རྒྱས་པར་བཤད་པའོ། ། དང་པོ་ལ། འཇུག་པ་གཟུང་རྟོག་དང༌། ལྡོག་པ་གཟུང་རྟོག་གཉིས་ལས། དང་པོ་ལ་མཚམས་སྦྱར་བ་ནི། གཟུང་བའི་རྣམ་པར་རྟོག་པ་ཞེས་སོགས་སོ། ། རྩ་བ་ལ།
རྟོག་པའི་ཡུལ་དང༌། ངོ་བོ་དང༌། དབྱེ་བའོ། ། དང་པོ་ལ། དགུ་པོ་གཉིས་སུ་འདུས་ཏེ། བྱང་སེམས་ཀྱི་ལམ་དང༌། ལམ་གྱི་འབྲས་བུའོ། ། དང་པོ་ལ། ལམ་གྱི་རང་བཞིན་དང༌། ལམ་གྱི་རྒྱུ་དང༌།
ལམ་གྱི་རྐྱེན་དང༌། དམིགས་པ་དང་བྱེད་པ་སྟེ། ལྔ་པོ་རིམ་པ་ལྟར་ཚིགས་བཅད་གཅིག་གིས་སྟོན་ནོ། ། གཉིས་པ་ལ། རང་དོན་གཉིས། གཞན་དོན་གཉིས་ཏེ། རྐང་པ་གཉིས་ཀྱིས་རིམ་པ་བཞིན་བསྟན་ནོ། ། ངོ་བོ་དང༌། དབྱེ་བ་ཐ་མ་གཉིས་ཀྱིས་བསྟན་ནོ། ། ཚིག་གི་དོན་ལ་ཡུལ་དང༌།
ངོ་བོ་དང༌། དབྱེ་བ་དང༌། གཉེན་པོའོ། ། དང་པོ་ནི། བྱང་སེམས་ཀྱི་ཡེ་ཤེས་ཆོས་ཅན། ལམ་གྱི་ངོ་བོ་ཉིད་ཡིན་ཏེ། དོན་དམ་པར་ཕར་ཕྱིན་དྲུག་དབེན་པས་དབེན་པ་བྱང་ཆུབ་མ་རྟོགས་ཀྱང་ཀུན་རྫོབ་དུ་སངས་རྒྱས་སུ་བགྲོད་བྱེད་ཡིན་པའི་ཕྱིར། ཡུལ་དེ་ལ་སྐྱོན་མེད་པ་ཉིད་ཀྱིས་གཟུང་པར་བྱ་བ་ཉིད་དུ་འཇུག་པར་བྱའོ་ཞེས་སོགས་ཐམས་ཅད་ལ་སྦྱར་རོ། ། སངས་རྒྱས་ཀྱི་རིགས་སུ་ངེས་པ་ཡིན་ཏེ། ས་མི་གཡོ་པ་ལ་སོགས་པ་ལ་རིམ་གྱིས་འཇུག་པས་སོ། །
བྱང་སེམས་ཀྱི་སྦྱོར་ལམ་ཆོས་ཅན། མཐོང་བ་ལ་སོགས་པའི་ལམ་རིམ་གྱིས་འགྲུབ་པ་ཡིན་ཏེ། ཆོས་རྣམས་སྒྱུ་མ་ལྟ་བུར་རྟོགས་པས་སོ། ། ལམ་གྱི་ཤེས་པ་ཆོས་ཅན། དམིགས་པ་མ་འཁྲུལ་བ་ཡིན་ཏེ། དམིགས་པ་སྣང་བརྙན་ཙམ་དུ་རྟོགས་པས་སོ། ། གཉེན་པོ་ལེན་པ་དང་མི་མཐུན་པའི་ཕྱོགས་འདོར་པར་བྱེད་དེ། ཡོན་ཏན་མཐོང་བ་སྔོན་དུ་འགྲོ་བས་བླང་བྱ་དང་སྐྱོན་མཐོང་བ་སྔོན་དུ་འགྲོ་བས་དོར་བྱར་མངོན་སུམ་དུ་ཤེས་པས་སོ། ། ལམ་འབྲས་བཞི་ལ་རང་དོན་གཉིས་ནི། རང་གིས་མཁྱེན་གསུམ་གྱིས་བསྡུས་པའི་རྟོགས་པ་ཐོབ་པར་བྱེད་དེ།
མཁྱེན་གསུམ་གྱི་དྲི་མ་ཐམས་ཅད་དང་བྲལ་བ་ཉིད་ཀྱིས་སོ། ། ཉན་ཐོས་ཀྱི་ས་ལ་སོགས་པའི་ས་ཡིད་ལ་བྱེད་པ་ཐག་བསྲིང་བར་བྱེད་དེ། རྒྱུ་དམན་ཞིང་འབྲས་བུ་གྱ་ནོམ་པ་མ་ཡིན་པ་ཉིད་ཀྱིས་སོ། ། གཞན་དོན་གཉིས་ནི། བྱེད་ལས་སེམས་ཅན་གྱི་དོན་བྱེད་དེ། གདུལ་བྱའི་བསམ་པ་ཇི་ལྟ་བ་དང་མཐུན་པར་སྤྲུལ་པས་སོ། ། གདུལ་བྱའི་སྐྱེ་བོ་ཐམས་ཅད་བྱ་བའི་འབྲས་བུ་ཐེག་པ་གསུམ་གྱི་མྱ་ངན་ལས་འདས་པ་ལ་འགོད་པར་བྱེད་དེ། ཡང་དག་པའི་ངེས་ལེགས་སྒྲུབ་པའི་ཐབས་ལ་མཁས་པའི་སྟོབས་ཀྱིས་སོ། །

གཉིས་པ་ནི། གཟུང་པར་བྱ་ཉིད་དུ་འཇུག་པར་བྱའོ་ཞེས་བྱ་བ་གཟུང་བའི་རྣམ་པར་རྟོག་པ་དང་པོ་འཇུག་པའི་ཕྱོགས་ཀྱི་རྟེན་ཅན་རྣམ་པ་དགུའོ། ། ཅིའི་ཕྱིར་འཇུག་ཅེ་ན། ཇི་སྐད་བརྗོད་པའི་ཡུལ་དགུ་ལ་ཐ་སྙད་དུ་སྐྱོན་མེད་པ་ཉིད་ཀྱིས་སོ། ། གསུམ་པ་ནི། མཐོང་བའི་ལམ་གྱི་སྦྱོར་བའི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ནོ། ། འདིར་ཡུལ་དགུ་སྤང་བྱར་སྟོན་པ་མ་ཡིན་གྱི་དེ་ལ་ཞེན་པའི་རྟོག་པ་སྤོང་བ་ཡིན་ལ། གཉེན་པོ་ཡང་སྒོམ་སྤང་རྟོག་པའི་སྐབས་སུ་སྦྱོར་བ་དང་འཇུག་པའི་ཡུལ་ཅན་ཞེས་གསུངས་པ་ལ་བརྟེན་ནས་སྦྱོར་བ་དང་འཇུག་པའི་ཐ་སྙད་ཀྱིས་གསུངས་ཤིང༌། གཉིས་པོའི་ཁྱད་པར་ཁ་ཅིག་བར་ཆད་མེད་ལམ་དང་རྣམ་གྲོལ་ལ་འདོད་པ་མི་འཐད་དེ། འཇུག་པ་དངོས་གཉེན་ཡིན་ལ་རྣམ་གྲོལ་ལམ་མ་ཡིན་པས་སོ། ། གཞན་དག་རྟོགས་པ་ཐོབ་ལ་མ་རྫོགས་པ་སྦྱོར་བ་དང་རྫོགས་པ་འཇུག་པར་འདོད་པ་དང༌།
ཡང་རྟོགས་པ་ཐོབ་ལ་ཡོན་ཏན་དང་བྱེད་པ་མ་རྫོགས་པ་སྦྱོར་བ་དང་རྫོགས་པ་འཇུག་པར་འཆད་པའང་མ་ཡིན་ཏེ། རྟོགས་པ་ཐོབ་པ་སྦྱོར་བ་དང་རྫོགས་པ་དངོས་གཉེན་ཡིན་པར་མ་ངེས་པའི་ཕྱིར་དང༌། མངོན་པ་གོང་མར་སྤོང་གཉེན་ལ་སྦྱོར་བ་དང་བར་ཆད་མེད་པའི་ལམ་གཉིས་སུ་གསུངས་ཤིང༌། གཉིས་པོའི་ཁྱད་པར་འགྲེལ་ཆེན་ལས་དང་པོས་ནི་སྤང་བྱའི་ས་བོན་གྱི་ཆ་ཤས་རེ་རེ་ནས་སྤོང་ལ་གཉིས་པས་མ་ལུས་པ་སྤོང་བར་བཤད་པ་དང༌། ཆོས་བཤེས་ཀྱིས་སྦྱོར་བའི་གནས་སྐབས་སུ་ནི་སོ་སོར་ཕྱེ་ནས་སྤོང་ལ། འཇུག་པའི་གནས་སྐབས་སུ་ནི་བསྡོམས་ནས་སྤོང་བར་བྱེད་དོ་ཞེས་གསུངས་པས། སྦྱོར་འཇུག་གཉིས་ཀ་སྤོང་གཉེན་དུ་མངོན་པའི་ཕྱིར་རོ། ། ཡང་འགའ་ཞིག་སྦྱོར་ལམ་གྱིས་མཐོང་སྤང་སྤོང་བ་མི་འཐད་པས་ཆོས་བཟོད་ཀྱི་སྔ་ཕྱི་ལ་སྦྱོར་འཇུག་ཏུ་འདོད་པ་ཡང་མ་ཡིན་ཏེ། ཆོས་བཟོད་སྔ་མའི་ཆ་ནི་མཐོང་ལམ་ཙམ་དང་ཆོས་བཟོད་གང་གི་ཡང་སྦྱོར་བར་མི་འཐད་པའི་ཕྱིར་ཏེ། མཐོང་ལམ་དང་ཆོས་བཟོད་དངོས་ཡིན་པའི་ཕྱིར་དང༌།
གྲོལ་སྡེ་གཉིས་ཀྱིས་ཕྱིར་མི་ལྡོག་ཏུ་བཟོད་པ་རིལ་པོ་བར་ཆད་མེད་ལམ་དུ་གསུངས་པའི་ཕྱིར། དེས་ན་མཐོང་སྤང་གཉེན་པོའི་སྦྱོར་བ་ནི་གནད་ཀྱི་ཟླ་འོད་དང༌། རྒྱལ་པོ་སྲས་དང་གང་བ་སྤེལ་གྱིས་ཆོས་མཆོག་ལ་བཤད་པ་བཞིན་ནོ། ། འོ་ན་འཇུག་པ་གཟུང་རྟོག་སྦྱོར་སྤང་དུ་འགྱུར་རོ་ཞེ་ན། ཁྱེད་ཀྱི་ཕྱོགས་ལ་ཡང་སྦྱོར་ལམ་གྱིས་སྤང་བྱ་ཅུང་ཟད་སྤོང་ངམ་མི་སྤོང༌། སྤོང་ན་སྦྱོར་སྤང་དུ་ཁྱེད་ལ་ཡང་ཐལ་བར་འགྱུར་རོ། ། གཉིས་པ་ལྟར་ན་རིགས་པས་གནོད་དོ། ། དེས་ན་མངོན་གྱུར་གཉིས་པོ་རིམ་པ་ལྟར་ཆོས་མཆོག་དང་ཆོས་བཟོད་ཀྱི་སྐབས་སུ་འགག་པས་སྦྱོར་བ་དང་འཇུག་པས་རིམ་ལྟར་སྤོང་བར་བཤད་ལ། གཉིས་ཀའི་ས་བོན་སྤངས་ནས་མི་སྐྱེ་བའི་ཆོས་ཅན་དུ་བྱེད་པ་མཐོང་ལམ་གྱིས་བྱེད་པས་མཐོང་སྤང་ཉིད་དོ། ། འདི་གཞན་གྱིས་མ་རྟོགས་སོ། །
གཉིས་པ་ལྡོག་པ་གཟུང་རྟོག་རྒྱས་པར་བཤད་པ་ལ་མཚམས་སྦྱར་བ་ནི། གཟུང་བའི་རྣམ་པར་རྟོག་པ་ཞེས་སོགས་སོ། ། རྩ་བ་ལ་ཡུལ་དང༌། ངོ་བོ་དང༌། དབྱེ་བའོ། ། དང་པོ་ལ། དགུ་ཡོད་པ་གཉིས་སུ་འདུས་ཏེ། ལམ་གྱི་ངོ་བོ་དམན་པ་དང༌། ལམ་གྱི་འབྲས་བུ་དམན་པའོ། ། དང་པོ་ལ།
རྟོགས་པ་དང༌། ཡོངས་འཛིན་དང༌། ལམ་དང༌། དབང་པོ་དང༌། ཐབས་དམན་པ་སྟེ། ལྔ་པོ་རིམ་པ་ལྟར་ཆེད་དུ་བྱ་བ་ལོག་པའི་བར་གྱིས་སྟོན་ནོ། ། གཉིས་པ་ལ་སྤངས་པ་དང༌། ཡེ་ཤེས་དང༌། གཞན་དོན་དང༌། མྱང་འདས་དམན་པ་སྟེ་རིམ་པ་ལྟར་ལྷག་མ་རྣམས་ཀྱིས་སྟོན་ནོ། །
གཉིས་པ་ནི། ལྡོག་པའི་ཕྱོགས་ཀྱི་རྟེན་ཅན་གྱི་རྣམ་རྟོག་འདི་ཞེས་པའོ། ། གསུམ་པ་ནི། དགུའི་བདག་ཉིད་ཅེས་པའོ། ། ཡུལ་འདི་དག་ཀྱང་ཉན་ཐོས་ལ་སོགས་པའི་ཡིད་ལ་བླང་བྱར་འབྱུང་བའོ། ། ཚིག་གི་དོན་ལ་ཡུལ་དང༌། ངོ་བོ་དང༌། གཉེན་པོའོ། ། དང་པོ་ལ། ལམ་དམན་པ་ལྔ་ནི།
ཉན་རང་གི་ལམ་རྟོགས་པ་དམན་པ་ཉིད་ལ་ཉེས་པ་དང་བཅས་པ་ཉིད་ཀྱིས་གཟུང་བར་བྱ་བ་མ་ཡིན་པ་ཉིད་དུ་ལྡོག་པར་བྱའོ་ཞེས་ཐམས་ཅད་ལ་འབྲེལ་ལོ། ། ཅིའི་ཕྱིར་དམན་ཅེ་ན། འཁོར་བ་དང་མྱང་ངན་ལས་འདས་པ་གང་ཡང་རུང་བ་ཞིག་ཏུ་ལྟུང་བ་ཉིད་ཀྱིས་སོ། ། ཉན་རང་ཆོས་ཅན། ཐེག་ཆེན་གྱི་ཡོངས་སུ་འཛིན་པ་མེད་དེ། ཐེག་ཆེན་གྱི་ལམ་སྟོན་པའི་དགེ་བའི་བཤེས་གཉེན་ཐབས་ལ་མཁས་པ་དང་བྲལ་བ་ཉིད་ཀྱིས་སོ། ། རྫོགས་པའི་བྱང་ཆུབ་སྒྲུབ་པའི་ལམ་ཚང་བ་མ་ཡིན་ཏེ། མི་རྟག་སོགས་སུ་ཞེན་པའི་ཤེས་བྱའི་སྒྲིབ་པ་ཞེས་སོགས་སོ། ། ཉན་ཐོས་ཆོས་ཅན། སློབ་དཔོན་གཞན་གྱི་གདམ་ངག་གི་རྐྱེན་གྱིས་བྱང་ཆུབ་ཏུ་འགྲོ་བ་ཉིད་དེ།
བྱང་ཆུབ་ཐོབ་པ་དེ་བཞིན་གཤེགས་པའི་ཞེས་སོགས་སོ། ། ཉན་རང་ཆོས་ཅན། ཆེད་དུ་བྱ་བ་ལོག་པ་ཡིན་ཏེ། གཞན་དོན་གྱི་བསམ་པ་མ་དག་པས་སེམས་ཆེན་པོ་ཞེས་སོགས་སོ། ། ལམ་འབྲས་དམན་པ་བཞི་ནི། ཉན་ཐོས་ཤེས་རབ་ཀྱིས་རྣམ་གྲོལ་ཆོས་ཅན། ལམ་གྱི་བྱེད་པ་ཉི་ཚེ་བ་ཅན་ཡིན་ཏེ། ཉོན་མོངས་པའི་སྒྲིབ་པ་ཙམ་གྱི་གཉེན་པོ་ལས་མ་ཐོབ་པ་ཉིད་ཀྱིས་སོ། ། ཉན་ཐོས་ཆོས་ཅན། འབྲས་བུ་དང་པོ་རྒྱུན་ཞུགས་སོགས་རྟོགས་པ་ཐ་དད་པ་ཉིད་དེ།
མི་རྟག་སོགས་སུ་དམིགས་པ་དང་བཅས་པ་ཉིད་ཀྱིས་སོ། ། རང་དོན་དུ་མཉམ་བཞག་ལ་གནས་པ་དང༌། གཞན་དོན་དུ་གདུལ་བྱའི་ཡུལ་དུ་འགྲོ་བ་མི་ཤེས་ཏེ། མ་རིག་པའི་ཞེས་སོགས་སོ། ། མྱང་འདས་དམན་པ་ཉིད་དེ། དམན་པའི་མྱ་ངན་ལས་འདས་པ་ཐམས་ཅད་ཀྱི་གོ་འཕང་ཐོབ་པའི་མཇུག་ཏུ་རྣམ་པ་ཐམས་ཅད་མཁྱེན་པ་ཉིད་དུ་འགྲོ་དགོས་པའི་ཕྱིར་ཏེ། རྣམ་མཁྱེན་ནི་ཐེག་པ་ཆེན་པོ་ཐམས་ཅད་སྡུད་པར་བྱེད་པ་ཉིད་ཀྱིས་སོ། ། ཡུལ་དགུ་པོ་འདི་དག་ནི་བྱང་སེམས་ཀྱི་ལྡོག་བྱ་ཡིན་ཏེ། ཉན་ཐོས་དང་རང་སངས་རྒྱས་ཀྱི་རྒྱུད་ལ་བླང་བར་བྱ་བ་ཉིད་དུ་འབྱུང་བའི་ཕྱིར། གཉིས་པ་ནི།
གཟུང་བར་བྱ་བ་མ་ཡིན་པ་ཉིད་དུ་ལྡོག་པར་བྱའོ། ། ཞེས་གཟུང་བའི་རྣམ་པར་རྟོག་པ་གཉིས་པ་ལྡོག་པའི་ཕྱོགས་ཀྱི་རྟེན་ཅན་རྣམ་པ་དགུ་པོའོ། ། ཅིའི་ཕྱིར་ལྡོག་བྱར་རྟོག་ཅེ་ན། ཡུལ་དགུ་ལ་ཉེས་པ་དང་བཅས་པ་ཉིད་ཀྱིས་སོ། ། གསུམ་པ་ནི། བྱང་ཆུབ་སེམས་དཔའ་རྣམས་ཀྱི་ཞེས་སོགས་སོ། ། གཉིས་པ་འཛིན་རྟོག་དེ་རྒྱས་པར་བཤད་པ་ལ་གཉིས་ཏེ། རྫས་འཛིན་རྟོག་པ་རྒྱས་པར་བཤད་པ་དང༌། བཏགས་འཛིན་རྟོག་པ་རྒྱས་པར་བཤད་པའོ། ། དང་པོ་ལ་མཚམས་སྦྱར་བ་ནི།
སོ་སོ་སྐྱེ་བོ་ཡི་ཞེས་སོགས་སོ། ། རྩ་བ་ལ་ཡུལ་དང༌། ངོ་བོ་གཉིས་ཏེ། དང་པོ་ལ་གཙོ་བོ་ཤེར་ཕྱིན་དང༌། གཙོ་བོ་མ་ཡིན་པ་གཞན་ལྔའོ། ། དང་པོ་ལ། བྱེད་པ་དང༌། རྟོགས་པ་དང༌། སྤྱོད་པ་དང༌། ནུས་པའོ། །
དང་པོ་ལ། བྱེད་པའི་ངོ་བོ་དང༌། རྒྱུ་དང༌། བཟློག་ཕྱོགས་གསུམ་ཚིག་རྐང་པ་དང་པོ་གསུམ་གྱི་བསྟན་ནོ། ། གཉིས་པ་ལ། ཇི་ལྟ་བ་དང༌། ཇི་སྙེད་པ་རྟོགས་པ་དང༌། དེ་གཉིས་ཀྱི་བྱེད་པ་གསུམ་རྐང་པ་གཉིས་ཀྱིས་རིམ་པ་ལྟར་རོ། ། དེ་ནས་གཅིག་གིས་སྤྱོད་པ་དང༌། རྟོགས་པ་གཉིས་སོ། །
དེ་ནས་གཅིག་གིས་གཙོ་བོ་མ་ཡིན་པ་བསྟན་ལ། ཐ་མས་ནི་ངོ་བོ་བསྟན་ནོ། ། འདིར་འཕགས་པས་ཡུལ་དང་རྟོག་པ་དངོས་དང༌། གཉེན་པོ་ཤུགས་ལ་བསྟན་ཅིང༌། མདོ་ལས་གཉེན་པོ་དངོས་དང་ཡུལ་ཕལ་ཆེར་དང་རྟོག་པ་ཤུགས་ལ་བསྟན་པར་བཞེད་ལ། སློབ་དཔོན་གྱིས་ཕལ་ཆེར་རྟོག་པའི་ཡུལ་དངོས་སུ་བརྗོད་ལ་གཉེན་པོ་ཤུགས་ལ་བསྟན་པར་འདོད་དོ། ། ཚིག་གི་དོན་ལ། རྟོག་པའི་ཡུལ་དང༌། ངོ་བོ་དང༌། གཉེན་པོའོ། །
དང་པོ་ལ། ཤེར་ཕྱིན་ཆོས་ཅན། ཐ་སྙད་དུ་འཛིན་གཏོང་བྱེད་དེ། ཀུན་རྫོབ་དུ་སྒྱུ་མ་བཞིན་དུ་བླང་བྱ་འཛིན་པ་དང་སྐྱོན་གཏོང་བར་བྱེད་པའི་ཕྱིར། འཛིན་གཏོང་གི་ཡུལ་ལ་དོན་དམ་པའི་དངོས་པོར་མངོན་པར་ཞེན་པས་ཞེས་སོགས་ཀུན་ལ་འབྲེལ་ལོ། ། འཛིན་གཏོང་བྱེད་པའི་རྒྱུ་ཡོད་དེ། ཡང་དག་པ་བདེན་པ་ཉིད་དུ་ཡིད་ལ་མི་བྱེད་པར་བདེན་མེད་དུ་ཡིད་ལ་བྱེད་པའི་ཕྱིར། བདེན་འཛིན་གྱིས་འཛིན་གཏོང་བྱེད་མི་ནུས་ཏེ། བདེན་པར་ཡིད་ལ་བྱས་པའི་ཆོས་ཉིད་ཀྱིས་ཁམས་གསུམ་ཆར་དང་ཉེ་བར་འབྲེལ་བའི་ཕྱིར། ཇི་ལྟ་བ་རྟོགས་ཏེ།
ཆོས་ཉིད་སྟོང་པ་ཉིད་དུ་རྟོགས་ནས་མི་གནས་པའི་ཚུལ་གྱིས་གནས་པའི་ཕྱིར། ཇི་སྙེད་པ་རྟོགས་ཏེ། དངོས་པོ་ཐམས་ཅད་ལ་མངོན་པར་མ་ཞེན་པའི་སྒོ་ནས་ཐམས་ཅད་ལ་བདེན་མེད་དུ་མངོན་པར་ཞེན་པའི་ཕྱིར། ཆོས་ཐམས་ཅད་ལ་བཏགས་པ་ཙམ་དུ་གསལ་བར་བྱེད་དེ། རྫས་སུ་ཡོད་པའི་ཆོས་ཅུང་ཟད་ཙམ་ཡང་མེད་པར་རྟོགས་པས་སོ། ། ཕྱིན་དྲུག་ལ་ཆགས་པ་སྟེ་འབྲལ་བར་དཀའ་བའི་ཚུལ་གྱིས་སྤྱོད་དེ། མཉམ་བཞག་དུ་དེ་ཁོ་ན་ཉིད་ཤེས་པའི་མ་ཆགས་པས་རྗེས་ཐོབ་དུ་མངོན་པར་མ་ཞེན་པ་སྔོན་དུ་འགྲོ་བའི་སྒོ་ནས་ཕྱིན་དྲུག་ཉམས་སུ་ལེན་པའི་ཕྱིར། ཤེར་ཕྱིན་ཆོས་ཅན། བླང་དོར་ཐ་དད་དུ་འཛིན་པའི་གཉེན་པོ་ཡིན་ཏེ། འཁོར་འདས་མཉམ་པ་ཉིད་དུ་འཛིན་པའི་སྒོ་ནས་གཉེན་པོར་གྱུར་པ་ཉིད་ཀྱིས་སོ། །
ཕར་ཕྱིན་གཞན་ལྔ་ཆོས་ཅན། ཡུམ་དང་བྲལ་ན་ཇི་ལྟར་འདོད་པ་བཞིན་དུ་རྣམ་མཁྱེན་དུ་འགྲོ་བ་ལ་ཐོགས་པ་ཡིན་ཏེ། ཡང་དག་པར་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་མི་ཤེས་པ་ཉིད་ཀྱིས་སོ། ། གཉིས་པ་ནི། ཡུལ་དེ་དག་ལ་དོན་དམ་པའི་དངོས་པོར་མངོན་པར་ཞེན་པས་འཛིན་པར་རྣམ་པར་རྟོག་པ་དང་པོ་རྣམ་པ་དགུའོ། ། གསུམ་པ་ནི། མཐོང་བའི་ལམ་ཞེས་སོགས་སོ། ། གཉིས་པ་ལ། མཚམས་སྦྱར་བ་ནི། འཛིན་པར་རྣམ་པར་རྟོག་པ་ཞེས་སོགས་སོ། །
རྩ་བ་ལ། ཡུལ་དང༌། ངོ་བོ་གཉིས་སོ། ། དང་པོ་ལ། ཉན་རང་གི་ལམ་གྱི་དབང་དུ་བྱས་པ། བྱང་སེམས་ཀྱི་ལམ་གྱི་དབང་དུ་བྱས་པ། ལམ་གྱི་མི་མཐུན་ཕྱོགས་ཀྱི་དབང་དུ་བྱས་པ་སྟེ། རིམ་པ་ལྟར་རྐང་པ་གཉིས་དང༌། བཞི་དང་གཅིག་གིས་རིམ་པ་ལྟར་རོ། ། ངོ་བོ་ཐ་མས་བསྟན་ནོ། །
ཚིག་གི་དོན་ལ། ཡུལ་དང༌། ངོ་བོ་དང༌། གཉེན་པོའོ། ། དང་པོ་ལ། ཉན་རང་གི་ལམ་དང༌། བྱང་སེམས་ཀྱི་ལམ་དང༌། ལམ་གྱི་མི་མཐུན་ཕྱོགས་གསུམ་ལས། དང་པོ་ནི། ཉན་རང་གི་ལམ་ཆོས་ཅན།
ཐེག་ཆེན་གྱི་ཆེད་དུ་བྱ་བ་ཇི་ལྟ་བ་བཞིན་དུ་ངེས་པར་མི་འབྱུང་སྟེ། ཉན་ཐོས་ལ་སོགས་པའི་བྱང་ཆུབ་དུ་ངེས་པར་འབྱུང་བ་ཉིད་ཀྱིས་སོ། ། བཏགས་པའི་དངོས་པོར་མངོན་པར་ཞེན་པ་ཞེས་ཀུན་ལ་འབྲེལ་ལོ། ། ལམ་གཞན་ཐེག་ཆེན་གྱི་ལམ་ལ་ལམ་མ་ཡིན་པར་ངེས་པར་འཛིན་ཏེ། ཐེག་ཆེན་ནི་ཉན་རང་གི་མངོན་པར་འདོད་པའི་ཞི་བ་སྒྲུབ་བྱེད་ཀྱི་ལམ་དུ་མེད་པས་སོ། ། གཉིས་པ་ལ་དྲུག་ཏེ། བྱང་སེམས་ཀྱི་ལམ་ཆོས་ཅན། ཁྱོད་ཀྱི་རྒྱུ་འགག་པ་དང་འབྲས་བུ་སྐྱེ་བ་ཡིན་ཏེ། ཀུན་རྫོབ་འདུས་བྱས་ཀྱི་ངོ་བོས་སོ། ། དག་སའི་ཡེ་ཤེས་ཆོས་ཅན།
མཉམ་རྗེས་ཀྱི་གནས་སྐབས་མཐའ་དག་དུ་ལམ་གྱི་རྒྱུན་དང་ལྡན་ཏེ། མཚན་འཛིན་གྱི་བར་ཆད་མེད་པ་ཉིད་ཀྱིས་སོ། ། འདིས་རྗེས་ཐོབ་དུ་ཡང་ལམ་དུ་མི་འགྱུར་བ་མེད་པས་ལམ་གྱི་རྒྱུན་དང་ལྡན་པར་བསྟན་གྱི་མཉམ་བཞག་རྒྱུན་ཆད་མེད་པར་ལྡན་པར་བསྟན་པ་ནི་མ་ཡིན་ནོ། ། མ་དག་ས་ཆོས་ཅན། ལམ་གྱི་དངོས་པོའི་རྒྱུན་དང་མི་ལྡན་ཏེ། རྗེས་ཐོབ་དུ་གཅིག་ཤོས་མཚན་འཛིན་གྱི་བར་ཆད་ཅན་དུ་སྣང་བ་དེ་ཉིད་ཀྱིས་སོ། ། གཟུགས་ལ་སོགས་པ་ལ་མི་གནས་པའི་ཚུལ་གྱིས་གནས་ཏེ། གནས་བྱ་མ་མཐོང་བའི་དོན་གོམས་པར་བྱེད་པ་ཉིད་ཀྱིས་སོ། ། དཔེར་ན་ནམ་མཁའ་ལ་གནས་པའི་བྱ་དང་འདྲ་བར་རོ། ། ཉན་ཐོས་ལ་སོགས་པའི་རིགས་འཇིག་པར་བྱེད་པ་ཡིན་ཏེ།
བྱང་ཆུབ་ཀྱི་སེམས་བསྐྱེད་པ་དང༌། སྙིང་རྗེ་ཆེན་པོ་ལ་སོགས་པའི་སྒོ་ནས་དམན་པའི་བསམ་པ་ལྡོག་པས་སོ། ། དོན་དམ་པར་བྱང་ཆུབ་འདོད་པ་མེད་དེ། དེ་བཞིན་ཉིད་ལས་ཁྱད་པར་དུ་འཕགས་པའི་འདོད་བྱའི་ཆོས་གཞན་མེད་པས་སོ། ། དོན་དམ་པའི་བདེན་པ་ལ་བརྟེན་ནས་བྱང་ཆུབ་ཀྱི་རྒྱུ་མེད་དེ། དོན་དམ་པར་ཆོས་ཐམས་ཅད་སྤྲོས་བྲལ་ཡིན་པས་སོ། ། གསུམ་པ་ནི། ཐ་མལ་པ་ཆོས་ཅན། བདུད་ལ་སོགས་པ་ཕྱིར་རྒོལ་བའི་དངོས་པོ་དམིགས་ཏེ། སེར་སྣས་མཚོན་པའི་ཕྱིར་དྲུག་གི་མི་མཐུན་ཕྱོགས་ཤིན་ཏུ་གོམས་པར་བྱས་པའི་ཆོས་ཉིད་ཀྱིས་སོ། །
གཉིས་པ་ནི། བཏགས་པའི་ཞེས་སོགས་སོ། ། གསུམ་པ་ནི། མཐོང་བའི་ལམ་གྱིས་ཞེས་སོ། ། གསུམ་པ་གཉེན་པོའི་དབྱེ་བ་ནི། ཇི་སྐད་བཤད་པའི་ཚུལ་དེ་ལྟར་ན་བར་སྐབས་ཀྱི་ཚིགས་སུ་བཅད་པ་དགུས་ཁོང་དུ་ཆུད་པར་བྱའོ། ། གང་ན། དངོས་སུ་གཟུང་འཛིན་གྱི་རྣམ་རྟོག་ཉིད་ལས་སོ་སོར་མཐོང་བའི་ལམ་གྱི་མི་མཐུན་ཕྱོགས་རྣམ་པ་དགུ་དགུར་ཕྱེ་བ་ཡིན་ལ། ཤུགས་ལ་རྟོག་པ་དེ་དག་སྤང་བ་ཉིད་དུ་གཉེན་པོ་སྦྱོར་བ་དང་འཇུག་པ་བཞི་ཡང་སྤང་བྱ་དེ་བཞིན་དུ་དབྱེ་བས་རེ་རེ་ལ་དགུ་དགུའི་དབྱེ་བས་ཐ་དད་དོ་ཞེས་བྱ་བར་རོ། ། གཉིས་པ་ལ།
ཞར་ལས་བྱུང་བའི་དོན་དང༌། རྣལ་མ་མཐོང་ལམ་རྩེ་སྦྱོར་རོ། ། དང་པོ་ལ། བྱང་ཆུབ་ཆེན་པོའི་རྒྱུ། འབྲས་བུ་བྱང་ཆུབ་ཆེན་པོའོ། ། དང་པོ་ལ། མཚམས་སྦྱར་བ་ནི། བར་སྐབས་ཀྱི་ཚིགས་སུ་བཅད་པ་གཅིག་གིས་བསྟན་ནོ། ། གང་ན་འབྲས་བུ་བྱང་ཆུབ་ཆེན་པོ་འགྲུབ་པར་བྱེད་པའི་ངོ་བོ་མཐོང་བའི་ལམ་ལྷན་གཅིག་བྱེད་པའི་རྒྱུ་གསུམ་པོ་གང་དང་བཅས་པར་བཞེད་པའི་རྒྱུ་གང་ཡིན་པ་དེའོ། ། དུས་ནི་དེ་ལྟར་མཐོང་བའི་ལམ་ལ་མི་མཐུན་པའི་ཕྱོགས་གཉེན་པོ་དང་བཅས་པ་བསྟན་ཟིན་ནས་དེའི་རྗེས་སུའོ། །
རྩ་བ་ལ། གཞན་འབྲས་བུ་རྟོགས་པའི་ཆོས་ལ་འགོད་པ་དང༌། རྒྱུ་ལུང་གི་ཆོས་ལ་འགོད་པ་དང༌། རང་ཉིད་བྱང་ཆུབ་ཀྱི་རྒྱུ་ལ་སྦྱོར་བ་དང་གསུམ་སྟེ། ཚིག་རྐང་པ་གཅིག་དང་གཅིག་དང་གཉིས་ཀྱིས་རིམ་པ་ལྟར་རོ། ། མདོ་ཡང་དང་པོ་ནི་མཐོང་ལམ་ཐོབ་པའི་དགེ་སློང་དྲུག་སྟོང་བྱང་ཆུབ་ཏུ་ལུང་བསྟན་པ་དང༌། གཉིས་པ་ནི། ཀུན་དགའ་བོ་ལ་ཡུམ་མང་དུ་གཏད་པ་དང༌། གསུམ་པ་ནི། ཀུན་དགའ་བོ་གལ་ཏེ་ཁྱོད་ཀྱིས་གང་ཟག་ཉན་ཐོས་ཀྱི་ཐེག་པ་པ་ཞེས་སོགས་ཀྱིས་བསྟན་ནོ། །
ཚིག་གི་དོན་ལ་རྩ་བ་ལྟར་གསུམ་ལས་དང་པོ་ནི། དྲི་མ་ཟད་དང་མི་སྐྱེ་བའི་ཞེས་སོགས་ཀྱི་སྐབས་སུ་འཆད་པར་འགྱུར་བའི་མཚན་ཉིད་ཅན་གྱི་བྱང་ཆུབ་ལ་གདུལ་བྱ་གཞན་དག་འགོད་པ་ནི་ལྷན་གཅིག་བྱེད་རྐྱེན་གཅིག་ཡིན་ནོ། ། གང་གི་སྒོ་ནས་ཞེ་ན། མཐོང་བའི་ལམ་ལ་སོགས་པ་རབ་ཏུ་སྟོན་པས་སོ། ། གཉིས་པ་ནི། གདུལ་བྱ་དེ་དག་ལ་ཤེས་རབ་ཀྱི་ཕ་རོལ་ཏུ་ཕྱིན་པ་གཏོད་པ་ནི་རྐྱེན་གཉིས་པ་ཡིན་ནོ། ། གང་གི་ཕྱིར་གཏོད་ཅེ་ན། བྱང་ཆུབ་ཀྱི་རྒྱུ་མཚན་ཁོ་ནར་རོ། ། ཚུལ་ནི་ཡང་དག་པའི་ཚིག་དང་དོན་དང༌། མན་ངག་ལ་སོགས་པའི་སྒོ་ནས་ཡང་དག་པར་སོ་སོར་རོ། །
གསུམ་པ་ནི། བསོད་ནམས་ཆེས་མང་བའི་མཚན་ཉིད་ནི་ལྷན་གཅིག་བྱེད་རྐྱེན་གསུམ་པ་ཡིན་ནོ། ། གང་ན་བྱང་ཆུབ་ཆེན་པོ་ཐོབ་པར་བྱེད་པའི་བར་ཆད་མེད་པའི་རྒྱུ་མཐོང་ལམ་གྱིས་བསྡུས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་མཉམ་བཞག་དུ་རང་གིས་སྒོམ་པ་དང༌། རྗེས་ཐོབ་དུ་གཞན་ལ་སྟོན་པ་སོགས་སོ། ། འདིར་བར་ཆད་མེད་པ་ཡང་འགལ་རྐྱེན་གྱིས་བར་ཆད་བྱར་མེད་པ་དང༌། ཆོས་གཞན་གྱིས་བར་དུ་ཆོད་པ་མེད་པ་གཉིས་ལས་སྔ་མ་ལ་འདོད་དོ། ། གསུམ་པོ་འདི་དག་ལ་ལྷན་གཅིག་བྱེད་རྐྱེན་ཞེས་བྱ་སྟེ། འབྲས་བུ་བྱང་ཆུབ་ཆེན་པོ་བསྐྱེད་པར་བྱེད་པའི་རྒྱུའི་ནུས་པ་གོང་ནས་གོང་དུ་ཁྱད་པར་དུ་བྱེད་པའི་ཕྱིར་རོ། ། གཉིས་པ་ལ། དབུ་མ་པའི་བྱང་ཆུབ་ཆེན་པོ་ངོས་བཟུང༌།
དངོས་སྨྲ་བའི་བྱང་ཆུབ་འདོད་ཚུལ་དགག་པ། གྲོལ་བ་འདོད་པས་སྟོང་ཉིད་ལ་འཇུག་པར་གདམས་པའོ། ། དང་པོ་ལ། མཚམས་སྦྱར་བ་ནི། གང་གི་དོན་དུ་ཞེས་སོགས་སོ། ། རྩ་བ་ལ། ཆོས་སྐུ་ཆོས་ཅན། བྱང་ཆུབ་ཆེན་པོ་ཞེས་བརྗོད་དེ། དྲི་མ་གདོད་མ་ནས་ཟད་པ་དང་མི་སྐྱེ་བ་རྟོགས་པའི་ཡེ་ཤེས་ཡིན་པའི་ཕྱིར། ཇི་ལྟར་གདོད་མ་ནས་ཟད་པ་དང་མི་སྐྱེ་བར་གྲུབ་ཅེ་ན།
དྲི་མ་སྔར་ཡོད་གཉེན་པོས་ཟད་པར་བྱར་མེད་པའི་ཕྱིར་དང༌། རྒྱུ་རྐྱེན་ལས་སྐྱེ་བར་བྱར་མེད་པའི་ཕྱིར་དང༌། རྟགས་གཉིས་པོ་དེ་དག་གོ་རིམ་བཞིན་དུ་རྩ་རྟགས་གཉིས་པོའི་སྒྲུབ་བྱེད་དུ་ཤེས་པར་བྱའོ། ། མདོ་ནི་ཀུན་དགའ་བོ་ཤེར་ཕྱིན་ཟད་པར་འདོད་པ་དེ་ནི་ནམ་མཁའ་ཟད་པར་འདོད་དུ་ཟད་དོ་ཞེས་པ་དང༌། ཆོས་དེ་དག་ལ་སྐྱེ་བ་མེད་ན་ཟད་པ་ལྟ་ག་ལ་ཡོད་ཅེས་སོ། ། ཚིག་དོན་ལ། ཆོས་ཀྱི་སྐུ་ཡུལ་ཇི་ལྟ་བ་བཞིན་རྟོགས་པ་ཅན་གྱི་བདག་ཉིད་ཆོས་ཅན། བྱང་ཆུབ་ཆེན་པོ་ཡིན་པར་བརྗོད་དེ། ཆོས་ཐམས་ཅད་ཀྱི་གནས་ཚུལ་ཕྱིན་ཅི་མ་ལོག་པར་རྟོགས་པའི་མཚན་ཉིད་ཅན་ཡིན་པའི་ཕྱིར་ཏེ། སྒྲིབ་གཉིས་ཀྱི་དྲི་མ་རྣམས་གདོད་མ་ནས་ཟད་པ་དང་མི་སྐྱེ་བའི་ཚུལ་ལ་དེ་དང་དེར་ཤེས་པའི་ཡེ་ཤེས་མཐར་ཐུག་ཡིན་པས་སོ། །
འདིར་སོགས་པས་གཟུགས་ཀྱི་སྐུ་གཉིས་སྡུད་དོ། ། རྒྱུད་བླར་སྐུ་གསུམ་ཀ་བྱང་ཆུབ་ཆེན་པོར་བསྟན་པ་བཞིན་ནོ། ། རྟགས་གྲུབ་སྟེ། སྒྲིབ་གཉིས་ཀྱི་དྲི་མ་རྣམས་དོན་དམ་པར་འགག་པ་དང་སྐྱེ་བ་མེད་པའི་ཕྱིར། འདི་སྒྲུབ་པ་ལ་ལུང་རིགས་གཉིས་ལས། དང་པོ་ནི། ཉོན་མོངས་པ་དང་ཤེས་བྱའི་སྒྲིབ་པའི་དྲི་མ་སྔར་སྐྱེས་པ་དང་མ་སྐྱེས་པ་འབྱུང་རུང་བདེན་པ་ཉིད་དུ་དངོས་པོར་སྨྲ་བས་བཏགས་པའི་གཞི་རྣམས་ནི་ཆོས་ཅན། དོན་དམ་པར་འགག་པ་དང་སྐྱེ་བ་མེད་དེ། ཆོས་ཀྱི་དབྱིངས་ཀྱི་ངོ་བོ་ཉིད་ཡིན་པའི་ཕྱིར། ནམ་མཁའ་བཞིན་ནོ། །
ཕྱོགས་ཆོས་གྲུབ་སྟེ། དབུས་མཐའ་ལས། ཆོས་ཀྱི་དབྱིངས་ལས་མ་གཏོགས་པར། ། འདི་ལྟར་ཆོས་ཡོད་མ་ཡིན་ཏེ། ། ཞེས་འབྱུང་བའི་ཕྱིར། གཉིས་པ་ནི། དྲི་མ་རྣམས་དོན་དམ་པར་སྐྱེ་འགག་མེད་དེ། ངོ་བོ་ལ་དཔྱོད་པ་གཅིག་དང་དུ་མའི་ངོ་བོ་ཉིད་དང་བྲལ་བ་དང༌། རྒྱུ་ལ་དཔྱོད་པ་རྡོ་རྗེ་གཟེགས་མ་དང༌། འབྲས་བུ་ལ་དཔྱོད་པ་ཡོད་མེད་སྐྱེ་འགོག་ལ་སོགས་པའི་རིགས་པས་བདེན་པར་འཐད་པའི་དངོས་པོ་མེད་པས་སོ། །
ནམ་མཁའི་པད་མོ་བཞིན་ནོ། ། གཉིས་པ་ལ། དངོས་པོའི་རིགས་པས་དགག་པ། ཁས་བླངས་འགལ་བས་དགག་པའོ། ། དང་པོ་ལ། བརྒལ་ལན་གྱི་སྒོ་ནས་མཚམས་སྦྱར་བ་ནི། དངོས་པོར་སྨྲ་བ་གང་དག་ཀུན་འབྱུང་གི་དངོས་པོ་གཉེན་པོས་འཇིག་པའི་བསམ་པས་ཟད་པ་ལ་ཟད་དོ་སྙམ་པའི་ཤེས་པ་དང༌། སྡུག་བསྔལ་གྱི་ཕུང་པོ་གཉེན་པོས་སྐྱེ་འཕྲོ་ཆད་པའི་ཚུལ་དུ་མི་སྐྱེ་བའི་བསམ་པས་མི་སྐྱེ་བ་ལ་མི་སྐྱེའོ་སྙམ་པའི་ཤེས་པ་ནི་རིམ་པ་ལྟར་ཟད་པ་དང་མི་སྐྱེ་བའི་ཤེས་པ་ཡིན་པར་བརྗོད་ཅིང་བྱང་ཆུབ་ཀྱང་ཟད་པ་དང་མི་སྐྱེ་བའི་ཤེས་པ་ཡིན་པར་བརྗོད་པ་དེ་དག་ཆོས་ཅན། དེ་ལྟ་བུའི་ཤེས་པ་དེ་བྱང་ཆུབ་ཆེན་པོར་རུང་བ་མ་ཡིན་ཏེ། དྲི་མ་བདེན་པ་བ་ཟད་པ་དང་མི་སྐྱེ་བ་མེད་པ་ཁོ་ནས་སོ། །
གང་གི་ཕྱིར་ན་དྲི་མ་སྐྱེ་འགག་མ་གྲུབ་པ་དེ་ལྟ་ཡིན་པ་དེའི་ཕྱིར། ཞེས་བར་སྐབས་ཀྱི་ཚིགས་སུ་བཅད་པས་གསུངས་སོ། ། ཚིག་དོན་ལ། དངོས་པོ་བདེན་པར་མེད་པ་ལ་ལོག་པར་བདེན་པར་མངོན་པར་ཞེན་པ་ཁྱོད་ཀྱིས་འདོད་པ་ལྟར་མ་ཡིན་ཏེ། འདི་ལྟར་མཐོང་བའི་ལམ་གྱི་སྟོབས་ཀྱིས་སྤང་བྱ་རྣམ་པར་རྟོག་པའི་ངོ་བོ་སྐྱེས་པ་ནི་གཉེན་པོས་ཅི་ཞིག་ཟད་ཅིང་མི་སྐྱེ་བའི་ཆོས་ཅན་སྔར་མ་སྐྱེས་པ་ནི་གསར་དུ་ཅི་ཞིག་སྐྱེས་ཏེ། ཟད་ཐོབ་ཅུང་ཟད་ཀྱང་མེད་པ་ཁོ་ནར་ཐལ། གོ་རིམ་བཞིན་དུ་དོན་དམ་པར་ཉོན་མོངས་དང་རྣམ་རྟོག་སྐྱེས་པ་ཟད་པ་དང༌། མ་སྐྱེས་པ་དག་སྐྱེ་བའི་གེགས་བྱེད་པའི་མཚན་ཉིད་ཀྱི་འགོག་པ་དང་བྲལ་བ་དེ་བཞིན་ཉིད་ཀྱི་ངོ་བོའི་རང་བཞིན་ཡིན་པའི་ཕྱིར། དངོས་སྨྲ་བའི་འདོད་ཚུལ་མི་འཐད་པ་དེའི་ཕྱིར་ཁོ་བོ་ཅག་གི་གཞུང་ལུགས་ཟད་སྐྱེ་མེད་པ་ཁོ་ན་ཁས་བླང་བར་བྱའོ་སྙམ་དུ་དགོངས་པ་ཡིན་ནོ། ། གཉིས་པ་ལ་མཚམས་སྦྱར་བ་ནི།
དྲི་མ་གདོད་མ་ནས་ཟད་སྐྱེ་མེད་པ་དེ་ལྟ་མ་ཡིན་ཏེ་དྲི་མའི་ཆོས་རྣམས་ཡང་དག་པར་ཡོད་པར་ཁས་ལེན་ན། བཅོམ་ལྡན་འདས་ཀྱིས་ཞེས་གསུངས་སོ། ། གཉིས་པ་ཚིག་དོན་ལ། དབུ་མ་པ་ལ་དྲི་མ་སྤོང་བ་འཐད་པའི་ཚུལ། དངོས་སྨྲ་བ་ལ་མི་འཐད་པའི་ཚུལ། རྩ་བའི་ཚིག་དོན་དངོས་བཤད་པའོ། ། དང་པོ་ལ་སྤྱིའི་དོན་དང༌། གཞུང་གི་དོན་ནོ། ། དང་པོ་ལ། གཉེན་པོ་ངོས་བཟུང་བ།
ཐོབ་པའི་ས་མཚམས། ལུང་གིས་བསྟན་ཚུལ་ལོ། ། དང་པོ་ལ། རྣལ་འབྱོར་གྱིས་བཞི་སྟེ། བདག་མེད་རྟོགས་པའི་རྣལ་འབྱོར་གྱི་ས་དང༌། གཟུང་མེད་རྟོགས་པའི་རྣལ་འབྱོར་གྱི་ས་དང༌། འཛིན་མེད་རྟོགས་པའི་རྣལ་འབྱོར་གྱི་ས་དང༌། སྤྲོས་བྲལ་རྟོགས་པའི་རྣལ་འབྱོར་གྱི་སའོ། ། འདི་དག་ཀྱང་སྤང་བྱ་སྒྲིབ་གཉིས་ཀྱི་དབྱེ་བ་ལས་ཕྱེ་སྟེ། སྤང་བྱ་ཉོན་སྒྲིབ་དང༌།
ཤེས་སྒྲིབ་གཉིས་སོ། ། ཤེས་སྒྲིབ་ལ་མངོན་འགྱུར་དང་བག་ལ་ཉལ་ལོ། ། དང་པོ་ལ། ཤེས་སྒྲིབ་གཟུང་རྟོག་དང༌། འཛིན་རྟོག་གཉིས་ཏེ། གཞིའི་གཉེན་པོའི་དབྱེ་བས་བཞི་སྟེ། དང་པོས་ཉོན་སྒྲིབ་དང༌། ཕྱི་མ་གསུམ་གྱིས་རིམ་པ་ལྟར་ཤེས་སྒྲིབ་མངོན་འགྱུར་གཉིས་དང་བག་ལ་ཉལ་གྱི་གཉེན་པོ་བྱེད་པའི་ཕྱིར་རོ། ། རིམ་པ་ཡང་ཐོག་མར་ཕྱི་རོལ་པའི་ལྟ་བ་ལས་བཟློག་ནས་ཆོས་ཀྱི་བདག་མེད་རྟོགས་པའི་སྣོད་དུ་རུང་བའི་ཆེད་དུ་བདག་མེད་པའི་དོན་ལ་སྦྱོར་ལ་དེ་ནས་རྟོགས་བྱ་རགས་པ་དང་ཕྲ་བའི་རིམ་པས་གཟུང་མེད་དང་འཛིན་མེད་གཉིས་ལ་རིམ་པས་དྲངས་ནས་མཐར་མཐའ་བྲལ་རྟོགས་པ་ལ་སྦྱོར་བ་ནི་གདུལ་བྱ་བསྟན་པ་ལ་གཞུག་པའི་རིམ་པ་ཡིན་པས་བཞི་པོ་རིམ་པར་བསྟན་ནོ། ། གཉིས་པ་ནི།
དང་པོ་ཚོགས་ལམ་དུ་བསྒོམ་སྟེ། ཆོས་ཀྱི་བདག་མེད་ལ་འཇུག་པའི་དོན་དུ་ཐོག་མར་ཉོན་མོངས་ཀྱི་འཆིང་བ་རྣམ་པར་གནོན་པའི་ཕྱིར། གཉིས་པ་ནི། དྲོད་དང་རྩེ་མོ་སྟེ། གཟུང་བ་རང་བཞིན་མེད་པ་ལ་གསལ་སྣང་ལྷག་པའི་ཕྱིར། གསུམ་པ་ནི། བཟོད་མཆོག་སྟེ། འཛིན་པར་རང་བཞིན་མེད་པ་ལ་གསལ་སྣང་ལྷག་པའི་ཕྱིར། བཞི་པ་ནི། མཐོང་ལམ་ནས་ཐོབ་སྟེ།
ཆོས་ཉིད་མངོན་སུམ་དུ་མཐོང་བའི་ཕྱིར། གསུམ་པ་ལ་རྣལ་འབྱོར་གྱི་ས་དང་པོ་ནི། ལུང་སིལ་བུ་ལས། འདི་ན་བདག་གམ་སེམས་ཅན་མེད། ། ཆོས་འདི་ཐམས་ཅད་རྒྱུ་དང་བཅས། ། ཞེས་པས་བསྟན་ནོ། ། ཕྱི་མ་གསུམ་ནི་ལང་གཤེགས་ལས་གསུངས་ཏེ། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་ལ་མི་རྟོག་གོ ། ཡང་དག་དམིགས་པ་ལ་བརྟེན་ནས། །
སེམས་ཙམ་ལས་ཀྱང་ཤིན་ཏུ་བཟླ། ། སེམས་ཙམ་ལས་ནི་བཟླས་ནས་ཀྱང༌། ། སྣང་བ་མེད་ལ་གནས་པར་བྱ། ། སྣང་མེད་གནས་པའི་རྣལ་འབྱོར་པ། ། དེ་ཡིས་ཐེག་པ་ཆེན་པོ་མཐོང༌། ། ཞེས་སོ། ། འདིར་སྣང་བ་མེད་ལས་བཟླ་བར་བྱ་ཞེས་པ་ནི་མ་དག་པ་སྟེ། སྣང་མེད་ལས་བཟླ་བ་དང༌། སྣང་མེད་ལ་གནས་པ་འགལ་བའི་ཕྱིར་རོ། ། སྣང་མེད་ནི་འཁྲུལ་པའི་སྣང་བ་མེད་པ་ལ་དགོངས་སོ། །
གཉིས་པ་གཞུང་གི་དོན་ལ། རྣལ་འབྱོར་ས་བཞི་ལས། དང་པོ་ལ། བསམ་བྱུང་གི་རིགས་པ། བསྒོམ་བྱུང་གི་རྣལ་འབྱོར། བསྒོམས་པའི་འབྲས་བུའོ། ། དང་པོ་ནི། དེ་ལ་ཞེས་པ་ཚིག་ཉེ་བར་འགོད་པའི་ཚིག་ཕྲད་དོ། ། ཉེར་ལེན་གྱི་ཕུང་པོ་ནི་བདག་གིས་སྟོང་སྟེ། སྐྱེ་བ་དང་འཇིག་པའི་ཕྱིར་བུམ་སོགས་བཞིན་ནོ། །
གཉིས་པ་ནི། བདག་དེས་དབེན་པའི་ཕུང་པོ་ལ་སོགས་པ་རྟེན་ཅིང་འབྲེལ་པར་འབྱུང་པ་སྐྱེ་བ་དང་འཇིག་པའི་ཆོས་ཅན་ལ་ཡང་དག་པར་དམིགས་ཏེ། སྒྲོ་འདོགས་བཅད་པའི་དོན་ལ་ཡང་དང་ཡང་དུ་བསྒོམ་པའོ། ། གསུམ་པ་ནི། བདག་མེད་དོ་སྙམ་དུ་བསྒོམས་པས། བསྒོམས་པའི་སྟོབས་གྲུབ་པ་ན་ཉོན་མོངས་ཀྱི་རྩ་བ་ཕུང་པོ་ལ་བདག་ཏུ་མངོན་པར་ཞེན་པ་ཡོངས་སུ་བོར་བའོ། ། གཉིས་པ་ལ་གསུམ་ལས། དང་པོ་བསམ་བྱུང་ནི་རིགས་པ་ནི། སྔོན་པོ་དང་དེ་འཛིན་པའི་བློ་དག་རྫས་གཞན་དུ་བདེན་པར་མེད་དེ། དམིགས་བྱེད་ཀྱི་བློ་གཅིག་གིས་ལྷན་ཅིག་དམིགས་པར་ངེས་པའི་ཕྱིར་རོ། །
ཟླ་གཉིས་ཀྱི་རྣམ་པ་བཞིན། རྟགས་གྲུབ་སྟེ། སྔོན་པོ་མ་དམིགས་ན་སྔོ་འཛིན་མི་དམིགས་པའི་ཕྱིར་ཏེ། སྔོ་འཛིན་ནི་སྔོན་པོས་ཁྱད་པར་དུ་བྱས་པའི་ཕྱིར་རོ། ། སྔོ་འཛིན་མ་དམིགས་ན་ཡང་སྔོན་པོ་མེད་དེ། ཤེས་བྱེད་མེད་པའི་ཤེས་བྱ་མེད་པའི་ཕྱིར། ཅི་སྟེ་སྐྱེས་བུ་དུ་མས་ཟླ་བ་གཅིག་ལ་ལྟ་བའི་ཚེ་ཕན་ཚུན་འཛིན་པ་མ་དམིགས་ཀྱང༌། གཟུང་བ་དམིགས་པ་མ་ཡིན་ནམ་ཞེ་ན། རང་གི་མཐོང་བ་གཞན་ལ་སྣང་བ་མ་ཡིན་གྱི། ཐུན་མོང་དུ་མཐོང་བའི་ཐ་སྙད་བྱེད་པ་ནི་བག་ཆགས་མཐུན་པར་སད་པ་ཙམ་མོ། །
ལྡོག་པ་ནི། རྫས་ཐ་དད་དུས་མཉམ་པ་ལ་ནི་ལྷན་ཅིག་དམིགས་ངེས་མེད་དེ། འབྲེལ་བ་མེད་པའི་ཕྱིར། སྔོ་སེར་བཞིན་ནོ། ། གཉིས་པ་ནི། ཕུང་པོ་སོགས་ལ་དམིགས་ཏེ་དོན་དུ་སྣང་བ་འདི་ནི་སེམས་ཙམ་ཁོ་ན་ཡིན་གྱི། ཕྱི་རོལ་གྱི་དོན་ནི་མེད་དོ། ། ཞེས་བྱ་བ་རྩེ་གཅིག་དུ་ཡིད་ལ་བྱེད་ཅིང་བསྒོམ་མོ། ། གསུམ་པ་ནི། བསྒོམས་པའི་སྟོབས་གྲུབ་པ་ན་སྣང་བ་ཕྱི་རོལ་གྱི་དོན་དུ་མངོན་པར་ཞེན་པ་སྤངས་པའོ། །
འཛིན་པ་ལ་ནི་སྒྲོ་འདོགས་མ་ཆོད་དེ། འཛིན་པའི་རྣམ་པ་ཅན་གྱི་སེམས་ལ་བདེན་པར་མངོན་པར་ཞེན་པ་ཡོངས་སུ་མ་བོར་བས་སོ། ། གསུམ་པ་ལ། གསུམ་ལས། དང་པོ་ནི། ལྟོས་ས་གཟུང་པ་མེད་པ་ན་ལྟོས་ཆོས་འཛིན་པ་མེད་དོ་སྙམ་དུ་ངེས་པར་སེམས་པའི་རིགས་པས་སྒྲོ་འདོགས་གཅོད་དོ། ། གཉིས་པ་ནི། གཟུང་འཛིན་གཉིས་སུ་མེད་པའི་ཡེ་ཤེས་འབའ་ཞིག་འདི་ཡང་དག་པར་ཡོད་པའི་ངོ་བོ་ཡིན་ནོ་སྙམ་དུ་ངེས་པར་བྱས་ནས་བསྒོམ་མོ། ། གསུམ་པ་ནི། གཟུང་པ་ལ་ལྟོས་པའི་འཛིན་པའི་རྣམ་པའི་མཚན་ཉིད་རྣམ་པར་རིག་པ་ཙམ་དུ་བདེན་པར་འཛིན་པ་དེ་ཡང་བསལ་ཏེ་ཞེས་པའོ། །
ཡང་ན་ཕྱི་རོལ་གྱི་དོན་དུ་ཞེན་པ་སྤངས་པར་མ་ཟད་ཅེས་པའོ། ། བཞི་པ་ལ་གསུམ་ལས། དང་པོ་ནི། དགག་བྱ་སྔ་མར་མ་ཟད་གཉིས་མེད་ཀྱི་ཡེ་ཤེས་དེ་ཡང་ངོ་བོ་ཉིད་མེད་པ་སྟེ། རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། སྒྱུ་མ་བཞིན་ནོ། ། རིགས་པ་དྲུག་ཅུ་པ་ལས། དེ་དང་དེ་རྟེན་གང་བྱུང་བ། ། རང་གི་ངོ་བོར་དེ་མ་སྐྱེས། ། རང་གི་ངོ་བོར་གང་མ་སྐྱེས། །
དེ་ལ་སྐྱེ་ཞེས་ཇི་སྐད་བརྗོད། ། ཅེས་སོ། ། གལ་ཏེ་རྟ་གླང་དུ་སྣང་བ་ནི་སེམས་སུ་བདེན་པས་ངོ་བོ་ཉིད་མེད་པའི་དཔེར་མི་རུང་ལ། རྟ་གླང་ཡིན་པའི་ཆ་ནི་མེད་པས། རྟགས་དཔེར་ལ། རྗེས་སུ་འགྲོ་བ་མེད་དོ་ཞེན། རྟ་གླང་སོགས་སྣང་ཡང་དེར་མི་བདེན་པའི་ཆ་དཔེར་འགོད་དོ། ། གཉིས་པ་ནི། ཡང་དག་པར་ན་མཐའ་ཅིག་ཏུ་དངོས་པོར་གྲུབ་པ་མེད་དེ། ངོ་བོ་ཉིད་མེད་པས་སོ། །
དངོས་པོ་བཀག་པའི་དངོས་མེད་བདེན་པ་མེད་དེ། སྤྱིར་དགག་བྱ་བདེན་པ་བ་མེད་པས་སོ། ། དགག་བྱ་ཡོད་པ་མ་ཡིན་པས། ཡང་དག་ཏུ་ན་བཀག་མེད་གསལ་ཅེས་སོ། ། གཉིས་ཀ་མ་ཡིན་ཏེ། ཡོད་མེད་གཉིས་གཞི་མཐུན་པ་མེད་པའི་ཕྱིར། གཉིས་ཀ་ལས་བཟློག་པ་ཡང་མ་ཡིན་ཏེ། མེད་པའི་ཕྱིར་རོ། ། རིགས་པ་འདི་ལ་བརྟེན་ནས་མཐའ་བཞིར་བརྟགས་པའི་ངོ་བོ་དང་བྲལ་བ་ཡིན་ནོ་སྙམ་དུ་རྩེ་གཅིག་ཏུ་བསྒོམ་པའོ། ། གསུམ་པ་ནི།
ཡུན་རིང་དུ་བསྒོམས་པའི་སྟོབས་གྲུབ་པ་ན་རྣལ་འབྱོར་པས་ཤེས་བྱའི་སྒྲིབ་པ་ཡང་དག་པར་སྤོང་ངོ༌། ། གང་གིས་ཞེ་ན། མཐའ་བཞིར་རྣམ་པར་མི་རྟོག་པའི་བདག་མེད་རྟོགས་པའི་ཡེ་ཤེས་སོ་སོ་རང་གིས་རིག་པར་བྱ་བ་ཅི་ཞིག་ལྟར་ཡང་དག་པར་སྐྱེས་ནའོ། ། དེ་ཇི་ལྟ་བུ་ཞེ་ན། རྟོགས་པའི་ཁྱད་པར་དཔེར་ན་ཁ་ཅིག་ལ་ནོར་བུ་དང་དངུལ་ལ་སོགས་པ་ཡོངས་སུ་དག་པའི་ནང་དུ་གཟུགས་བརྙན་ཤར་བ་མཐོང་བ་ན་སྣང་ཡང་བདེན་མེད་རྟོགས་པའི་ཤེས་པ་བཞིན་དུ་སྣང་ཡང་བདེན་པ་མེད་པར་རྟོགས་པ་སྒྱུ་མ་ལྟ་བུའི་བདག་ཉིད་དུ་སྣང་བའི་བློའོ། ། སྤངས་པའི་ཁྱད་པར་འཁྲུལ་པའི་མཚན་མ་བདེན་འཛིན་མཐའ་དག་སྤངས་པའོ། ། རྣམ་པར་མི་རྟོག་པའི་ཡེ་ཤེས་འདིའི་རང་བཞིན་ཅི་ལྟ་བུ་ཞེ་ན། གྲངས་ཅན་གྱི་ཐར་པ་དོན་གཉེར་བསྒྲུབ་པ་ལྷུར་ལེན་པ་དག་མཐུན་པར་ཅི་ཡང་ཡིད་ལ་མི་བྱེད་པའི་བློ་སྐྱེས་པ་ནི་མི་རྟོག་པའི་ཡེ་ཤེས་ཞེས་བྱ་ལ། དེའི་རྒྱུ་ནི། ཡིད་བྱེད་སྤངས་པའི་རྣལ་འབྱོར་ཡིན་པས་འདི་ཁོ་ན་མཆོག་ཡིན་ཏེ།
མདོ་ལས། གང་ཡིད་ལ་བྱེད་པ་ནི་མི་དགེ་བའོ། ། གང་ཡིད་ལ་མི་བྱེད་པ་ནི་དགེ་བའོ་ཞེས་འབྱུང་བས་སོ་ཞེས་འདོད་དོ། ། ཡིད་ལ་བྱེད་པ་སྤངས་པ་ཙམ་ནི་མ་རིག་པའི་གཉེན་པོ་ལྷག་མཐོང་དང་བྲལ་བའི་ཕྱིར། སྒྲིབ་པའི་ས་བོན་སྤང་མི་ནུས་ན་སྤང་རྟོགས་སླར་མི་ལྡོག་པའི་གྲོལ་བ་ཐོབ་པར་ཇི་ལྟར་འགྱུར། གཞན་དུ་ན་འདུ་ཤེས་མེད་པའི་སྙོམས་འཇུག་ཀྱང་ཐར་པའི་ལམ་དུ་ཅིའི་ཕྱིར་མི་འདོད། སྟོང་པ་ཉིད་དང་བྲལ་བའི་སེམས། ། འགག་པ་སླར་ཡང་སྐྱེ་འགྱུར་ཏེ། ། འདུ་ཤེས་མེད་པའི་སྙོམས་འཇུག་བཞིན། ། ཞེས་སོ། །
སྒྲིབ་པའི་ས་བོན་སྤོང་བའི་ནུས་པ་མ་ཐོབ་པར་གྲོལ་བ་ཐོབ་ནུས་པ་ཡང་མ་ཡིན་ཏེ། བསམ་གཏན་བཞི་པ་ཐོབ་པ་སླར་ཡང་ངན་སོང་དུ་ལྟུང་བ་བཞིན་ནོ། ། ཡིད་བྱེད་སྤངས་པས་ནི་ཞི་གནས་ཁྱད་པར་ཅན་ཡང་མི་འགྲུབ་ན། སྟོང་ཉིད་རྟོགས་པའི་ལྷག་མཐོང་འགྲུབ་པའི་གོ་སྐབས་ག་ལ་ཡོད། གཞན་ཡང་ཡིད་བྱེད་སྤངས་པའི་རྣལ་འབྱོར་ནི་ཕྱི་རོལ་པ་ལ་ཡང་ཡོད་པས་དེ་དག་གིས་ཀྱང་ཅིའི་ཕྱིར་གྲོལ་བ་མི་ཐོབ། གཞན་དག་བསྒོམས་པའི་སྟོབས་ཀྱིས་དུ་བའི་མཚན་མ་ལ་སོགས་པ་མཐོང་བ་ཆོས་སྐུ་ལ་ངོ་སྤྲོད་པ་ཡང་འཁྲུལ་པ་ཁོ་ན་སྟེ། ཡེ་ཤེས་སྙིང་པོས། སྣང་དུ་འདྲ་ཡང་དོན་བྱེད་དག ། ནུས་པའི་ཕྱིར་དང་མི་ནུས་ཕྱིར། ། ཡང་དག་ཡང་དག་མ་ཡིན་པའི། །
ཀུན་རྫོབ་ཀྱི་ནི་དབྱེ་བ་བྱས། ། ཞེས་གསུངས་པ་ལྟར་དུ་བར་སྣང་ཡང་དུ་བའི་དོན་བྱེད་མི་ནུས་པས་ལོག་པའི་ཀུན་རྫོབ་ཡིན་པའི་ཕྱིར། ཆོས་སྐུ་ལྟ་ཞོག་གི་ཡང་དག་ཀུན་རྫོབ་ཙམ་དུ་ཡང་མི་འགྱུར་རོ། ། ཁྱོད་ཀྱི་ཕྱོགས་ལ། མི་རྟོག་པའི་ཡེ་ཤེས་བསྐྱེད་པའི་ཐབས་དང་རང་བཞིན་ཇི་ལྟ་བུ་ཞེ་ན། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱ་སྟེ། ། ཞེས་པའི་ཚུལ་གྱིས་ཐོག་མར་ཞི་གནས་ལ་འབད་པར་བྱ་སྟེ། ཞི་གནས་མེད་པའི་ལྷག་མཐོང་ནི་མར་མེ་རླུང་གིས་བསྐྱོད་པ་ལྟར་ཉོན་མོངས་པའི་བུད་ཤིང་བསྲེག་པ་ལ་མཐུ་ཆུང་བའི་ཕྱིར། ལྷག་མཐོང་མེད་པར་ཡང་མ་ཡིན་ཏེ།
སྒྲིབ་པའི་ས་བོན་སྤོང་མི་ནུས་པས་སོ། ། དེ་བས་ན་ཐོག་མར་ཞི་གནས་བཙལ་བས་ཞི་གནས་འགྲུབ་པ་ན། ཇི་སྐད་བརྗོད་པའི་རྣལ་འབྱོར་བཞིའི་རིམ་པས་བདག་མེད་གཉིས་ཀྱི་རྣམ་པ་ལེགས་པར་ཡོངས་སུ་བཟུང་བ་ཞི་གནས་དང་ལྷག་མཐོང་ཟུང་འབྲེལ་དུ་གོམས་པར་བྱས་པས་བསྒོམ་པ་ཡོངས་སུ་རྫོགས་པ་ན། མིང་དོན་གྱི་མཚན་མ་དང་མ་འདྲེས་པ་བདག་མེད་པའི་དོན་གསལ་བར་རྟོགས་པ་ལ་མི་རྟོག་པའི་ཡེ་ཤེས་ཞེས་བརྗོད་ཅིང༌། རྗེས་ཐོབ་ཏུ་དེ་ཡིས་དྲངས་པའི་བློ་ཕྱི་ནང་གི་དངོས་པོ་རྣམས་ཆུ་ཟླ་ལྟར་རང་བཞིན་མེད་པར་ཡོངས་སུ་གཅོད་པ་ནི་དག་པ་འཇིག་རྟེན་པའི་ཡེ་ཤེས་ཞེས་བྱའོ། ། ཅི་སྟེ་ཡིད་ལ་བྱེད་པ་ཡོད་པ་དེ་སྲིད་དུ་ཡུལ་གྱི་མཚན་མ་དང་འབྲེལ་པས་རྣམ་པར་མི་རྟོག་པ་ཞེས་ཇི་ལྟར་བརྗོད་པར་བྱེད་ཅེ་ན། ཡུལ་གྱི་གནས་ཚུལ་མིང་དོན་གྱི་མཚན་མ་དང་མ་འདྲེས་པར་རྟོགས་པ་ལ་མི་རྟོག་པ་ཞེས་བརྗོད་ཀྱི་ཅི་ཡང་ཡིད་ལ་མི་བྱེད་པ་ཙམ་ནི་མ་ཡིན་ཏེ། ལྟ་བས་སྣང་བའི་སྟེང་དུ་སྤྲོས་པའི་སྒྲོ་འདོགས་གཅོད་པའི་རྣམ་པ་ཡོངས་སུ་འཛིན་པའི་ཕྱིར་རོ། ། ཅིའི་ཕྱིར་ཅེ་ན། ཐོག་མར་བདག་མེད་གཉིས་ཀྱི་རྣམ་པ་ཐོས་པའི་ཤེས་རབ་ཀྱིས་གཟུང་བའི་དོན་ལ་བསམ་བྱུང་གི་རིགས་པས་སྒྲོ་འདོགས་བཅད་པའི་དམིགས་རྣམ་མི་བརྗེད་པའི་དྲན་པས་བཟུང་བ་གོམས་པར་བྱེད་པའི་བློའི་རྒྱུན་ཡིན་པའི་ཕྱིར་རོ། །
གཉིས་པ་དངོས་སྨྲ་བ་ལ་དྲི་མ་སེལ་བ་མི་འཐད་པའི་ཚུལ་ནི། གལ་ཏེ་དངོས་པོ་དོན་དམ་དུ་མེད་པ་དེ་ལྟ་མ་ཡིན་ཏེ། སྐད་ཅིག་མའི་ཆོས་ཤེས་པ་ཙམ་དང་གཟུགས་སོགས་ཤེས་བྱའི་མཚན་ཉིད་དོན་དམ་པར་ཡོད་པ་ཉིད་དུ་གྱུར་ན། དེའི་ཚེ་མངོན་པར་ཞེན་པའི་དྲི་མ་དེ་དག་ལ། གཉེན་པོ་སྒོམས་པས་ནམ་མཁའ་བཞིན་དུ་གནོད་པ་ཅུང་ཟད་ཀྱང་མི་བྱེད་པར་ཐལ། སྤོང་བྱེད་ཀྱི་གཉེན་པོ་བསྐྱེད་དུ་མེད་པ་དང༌། རང་སྤང་དུ་མེད་པའི་རང་གི་ངོ་བོ་འཛིན་པའི་ཕྱིར། དཔེར་ན་ནམ་མཁའ་ཐོགས་བཅས་ཀྱི་རྫས་མེད་པ་ཙམ་གྱི་ངོ་བོ་དུས་ཐམས་ཅད་དུ་འཛིན་པས་རྫས་མེད་པ་ཙམ་གྱི་ངོ་བོ་འདོར་དུ་མེད་པ་བཞིན་ནོ། ། དེ་ལྟ་ཡིན་པ་དེའི་ཕྱིར་དངོས་པོར་མངོན་པར་ཞེན་པའི་ཕྱིན་ཅི་མི་ལྡོག་པར་ཐལ། འདོད་ན་སྒྲིབ་པ་གཉིས་ཟད་པར་མི་རུང་བར་འགྱུར་རོ། །
གསུམ་པ་ནི། དངོས་པོར་སྨྲ་བ་གཞན་དག་གིས་བཅོམ་ལྡན་འདས་ཀྱིས་ཤེས་བྱའི་སྒྲིབ་པ་རྣམ་པ་ཐམས་ཅད་དུ་སྤངས་པ་གང་ཡིན་པ་དང༌། དྲི་མའི་ཆོས་རྣམས་ཀྱང་བདེན་པར་ཡོད་པར་ཁས་ལེན་པ་གང་ཡིན་པ་དེ་ནི་ཁོ་བོས་ངོ་མཚར་དུ་རྩིས་སོ། ། གཞི་དྲི་མ་གཅིག་ལ་ཕན་ཚུན་འགལ་བའི་དོན་ཁས་ལེན་པས་སོ། ། གསུམ་པ་ལ། མཚམས་སྦྱར་བ་ནི། དེ་ལྟར་དངོས་པོ་དོན་དམ་དུ་ཡོད་པའི་ཕྱོགས་བསལ་ནས་ངོ་བོ་ཉིད་མེད་པའི་ཕྱོགས་བརྟན་པོར་མཛད་པས་ཞེས་སོགས་སོ། ། ཚིག་དོན་ལ། གང་ལ་ལྟ་བའི་ཡུལ། ཇི་ལྟར་ལྟ་བའི་ཚུལ།
ལྟ་བ་བསྒོམས་པའི་བྱེད་པའོ། ། དང་པོ་ནི། བརྟག་པར་བྱ་གང་ལ་ཞེ་ན། གཟུགས་ལ་སོགས་པ་རྟེན་ཅིག་འབྲེལ་བར་འབྱུང་བའི་ངོ་བོ་འདི་ཉིད་ལའོ། ། གཟུགས་སོགས་མེད་པར་འདོད་པ་མ་ཡིན་ནམ་ཞེ་ན། དོན་དམ་དུ་མེད་པ་ཡིན་གྱི་ཡང་དག་པའི་ཀུན་རྫོབ་ཏུ་ཡོད་པས་ཉེས་པ་མེད་དེ། དེ་ཁོ་ན་ཉིད་ལ་འཇུག་པ་ལས། དེ་ཕྱིར་རང་བཞིན་མེད་སྨྲ་ཡི། ། སྣང་བ་བསལ་ཕྱིར་མ་ཡིན་ནོ། ། ཞེས་པ་ལྟར་རོ། །
གཉིས་པ་ནི། ཇི་ལྟར་བརྟག་ཅེ་ན། སྣང་བའི་ཆོས་གང་ལ་ཡང་མེད་དོ་ཞེས་སྐུར་པ་འདེབས་པའི་སྒོ་ནས་སྣང་བའི་ངོ་བོ་བསལ་བ་དང་དོན་དམ་དུ་ཡོད་དོ་ཞེས་སྒྲོ་འདོགས་པའི་སྒོ་ནས་དོན་དམ་གྱི་ངོ་བོ་བཞག་པར་མ་བྱས་པར་རང་བཞིན་མེད་པར་བརྟག་པར་བྱ་སྟེ། གང་གི་ཕྱིར་ཞེ་ན། རང་བཞིན་ཡོད་ན་དངོས་པོར་མངོན་པར་ཞེན་པ་ལས་གྲོལ་བར་མི་འཐད་པ་དེའི་ཕྱིར་རོ། ། གསུམ་པ་ནི། བསལ་བཞག་སྤངས་ནས་རང་བཞིན་མེད་པར་བསྒོམས་པ་དེ་ལྟར་ན་དེ་ཁོ་ན་ཉིད་མཐོང་ལ། དེ་ཁོ་ན་ཉིད་མཐོང་བས་ནི་སྒྲིབ་གཉིས་ལས་གྲོལ་བར་འགྱུར་ཏེ། དངོས་འཛིན་ཕྱིན་ཅི་ལོག་ལྡོག་པས་སོ། ། སྤང་གཉེན་བདེན་པ་བ་མེད་པ་མ་ཡིན་ནམ་ཞེ་ན།
གཉེན་པོ་སྒྱུ་མ་ལྟ་བུས་སྤང་བྱ་སྒྱུ་མ་ལྟ་བུ་འཇོམས་པ་མི་འགལ་ཏེ། སྒྱུ་མའི་གླང་པོས་སྒྱུ་མའི་གླང་པོ་གཞན་ཞིག་ཕམ་པར་བྱས་པ་བཞིན་ནོ། ། འདིར་རྒྱལ་པོར་བསྒྱུར་བ་ལེགས་ཡང༌། ག་ཛ་དང་རཱ་ཛའི་རྒྱ་གར་གྱི་ཡི་གེ་ལ་འཁྲུལ་གཞི་ཡོད་པས་གླང་པོར་བསྒྱུར་བར་སྣང་ངོ༌། ། གཉིས་པ་མཐོང་ལམ་རྩེ་སྦྱོར་དངོས་ལ་གཉིས་ཏེ། བར་ཆད་མེད་ལམ་དང༌། ཁྱད་པར་གྱི་ལམ་མོ། ། དང་པོ་ལ། མཚམས་སྦྱར་བ་ནི། དེ་ལྟར་མཐོང་ལམ་རྩེ་སྦྱོར་སྟོན་པའི་ཞར་ལ་འོངས་པའི་ཚིགས་སུ་བཅད་པ་གསུམ་གྱི་དོན་བརྗོད་ནས་རྣལ་མ་མཐོང་བའི་ལམ་ཉིད་སྟོན་ནོ། །
དངོས་ཀྱི་དོན་ལ། མདོ་དགོད་པ་དང༌། མདོའི་དོན་བཤད་པའོ། ། དང་པོ་ནི། བྱང་སེམས་སྦྱིན་པ་གཏོང་པའི་ཚེ་རྣམ་མཁྱེན་དུ་བསྔོ་ཞིང་གཏོང་སྟེ་ཞེས་སོགས་སོ། ། གཉིས་པ་ལ། ངོ་བོ་དང༌། བྱེད་པ་གཉིས་ལས། དང་པོ་ནི། རྩེ་མོའི་མངོན་པར་རྟོགས་པ་འདིར་མཐོང་བའི་ལམ་ཡིན་ནོ། །
གང་ཞེ་ན། སྐད་ཅིག་མ་གཅིག་པའི་སྡུག་བསྔལ་ལ་ཆོས་ཤེས་པའི་བཟོད་པས་བསྡུས་པ་སྦྱིན་བྱ་སྦྱིན་བྱེད་སོགས་འཁོར་གསུམ་དུ་རྣམ་པར་རྟོག་པའི་དྲི་མ་དག་པས་རབ་ཏུ་ཕྱེ་བ་དྲུག་ཚན་དྲུག་གིས་རྣམ་པ་སུམ་ཅུ་རྩ་དྲུག་ཅན་དུ་སྐྱེས་པ་གང་ཡིན་པ་དེ་ནིའོ། ། ཇི་ལྟར་དྲུག་ཚན་དྲུག་གིས་སུམ་ཅུ་རྩ་དྲུག་དུ་འགྱུར་ཞེ་ན། བསྡུ་བྱ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་པོ་དག་སོ་སོར་སྡུད་བྱེད་སྦྱིན་སོགས་ཕར་ཕྱིན་དྲུག་གི་ངོ་བོ་རེ་རེར་སྔ་མ་གོ་སྒྲུབ་དུ་བསྟན་པ་བཞིན་དུ་ཕན་ཚུན་བསྡུས་པས་སོ། ། གཉིས་པ་མཐོང་ལམ་གྱི་བྱེད་པ་ནི། མཐོང་ལམ་རྩེ་སྦྱོར་རྫོགས་པར་སྐྱེས་པ་ན་མཐོང་སྤང་རྟོག་པ་དེ་དག་གི་རྒྱུར་བསྡུས་པའི་རྣམ་པར་རྟོག་པ་བསྐྱེད་པར་བྱེད་པའི་བག་ཆགས་ཀྱི་ཉོན་མོངས་པ་བརྒྱ་རྩ་བརྒྱད་སྤངས་པ་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་འཐོབ་བོ། ། མཐོང་སྤང་གཟུང་བ་དང་འཛིན་པའི་རྣམ་པར་རྟོག་པ་བརྒྱ་རྩ་བརྒྱད་སྤངས་པས་སོ། ། རྒྱུ་སྤངས་པའི་སྒོ་ནས་འབྲས་བུ་སྤོང་བ་རིགས་ཀྱི་འབྲས་བུ་སྤངས་པས་རྒྱུ་སྤངས་པ་མི་འཐད་དོ་ཅེ་ན། རྒྱུ་མ་སྤངས་པར་འབྲས་བུ་མི་སྤོང་བས་འབྲས་བུ་སྤངས་པར་བསྟན་པ་ན་རྒྱུ་ཡང་སྤངས་པར་དོན་གྱིས་འཐོབ་པར་བསྟན་པ་ཡིན་ནོ། ། ཇི་ལྟར་བརྒྱ་རྩ་བརྒྱད་ཡིན་ཞེ་ན།
གཟུང་རྟོག་གཉིས་འཛིན་རྟོག་གཉིས་ཏེ་རྣམ་པར་རྟོག་པ་བཞི་པོ་སོ་སོར་རྣམ་པ་དགུ་དགུར་ཡོད་པ་ཉིད་ཀྱིས་འདོད་པའི་ཁམས་ཀྱི་སུམ་ཅུ་སོ་དྲུག་དང་གཟུགས་ཀྱི་ཁམས་ཀྱི་སོ་དྲུག་གཟུགས་མེད་ཀྱི་ཁམས་ཀྱི་སོ་དྲུག་ཡོད་པའི་དབྱེ་བས་སོ། ། གཉིས་པ་ལ། མཚམས་སྦྱར་བ་ནི། མཐོང་ལམ་གྱི་རྟོགས་པའི་རྒྱུན་དེ་ལ་དབང་ཐོབ་པར་བྱ་བའི་ཕྱིར། རྟོགས་པའི་རྒྱུན་དེ་ཉིད་ཁྱད་པར་གྱི་ལམ་གྱི་གནས་སྐབས་རྣམས་སུ་ཡང་དང་ཡང་དུ་བསྒོམ་པར་བྱེད་དོ་ཞེས་སོ། ། མདོ་ནི། རྣམ་པར་ཐར་པ་བརྒྱད་དང་སྙོམས་པར་འཇུག་པ་དགུ་པོ་དེ་དག་རྣམ་པར་ཕྱེ་ཞིང་སེང་གེ་རྣམ་པར་བསྒྱིངས་པའི་ཏིང་ངེ་འཛིན་ཞེས་སོ། ། ཚིག་དོན་ལ། གསུམ་སྟེ། མཉམ་བཞག་སེང་གེ་རྣམ་བསྒྱིངས།
རྗེས་ཐོབ་རྟེན་འབྲེལ་ལ་རྟོག་ཚུལ། རྟེན་འབྲེལ་གྱི་རང་བཞིན་བསྟན་པའོ། ། དང་པོ་ལ། སྙོམས་པར་ཞུགས་སོ། ། གང་ལ་ན། རྣམ་ཐར་བརྒྱད་དང་སྙོམས་འཇུག་དགུའི་ངོ་བོ་ཏིང་ངེ་འཛིན་སེང་གེ་རྣམ་པར་བསྒྱིངས་པ་ལའོ། ། སུ་ཞིག་ཅེ་ན། མཐོང་བའི་ལམ་ཐོབ་ཟིན་པའི་རྣལ་འབྱོར་པ་དེའོ། ། ཅིའི་ཕྱིར་སེང་གེ་རྣམ་བསྒྱིངས་ཞེས་བྱ་ཞེ་ན། སེང་གེ་རྣམ་པར་བསྒྱིངས་པ་རི་དྭགས་གཞན་གྱིས་བག་ཚ་བ་མེད་པ་ལྟར་མཐོང་སྤང་ཉོན་མོངས་པ་དང་ཤེས་བྱའི་སྒྲིབ་པའི་འཇིགས་པ་མེད་པའི་ཕྱིར་རོ། །
དགོས་པ་ནི། མཐོང་སྤང་སྤངས་པའི་རྣམ་གྲོལ་ལམ་གྱི་རྟོགས་པ་ཕུལ་དུ་བྱུང་བར་བྱ་བའི་ཕྱིར་རོ། ། གཉིས་པ་ལ། རྟོག་གོ ། གང་གིས་ན། མཐོང་ལམ་རྩེ་སྦྱོར་ཐོབ་ཟིན་པའི་བྱང་སེམས་ཀྱིས་སོ། ། གང་གི་ཚེ་ན། དུས་ཕྱིས་རྗེས་ཐོབ་ཏུའོ། ། གང་ལ་ན། རྟེན་ཅིང་འབྲེལ་བར་འབྱུང་བ་ལའོ། །
ཇི་ལྟར་ན། མ་རིག་པའི་རྐྱེན་གྱིས་འདུ་བྱེད་རྣམས་སོ། ། ཞེས་བྱ་བ་ལ་སོགས་པ་ཀུན་ནས་ཉོན་མོངས་ལུགས་དང་མཐུན་པ་དང༌། དེས་འཕངས་པ་མ་རིག་པ་འགགས་པས་འདུ་ཤེས་འགག་པའོ་ཞེས་སོགས་རྣམ་བྱང་གི་ལུགས་དང་མཐུན་པ་དང༌། སྐྱེ་བ་འགགས་པས་རྒ་ཤི་འགག་གོ་ཞེས་བྱ་བ་ལ་སོགས་པ་རྣམ་བྱང་གི་ལུགས་དང་མི་མཐུན་པ་དང༌། དེས་འཕགས་པ་རྒ་ཤི་གང་ལས་བྱུང་སྐྱེ་བ་ལས་བྱུང་ཞེས་སོགས་ཀུན་ནས་ཉོན་མོངས་པ་ལུགས་དང་མི་མཐུན་པར་རྟོག་གོ ། དགོས་པ་ནི། འཁོར་བ་རྒྱུ་འབྲས་སྡུག་ཀུན་གྱི་བདེན་པ་ལ་མཁས་པའི་ཕྱིར་རོ། ། ཀུན་ནས་ཉོན་མོངས་ལུགས་མཐུན་དང་ལུགས་བཟློག་དང༌། མྱང་འདས་རྒྱུ་འབྲས་འགོག་ལམ་གྱི་བདེན་པ་ལ་མཁས་པའི་ཕྱིར།
རྣམ་བྱང་ལུགས་མཐུན་ལུགས་བཟློག་བསྒོམ་པར་བྱེད་དེ། འདི་ལྟར་ཀུན་ནས་ཉོན་མོངས་ལུགས་མཐུན་དུ་བསྒོམས་པས། སྡུག་བསྔལ་གྱི་བདེན་པ་རྟོགས་པར་འགྱུར་ཏེ། རྒྱུ་ལས་ཉོན་གྱི་རྣམ་སྨིན་མཐར་ཐུག་པ་རྒ་ཤིར་རྟོགས་པའི་ཕྱིར་རོ། ། ཀུན་ནས་ཉོན་མོངས་ལུགས་བཟློག་བསྒོམས་པས་ཀུན་འབྱུང་གི་བདེན་པ་རྟོགས་པར་འགྱུར་ཏེ། སྡུག་བསྔལ་གྱི་རྩ་བ་ལས་ཉོན་དུ་རྟོགས་པའི་ཕྱིར་རོ། ། རྣམ་བྱང་ལུགས་མཐུན་བསྒོམས་པས་ནི་འགོག་བདེན་རྟོགས་པར་འགྱུར་ཏེ། མ་རིག་པ་སོགས་ཡན་ལག་སྔ་མ་རྣམས་འགགས་པས་རྒ་ཤི་འགག་པར་རྟོགས་པའི་ཕྱིར་རོ། ། རྣམ་བྱང་ལུགས་བཟློག་བསྒོམས་པས་ལམ་བདེན་རྟོགས་ཏེ། རྒ་ཤི་འགག་པ་ནི་ཡན་ལག་སྔ་མ་རྣམས་འགག་པ་ལ་ལྟོས་ལ།
དེ་ཡང་འགོག་བྱེད་ཀྱི་ལམ་ལ་རག་ལས་པར་ཤེས་པའི་ཕྱིར་རོ། ། གསུམ་པ་ལ། ཀུན་ནས་ཉོན་མོངས་ཀྱི་རྟེན་འབྲེལ་དང༌། རྣམ་བྱང་གི་རྟེན་འབྲེལ་གཉིས་སོ། ། དང་པོ་ལ། ཡན་ལག་སོ་སོའི་ངོ་བོ། སྔ་མ་ལས་ཕྱི་མ་འབྱུང་བའི་ཚུལ། ས་མཚུངས་དཔྱད་པ། སྐྱེ་བ་དུ་ཞིག་གིས་རྫོགས་ཚུལ་ལོ། ། དང་པོ་ལ།
མ་རིག་པའི་ངོ་བོ་ནི་ཡུལ་ལ་མི་གསལ་བའི་རྣམ་པས་འཇུག་པའི་སེམས་བྱུང་ངོ༌། ། འགའ་ཞིག་འདིར་མཐོང་སྤང་དང་བསྒོམ་སྤང་གི་མ་རིག་པ་གང་གཟུང་ཞེ་ན། དོན་གསང་རྣམ་པར་བཤད་པ་ལས་མཐོང་སྤང་ཁོ་ན་སྟེ། དེ་ནི་ཡང་སྲིད་འཕེན་བྱེད་ཡིད་པའི་ཕྱིར་དང༌། འཕགས་པ་ལ་ཡང་སྲིད་འཕེན་བྱེད་མེད་པའི་ཕྱིར་ཏེ། རྟེན་འབྲེལ་གྱི་མདོ་འགྲེལ་ལས། བདེན་པ་མཐོང་ལ་འཕེན་བྱེད་མེད་ཅེས་གསུངས་པའི་ཕྱིར་ཞེའོ། ། འདུ་བྱེད་ཐམས་ཅད་ཀྱི་སྤྱིའི་རྐྱེན་ཡིན་པའི་ཕྱིར་དང༌། ཉོན་མོངས་པ་ཅན་གྱི་ཡིད་ཀྱི་འཁོར་དུ་བྱུང་བའི་མ་རིག་པ་ཡིན་པའི་ཕྱིར་སྒོམ་སྤང་ཁོ་ནའོ་ཞེས་འདོད་དོ། ། གྲུབ་མཐའ་ལ་མ་བཞུགས་པའི་དུད་འགྲོའི་སྐྱེ་གནས་སུ་གྱུར་པ་ལ་ཡང་འཕེན་བྱེད་ཀྱི་མ་རིག་པ་ཡོད་པའི་ཕྱིར།
མཐོང་སྤང་ཁོ་ནར་འདོད་པ་ཡང་མི་རིགས་ལ། ཡིད་ཀྱི་རྣམ་ཤེས་ཀྱི་འཁོར་དུ་བྱུང་བའི་མ་རིག་པ་ཡང་འདིར་བསྡུས་པའི་ཕྱིར་དང༌། ལས་འབྲས་ལ་རྨོངས་པའི་མ་རིག་པས་ངན་སོང་དུ་འཕེན་པར་བྱེད་པ་ཡང་སྲིད་པའི་ཕྱིར། བསྒོམ་སྤང་ཁོ་ནར་འདོད་པ་ཡང་མི་རིགས་སོ། ། དེས་ན་རྣལ་འབྱོར་སྤྱོད་པའི་ས་ལས་རྒྱུན་དུ་ཞུགས་པས་ཡན་ལག་ཏུ་སྤངས་ཞེ་ན། ཐམས་ཅད་ཀྱི་ཕྱོགས་གཅིག་སྟེ་གང་ཡང་རིལ་གྱིས་སྤངས་པ་ནི་མ་ཡིན་ནོ། ། ཞེས་གསུངས་པ་ལྟར་མཐོང་སྤང་སྒོམ་སྤང་གཉིས་ཀ་ཡོད་པར་རིགས་སོ། ། འདུ་བྱེད་ནི། ཡང་སྲིད་འཕེན་པར་བྱེད་པའི་ཟག་པ་དང་བཅས་པའི་ལས་སོ། ། རྣམ་པར་ཤེས་པ་ནི།
འབྲས་བུའི་ཆ་བཟུང་ན། ལས་ལ་བརྟེན་ནས་སྐྱེ་གནས་སུ་དང་པོར་གྲུབ་པའི་རྣམ་ཤེས་སོ། ། རྒྱུའི་ཆ་བཟུང་ན་ལས་ཀྱི་བག་ཆགས་ཡོངས་སུ་འཛིན་པར་བྱེད་པའོ། ། དེ་ལ་སློབ་དཔོན་ཀླུ་སྒྲུབ་ཀྱིས་ནི་འབྲས་བུའི་ཆ་འཛིན་ལ། རྣལ་འབྱོར་སྤྱོད་པས་ནི་རྒྱུའི་ཆ་བཟུང་ངོ༌། ། མིང་དང་གཟུགས་ནི། ཉིང་མཚམས་སྦྱར་བའི་སྐད་ཅིག་གཉིས་བར་ཕུང་པོ་ལྔ་གྲུབ་པའོ། ། སྐྱེ་མཆེད་ནི། མིང་གཟུགས་ཡོངས་སུ་སྨིན་པ་ལས་མིག་སོགས་ཚང་བར་དོད་པའོ། ། རེག་པ་ནི།
སྐྱེ་མཆེད་དྲུག་ཡུལ་དང་ཕྲད་པ་ལས་ཡུལ་ཡོངས་སུ་སྤྱོད་པའོ། ། ཚོར་བ་ནི། རེག་པས་ཡོངས་སུ་སྤྱད་པ་བཞིན་རྣམ་སྨིན་ཉམས་སུ་མྱོང་བའོ། ། སྲེད་པ་ནི། ཚོར་བ་བདེ་སྡུག་བླང་དོར་དུ་ཆགས་པའོ། ། ལེན་པ་ནི། ཚོར་བའི་རྒྱུ་ཡོངས་སུ་ཚོལ་བ་འདུན་པའི་འདོད་ཆགས་སོ། ། སྔ་མ་དང་ཁྱད་པར་ཅི་ཡོད་ཅེ་ན། སྤྱིར་ཡང་སྲིད་མངོན་པར་འདོད་པ་ནི་སྤོང་པའོ། ། ཡང་སྲིད་བྱེ་བྲག་ཅན་མངོན་པར་འདོད་པ་ནི་ལེན་པའོ་ཞེས་བཤད་དོ། །
འཇུག་འགྲེལ་ལས། ཡང་སྲིད་ལ་མངོན་པར་འདོད་པ་ནི་སྲེད་པ་དང་དེ་ཉིད་འཕེལ་བ་ནི་ལེན་པའོ་ཞེས་གསུངས་སོ། ། སྲིད་པ་ནི། རྒྱུ་འབྲས་ཆ་གཅིག་པ་ལྟར་ན། སྔར་གྱི་ལས་སྲེད་པས་གསོས་བཏབ་ནས་ལས་ཀྱི་བག་ཆགས་ནུས་པ་མཐུ་ལྡན་དུ་གྱུར་བའོ། ། ཆ་གཉིས་པ་ལྟར་ན་ཡང་སྲིད་འཕེན་བྱེད་ཀྱིས་ལས་གསར་དུ་བསགས་པའོ། ། སྐྱེ་བ་ནི། མའི་མངལ་དུ་ཞུགས་ནས་ཕུང་པོ་རིམ་གྱིས་གྲུབ་པའོ། ། རྒ་ཤི་ནི་ན་ཚོད་ཡོངས་སུ་འགྱུར་པའོ། ། རྒ་དང་ཤི་པ་ཡན་ལག་གཅིག་ཏུ་བྱས་པ་ནི།
མ་རྒས་པར་འཆི་བ་ཡོད་པའི་ཕྱིར་རོ། ། མིང་གཟུགས་དང་སྐྱེ་མཆེད་དྲུག་ཡན་ལག་སོ་སོར་བྱེད་པ་མི་རིགས་ཏེ། རྫུས་སྐྱེས་ལ་མིང་གཟུགས་གྲུབ་པ་དང་ལྷན་གཅིག་ཏུ་སྐྱེ་མཆེད་དྲུག་ཀྱང་ཚང་བར་འགྱུར་པའི་ཕྱིར་ཞེ་ན། འདི་ནི་མངལ་སྐྱེས་ཀྱི་དབང་དུ་བྱས་པ་ཡིན་པས་ཉེས་པ་མེད་དོ། ། གཉིས་པ་ཡན་ལག་སྔ་མ་ལས་ཕྱི་མ་འབྱུང་ཚུལ་ནི་མ་རིག་པས་ཀུན་ནས་བསླང་ནས་ཡང་སྲིད་འཕེན་བྱེད་ཀྱི་ལས་སོག་པར་བྱེད་དོ། ། དུག་གསུམ་ཀས་ཀུན་ནས་སློང་ཡང་མ་རིག་པ་ཁོ་ན་ཀུན་སློང་དུ་བཞག་པ་ནི། གཞན་ཐམས་ཅད་དྲི་མ་ཅན་དུ་སྐྱེ་བ་ནི་འདི་ཁོ་ནའི་བྱེད་པ་ཡིན་པའི་ཕྱིར་དང༌། གཞན་གཉིས་བསོད་ནམས་དང་མི་གཡོ་བའི་ལས་ཀྱི་ཀུན་སློང་ལ་མ་ཁྱབ་ལ། འདི་ནི་དེ་ལ་ཡང་རྗེས་ས་འགྲོ་བའི་ཕྱིར་རོ། ། འདུ་བྱེད་ལས་ནི་རྣམ་པར་ཤེས་པ་འབྱུང་སྟེ།
འབྲས་བུའི་ཆ་བཟུང་ན་རྣམ་ཤེས་སྐྱེ་གནས་སུ་འཕེན་བྱེད་ཡིན་པའི་ཕྱིར་རོ། ། རྒྱུའི་ཆ་བཟུང་ན་ཡང་སྲིད་ཀྱི་བག་ཆགས་དང་ལྡན་པར་བསྐྱེད་བྱེད་ཡིན་པའི་ཕྱིར། རྣམ་པར་ཤེས་པ་ལས་ནི་མིང་གཟུགས་འབྱུང་སྟེ། འབྲས་བུའི་ཆ་བཟུང་ན་རྣམ་ཤེས་མངལ་དུ་ཞུགས་པ་ལས་མིང་གཟུགས་རིམ་གྱིས་འགྲུབ་ལ། རྒྱུའི་ཆ་བཟུང་ན་བག་ཆགས་ཅན་གྱི་མིང་གཟུགས་འགྲུབ་པའི་ཕྱིར་རོ། ། མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག་སྟེ། མིང་གཟུགས་འཕེལ་བ་ལས་མིག་སོགས་སྐྱེ་མཆེད་དྲུག་དོད་ཅིང་ཚང་བར་གྲུབ་པའི་ཕྱིར་རོ། ། ལུས་དང་ཡིད་ཀྱི་སྐྱེ་མཆེད་གཉིས་སྔར་ནས་ཡོད་ཀྱང་འདིར་སྐྱེ་མཆེད་དྲུག་ཆར་ཚང་བར་གྱུར་པས་སྐྱེ་མཆེད་དྲུག་གི་རྟེན་འབྲེལ་དུ་བསྟན་ཏོ། ། དེའི་རྐྱེན་གྱིས་རེག་པ་འབྱུང་བའི་ཕྱིར་སྟེ། ཡུལ་དབང་རྣམ་ཤེས་གསུམ་འདུས་པ་ལས་ཡུལ་ཡོངས་སུ་གཅོད་པ་འབྱུང་བའི་ཕྱིར་རོ། །
དེའི་རྐྱེན་གྱིས་ཚོར་བ་འབྱུང་སྟེ། རེག་པས་སྤྱོད་པ་ལྟར་བདེ་སྡུག་བར་མར་ཉམས་སུ་མྱོང་བ་འབྱུང་བའི་ཕྱིར་རོ། ། ཚོར་བ་ལས་ནི་སྲིད་པ་འབྱུང་སྟེ། ཚོར་བའི་རྐྱེན་གྱིས་ཚོར་བ་གསུམ་ལ་བླང་དོར་དུ་ཆགས་པ་སྐྱེ་བའི་ཕྱིར། དེ་ལས་ལེན་པ་འབྱུང་སྟེ། ཚོར་བའི་རྒྱུ་ཚོལ་བ་ལ་འདུན་ཅིང་ཆགས་པ་འབྱུང་བའི་ཕྱིར་ལེན་པའི་རྐྱེན་གྱིས་སྲིད་པ་འབྱུང་སྟེ། རྒྱུ་འབྲས་ཆ་གཉིས་པ་ལྟར་ན། ཡང་སྲིད་པ་འཕེན་བྱེད་ཀྱི་ལས་སོག་པའི་ཕྱིར། ཆ་གཅིག་པ་ལྟར་ན། སྔར་གྱི་ལས་ནུས་པ་མཐུ་ཅན་དུ་བྱེད་པའི་ཕྱིར།
སྲིད་པ་ལས་ནི་སྐྱེ་བ་འགྲུབ་སྟེ། དེ་ལས་ཡང་སྲིད་ཀྱི་འགྲོ་བ་གཞན་འདྲེན་པར་བྱེད་པའི་ཕྱིར་རོ། ། སྐྱེ་བ་ལས་རྒ་ཤི་འབྱུང་སྟེ། དེ་ཉིད་ལས་ཕུང་པོ་གནས་སྐབས་གཞན་དུ་འགྱུར་བ་དང་འཇིག་པ་འབྱུང་ཕྱིར། གསུམ་པ་ལ། རང་ས་ནས་རང་ས་དང༌། འོག་ས་ནས་གོང་ས་དང༌། གོང་ས་ནས་འོག་སར་སྐྱེ་བའི་གནས་སྐབས་གསུམ་དུ་ངེས་པ་ལ། དང་པོ་ལ། འདོད་པ་ནས་འདོད་པར་སྐྱེ་བའི་ཚེ་མ་རིག་པ་དང༌།
ལས་དང་རྣམ་པར་སྨིན་པ་ཐམས་ཅད་མཚུངས་ཏེ། གོང་མའི་མ་རིག་པས་འོག་མའི་ལས་ཀྱི་ཀུན་སློང་མི་བྱེད་པའི་ཕྱིར། གོང་མའི་སེམས་ཐོབ་པ་ནི་འོག་མར་སྐྱེ་བའི་ལས་ལ་འགའ་ཡང་འབད་པ་མེད་པའི་ཕྱིར་ཏེ། འོག་མ་ནི་དམན་པ་བར་མཐོང་བའི་ཕྱིར་རོ། ། བསམ་གཏན་དང་པོར་སྐྱེ་བ་ལ་ནི་མ་རིག་པ་འོག་སར་གཏོགས་ཏེ། དེར་སྐྱེ་བ་ལ་ཉེར་རྟོགས་ཞི་རགས་ཀྱི་རྣམ་པ་ཅན་གྱི་སྙོམས་འཇུག་གིས་འོག་ས་ལ་འདོད་ཆགས་དང་བྲལ་བར་བྱེད་པ་སྔོན་དུ་འགྲོ་དགོས་ལ། མ་རིག་པ་ནི་སྙོམས་འཇུག་མ་སྐྱེས་པའི་སྔ་རོལ་ཏུ་ཀུན་སློང་དུ་འགྲོ་དགོས་པའི་ཕྱིར་རོ། ། གཉིས་པ་ནས་གཉིས་པར་སྐྱེ་བ་ལ་ནི་བསམ་གཏན་དང་པོར་གཏོག་སྟེ། འོག་མའི་མ་རིག་པས་བྱེད་པའི་ཕྱིར་དང༌། འདོད་པའི་སྒོམ་སྤང་གི་མ་རིག་པ་སྤངས་ཟིན་པའི་ཕྱིར་རོ། །
གལ་ཏེ་མཐོང་སྤང་གྱིས་བྱེད་ན་འདོད་པའི་སར་གཏོགས་ཀྱིས་བྱེད་པ་ཡང་སྲིད་དེ། བྱིས་པ་རྣམས་ཀྱིས་མཐོང་སྤང་ཅུང་ཟད་ཀྱང་མ་སྤངས་པའི་ཕྱིར་ཞེ་ན། འདོད་པའི་མཐོང་སྤང་གི་ཉོན་མོངས་པ་ནི་མི་དགེ་བ་ཁོ་ན་ཡིན་ལ། མི་དགེ་བས་མི་གཡོ་བའི་ལས་སློང་བར་མི་བྱེད་དོ། ། བྱེ་བྲག་སྨྲ་བས་འདོད་པའི་མཐོང་སྤང་ལ་འཇིག་ལྟ་དང་མཐར་འཛིན་ལྟ་བ་གཉིས་ལུང་མ་བསྟན་དུ་འདོད་པ་འདིར་མི་བཟུང་ས་ལྷག་མ་རྣམས་ཀྱི་ཚུལ་ཡང་འདིས་རྟོགས་པར་བྱའོ། ། གོང་ས་ནས་འོག་སར་སྐྱེ་བ་ལ་ཡང་ཇི་སྐད་བཤད་པའི་རིགས་པས་གང་དུ་སྐྱེ་བའི་འོག་སར་གཏོགས་སོ། ། གལ་ཏེ་གོང་མ་ནས་འོག་མར་སྐྱེ་བའི་ཚེ་འོག་མའི་སྲེད་ལེན་སྲེད་པ་མངོན་དུ་འགྱུར་རམ་མི་འགྱུར། དང་པོ་ལྟར་ན། གོང་མའི་རྟེན་ལ་འོག་མའི་ཉོན་མོངས་ཡོད་པར་འགྱུར་པས་འོག་མའི་ཉོན་མོངས་མ་སྤངས་པར་འགྱུར་རོ། ། གཉིས་པ་ལྟར་ན།
འགྲུབ་བྱེད་ཀྱི་རྒྱུ་མངོན་དུ་མ་གྱུར་བས་འོག་མར་སྐྱེ་བ་མི་མཐོང་ངོ་ཞེ་ན། གོང་མའི་སེམས་ལས་མ་ཉམས་པ་དེ་སྲིད་དུ་མངོན་དུ་མི་འགྱུར་ལ། ཉམས་ནས་མངོན་དུ་འགྱུར་བས་ཉེས་པ་མེད་དེ། དཔེར་ན་བསམ་གཏན་བཞི་པ་ཐོབ་པའི་དགེ་སློང་དགྲ་བཅོམ་ཐོབ་པར་རློམ་པ་བསམ་གཏན་བཞི་པའི་བར་དོ་གྲུབ་པ་ནི་ཐར་བ་ལ་སྐུར་འདེབས་ཀྱི་ལོག་ལྟ་སྐྱེས་པས་དམྱལ་བའི་བར་དོ་གྲུབ་པ་ལྟ་བུའོ། ། འདི་ཡང་ལོག་ལྟའི་དངོས་རྒྱུས་གོང་མའི་སེམས་ལས་ཉམས་ནས་རྗེས་ཐོགས་སུ་ལོག་ལྟ་སྐྱེས་པ་ཡིན་གྱི་གོང་མའི་སེམས་ལས་མ་ཉམས་བར་སྐྱེས་པ་ནི་མ་ཡིན་ནོ། ། གལ་ཏེ་གོང་མའི་མ་རིག་པ་ནི་ལུང་མ་བསྟན་ཡིན་པས་སྐྱེ་བ་འཕེན་བྱེད་དུ་མི་འཐད་དོ་ཞེ་ན། དེ་ནི་ཉོན་ཡིད་ཀྱི་འཁོར་དུ་བྱུང་བའི་མ་རིག་པ་ཁོ་ན་འདིའི་ཡན་ལག་དུ་འདོད་པ་ལ་ཡང་མཚུངས་མོད་འོན་ཀྱང་འཕེན་བྱེད་དངོས་ནི་ལས་ཡིན་ལ། མ་རིག་པ་ནི་ཀུན་སློང་ཡིན་པས་དེ་ལ་བརྟེན་ཏེ་འཕེན་པའི་ཕྱིར། འཕེན་བྱེད་ཀྱི་བཞི་ཡིན་པས་འཕེན་བྱེད་དུ་བསྡུས་པ་ཙམ་མོ། ། ས་མཚུངས་ཀྱི་ཚུལ་འདི་ནི་ཡིད་ཤེས་ཀྱི་འཁོར་དུ་བྱུང་བའི་མ་རིག་པ་ཀུན་སློང་དུ་འདོད་པ་དག་གི་དབང་དུ་བྱས་སོ། །
ཉོན་ཡིད་ཀྱི་འཁོར་དུ་བྱུང་བའི་མ་རིག་པ་ལ་འདོད་ན། འདོད་པར་རྣམ་སྨིན་དང་ས་མཚུངས་ལ། གོང་མར་ནི་མི་མཚུངས་སྟེ། ཁམས་གོང་མར་སྐྱེ་བའི་ལས་ནི་ས་འོག་མར་འོག་མར་སོག་ལ། ཉོན་ཡིད་ནི་ལས་སོག་པའི་རྟེན་དེའི་ས་ཁོ་ནར་གཏོགས་པའི་ཕྱིར་ཏེ། སུམ་བཅུ་པ་ལས། གང་དུ་སྐྱེས་པ་དེའི་འོ་ཞེས་སོ། ། རྣམ་པར་ཤེས་པ་ཡང་ཀུན་སློང་ལ་འདོད་ན་ཚུལ་དེ་དང་འདྲའོ། ། ལྷག་མ་རྣམས་ནི། རྒྱུ་འབྲས་ཆ་གཅིག་པ་ལྟར་ན།
ས་མཚུངས་པ་ཡིན་ཏེ། ས་གཞན་གྱི་འཕེན་བྱེད་དང་འགྲུབ་བྱེད་ཀྱིས་ས་གཞན་གྱི་རྣམ་པར་སྨིན་པ་མི་འགྲུབ་པའི་ཕྱིར་རོ། ། ཆ་གཉིས་པ་ལྟར་ན། འདུ་བྱེད་དང་ཚོར་བའི་བར་ས་མཚུངས་ལ། སྲེད་ལེན་སྲིད་པ་གསུམ་དང་སྐྱེ་བ་རྒ་ཤིས་གཞན་གྱིས་བསྡུས་པ་ཡང་ཡོད་དེ། སྔ་མ་དང་རྒྱུ་འབྲས་སོ་སོ་ཡིན་པའི་ཕྱིར། བཞི་པ་ལ་རྒྱུ་འབྲས་ཆ་གཉིས་དང་ཆ་གཅིག་ཏུ་འདོད་པའི་ལུགས་གཉིས་ལས། དང་པོ་ནི། རྒྱུ་འབྲས་སྔ་མ་ལ་མ་རིག་པ་དང་འདུ་བྱེད་ནི་རྒྱུ་སྟེ་ཚེ་སྔ་མས་བསྡུས་སོ། ། རྣམ་པར་ཤེས་པ་ལས་ཚོར་བའི་བར་ལྔ་ནི་འབྲས་བུ་སྟེ་ད་ལྟར་གྱི་གནས་སྐབས་སོ། །
རྒྱུ་འབྲས་ཕྱི་མའི་སྲེད་པ་དང་ལེན་པ་དང་སྲིད་པ་གསུམ་སྟེ། འདི་ཡང་ད་ལྟར་གྱི་གནས་སྐབས་སོ། ། འབྲས་བུ་ནི་སྐྱེ་བ་དང་རྒ་ཤི་ཏེ་ཚེ་ཕྱི་མ་ལ་འབྱུང་ངོ༌། ། དེ་ལྟར་ན་ཡན་ལག་བཅུ་གཉིས་ཚེ་གསུམ་གྱིས་རྫོགས་སོ། ། གཉིས་པ་རྒྱུ་འབྲས་ཆ་གཅིག་པ་ལྟར་ན། ཡན་ལག་བཅུ་གཉིས་ལ་འཕེན་པའི་ཡན་ལག་དང༌། འཕངས་པའི་ཡན་ལག མངོན་པར་འགྲུབ་པའི་ཡན་ལག་དང༌། གྲུབ་པའི་ཡན་ལག་བཞི་ལས། དང་པོ་ལན་གྲངས་གཞན་ལ་མྱོང་འགྱུར་ལ་ནི་ཚེ་སྔ་མ་ལ་རྫོགས་ཏེ།
སྐྱེ་བ་འཕེན་བྱེད་ཡིན་པའི་ཕྱིར། མངོན་པར་འགྲུབ་བྱེད་ནི་ཚེ་བར་པ་ལ་རྫོགས་ཏེ། སྔར་གྱི་ལས་ཀྱི་བག་ཆགས་གསོས་བཏབ་ནས་སྐྱེ་བ་མྱུར་དུ་འགྲུབ་པ་ལ་ཡང་མངོན་པར་ཕྱོགས་པར་བྱེད་པའི་ཕྱིར། འཕངས་པ་དང་གྲུབ་པའི་ཡན་ལག་གཉིས་ནི་ཚེ་ཕྱི་མར་རྫོགས་ཏེ་རྣམ་སྨིན་གྱི་ངོ་བོ་དང༌། དེའི་གནས་སྐབས་ཀྱི་ཉེས་དམིགས་ཡིན་པའི་ཕྱིར། འདི་ལ་འཕེན་བྱེད་དང་འགྲུབ་བྱེད་གཉིས་ནི་སྐྱེ་བ་བར་མ་ཆད་དུ་འབྱུང་བའི་ངེས་པ་མེད་དེ། བསྐལ་པ་དུ་མའི་སྔ་རོལ་གྱི་འཕེན་བྱེད་ཀྱིས་འགྲུབ་བྱེད་ཀྱིས་གསོས་མ་བཏབ་པ་སྲིད་པའི་ཕྱིར། འགྲུབ་བྱེད་དང་གྲུབ་པའི་ཡན་ལག་གཉིས་ནི་སྐྱེ་བ་བར་མ་ཆད་དུ་འབྱུང་སྟེ་ལས་ནུས་པ་མཐུ་ཅན་དུ་གྱུར་པས་ཕྱི་མ་དེ་ཉིད་ལ་སྨིན་པའི་ཕྱིར་རོ། ། སྐྱེས་ནས་མྱོང་འགྱུར་གྱི་ལས་ཀྱི་རྣམ་སྨིན་ཡིན་ན་ཚེ་གཉིས་ལ་རྫོགས་པས་བར་མ་ཆད་དུ་འབྱུང་བ་ཡིན་ནོ། ། ཇི་ལྟར་ན་ཚེ་གཉིས་ལ་རྫོགས་ཅེ་ན།
ཚེ་སྟོད་འཕེན་བྱེད་ཀྱི་ལས་བསགས་ཤིང༌། ཚེའི་མཇུག་ཏུ་འགྲུབ་བྱེད་ཀྱི་ལས་ཀྱི་ནུས་པ་མཐུ་ཅན་དུ་བྱས་ཏེ་ཕྱི་མ་དེ་ཉིད་དུ་རྣམ་སྨིན་འབྱུང་བའི་ཕྱིར་རོ། ། འཕེན་བྱེད་ཀྱི་ཡན་ལག་གང་ཞེ་ན། མ་རིག་པ་དང་འདུ་བྱེད་དང་རྣམ་པར་ཤེས་པ་སྟེ། མ་རིག་པ་ལ་བརྟེན་ནས་འདུ་བྱེད་ཀྱིས་རྣམ་ཤེས་ལ་བག་ཆགས་བགོས་པའི་ཚུལ་གྱིས་ཡང་སྲིད་འབྱུང་རུང་དུ་བྱེད་པའི་ཕྱིར་རོ། ། འཕངས་པའི་ཡན་ལག་ནི་མིང་གཟུགས་ནས་ཚོར་བའི་བར་ཏེ་རྣམ་ཤེས་ལ་འདི་དག་འགྲུབ་འགྱུར་གྱི་ས་བོན་བཏབ་པའོ། ། འགྲུབ་བྱེད་ཀྱི་ཡན་ལག་ནི་སྲེད་ལེན་སྲིད་པ་གསུམ་སྟེ། འདི་ལས་ཡང་སྲིད་མྱུར་དུ་འབྱིན་པ་ལ་མངོན་པར་ཕྱོགས་པར་བྱེད་པའི་ཕྱིར་རོ། ། གྲུབ་པའི་ཡན་ལག་ནི་སྐྱེ་བ་དང་རྒ་ཤི་ཡིན་ཏེ། འཕངས་པའི་མིང་གཟུགས་གྲུབ་པའི་གནས་སྐབས་ནི་དེ་གཉིས་སུ་ཟད་པའི་ཕྱིར་ཏེ།
ཐོག་མར་མིང་གཟུགས་གྲུབ་པ་ནི་སྐྱེ་བ་ཡིན་ལ། གྲུབ་ནས་གནས་སྐབས་མི་འདྲ་བར་གྱུར་པ་ནི་རྒ་བ་དང་ཡོངས་སུ་གཏུགས་པ་ནི་འཆི་བ་ཡིན་པའི་ཕྱིར། འོ་ན་མདོ་ལས། ཚོར་བའི་རྐྱེན་གྱིས་སྲེད་ལེན་སོགས་འབྱུང་བའི་གོ་རིམ་དང་མི་མཐུན་པར་འགྱུར་ཏེ། སྲེད་ལེན་སྲིད་པ་གསུམ་མིང་གཟུགས་གྲུབ་བྱེད་ཀྱི་རྒྱུ་ཡིན་པས་དེ་དག་གི་སྔ་རོལ་དུ་འབྱུང་བའི་ཕྱིར་ཞེ་ན། འདིར་ཡན་ལག་བཅུ་གཉིས་ཀྱི་གོ་རིམ་ནི་རིང་བའི་རྒྱུ་འབྲས་གཉིས་སྔོན་སོང་ལ་བསྟན་ནས། ཉེ་བའི་རྒྱུ་འབྲས་གཉིས་རྗེས་སུ་བསྟན་པའི་རིམ་པའོ། ། རིང་པའི་རྒྱུ་འབྲས་ལ་ཡང་འགྲུབ་བྱེད་རྒྱུ་འབྲས་གཉིས་དོན་གྱིས་ཡོད་ལ་དངོས་སུ་མ་བསྟན་པ་ནི་རིང་བའི་རྒྱུ་འབྲས་སྟོན་པའི་སྐབས་ཡིན་པའི་ཕྱིར་རོ། ། ཉེ་བའི་རྒྱུ་འབྲས་ལ་ཡང་འཕེན་བྱེད་ཀྱི་རྒྱུ་འབྲས་གཉིས་དོན་གྱིས་ཡོད་ལ། དངོས་སུ་མ་བསྟན་པ་ནི་ཉེ་བའི་རྒྱུ་འབྲས་སྟོན་པའི་སྐབས་ཡིན་པའི་ཕྱིར་རོ། །
འོ་ན་སྔ་མའི་འགྲུབ་བྱེད་ཀྱི་རྒྱུ་འབྲས་མི་རྟོགས་སོ་ཅེ་ན། མ་ཡིན་ཏེ་ཕྱི་མར་འགྲུབ་བྱེད་ཀྱི་རྒྱུ་འབྲས་དངོས་སུ་སྨོས་པ་ལ་བརྟེན་ནས་ཤེས་པར་འགྱུར་བའི་ཕྱིར། ཕྱི་མའི་འཕེན་བྱེད་ཀྱི་རྒྱུ་འབྲས་མི་རྟོགས་པ་སྔ་མ་ཡིན་ཏེ། སྔ་མའི་འཕེན་བྱེད་ཀྱི་རྒྱུ་འབྲས་དངོས་སུ་བསྟན་པས་དེ་ལ་བརྟེན་ནས་ཤེས་པར་འགྱུར་བའི་ཕྱིར་རོ། ། མཛོད་ལས་བར་མའི་རྗེས་སུ་དཔག་པ་ལས། ཞེས་གསུངས་པ་དང་མཚུངས་སོ། ། རྟེན་འབྲེལ་གྱི་དོན་ཆ་གཞན་དུ་གཏོགས་པའི་མིང་གཟུགས་སོགས་ཀྱི་རྐྱེན་ལས་ཡང་སྲིད་འགྲུབ་བྱེད་ཀྱི་སྲེད་ལེན་སོགས་འབྱུང་བས་ན་རྟེན་འབྲེལ་གྱི་ཆ་གཞན་དང་བསྲེས་པས་མི་འགལ་ལོ་ཞེས་དོན་གསང་རྣམ་པར་བཤད་པ་ལས་འབྱུང་བ་ནི་མི་རིགས་སོ། ། འཁོར་ཚུལ་ནི་འཕགས་པ་ཀླུ་སྒྲུབ་ཀྱིས། གསུམ་པོ་རྣམས་ལས་གཉིས་འབྱུང་སྟེ། ། གཉིས་ལས་བདུན་འབྱུང་བདུན་ལས་ཀྱང༌། །
གསུམ་འབྱུང་སྲིད་པའི་འཁོར་ལོ་ཏེ། ། དེ་ཉིད་ཡང་དང་ཡང་དུ་འཁོར། ། ཞེས་པ་ལྟར་རོ། ། ཅིའི་ཕྱིར་སྲེད་ལེན་སོགས་འཕེན་བྱེད་མ་ཡིན་ཞེ་ན། ལས་སོག་པའི་དུས་ན་མ་སྐྱེས་པའི་ཕྱིར་རོ། ། ཅིའི་ཕྱིར་སྐྱེ་བ་དང་རྒ་ཤི། འཕངས་པའི་ཡན་ལག་མ་ཡིན་ཞེ་ན། མིང་གཟུགས་སོགས་ཀྱི་གནས་སྐབས་ཙམ་ཡིན་པས་དེ་དག་གི་ས་བོན་ལས་ལོགས་སུ་ས་བོན་གཞན་མེད་པའི་ཕྱིར་རོ། ། ཅིའི་ཕྱིར་མ་རིག་པ་སོགས་འགྲུབ་བྱེད་མ་ཡིན་ཞེ་ན། འབྲས་བུ་འགྲུབ་དུ་ཉེ་བའི་དུས་ན་འགགས་ནས་མེད་པའི་ཕྱིར་རོ། །
ཅིའི་ཕྱིར་མིང་གཟུགས་སོགས་གྲུབ་པའི་འབྲས་བུ་མ་ཡིན་ཞེ་ན། མིང་གཟུགས་སོགས་གྲུབ་པའི་གནས་སྐབས་ཀྱི་ཉེས་དམིགས་ལ་མངོན་པར་གྲུབ་པ་ཞེས་བརྗོད་ལ་མིང་གཟུགས་སོགས་ཉེས་དམིགས་དང་ལྡན་པ་ཡིན་གྱི་ཉེས་དམིགས་ཀྱི་ངོ་བོ་མ་ཡིན་པའི་ཕྱིར། རྟེན་འབྲེལ་གྱི་མདོ་འགྲེལ་ལས། གང་གིས་འཕེན་དང་ཇི་ལྟར་གང༌། ། དེ་འགྲུབ་བྱེད་པ་དེ་ལ་ཡང༌། ། ཉེས་དམིགས་གང་ཡིན་དེ་དག་རྣམས། ། ཡན་ལག་བཅུ་གཉིས་རྣམས་ཀྱིས་བསྟན། ། ཞེས་སོ། ། རྒྱུ་འབྲས་ཆ་གཉིས་པ་ལྟར་ན་མིང་གཟུགས་ནས་ཚོར་བའི་བར་ལ་སྐྱེ་བ་དང་རྒ་ཤི་ཡང་ཡོད་མོད་ཀྱི་འབྲས་བུ་འཆད་པའི་ཚེ་འཇིག་པའི་ཆ་མ་བཟུང་བར་གནས་པ་དང་འགྲུབ་པའི་ཆ་བརྗོད་དོ། ། ཆ་ཕྱི་མའི་འབྲས་བུ་ལའང་མིང་གཟུགས་ཡོད་མོད་ཀྱི་ཉེས་དམིགས་ཅན་དུ་སྟོན་པའི་གནས་སྐབས་ཡིན་པས་གནས་པའི་ཆ་མ་བཟུང་བར་སྐྱེ་བ་དང་འཇིག་པའི་ཆ་བརྗོད་དོ། །
ཅིའི་ཕྱིར་ཉེས་དམིགས་ཀྱི་སྒོ་ནས་སྟོན་ཅེ་ན། འཁོར་བ་ལ་ཡིད་ཕྱུང་ནས་ཐར་འདོད་ཀྱི་བློ་བསྐྱེད་པའི་ཕྱིར་རོ། ། གཉིས་པ་རྣམ་བྱང་གི་རྟེན་འབྲེལ་ནི། ཉེ་བར་ལེན་པའི་རྒྱུ་རིགས་དང༌། ལྷན་ཅིག་བྱེད་པའི་རྐྱེན་བདག་མེད་པའི་དོན་ཚུལ་བཞིན་ཡིད་ལ་བྱེད་པ་ལས་མ་རིག་པ་འགག་པར་འགྱུར་ལ། དེ་འགགས་པས་ཡན་ལག་ཕྱི་མ་རྣམས་རིམ་གྱིས་འགགས་ཏེ་མཐར་རྒ་ཤི་འགགས་པའི་རྣམ་གྲོལ་མངོན་དུ་བྱེད་པའོ། ། གསུམ་པ་སྒོམ་ལམ་རྩེ་སྦྱོར་ལ་གསུམ་སྟེ། གཉེན་པོ་སྒོམ་ལམ། སྤང་བྱ་རྣམ་རྟོག་རྟེན་པ་ཡོན་ཏན་ནོ། ། དང་པོ་ལ།
མཚམས་སྦྱར་བ་ནི། དེ་ལྟར་མཐོང་བའི་ལམ་ཁྱད་པར་གྱི་ལམ་དང་བཅས་པ་བརྗོད་ནས་ཡོན་ཏན་གྱི་རྟེན་བསྒོམ་ལམ་བསྟན་སྟེ། རྒྱུ་མཚན་མི་མཐུན་པའི་ཕྱོགས་སྤོང་བ་དང༌། སོགས་པ་རྟེན་པ་ཡོན་ཏན་ནི་བསྒོམ་ལམ་སྔོན་དུ་འགྲོ་བ་ཅན་ཡིན་པས་སོ། ། དགོས་པ་ནི་གོ་སླ་བས་སོ། ། ཚིག་དོན་ལ་གཉིས་ལས། སྤྱིའི་དོན་ལ། མདོ་ལས་གསུངས་པའི་ཚུལ། བསྟན་བཅོས་བསྡུས་པའི་ཚུལ། སྙོམས་འཇུག་གི་རང་བཞིན་བསྟན་པའོ། །
དང་པོ་ནི། རབ་འབྱོར་བྱང་སེམས་ཆེན་པོའི་ཞེས་སོགས་དང༌། ཏིང་ངེ་འཛིན་ཐོད་རྒལ་དེ་གང་ཞེ་ན། འདི་ལ་བྱང་སེམས་ཆེན་པོ་འདོད་པས་དབེན་པ་ཞེས་པ་ནས་མཉམ་པར་མ་བཞག་པའི་སེམས་མངོན་དུ་བྱེད་དོ་ཞེས་པའི་བར་གྱིས་དངོས་གཞི་གསུངས་སོ། ། གཉིས་པ་རྩ་བའི་དགོངས་པ་ནི། སྦྱོར་བ་སེང་གེ་རྣམ་བསྒྱིངས་ནི་གཞུང་སྔ་ནས་བསྟན་ཟིན་ལ། བར་གྱི་རྟེན་འབྲེལ་ལ་རྟོག་པ་ནི་ཉི་ཁྲི་སྣང་བ་དང་ལེའུ་བརྒྱད་མ་གཉིས་ལ་སྣང་གི་མདོ་གཞན་ཐམས་ཅད་ལ་མེད་དོ། ། གཞུང་འདིར་འབྱུང་བ་ལྟར་ན་ཐོག་མར་སེང་གེ་རྣམ་བསྒྱིངས་བསྒོམས་ནས་རྗེས་ཐོབ་ཏུ་རྟེན་འབྲེལ་ལ་རྟོག་ལ་དེ་ནས་དངོས་གཞི་ཐོད་རྒལ་ལ་འཇུག་གོ ། ཐོད་རྒལ་གྱི་མདོ་ནི། སྔར་སྦྱིན་སོགས་རེ་རེས་ཕར་ཕྱིན་ལྔ་ལྔ་བསྡུས་པར་བསྟན་པའི་སྐབས་ཀྱི་ཤེར་ཕྱིན་གྱི་བསྡུ་བྱའི་བསམ་གཏན་གྱི་ཕར་ཕྱིན་སྟོན་པའི་མདོ་དེ་ལས་རྩ་ཚིགས་གིས་ནི་དངོས་གཞི་ཐོད་རྒལ་འབའ་ཞིག་བསྡུས་སོ། །
གཞན་དག་གིས་སྦྱོར་བ་སེང་གེ་རྣམ་བསྒྱིངས་ཀྱང་རྩ་ཚིག་གིས་བསྡུས་པར་འདོད་པ་ནི་འཕགས་པས་སེང་གེ་རྣམ་བསྒྱིངས་ཀྱི་མདོ་དང་ཐོད་རྒལ་གྱི་མདོ་ལྷན་ཅིག་དྲངས་པས་འཁྲུལ་པར་ཟད་དོ། ། དེས་ན་རྣམ་པ་གཉིས་སུ་སོང་ཞེས་པས་ནི་ཐོད་རྒལ་ཆུང་ངུ་དང་འབྲིང་བསྡུས་ལ། འོངས་ནས་ཞེས་པས་ནི་ཁྲི་བརྒྱད་སྟོང་པ་ནས་འབྱུང་བའི་ནུད་ཆུང་བསྡུས་སོ། ། འདོད་པར་གཏོགས་པའི་རྣམ་པར་ཤེས་ཞེས་སོགས་རྐང་པ་གཉིས་ནི་འབྲིང་པོ་དང་ཆེན་པོའི་མཚམས་འཛིན་ནོ། ། དེ་ནས་ཚིག་རྐང་པ་གཉིས་ཀྱིས་ཐོད་རྒལ་ཆེན་པོ་བསྟན་ནོ། ། ཐོད་རྒལ་གྱི་ནི་སྙོམས་འཇུག་པ་ཞེས་པས་ནི་མིང་གི་ཐ་སྙད་བསྟན་ནོ། ། འགོག་པའི་བར་དུ་མི་འདྲ་འགྲོ་ཞེས་པས་ནི་དོན་བསྟན་ནོ། ། གཞན་གྱིས་ནི་མདོ་མ་མཐོང་བས་ཕྱིན་ཅི་ལོག་ཏུ་གྱུར་ཏོ། ། ཤན་ཏི་བས་སེང་གེ་རྣམ་བསྒྱིངས་སྔ་མས་བསྟན་ཟིན་པས་རྩ་བས་དངོས་གཞི་ཁོ་ན་བསྡུས་པར་བཤད་པ་ཉིད་ལེགས་སོ། ། སློབ་དཔོན་གྱི་དགོངས་པ་ནི་འགྲེལ་པས་འཆད་དོ། །
གསུམ་པ་ལ་སྙོམས་པར་འཇུག་པའི་ཚུལ། སྙོམས་པར་འཇུག་པའི་དགོས་པ། ཐོབ་པའི་ས་མཚམས། རྩོད་པ་སྤང་པའོ། དང་པོ་ལ་གསུམ་ལས། ཐོད་རྒལ་ཆུང་ངུའི་དུས་སུ་མཐར་གནས་ཀྱི་སྙོམས་འཇུག་དགུ་ལ་ལུགས་མཐུན་དུ་སྙོམས་པར་འཇུག་སྟེ། དགུ་པོ་འདིས་སེམས་གནས་པ་ཡོངས་སུ་རྫོགས་པར་འགྱུར་བའི་ཕྱིར་རོ། ། ཐོད་རྒལ་འབྲིང་པོའི་དུས་སུ་འགོག་སྙོམས་མ་གཏོགས་པའི་སྙོམས་འཇུག་བརྒྱད་ལ་འགོག་པ་རེ་སྤེལ་ནས་སྙོམས་པར་འཇུག་གོ ། འདིར་འགོག་སྙོམས་སྤེལ་བའི་སྐབས་ཡིན་པས་གནས་ཀྱི་འགོག་པ་ལ་ལོགས་སུ་འཇུག་མི་དགོས་པས་ནུད་ཆུང་དང་བཅུ་བདུན་ནོ། ། ཐོད་རྒལ་ཆེན་པོ་ལ་ནི་མཐར་གནས་ཀྱི་སྙོམས་འཇུག་དགུ་ལ་འདོད་སེམས་རེ་སྤེལ་ནས་ལུགས་མི་མཐུན་དུ་འཇུག་གོ །
འགའ་ཞིག་འགོག་པ་དང་འགོག་པ་སྤེལ་བ་མེད་ན་ཐོད་རྒལ་འབྲིང་པོ་ལ་མ་ཚང་བའི་སྐྱོན་ཡོད་པར་འགྱུར་རོ་ལོ། ། འོ་ན་ལུགས་མི་མཐུན་དུ་འཇུག་པའི་དུས་སུ་འགོག་པ་དང་འདོད་སེམས་སྤེལ་བ་མེད་པས་ཐོད་རྒལ་ཆེན་པོ་ལ་ཡང་མ་ཚང་བའི་སྐྱོན་ཡོད་པར་འགྱུར་ཞེས་བརྗོད་ན་ལན་ཅི་ཡོད། འདིར་འགོག་པ་དང་འདོད་སེམས་སྤེལ་བ་ནི། ཞི་བ་དང་མ་ཞི་བ་མཐར་ཐུག་པ་ཡིན་པས་འདི་གཉིས་སྤེལ་ཏེ་བསྒོམས་པས་སྙོམས་འཇུག་ལ་ཇི་ལྟར་འདོད་པ་བཞིན་དབང་ཐོབ་པར་འགྱུར་བ་ཡིན་ནོ། ། ནུད་ཆུང་ནི་འདོད་སེམས་མངོན་དུ་བྱེད་པའི་ཆེད་དེ། སྲིད་རྩེའི་རྗེས་ཐོགས་ཀྱི་འགོག་པ་དེ་ནི་ཟག་བཅས་ཀྱི་སེམས་ཤིན་ཏུ་ཞི་བ་སྲིད་རྩེ་ལས་ཐོབ་པས་འགོག་པ་གཞན་ལས་ཆེས་ཞི་བ་ཡིན་ལ། འདོད་སེམས་ནི་ཤིན་ཏུ་མ་ཞི་བས་མཇུག་ཐོགས་དེ་མ་ཐག་མངོན་དུ་བྱེད་མི་ནུས་སོ་ཞེས་འདོད་དོ། ། འོ་ན་མར་འོང་གི་འགོག་པའི་མཇུག་ཐོགས་སུ་ཡང་འདོད་སེམས་མངོན་དུ་བྱེད་མི་ནུས་པར་ཐལ་བར་འགྱུར་ཞིང༌། སྟོང་ཕྲག་བརྒྱ་པ་ལ་སོགས་པ་མདོ་གཞན་ལས་ནུད་ཆུང་མེད་པར་འགོག་པའི་མཇུག་ཐོགས་དེ་ཉིད་དུ་འདོད་སེམས་སྔོན་དུ་བྱེད་པར་བཤད་པ་ཡང་མི་འཐད་པར་འགྱུར་རོ། ། ཁྲི་བརྒྱད་སྟོང་པ་ལས།
ནུད་ཆུང་བྱེད་པར་བཤད་པས་མདོ་ནང་འགལ་བར་འགྱུར་རོ་ཞེ་ན། དང་པོར་སྤྱོད་པ་དང༌། ལེགས་པར་བྱང་བའི་གནས་སྐབས་གཉིས་སམ་དབང་པོ་རྟུལ་པོ་དང་རྣོན་པོའི་བྱེ་བྲག་ལས་ནུད་ཆུང་ཡོད་མེད་ཀྱི་བཤད་ཚུལ་གཉིས་འབྱུང་ངོ༌། ། འདི་ནི་གཞན་གྱིས་མ་རྟོགས་སོ། ། དེས་ནས་འབྲིང་པོའི་སྐབས་སུ་སྙོམས་འཇུག་བརྒྱད་ལ་འགོག་པ་རེ་སྤེལ་བས་ནུད་ཆུང་དང་བཅུ་བདུན་ཡིན་ལ། འདོད་སེམས་ནི་སྔ་ཕྱིའི་མཚམས་འཛིན་ཡིན་པས་གནས་སུ་མི་བགྲང་ངོ༌། ། གཉིས་པ་ནི་ས་བདུན་པ་མན་ཆད་དུ་དབང་ཐོབ་པའི་ཆེད་དུ་འཇུག་ལ། བརྒྱད་པ་ཡན་ཆད་དུ་དབང་ཐོབ་པ་མཐར་ཕྱིན་པར་བྱ་བའི་ཆེད་དུའོ། ། གསུམ་པ་ནི། འགའ་ཞིག་འཕགས་པ་དཀོན་མཆོག་སྤྲིན་དང་བསྡུ་བ་ལས།
བསྐལ་པ་གྲངས་མེད་པ་གཉིས་ཀྱིས་ངེས་པར་འབྱུང་བའི་བྱང་ཆུབ་སེམས་དཔའ་རྣམ་ཐོད་རྒལ་ལ་སྙོམས་པར་འཇུག་པར་བཤད་པས་ས་བརྒྱད་པ་ཡན་ཆད་དུ་འཇུག་གོ་ཞེས་འདོད་པ་ནི་མ་བརྟགས་པ་སྟེ། ས་བརྒྱད་པ་ཐོབ་ནས་གྲངས་མེད་གཉིས་ཀྱིས་ངེས་པར་འབྱུང་བར་བྱར་མེད་པའི་ཕྱིར། བསྐལ་པ་གྲངས་མེད་གཉིས་ཀྱིས་ངེས་པར་འབྱུང་བ་ཞེས་གསུངས་ཀྱིས་བྱུང་བ་ཞེས་མ་གསུངས་པའི་ཕྱིར་རོ། ། ལུང་གི་དོན་ས་གཉིས་པ་ནས་ཐོབ་པར་མངོན་ཏེ། ས་གཉིས་པ་ཐོབ་ནས་བསྐལ་བ་གྲངས་མེད་གཉིས་ཀྱིས་ངེས་པར་འབྱུང་བར་བྱ་བ་ཡིན་པའི་ཕྱིར་རོ། ། བཞི་པོ་ནི་མཛོད་ལས། ས་བརྒྱད་རྣམ་པ་གཉིས་འབྲེལ་དང༌། ། གཅིག་རྒལ་སོང་ཞིང་འོངས་ནས་ནི། ། རིགས་མི་མཐུན་པ་གསུམ་པར་འགྲོ། ། ཞེས་པ་དང་མི་མཐུན་ནོ་ཞེ་ན།
ཐེག་པ་ཆེ་ཆུང་གི་ཐོད་རྒལ་གྱི་འདོད་ཚུལ་ལ་བྱ་རོག་དང་འོ་ཐུག་ལྟར། མིང་འདྲ་ཡང་དོན་མི་མཐུན་པའི་ཕྱིར་ཉེས་པ་མེད་དོ། ། གཉིས་པ་ཡན་ལག་གི་དོན་ལ་རྒྱས་པར་བཤད་པ་དང༌། ཐོད་རྒལ་གྱི་དོན་བསྟན་ཏེ་བསྡུ། བསྒོམ་ལམ་རྩེ་སྦྱོར་གྱི་ངོ་བོ་བསྟན་པའོ། ། དང་པོ་ལ། སྦྱོར་བ་ནི་སོང་ཞིང་འོངས་པ་ཞིག་ན། བྱང་ཆུབ་སེམས་དཔའ་བསྒོམ་ལམ་པ་རྣམས་ནིའོ། ། གང་ལ་ན་བསམ་གཏན་བཞི་དང༌། གཟུགས་མེད་པ་བཞི་དང༌།
འགོག་པའི་མཚན་ཉིད་ཀྱི་སྙོམས་པར་འཇུག་པ་དགུ་ལའོ། ། ཇི་ལྟར་ན། ལུགས་དང་མཐུན་པ་དང་མི་མཐུན་པ་རྣམ་པ་གཉིས་ཀྱིས་སོང་ཞིང་འོངས་ནས་སོ། ། དེ་གང་ཞེ་ན། བསམ་གཏན་དང་པོ་ནས་བཟུང་སྟེ་འགོག་པའི་བར་དུ་སོང་ནས་དེའི་འོག་ཏུ་འགོག་པ་ནས་བཟུང་སྟེ་བསམ་གཏན་དང་པོའི་བར་དུ་འོངས་སྟེ་ཚུལ་དེ་ལྟར་རོ། ། གཉིས་པ་དངོས་གཞི་ལ་ཆུང་ངུ་ནི་སེང་གེ་རྣམ་བསྒྱིངས་ཀྱི་ཡར་འགྲོ་བསྟན་པས་གོ་སླ་བ་ལ་དགོངས་ནས་དངོས་སུ་མ་བཀོད་དོ། ། འབྲིང་པོ་ནི། ཡང་བསམ་གཏན་དང་པོ་ལ་སྙོམས་པར་འཇུག་སྟེ། དེ་ལས་ལངས་ནས་འགོག་པ་ལའོ། ། དེ་བཞིན་དུ་བསམ་གཏན་ལྷག་མ་རྣམས་དང༌།
གཟུགས་མེད། འདུ་ཤེས་མེད། འདུ་ཤེས་མེད་མིན་སྐྱེ་མཆེད་དང་བཅས་པའི་བར་དུ་ཡང་ས་རེ་རེའི་མཇུག་ཏུ་འགོག་པ་ལ་སྙོམས་པར་ཞུགས་ཏེ། དེ་ལས་ལངས་ནས་ཉེ་བས། དེ་མ་ཐག་པའི་སྙོམས་པར་འཇུག་པ་སྲིད་རྩེ་ལ་དམིགས་ཏེ་འཇུག་གོ ། འདིས་འབྲིང་པོ་རྫོགས་སོ། ། དེ་ནས་འདོད་པ་ན་སྤྱོད་པའི་རྣམ་པར་ཤེས་པ་ཐུན་མཚམས་ཀྱི་ངོ་བོར་བཞག་ནས་ཐབས་ལ་མཁས་པའི་སྟོབས་ཀྱིས་ལངས་ཏེ་རྣམ་པར་ཤེས་པ་མཉམ་པར་མ་བཞག་པ་དེ་ལྟ་བུ་དེ་མངོན་དུ་བྱས་ནས་འདོད་སེམས། དེའི་འོག་ཏུ་འགོག་པ་ལའོ། ། དེ་ནས་མཉམ་པར་མ་བཞག་པ་ལའོ། ། དེའི་འོག་ཏུ་འགོག་པ་གཅིག་པུ་བོར་ལ།
འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལའོ། ། འདིར་བོར་ཅེས་པ་ནི་རྩ་བར་རྒལ་ཅེས་པའི་དོན་ནོ། ། དེ་ནས་མཉམ་པར་མ་བཞག་པ་ལའོ། ། དེ་ནས་འགོག་པ་དང་སྲིད་རྩེ་གཉིས་བོར་ལ་ཅི་ཡང་མེད་པའི་སྐྱེ་མཆེད་ལའོ། ། དེ་ནས་མཉམ་པར་མ་བཞག་པ་ལའོ། ། དེ་བཞིན་དུ་བརྒྱད་པོར་ལ་བསམ་གཏན་གཉིས་པའི་བར་དུ་སོང་ནས་བསམ་གཏན་དང་པོ་ལའོ། ། དེ་ནས་མཉམ་པར་མ་བཞག་པ་ལའོ། ། གཉིས་པ་ནི་ས་གཉིས་པའི་ཐོད་རྒལ་གྱི་ཏིང་ངེ་འཛིན་ཆོས་ཅན། མི་འདྲ་བར་འགྲོ་བ་ཐོད་རྒལ་གྱི་སྙོམས་འཇུག་ཡིན་ཏེ། ཇི་སྐད་བཤད་པ་དེ་ལྟར་གཅིག་དང་གཉིས་ལ་སོགས་པ་བོར་ནས་བསམ་གཏན་བཞི་དང༌།
གཟུགས་མེད་བཞི་དང་འགོག་པའི་སྙོམས་པར་འཇུག་པ་ལ་ཐུག་པའི་བར་དུ་མཉམ་རྗེས་རིགས་མི་འདྲ་བ་སྤེལ་བའི་སྒོ་ནས་འགྲོ་བའི་སྙོམས་འཇུག་ཡིན་པས་ནའོ། ། གསུམ་པ་ནི་བསྒོམ་ལམ་རྩེ་སྦྱོར་ཡིན་ཏེ། སྙོམས་འཇུག་ལ་དབང་བ་ཉིད་ཀྱི་མཚན་ཉིད་ཅན་ཐོད་རྒལ་མངོན་སུམ་དུ་བྱེད་པའི་རྗེས་ལ་མངོན་རྟོགས་ཡིན་པས་ནའོ། ། གཉིས་པ་སྤང་བྱ་རྣམ་རྟོག་ལ་སྤྱིའི་མཚམས་སྦྱར་བ་དང༌། སོ་སོའི་ངོ་བོ་དང༌། གཉེན་པོའི་དབྱེ་བའོ། ། དང་པོ་ནི། དེ་ལྟར་ཞེས་སོགས་སོ། ། གཉིས་པ་ལ། གཟུང་རྟོག་དང༌།
འཛིན་རྟོག་གོ ། དང་པོ་ལ་གཉིས་ལས། འཇུག་པ་གཟུང་རྟོག་ལ་མཚམས་སྦྱར་བ་ནི། རེ་ཤིག་ཅེས་སོགས། རྩ་བ་ལ་འཕགས་པ་ལྟར་ན་རྟོག་པའི་ཡུལ། རྟོག་པའི་ངོ་བོ་དང་པོ་ལ། ཤེས་བྱའི་དབང་དུ་བྱས་པ་གསུམ། ལམ་གྱི་དབང་དུ་བྱས་པ་དྲུག་སྟེ། ཚིགས་བཅད་གཅིག་གིས་བསྟན་ནོ། ། དེ་ཡང་དང་པོ་གཉིས་རྣལ་མ།
དེ་ནས་བཞི་བཟློག་པ། དེ་ནས་གསུམ་རྣལ་མའི་སྒོ་ནས་བསྟན་ནོ། ། གཉིས་པ་ངོ་བོ་ནི། ཐ་མ་གཉིས་ཀྱིས་བསྟན་ནོ། ། བཟློག་པ་དང་རྣལ་མ་ཅི་རིགས་པར་སྦྱོར་བའི་ཡུལ་དགུ་ཡུལ་དུ་བྱེད་པས་སྦྱོར་བའི་རྣམ་པའི་སྤྱོད་ཡུལ་ཅན་ཞེས་གསུངས་སོ། ། མིང་ཡང་སྦྱོར་བའི་ཡུལ་ཅན་དང༌། འཇུག་པའི་ཡུལ་ཅན་དང༌། གང་ཟག་ཏུ་གདགས་པ་དང༌། གདགས་པའི་རྒྱུ་མཚན་ལ་བརྟེན་པའོ། ། སློབ་དཔོན་ནི་མཐོང་སྤང་གི་མིང་ལྟར་བཞེད་དོ། །
མདོ་ནི་མདོ་དང་རྒྱས་པར་ཀུན་ཆུབ་པར་བགྱི་ཅེས་སོ། ། ཚིག་གི་དོན་ལ་ཡུལ་ནི། སྟོན་པས་ཆོས་མདོར་བསྡུས་པ་གསུངས་ཏེ། མདོར་བསྡུས་པ་ལ་དགའ་བའི་སེམས་ཅན་རྗེས་སུ་འཛིན་པས་སོ། ། ཆོས་རྒྱས་པ་གསུངས་ཏེ། རྒྱས་པ་ལ་དགའ་བའི་སེམས་ཅན་རྗེས་སུ་འཛིན་པས་སོ། ། རྒྱས་བསྡུས་གཉིས་ལ་མི་སློབ་པ་སངས་རྒྱས་ཀྱིས་བཏང་སྟེ་ཡོངས་སུ་མ་བཟུང་སྟེ། སྟོན་པས་ཇི་སྐད་བཤད་པ་བཞིན་གྱི་དོན་ལ་ནན་ཏན་གྱིས་སྒྲུབ་པར་མི་བྱེད་པས་སོ། ། ལམ་གྱི་ཡོན་ཏན་གྱི་དབང་དུ་བྱས་པ་གསུམ་ནི། མཐོང་ལམ་གྱི་དུས་སུ་སྦྱོར་བའི་ལམ་གྱི་ཡོན་ཏན་མེད་དེ།
བྱུང་ལ་འགགས་པ་ཉིད་ཀྱིས་སོ། ། མཐོང་བའི་ལམ་གྱི་ཡོན་ཏན་བདེན་པར་མེད་དེ། ཡང་དག་པར་བྱང་ཆུབ་སྐྱེ་བའི་རྒྱུ་དང་མི་ལྡན་པས་སོ། ། བསྒོམ་པའི་ལམ་གྱི་ཡོན་ཏན་མེད་དེ། མ་འོངས་པ་མ་སྐྱེས་པ་ཉིད་ཀྱིས་སོ། ། བཞི་པོ་འདི་ལ་འཇུག་ཡུལ་བཟློག་པས་བསྟན་ནོ། ། ལམ་གྱི་ངོ་བོའི་དབང་དུ་བྱས་པ་གསུམ་ནི། ཐེག་ཆེན་གྱི་མྱ་ངན་ལས་འདས་པ་ལ་སྦྱོར་བའི་ལམ་ནི་ལེགས་པའི་ལམ་ཡིན་ཏེ། ཕྱིན་ཅི་ལོག་ཞི་བ་ཉིད་ལ་སོགས་པས་སོ། ། སོགས་པས་ཡ་མ་བརླ་དང༌།
གསོག་དང་སྙིང་པོ་མེད་པ་བསྡུད་དོ། ། ཞི་བ་སོགས་ཀྱི་དོན་ནི་འཕགས་པས་དངོས་པོ་འགོག་པས་ཞི་བ་རྐྱེན་དབང་ཡིན་པས་ཡ་མ་བརླའོ། ། རང་བཞིན་སྟོང་ཉིད་ཡིན་པས་གསོག་གོ ། རྣམ་པར་དཔྱད་མི་བཟོད་པས་སྙིང་པོ་མེད་པའོ་ཞེས་གསུངས་སོ། ། མཐོང་བའི་ལམ་དང་སྒོམ་པའི་ལམ་ཡང་ལེགས་པའི་ལམ་ཡིན་ཏེ། རིམ་པ་ལྟར་སྟོང་པ་ཉིད་མངོན་སུམ་དུ་གསར་དུ་རྟོགས་པའི་ཡུམ་མངོན་པར་སྒྲུབ་པ་ཉིད་ཀྱིས་དང༌། རང་བཞིན་མེད་པ་མཐོང་ཟིན་བསྒོམ་པར་བྱེད་པ་ཉིད་ཀྱིས་སོ། ། གཉེན་པོ་བསྒོམ་པའི་ལམ་གྱི་སྦྱོར་བའི་གནས་སྐབས་ཀྱི་ཡུལ་ཅན་ཡིན་ཏེ། སྦྱོར་བའི་གནས་སྐབས་འདིར་སྤང་བར་བྱ་བ་ཉིད་གྱིས་སོ། ། ངོ་བོ་ནི།
གཟུང་བའི་རྣམ་པར་རྟོག་པ་དང་པོ་འཇུག་པའི་རྟེན་ཅན་ནོ། ། དབྱེ་བ་ནི་རྣམ་པ་དགུའོ། ། གཉིས་པ་ལྡོག་པ་གཟུང་རྟོག་ལ་མཚམས་སྦྱར་བ་ནི། དེ་ལྟར་ཞེས་སོགས་སོ། ། རྩ་བ་ལ་འཕགས་པ་ལྟར་ན། མིང་གི་སྒོ་ནས་མདོར་བསྟན། ཡུལ་གྱི་སྒོ་ནས་རྒྱས་པར་བཤད་པའོ། ། དང་པོ་ཉན་རང་གི་སེམས་སེམས་བྱུང་གི་རྟོགས་པའི་རིམ་པ་རྣམས་གོང་ནས་གོང་དུ་འཇུག་པས་འཇུག་པ་ཞེས་བསྟན་ལ། འདི་དག་གི་ཡུལ་ཅན་ཡིན་པས་འཇུག་པའི་ཡུལ་ཅན་ཡིན་ནོ། ། སློབ་དཔོན་གྱིས་གཉེན་པོའི་མིང་དུ་འདོད་དོ། །
གཉིས་པ་ལ་ཉན་རང་གི་ཚོགས་ལམ་གྱི་གཉིས་སྦྱོར་མཐོང་སྒོམ་གསུམ་གྱི་རེ་རེ་བསྒོམ་མི་བསྒོམ། དེ་དག་དང༌། གཉིས་པོ་ལས་བཟློག་པ་དང་ཐ་མ་ལས་ཤེས་བྱ་མ་རྟོགས་པའི་དབང་དུ་བྱས་པའོ། ། མདོ་ནི་སེམས་དང་པོ་བསྐྱེད་པ་ནས་ཉེ་བར་བཟུང་སྟེ་ཞེས་སོགས་སོ། ། ཚིག་གི་དོན་ལ་ཡུལ་ནི་ཉན་རང་གི་ཚོགས་ལམ་དུ་བླ་མེད་བྱང་ཆུབ་ཀྱི་སེམས་མི་སྐྱེ་བ་སྟེ། ཐེག་ཆེན་དགེ་བའི་བཤེས་གཉེན་ལས་སོགས་པ་དང་བྲལ་བས་སོ། ། བྱང་ཆུབ་ཀྱི་སྙིང་པོ་ཆོས་སྐུ་ཡིད་ལ་མི་བྱེད་དེ། གཞན་དོན་དུ་སངས་རྒྱས་ལ་དམིགས་པའི་བསོད་ནམས་ཁྱད་པར་དུ་འཕགས་པ་མེད་པས་སོ། ། ཉན་ཐོས་སྦྱོར་ལམ་པ་ནི་ཉན་ཐོས་དེའི་ཐེག་པ་ཡིད་ལ་བྱེད་དེ། གནས་སྐབས་ཉན་ཐོས་ཀྱི་རིགས་ཅན་ཉིད་ཀྱི་ཕྱིར།
རང་རྒྱལ་སྦྱོར་ལམ་པ་ནི་རང་རྒྱལ་དེའི་ཐེག་པ་མངོན་དུ་བྱེད་དེ། གནས་སྐབས་རང་སངས་རྒྱས་ཀྱི་རིགས་ཅན་ཉིད་ཀྱི་ཕྱིར། ཉན་རང་གི་མཐོང་ལམ་དུ་ཡང་དག་པར་རྫོགས་པའི་བྱང་ཆུབ་ཡིད་ལ་མི་བྱེད་དེ། ཐབས་ཤེས་ཟུང་འབྲེལ་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་བསྒྲུབས་པ་མེད་པས་སོ། ། བསྒོམ་ལམ་དུ་མི་རྟག་སོགས་སུ་བསྒོམ་པར་བྱེད་དེ། ཕུང་པོ་མི་རྟག་སོགས་སུ་དམིགས་པ་དང་བཅས་པ་ཉིད་ཀྱིས་སོ། ། མི་སློབ་ལམ་དུ་མི་རྟག་སོགས་སུ་བསྒོམ་པ་མེད་པ་ཡིན་ཏེ། མི་རྟག་སོགས་སུ་དམིགས་པ་སླར་བསྒོམ་པ་ལ་བལྟོས་པ་མེད་པ་ཉིད་ཀྱིས་སོ། ། སྤྲོས་བྲལ་བསྒོམ་པ་ཡང་མེད་མི་རྟག་སོགས་སུ་བསྒོམ་པ་མེད་པ་ཡང་མ་ཡིན་ཏེ། ཆོས་ཉིད་ལ་དམིགས་པ་ཡང་མེད་གང་ཟག་གི་བདག་མེད་ལ་མི་དམིགས་པ་ཡང་མེད་པས་སོ། །
ཉན་རང་ཆོས་ཅན། གནས་ཚུལ་གྱི་དོན་ཇི་ལྟ་བ་བཞིན་རྟོགས་པ་མ་ཡིན་ཏེ། ཕྱིན་ཅི་མ་ལོག་ཏུ་མངོན་པར་ཞེན་པས་སོ། ། རྟོག་པའི་ངོ་བོ་ནི། གཟུང་བའི་རྣམ་པར་རྟོག་པ་གཉིས་པ་ལྡོག་པའི་རྟེན་ཅན་ནོ། ། གཉེན་པོ་ནི་སྒོམ་ལམ་རྩེ་སྦྱོར་གྱི་སེམས་དང་སེམས་ལས་བྱུང་པ་བར་ཆད་མེད་ལམ་གྱི་གནས་སྐབས་གྱི་ཡུལ་ཅན་ནོ། ། དབྱེ་བ་ནི་རྣམ་པ་དགུའོ། ། གཉིས་པ་འཛིན་རྟོག་ལ་མཚམས་སྦྱར་བ་ནི། དེ་ལྟར་གཉིས་པ་ཞེས་སོགས་སོ། ། རྩ་བ་ལ་ཡུལ་དང༌།
རྟོག་པའི་ངོ་བོ། དང་པོ་ལ་ཤེས་བྱའི་དབང་དུ་བྱས་པ་གསུམ། ཉན་ཐོས་དང་བྱང་སེམས་ཀྱི་ཤེས་རབ་གཉིས། ཐབས་གཉིས། སོ་སྐྱེའི་ལྟ་སྤྱོད་གཉིས་སོ། ། མདོ་ནི་བདག་དང་སེམས་ཅན་སོགས་དམིགས་སུ་མེད་ན་ཇི་ལྟར་བདག་དང་སེམས་ཅན་སོགས་སུ་གདགས་པར་བྱ་ཞེས་སོགས་སོ། །

ཚིག་དོན་ལ་ཡུལ་ནི་སོ་སྐྱེ་ནི་སེམས་ཅན་དུ་བཏགས་པ་ཙམ་སྟེ། དོན་ལ་རྫས་སུ་ཡོད་པར་མི་སྐྱེ་བར་སྣང་བས་སོ། ། གཟུགས་སོགས་ནི་ཆོས་སུ་བཏགས་པ་ཙམ་སྟེ། སེམས་ཀྱི་སྣང་བ་ཙམ་དུ་ཟད་པའི་ཕྱིར། རྣམ་པ་ཐམས་ཅད་མཁྱེན་པ་ཉིད་ལ་སོགས་པ་མཁྱེན་གསུམ་གྱི་ཡུལ་དུ་བྱས་པའི་ཆོས་ཀུན་རྫོབ་དུ་སྟོང་པ་མ་ཡིན་ཏེ། བཞི་ལམ་རྣམ་པ་ཐམས་ཅད་དུ་འགྲོ་བའི་ཕྱིར། ཉན་ཐོས་ཀྱི་ཤེས་རབ་ནི་གཟུགས་སོགས་ཆོས་ལ་ཆགས་ཏེ། རྣམ་པ་ཐམས་ཅད་དུ་གཟུང་འཛིན་དུ་མངོན་པར་ཞེན་པ་མ་སྤངས་པས་སོ། ། བྱང་སེམས་ཀྱི་ཤེས་རབ་ནི་ཆོས་རབ་ཏུ་རྣམ་པར་འབྱེད་དེ། གཟུང་འཛིན་ངོ་བོ་ཉིད་མེད་པར་རྟོགས་པས་སོ། ། ཉན་ཐོས་ཆོས་ཅན།
དངོས་པོར་འཛིན་པ་དང་ལྡན་པའི་ཆེད་དུ་བྱ་བ་བྱེད་དེ། ཐེག་ཆེན་གྱི་ཆེད་དུ་བྱ་བ་མི་བྱེད་པར་དམན་པའི་ཆེད་དུ་འཇུག་པས་སོ། ། བྱང་སེམས་ཆོས་ཅན། ཐེག་པ་གསུམ་གྱི་ལམ་གྱིས་ངེས་པར་འབྱུང་སྟེ། གཟུགས་སོགས་མི་དམིགས་པའི་ཚུལ་གྱིས་རྟོགས་པའི་ཕྱིར། སོ་སྐྱེ་ཆོས་ཅན། ཡོན་ཡང་དག་པར་སྦྱོང་ནུས་པ་མ་ཡིན་ཏེ། བདག་མེད་མངོན་སུམ་དུ་རྟོགས་པ་ལ་ཡང་དག་པར་མ་ཞུགས་པ་ཉིད་ཀྱིས་སོ། ། སྤྱོད་པ་རྣམ་པར་འཁྲུགས་པ་ཡིན་ཏེ། སྦྱིན་པ་ལ་སོགས་པ་འཁོར་གསུམ་དུ་དམིགས་ཏེ་བསྒྲུབ་པས་སོ། །
ངོ་བོ་ནི་སྔ་མ་མཐོང་ལམ་དུ་བསྟན་པ་བཞིན་དུ་བདག་རྫས་ཡོད་དུ་འཛིན་པའི་རྣམ་པར་རྟོག་པ་དང་པོའོ། ། གཉེན་པོ་ནི། བསྒོམ་པའི་ལམ་གིས་སྦྱོར་བའི་གནས་སྐབས་གྱི་ཡུལ་ཅན་ནོ། ། དབྱེ་བ་ནི་རྣམ་པ་དགུའོ། ། གཉིས་པ་རྟགས་འཛིན་རྟོག་པ་ལ་མདོར་བསྟན་དང་རྒྱས་བཤད་དོ། ། དང་པོ་ལ་མཚམས་སྦྱར་བ་ནི། དེ་ལྟར་ཞེས་སོགས་སོ། ། མདོ་ནི་ཐ་སྙད་ནི་མིང་དང་མཚན་མ་དང་མངོན་པར་ཞེན་པ་མ་ཡིན་ནོ་ཞེས་སོགས་སོ། ། ཚིག་དོན་ནི་སེམས་ཅན་དུ་བཏགས་པ་དང༌། སེམས་ཅན་དེར་རྣམ་པར་བཞག་པའི་རྒྱུ་ཕུང་པོའི་རྒྱུན་གྱི་སྣང་བ་ཙམ་གྱི་ཡུལ་ཅན་བསྒོམ་པའི་ལམ་གྱི་མི་མཐུན་ཕྱོགས་འཛིན་པའི་རྣམ་པར་རྟོག་པ་རྣམ་པ་དགུ་ཆོས་ཅན།
སྒོམ་པའི་ལམ་དེ་དང་སྤང་གཉེན་དུ་འབྲེལ་བ་ཡིན་ཏེ། བསྒོམ་པའི་ལམ་གྱིས་ཡང་དག་པར་སྤང་བར་བྱ་བ་ཡིན་པའི་ཕྱིར། གཉིས་པ་ལ་མཚམས་སྦྱར་བ་ནི། ཇི་ལྟར་ཞེས་སོགས་སོ། ། རྩ་བ་ལ་ཡུལ་དང་ཡུལ་ཅན་རྟོག་པའོ། ། དང་པོ་ལ་ལམ་གྱི་སྒྲིབ་པ་གསུམ། ལམ་གྱི་ངོ་བོ་གཅིག ཤེས་བྱ་གསུམ། སྤང་བྱ་དང༌། རྣམ་པའི་དབང་དུ་བྱས་པའོ། །
གཉིས་པ་ནི་ཀུན་རྨོངས་ལ། རྣམ་པར་རྟོག་པ་ཐ་མར་བཞེད་ཅེས་པའོ། ། སློབ་དཔོན་ཀུན་རྨོངས་ལ་ཞེས་པ་ཡན་ཆད་ཡུལ་དུ་བཞེད་དོ། ། མདོ་ནི་རྣམ་པ་ཐམས་ཅད་མཁྱེན་པ་ཉིད་ནི་དེ་བཞིན་གཤེགས་པ་རྣམས་ཀྱི་ཡིན་ནོ་ཞེས་སོགས་སོ། ། ཚིག་དོན་ལ་ཡུལ་སོ་སྐྱེ་ཐ་མལ་པ་ཆོས་ཅན། ཀུན་ཏུ་རྨོངས་པ་རྣམ་པ་ཐམས་ཅད་མཁྱེན་པ་ཉིད་གྱི་སྒྲིབ་པ་དང་ལྡན་ཏེ། ངོ་བོ་རྒྱུ་འབྲས་ཀྱི་རྣམ་པ་ཐམས་ཅད་ཡོངས་སུ་མ་ཤེས་པས་སོ། ། ཀུན་ཏུ་རྨོངས་པ་ལམ་ཤེས་ཀྱི་སྒྲིབ་པ་དང་ལྡན་ཏེ་ཐེག་པ་གསུམ་གི་ལམ་ཐམས་ཅད་ཡོངས་སུ་མ་ཤེས་པས་སོ། ། ཀུན་ཏུ་རྨོངས་པ་ཐམས་ཅད་ཤེས་པ་ཉིད་ཀྱི་སྒྲིབ་པ་དང་ལྡན་ཏེ། གཞི་ཕུང་ཁམས་སྐྱེ་མཆེད་ཐམས་ཅད་ཡོངས་སུ་མ་ཤེས་པ་ཉིད་ཀྱིས་སོ། །
སྤང་བྱ་ཐམས་ཅད་ཞི་བའི་ལམ་ལ་ཀུན་ཏུ་རྨོངས་ཏེ། གཉེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་མ་ཤེས་པས་སོ། ། གཟུགས་ལ་སོགས་པ་དེ་བཞིན་ཉིད་ལ་སོགས་པ་དང་མཚུངས་པར་ལྡན་པ་དབྱེར་མེད་དང་མི་ལྡན་པ་དབྱེར་མེད་མ་ཡིན་པ་ལ་ཀུན་ཏུ་རྨོངས་ཏེ་ཆོས་ཅན་གཟུགས་ལ་སོགས་པའི་ཤེས་བྱ་དང༌། ཆོས་ཉིད་དེ་བཞིན་ཉིད་དག་དབྱེར་མེད་དུ་ཡོངས་སུ་མ་ཤེས་པས་སོ། ། ཐེག་དམན་དང་རྣམ་མཁྱེན་གྱི་ལམ་མཉམ་པ་ཉིད་ལ་ཀུན་ཏུ་རྨོངས་ཏེ། བར་ཆད་བྱེད་པའི་བདུད་ལ་སོགས་པ་རང་གི་ངོ་བོའམ་གནས་ཚུལ་ཡོངས་སུ་མ་ཤེས་པས་སོ། ། སྡུག་བསྔལ་ལ་སོགས་པའི་བདེན་པ་ལ་ཀུན་ཏུ་རྨོངས་ཏེ། མི་རྟག་སོགས་དོན་ལ་སྒྲ་ཇི་བཞིན་དུ་འཛིན་པ་ཉིད་ཀྱིས་སོ། ། ཉོན་མོངས་པའི་རང་བཞིན་ལ་ཀུན་ཏུ་རྨོངས་ཏེ། འདོད་ཆགས་ལ་སོགས་པའི་ངོ་བོ་ཉིད་གློ་བུར་བར་ཡོངས་སུ་མ་ཤེས་པ་ཉིད་ཀྱིས་སོ། །
གཟུང་འཛིན་གཉིས་སུ་མེད་པ་ལ་ཀུན་ཏུ་རྨོངས་ཏེ། གཟུང་བ་དང་འཛིན་པའི་མཚན་ཉིད་སྟོང་པ་ཉིད་ཡོངས་སུ་མ་ཤེས་པས་སོ། ། ངོ་བོ་ནི། སྔ་མ་མཐོང་སྤང་དུ་བསྟན་པ་བཞིན་དུ་བཏགས་པའི་དངོས་པོར་ཞེན་པ་འཛིན་པའི་རྣམ་པར་རྟོག་པ་ཐ་མའོ། ། གཉེན་པོ་ནི། སྒོམ་པའི་ལམ་གྱི་ཞེས་སོགས་དབྱེ་བ་ནི་རྣམ་པ་དགུར་བཞེད་པ་ཡིན་ནོ། ། གསུམ་པ་གཉེན་པོའི་དབྱེ་བ་ནི། སྒོམ་པའི་ལམ་གྱི་མི་མཐུན་ཕྱོགས་རྣམ་པར་རྟོག་པ་བཞི་པོ་དེ་དག་སྤང་པ་ཉིད་དུ། གཉེན་པོ་སྦྱོར་བ་དང་འཇུག་པ་རྣམ་པ་བཞི་ཡང་སྤང་བྱ་དེའི་དབྱེ་བས་ཐ་དད་དོ་ཞེས་བྱ་བར་ཁོང་དུ་ཆུད་པར་བྱའོ། ། གསུམ་པ་རྟེན་པ་ཡོན་ཏན་ལ་མཚམས་སྦྱར་བ་ནི།
བྱང་ཆུབ་སེམས་དང་སྒོམ་ལམ་ཆེན་པོའི་ཆེན་པོ་ལ་གནས་པ་ཆོས་ཅན། ཡོན་ཏན་ཕུན་སུམ་ཚོགས་པ་ཐམས་ཅད་རྟེན་ཏེ། སྔ་མ་མཐོང་སྤང་སྤོང་ཚུལ་བཞིན་དུ་རྣམ་པར་རྟོག་པ་བརྒྱ་རྩ་བརྒྱད་སྤངས་པ་དང་དུས་མཉམ་པ་ཁོ་ནར་དེ་དག་གིས་བསྡུས་པའི་ཉོན་མོངས་པ་བརྒྱ་རྩ་བརྒྱད་སྤངས་པའོ། ། མདོ་ནི་ལོ་མ་དང་མེ་ཏོག་དང་འབྲས་བུ་ལྟར་སེམས་ཅན་ལ་ཉེ་བར་འཚེ་བར་འགྱུར་ཞེས་སོགས་སོ། ། ཚིག་གི་དོན་ནི་ངན་སོང་གི་གདུང་བ་ལས་སྐྱོབ་པའི་ལོ་མ་དང༌། བདེ་འགྲོའི་དགའ་བ་བསྐྱེད་པའི་མེ་ཏོག་དང་སྲིད་ཞིའི་རྒུད་པ་སེལ་བའི་མྱང་འདས་ཀྱི་འབྲས་བུ་རབ་ཀྱི་མཐར་ཕྱིན་པ་ཐོབ་པ་དེ་དག་གིས་མཛེས་པར་གྱུར་པའི་བྱང་ཆུབ་སེམས་དཔའ་བསྒོམ་ལམ་ཆེན་པོའི་ཆེན་པོ་ལ་གནས་པ་ཆོས་ཅན། རྣམ་པ་ཐམས་ཅད་དུ་འགྲོ་བའི་བདེ་བ་བསྐྱེད་པར་མཁས་པའི་ཡོན་ཏན་ཕུན་སུམ་ཚོགས་པ་ཐེག་པ་གསུམ་གྱིས་བསྡུས་པ་ཐམས་ཅད་འབད་རྩོལ་མེད་པར་རྟེན་པར་བྱེད་དེ། སྒོམ་པའི་ལམ་ལ་ཡུན་རིང་དུ་གོམས་པས་རྣམ་པར་རྟོག་པའི་རིགས་བཞི་པོ་འཚེ་བར་བྱེད་པ་ཉིད་ཀྱིས་ཡམས་ཀྱི་ནད་དུ་གྱུར་པ་དང་འདྲ་བར་འདི་རྣམས་ཟད་ནས་ཡོན་ཏན་གྱི་གེགས་བྱེད་པ་མེད་པས་སོ། ། ནད་ཟད་ནས་བདེ་བ་བརྙེད་པ་ན་དགའ་བས་དབུགས་ཕྱིན་པ་ཐོབ་པ་བཞིན་དུའོ། ། ཇི་ལྟར་རྟེན་ཅེ་ན།
རྒྱ་མཚོ་ཆེན་པོ་ལ་ཆུ་བོ་གངྒཱ་དང༌། པཀྵུ་ལ་སོགས་པ་དག་འབབ་པ་བཞིན་དུ་རྣམ་པ་ཐམས་ཅད་དུ་མངོན་དུ་འོང་བའི་རྣམ་པས་སོ། ། ཇི་ལྟར་ན་འགྲོ་བའི་བདེ་བ་སྐྱེད་པ་ལ་མཁས་པ་ཞེས་བརྗོད་ཅེ་ན། དམིགས་མེད་ཀྱི་སྙིང་རྗེས་སེམས་ཅན་གཞན་གྱི་དབང་དུ་གྱུར་པས་སོ། ། བཞི་པ་བར་ཆད་མེད་རྩེ་ལ་གཉིས་ཏེ་གཉེན་པོ་བར་ཆད་མེད་རྩེ་མི་མཐུན་ཕྱོགས་ལོག་རྟོག་བསལ་པའོ། ། དང་པོ་ལ་ངོ་བོ་དང་དམིགས་རྣམ་མོ། ། དང་པོ་ལ་རྟེན་སྒོམ་ལམ་རྩེ་སྦྱོར་གྱི་རྗེས་ལ་བར་ཆད་མེད་པའི་རྩེ་སྦྱོར་འབྱུང་བས་བར་ཆད་མེད་པའི་ཏིང་ངེ་འཛིན་འཆད་དོ། ། མདོ་ནི་སྟོང་གསུམ་གྱི་སེམས་ཅན་ཐམས་ཅད་རང་བྱང་ཆུབ་ཀྱི་ས་ལ་བཀོད་པ་བས། བྱང་ཆུབ་དུ་སེམས་བསྐྱེད་པ་བསོད་ནམས་མང་ཞེས་སོགས་སོ། ། ཚིག་དོན་ནི།
འདིར་བར་ཆད་མེད་པའི་ཏིང་ངེ་འཛིན་ཞེས་བྱའོ། ། གང་ཞེ་ན། འབྲས་བུ་སངས་རྒྱས་ཉིད་ལམ་གཞན་གྱིས་བར་དུ་ཆོད་པ་མེད་པར་ཐོབ་པའི་ཏིང་ངེ་འཛིན་གང་ཡིན་པ་དེ་ནིའོ། ། ཇི་ལྟར་བར་དུ་ཆོད་པ་མེད་པར་སངས་རྒྱས་ཐོབ་ཅེ་ན། དངོས་འབྲས་རྣམ་པ་ཐམས་ཅད་མཁྱེན་པ་གང་ཡིན་པ་དེ་སངས་རྒྱས་ཉིད་ཡིན་པས་སོ། ། འདི་ཡང་མདོ་ལས། བྱང་སེམས་འགའ་ཞིག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་རྣམས་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའི་སྐྱོན་མེད་པ་ས་དང་པོ་ཡན་ཆད་ལ་བཀོད་ནས་བསོད་ནམས་བསྐྱེད་པ་གང་ཡིན་པ་དེ་དཔེར་མཛད་ནས་དེ་བས་བར་ཆད་མེད་རྩེ་བསོད་ནམས་ཁྱད་པར་དུ་འཕགས་ཞིང་གྲངས་མང་བ་ཉིད་གྱིས་གསུངས་སོ། ། གཉིས་པ་དམིགས་རྣམ་ལ་མཚམས་སྦྱར་བ་ནི། སེམས་སེམས་བྱུང་རྣམས་ནི་དམིགས་རྣམ་ཀྱིས་རབ་ཏུ་ཕྱེ་བ་ཡིན་པས་བར་ཆད་མེད་པའི་ཏིང་ངེ་འཛིན་ཞེས་གསུངས་པ་དེའི་དམིགས་པ་ཞེས་སོགས་སོ། ། རྩ་བ་ལ་འདིའི་དམིགས་པ་དངོས་མེད་དེ།
དྲན་པ་བདག་པོའི་རྐྱེན་དང་ནི། ། ཞི་ཉིད་རྣམ་པ་ཡིན་པར་བཞེད། ། ཅེས་སྦྱར་རོ། ། མདོ་ནི། རབ་འབྱོར་རྣམ་མཁྱེན་གྱི་དམིགས་པ་ནི་དངོས་པོ་མེད་པའོ་ཞེས་སོ། ། ཚིག་དོན་ནི། གཟུགས་སོགས་ཆོས་ཐམས་ཅད་ཆོས་ཅན། བར་ཆད་མེད་པའི་ཏིང་ངེ་འཛིན་འདིའི་དམིགས་པའི་རྐྱེན་ཡིན་ཏེ། བར་ཆད་མེད་རྩེས་ཁྱོད་ལ་བདེན་པའི་དངོས་པོ་མེད་པར་དམིགས་པའི་སྒོ་ནས་སྒྲོ་འདོགས་བཅད་པར་བྱ་བ་ཡིན་པའི་ཕྱིར། རྒྱུན་མཐའ་མན་ཆད་ཀྱི་མཁྱེན་གསུམ་གྱི་དམིགས་རྣམ་མ་བརྗེད་པའི་དྲན་པ་ནི་བདག་པོའི་རྐྱེན་ཡིན་ཏེ།
དེའི་མཐུས་བསྐྱེད་པའི་ཕྱིར། འདིས་མཉམ་བཞག་ན་བློ་མེད་པ་དང༌། དྲན་པ་མེད་པར་འདོད་པ་བཀག་གོ ། རྣམ་པ་ནི་རང་བཞིན་གྱིས་ཞི་བ་ཉིད་ཡིན་ཏེ། སྤྲོས་བྲལ་གྱི་རྣམ་པ་ཅན་ཡིན་པས་སོ། ། གཉིས་པ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། བར་ཆད་མེད་རྩེའི་དམིགས་པ་སོགས་ཀྱི་གནས་འདི་ལ་ཀླན་ཀའི་རྒོལ་བ་འབྱུང་ངོ༌། །
གང་ཟག་གང་གི་ཞེ་ན། རྟོག་གེ་རབ་ཏུ་སྨྲ་བ་བདེན་གཉིས་རྣམ་འབྱེད་ཀྱི་ཐབས་ལ་མཁས་པ་མ་རྟོགས་པ་རྣམས་ཀྱིས་སོ། ། ཚུལ་ནི་རྒྱུད་མར་རོ། ། ཅིའི་ཕྱིར་འབྱུང་ཞེ་ན། གཏིང་དཔག་པར་དཀའ་བའི་ཕྱིར། ཀླན་ཀ་དེ་དག་བདེན་གཉིས་རྣམ་འབྱེད་ཀྱི་ཐབས་ལ་མཁས་པས་བསལ་བར་བྱ་སྟེ། བདེན་གཉིས་ཀྱི་ཚུལ་ལ་རྨོངས་པའི་རྩོད་པ་ཡིན་པས་སོ། ། ཀླན་ཀ་འབྱུང་བར་བསྟན་པ་འདིས་ནི་བར་ཆད་མེད་རྩེ་འདིའི་ཟབ་པ་ཉིད་བསྙད་དོ། ། གཉིས་པ་ལ། མཚམས་སྦྱར་བ་ནི།
བློའི་ནོར་ཅན་ཞེས་སོགས་སོ། ། རྩ་བ་ནི། ལོག་པར་རྟོག་པའི་ཡུལ་དང༌། ངོ་བོ་དང༌། དབྱེ་བ་དང་གསུམ་མོ། ། མདོ་ནི། བཅོམ་ལྡན་འདས་ཅི་ལགས་རྣམ་པ་ཐམས་ཅད་མཁྱེན་པ་ཉིད་འབའ་ཞིག་དངོས་པོ་མ་མཆིས་པ་ལགས་སམ་ཞེས་སོགས་སོ། ། ཚིག་དོན་ལ་གཉིས་ཏེ། བསལ་བྱ་ཀླན་ཀ སེལ་བྱེད་ཏིང་ངེ་འཛིན་བསྐྱེད་ཚུལ་ལོ། །
དང་པོ་ནི། ལོག་པར་རྟོག་པ་བཅུ་དྲུག་གོ ། གང་ཟག་གང་གི་ལོག་པར་རྟོག་པ་ཡིན་ཅེ་ན། སྐྱེ་བོ་བྱང་ཆུབ་སེམས་དཔའི་ཐབས་ལ་མཁས་པ་མི་ཤེས་པ་རྟོག་གེ་རབ་ཏུ་སྨྲ་བ་རྣམས་ཀྱི་ལོག་པར་རྟོག་པའོ། ། ངོ་བོ་གང་ཞེ་ན། ཕན་ཚུན་འགལ་བ་ལྟར་སྣང་བའི་དོན་གཞི་གཅིག་ལ་བསྒྲུབ་པ་མི་འཐད་པར་སེམས་པ་ཉིད་ཀྱིས་མཐའ་གཞན་དུ་དོགས་པ་དང་བཅས་པས་ཐེ་ཚོམ་གྱི་ངོ་བོའོ། ། གཞི་གང་ལ་རྟེན་ཅེ་ན། ཇི་སྐད་བཤད་པའི་རྣམ་མཁྱེན་གྱི་ཡུལ་ལ་ལོག་པར་རྟོག་པ་ཅན་ཉིད་ཀྱིས་རྣམ་པ་ཐམས་ཅད་མཁྱེན་པ་ཉིད་ཀྱི་རྟེན་ཅན་ཞེས་བསྟན་ནོ། ། ཡུལ་གང་ལ་ཇི་ལྟར་ལོག་པར་རྟོག་ཅེ་ན། ཡུལ་ནི་རྣམ་མཁྱེན་གྱི་དམིགས་པར་འཐད་པ་ལའོ། །
ཚུལ་ནི་རྣམ་མཁྱེན་གྱི་དམིགས་པ་མི་འཐད་པར་ཐལ། འདུས་བྱས་དང་འདུས་མ་བྱས་ཀྱི་ཁམས་དག་དངོས་པོ་མེད་པ་ཉིད་ཀྱིས་སོ། ། ཞེས་དོན་དམ་གྱི་ཁས་བླངས་རྟགས་སུ་བཀོད་ནས་ཀུན་རྫོབ་སུན་འབྱིན་པ་དོན་དམ་སྒོ་ཅན་གྱི་ཀླན་ཀའོ། ། འདི་ལ་དོན་དམ་དུ་མེད་ཀྱང་ཀུན་རྫོབ་དུ་འཐད་དོ་ཞེས་ཀུན་རྫོབ་ཀྱི་སྒོ་ནས་ལན་འདབ་བོ། ། ཡང་ན་དོན་དམ་པར་འདུས་བྱས་དང་འདུས་མ་བྱས་མེད་པས་རྣམ་མཁྱེན་གྱི་དམིགས་པ་མི་འཐད་སྙམ་པ་ནི། ལོག་རྟོག་ཡིན་ལ། ལོག་རྟོག་དེས་བསླང་བའི་རྩོད་པ་ནི་ཀླན་ཀའོ། ། དེ་ལ་དང་པོ་ནི། བདེན་གཉིས་ཀྱི་རྣམ་དབྱེ་རྟོགས་པའི་ཤེས་རབ་ཀྱིས་སེལ་ལ། གཉིས་པ་ནི།
ཤེས་རབ་ཀྱིས་བསླང་བའི་བདེན་གཉིས་རྣམ་འབྱེད་ཀྱི་རིགས་པས་སེལ་ལོ། ། འདི་གཉིས་ཀྱིས་རིམ་པ་ལྟར་རང་རྒྱུད་ལ་སེལ་བ་དང༌། གཞན་རྒྱུད་ལ་སེལ་བའི་དབང་དུ་བྱས་སོ། ། འདིས་ཐམས་ཅད་ལ་རིག་པར་བྱའོ། ། དམིགས་པའི་ངོ་བོ་ཉིད་གཟུང་དུ་མེད་པར་ཐལ། རྣམ་པ་ཐམས་ཅད་དུ་རང་བཞིན་མེད་པའི་ཕྱིར། ཞེས་དམིགས་པའི་ངོ་བོ་ཉིད་ངེས་པར་བཟུང་བ་ལ་ལོག་པར་རྟོག་པ་དང༌། རྣམ་མཁྱེན་གྱི་ཡེ་ཤེས་མེད་པར་ཐལ། དངོས་པོ་དང་དངོས་པོ་མེད་པ་མི་དམིགས་པས་སོ། ། ཞེས་རྣམ་པ་ཐམས་ཅད་མཁྱེན་པ་ཉིད་དང༌།
བདེན་པ་གཉིས་མི་འཐད་པར་ཐལ། དེ་བཞིན་ཉིད་ཀྱི་ངོ་བོ་ཉིད་ཀྱིས་སོ། ། ཞེས་ཀུན་རྫོབ་དང་དོན་དམ་པའི་བདེན་པ་གཉིས་ལ་དང༌། སྦྱོར་བ་མི་འཐད་པར་ཐལ། སྦྱིན་པ་ལ་སོགས་པ་མི་དམིགས་པས་སོ། ། ཞེས་སྦྱོར་བ་ལ་དང༌། སངས་རྒྱས་དཀོན་མཆོག་མེད་པར་ཐལ། རྟོགས་པར་བྱ་བ་མེད་པས་སོ། ། ཞེས་སངས་རྒྱས་དཀོན་མཆོག་ལ་དང༌། ཆོས་དཀོན་མཆོག་མེད་པར་ཐལ།
མིང་དུ་བཏགས་པ་ཙམ་དུ་ཟད་པས་སོ། ། ཞེས་ཆོས་དཀོན་མཆོག་ལ་དང༌། དགེ་འདུན་དཀོན་མཆོག་མེད་པར་ཐལ། གཟུགས་ལ་སོགས་པ་དམིགས་པ་བཀག་པས་སོ། ། ཞེས་དགེ་འདུན་དཀོན་མཆོག་ལ་དང༌། ཐབས་ལ་མཁས་པ་མེད་པར་ཐལ། སྦྱིན་པ་ལ་སོགས་པ་མི་དམིགས་པས་སོ། ། ཞེས་ཐབས་ལ་མཁས་པ་ལ་དང༌། སངས་རྒྱས་ཀྱི་མངོན་རྟོགས་མེད་པར་ཐལ། རྟོགས་བྱ་དངོས་པོ་དང་དངོས་པོ་མེད་པ་དང༌།
གཉིས་ཀའི་ངོ་བོར་རྟོགས་པ་བཀག་པས་སོ། ། ཞེས་དེ་བཞིན་གཤེགས་པའི་མངོན་པར་རྟོགས་པ་ལ་དང༌། རྟག་སོགས་ཕྱིན་ཅི་ལོག་མ་ཡིན་པར་ཐལ། མི་རྟག་པ་ལ་སོགས་པ་ཡང་སྤྲོས་པར་རྣམ་པར་བཞག་པ་ཉིད་ཀྱིས་སོ། ། ཞེས་རྟག་སོགས་ཕྱིན་ཅི་ལོག་དང༌། ཉན་རང་གི་ལམ་བསྒོམ་པ་མི་འཐད་པར་ཐལ། ཉན་རང་གི་ལམ་རྣམ་པར་བསྒོམས་པའི་འབྲས་བུ་མངོན་སུམ་དུ་མི་བྱེད་པས་སོ། ། ཞེས་ལམ་ལ་དང༌། མི་མཐུན་ཕྱོགས་མི་འཐད་པར་ཐལ། དོར་བྱ་མེད་པས་སོ། །
གཉེན་པོ་མི་འཐད་པར་ཐལ། བླང་བྱ་མེད་པས་སོ། ། ཞེས་མི་མཐུན་ཕྱོགས་དང་གཉེན་པོ་ལ་དང༌། ཆོས་ཀྱི་མཚན་ཉིད་མི་འཐད་པར་ཐལ། རྟེན་ཆོས་ཅན་མེད་པས་སོ། ། ཞེས་ཆོས་ཀྱི་མཚན་ཉིད་ལ་དང་ཡུམ་བསྒོམ་པ་མི་འཐད་པར་ཐལ། བསྒོམ་བྱ་རང་སྤྱིའི་མཚན་ཉིད་མི་འཐད་པས་སོ། ། ཞེས་བསྒོམ་པ་ལ་ལོག་པར་རྟོག་པའོ། ། གཉིས་པ་ནི། བར་ཆད་མེད་པའི་ཏིང་ངེ་འཛིན་བསྐྱེད་པར་བྱའོ། །
སུ་ཞིག་གིས་ཞེ་ན། བྱང་ཆུབ་སེམས་དཔའ་བར་ཆད་མེད་རྩེའི་དགེ་བ་འདོད་པ་རྣམས་ཀྱིས་སོ། ། ཐབས་གང་གིས་ཞེ་ན་འགལ་རྐྱེན་ལོག་རྟོག་རྣམ་པ་སྟོང་དུ་སྟེ། ཡང་དག་ཡང་དུ་བསལ་བ་སྔོན་དུ་འགྲོ་བའི་སྒོ་ནས་མཐུན་རྐྱེན་དམིགས་རྣམ་ཕྱིན་ཅི་མ་ལོག་པར་ངེས་པ་རྣམ་པ་ཐམས་ཅད་དུ་ཡང་དག་པར་བསྐྱེད་ནས་སོ། ། ལོག་རྟོག་གང་གིས་སེལ་ཞེ་ན། བདེན་པ་གཉིས་ཀ་ལ་བརྟེན་པའི་ཐབས་ལ་མཁས་པས་སེལ་ཏེ། ཀུན་རྫོབ་སྒོ་ཅན་གྱི་ཀླན་ཀ་ལ་གོ་རིམ་པ་བཞིན་དུ་དོན་དམ་དང༌། དོན་དམ་སྒོ་ཅན་གྱི་ཀླན་ཀ་ལ་ཀུན་རྫོབ་ཀྱི་སྒོ་ནས་ལན་གདབ་དགོས་པས་སོ། ། ཅིའི་ཕྱིར་ཞེ་ན། རྩོད་པའི་ཚུལ།
བདེན་གཉིས་གང་རུང་རེ་ཚད་མར་བྱས་ནས་གཅིག་ཤོས་སུན་འབྱིན་པར་བྱེད་པ་དེ་བས་ནའོ། ། འདི་ཡང་དོན་དམ་རྟགས་སུ་བྱས་ནས་ཀུན་རྫོབ་སུན་འབྱིན་པའི་དོན་དམ་སྒོ་ཅན་དང༌། ཀུན་རྫོབ་རྟགས་སུ་བྱས་ནས་དོན་དམ་སུན་འབྱིན་པའི་ཀུན་རྫོབ་སྒོ་ཅན་གྱི་ལན་གདབ་ཚུལ་ཡིན་གྱི། དོན་དམ་དུ་ཡུམ་བསྒོམ་པ་མི་འཐད་པར་ཐལ། དོན་དམ་དུ་རང་སྤྱི་མེད་པས་སོ། ། ཞེས་པའི་དོན་དམ་སྒོ་ཅན་དང༌། ཀུན་རྫོབ་ཏུ་རྟགས་སོགས་ཕྱིན་ཅི་ལོག་མ་ཡིན་པར་ཐལ། ཀུན་རྫོབ་ཏུ་མི་རྟག་པ་སོགས་སྤྲོས་པ་ཡིན་པའི་ཕྱིར། ཞེས་ཀུན་རྫོབ་སྒོ་ཅན་ལྟ་བུ་ལ་ནི་གཞུང་གི་སྒྲ་ཇི་ལྟ་བ་བཞིན་གྱི་ལན་མི་རུང་བས་སྤྱིར་མ་ངེས་སོ། ། ལུང་གི་སྒོ་ནས་ནི་ཀུན་རྫོབ་མི་འཐད་པར་རྒོལ་བ་ཀུན་རྫོབ་སྟོན་པ་དྲང་དོན་གྱི་ལུང་གིས་སེལ་ལ།
དོན་དམ་ལ་རྒོལ་བ་ནི་སྟོང་ཉིད་སྟོན་པ་ངེས་དོན་གྱི་ལུང་གིས་སེལ་ལོ། ། དགོས་པ་ནི། ཀུན་རྫོབ་གྱི་ལན་གྱིས་སྐུར་བ་འདེབས་པ་བསལ་ནས་མངོན་པར་མཐོ་བའི་ལམ་ལ་འགོད་ཅིང་དོན་དམ་གྱི་ལན་གྱིས་སྒྲོ་འདོགས་བསལ་ནས་ངེས་པར་ལེགས་པའི་ལམ་ལ་འགོད་དོ། ། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་ལས། སྐབས་ལྔ་པའི་འགྲེལ་པ་རྣམ་པར་བཤད་པའོ།། །། གསུམ་པ་བསྟན་པ་ཐོབ་པའི་དོན་དུ་བསྒོམ་པ་མཐར་གྱིས་པ་ལ། འབྲེལ་དགོད་པས་མཚམས་སྦྱར། མངོན་རྟོགས་ཀྱི་རང་བཞིན་རྒྱས་པར་བཤད། སྐབས་ཀྱི་སྒོ་ནས་དོན་བསྡུ་བའོ། །
དང་པོ་ནི། རྩེ་མོའི་འོག་ཏུ་མཐར་གྱིས་པའི་མངོན་པར་རྟོགས་པ་གསུངས་སོ། ། ཇི་ལྟར་ཞེ་ན། སྒོམ་པར་བྱེད་དོ། ། གང་གིས་ན། རྩེ་མོའི་མངོན་པར་རྟོགས་པ་ཐོབ་བས་སོ། ། གང་ན། སོ་སོ་བ་མཁྱེན་གསུམ་གྱི་ཆོས་སེམས་བསྐྱེད་ལ་སོགས་པ་དང༌། བསྡུས་པ་རྣམ་ཀུན་རྩེ་སྦྱོར་ཉིད་དུ་རྟོགས་པའི་དོན་རྣམས་སོ། ། འགའ་ཞིག་སོ་སོ་བ་ཕྱིན་དྲུག་དང་རྗེས་དྲན་དྲུག་བསྡུས་པ་དངོས་མེད་ངོ་བོ་ཉིད་ལ་འཆད་དོ། །
ཚུལ་ནི་སྔར་རྒྱུད་ལ་བསྐྱེད་པའི་རིམ་པ་ལྟར་གོ་རིམ་བཞིན་དུ་བླགས་ནས་སོ། ། དགོས་པ་ནི། བརྟན་པོར་བྱ་བའི་ཕྱིར་རོ། ། མདོ་ནི། མཐར་གྱིས་བྱ་བ་དང༌། མཐར་གྱིས་བསླབ་པ་དང༌། མཐར་གྱིས་བསྒྲུབ་པ་རྩོམ་མོ་ཞེས་སོ། ། གཉིས་པ་ལ། སོ་སོར་བཤད་པ་དང༌། བསྡུས་ཏེ་བསྟན་པའོ། །
དང་པོ་ལ། སྦྱོར་བ་ཕུན་སུམ་ཚོགས་པ་དང༌། བསམ་པ་ཕུན་སུམ་ཚོགས་པ་དང༌། རྣམ་པར་དག་བྱེད་ཀྱི་ཆོས་སོ། ། དང་པོ་ནི། ཡང་དག་པར་བསྒྲུབ་པར་བྱེད་དོ། ། གང་ན། རབ་དགའ་ལ་སོགས་པའི་ས་བཅུའོ། ། གང་གི་ན། སྦྱིན་པའི་ཕ་རོལ་ཏུ་ཕྱིན་པ་ལ་སོགས་པ་འཁོར་གསུམ་རྣམ་པར་དག་པས་རབ་ཏུ་ཕྱེ་བ་དྲུག་རྣམ་པ་ཐམས་ཅད་དུ་ཡོངས་སུ་རྫོགས་པས་སོ། །
ས་བཅུ་རྫོགས་པ་ལ་ཕར་ཕྱིན་བཅུ་དགོས་པར་བཤད་པ་དང་འགལ་ལོ་ཞེ་ན། སྐྱོན་མེད་དེ། ཕ་རོལ་ཏུ་ཕྱིན་པ་ཕྱི་མ་བཞི་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ནང་དུ་འདུས་པའི་ཕྱིར་རོ། ། ཇི་ལྟར་ཞེ་ན། ཤེས་རབ་ཉིད་བྱ་བ་མི་འདྲ་བ་བཞི་བྱེད་པའི་ལྡོག་པས་བཞིར་ཕྱེ་སྟེ། བསྔོ་བའི་སྒོ་ནས་དགེ་བ་མི་ཟད་པར་བྱེད་པས་ཐབས་དང༌། སྦྱིན་སོགས་འགྲུབ་པའི་དོན་དུ་འཇུག་པས་སྨོན་ལམ་དང༌། མི་མཐུན་ཕྱོགས་འཇོམས་པས་སྟོབས་དང༌། ཆོས་ཀྱི་སེམས་ཅན་སྨིན་པར་བྱེད་པས་ཡེ་ཤེས་སུ་ཕྱེ་བའི་ཕྱིར་རོ། ། དབུས་མཐའ་ལས་མི་ཟད་པ་དང་རྟག་འཇུག་དང༌།
ངེས་དང་ལོངས་སྤྱོད་སྨིན་པར་བྱེད་ཅེས་སོ། ། གཉིས་པ་ལ། ལམ་གྱི་རྟེན་དཀོན་མཆོག་རྗེས་སུ་དྲན་པ་ལ། སངས་རྒྱས་རྗེས་སུ་དྲན་པ་ནི་དྲན་པ་ཉེར་བཞག་སོགས་ཀྱིས་བསྟན་པའི་ལམ་གསུམ་རྗེས་སུ་དྲན་པའོ། ། ལམ་གསུམ་ནི་གོ་རིམ་བཞིན་དུ། ངེས་པར་འབྱེད་པའི་ཆ་དང་མཐུན་པ་བརྗོད་པར་བྱེད་པ་དྲན་པ་ཉེར་བཞག་སོགས་ཀྱི་མིང་དང༌། མཐོང་ལམ་བརྗོད་པར་བྱེད་པ་བྱང་ཆུབ་ཡན་ལག་གི་རྣམ་པ་ཞེས་པ་དང༌། སྒོམ་ལམ་བརྗོད་པར་བྱེད་པ་འཕགས་ལམ་ཡན་ལག་བརྒྱད་ཀྱི་རྣམ་པ་ཞེས་པའི་མིང་གིས་བསྟན་པ་དགག འདི་གསུམ་སློབ་དཔོན་གྱིས་མཐར་གྱིས་བྱ་བ་སོགས་གསུམ་གྱི་དོན་དུ་འདོད་པར་མངོན་ནོ། ། ཁམས་གསུམ་དོན་དམ་པར་དྲན་པ་མེད་ཅིང་ཀུན་རྫོབ་དུ་མཚན་ཉིད་ཀྱི་སྒོ་ནས་རྗེས་སུ་དྲན་པ་ནི་སངས་རྒྱས་རྗེས་སུ་དྲན་པའོ། །
ལམ་དྲན་པས་སངས་རྒྱས་དྲན་པར་ཇི་ལྟར་འགྱུར་ཞེ་ན། སངས་རྒྱས་ནི་རྒྱུ་འདི་དག་ལས་སྐྱེས་སོ་ཞེས་རྒྱུའི་སྒོ་ནས་རྗེས་སུ་དྲན་པའོ། ། དགེ་བ་དང་མི་དགེ་བ་དང་ལུང་དུ་མ་བསྟན་པའི་ཆོས་རྣམས་སྔར་གྱི་དེ་བཞིན་དུ་དོན་དམ་པར་དྲན་པ་མེད་ཅིང་ཀུན་རྫོབ་ཏུ་མཚན་ཉིད་ཀྱི་སྒོ་ནས་རྗེས་སུ་དྲན་པ་དང༌། བྱང་སེམས་འཕངས་པ་ཕྱིར་མི་ལྡོག་པའི་དགེ་འདུན་རྣམས་སྔ་མ་བཞིན་དུ་རྗེས་སུ་དྲན་པ་དང༌། ལམ་གྱི་གཞི་དྲན་པ་ནི། ཚུལ་ཁྲིམས་གསུམ་དང༌། གཏོང་པ་གསུམ་པོ་རྣམས་སྔ་མ་དེ་བཞིན་དུ་རྗེས་སུ་དྲན་པ་དང༌། ལམ་ཉམས་སུ་ལེན་པའི་དབང་པོ་དྲན་པ་ནི། ལྷར་སྐྱེས་པའི་འཕགས་པ་སྔ་མ་བཞིན་དུ་རྗེས་སུ་དྲན་པའོ། ། གསུམ་པ་ནི།
གཟུགས་ལ་སོགས་པའི་ཆོས་ཐམས་ཅད་བདེན་པའི་དངོས་པོ་མེད་པའི་ངོ་བོ་ཉིད་དུ་ཁོང་དུ་ཆུད་པས་རྟོགས་པའོ། ། གཉིས་པ་ནི། བཅུ་གསུམ་པོ་གང་ཡིན་པ་དེ་ནི་འདིར་མཐར་གྱིས་པའི་སྦྱོར་བའི་ཉམས་སུ་བླང་བར་བྱ་བར་བཞེད་པ་ཡིན་ནོ། ། རྣམ་ཀུན་རྩེ་སྦྱོར་གྱིས་རྟོགས་པའི་དོན་རྣམ་བསྒོམ་བྱར་བཤད་པ་མ་ཡིན་ནམ་ཞེ་ན། སྔ་མ་ལྟ་བ་དང་ཕྱི་མ་སྤྱོད་པ་གཉིས་ཟུང་འབྲེལ་དུ་ཉམས་སུ་ལེན་ཏེ། ལྟ་བ་མཐར་ཕྱིན་པའི་དོན་དུ་ཕ་རོལ་ཏུ་ཕྱིན་པ་དྲུག་ལ་སྤྱོད་ཅིང་དཀོན་མཆོག་གསུམ་ལ་བརྟེན་ཏེ། ཚུལ་ཁྲིམས་དང་གཏོང་པ་གཉིས་ཀྱིས་གཞི་བཟུང་ནས། ལྷ་དཔང་པོར་བཞག་སྟེ་དེ་ཐམས་ཅད་མི་དམིགས་པར་རྟོགས་པའི་ཤེས་རབ་ཀྱིས་ཟིན་པར་བྱེད་པའི་ཕྱིར། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་ལས།
སྐབས་དྲུག་པའི་འགྲེལ་པ་རྣམ་པར་བཤད་པའོ།། །། བཞི་པ་བརྟན་པ་ཐོབ་ནས་ཅིག་ཆར་དུ་བསྒོམ་པ་སྐད་ཅིག་སྦྱོར་ལ། འབྲེལ་དགོད་པས་མཚམས་སྦྱར། ངོ་བོ་རྒྱས་པར་བཤད་པ། སྐབས་ཀྱི་སྒོ་ནས་དོན་བསྡུ་བའོ། ། དང་པོ་ནི་མཐར་གྱིས་པའི་འོག་དུ་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པའི་སྦྱོར་བ་གསུངས་ཏེ། མཐར་གྱིས་པའི་མངོན་པར་རྟོགས་པ་རྣམ་པར་སྒོམ་པ་ནི། སྔར་སྒོམ་པ་དེ་ཉིད་སྐད་ཅིག་མ་གཅིག་གིས་བསྒོམས་པས་སོ། ། སྐད་ཅིག་མ་གཅིག་གིས་སྒོམ་མི་ནུས་སྙམ་ན་ནུས་ཏེ། བསྟན་པ་ཐོབ་པའི་དོན་དུ་ཤིན་དུ་གོམས་པར་པའི་ཕྱིར།
གཉིས་པ་ལ་སྤྱིའི་དོན་དང༌། ཡན་ལག་གི་དོན་ནོ། ། དང་པོ་ལ་སྐད་ཅིག་མའི་སྦྱོར་བ་བཞི་སྟེ། རྟོགས་བྱའི་སྒོ་ནས་རྣམ་པར་སྨིན་པ་མ་ཡིན་པ་དང་རྣམ་པར་སྨིན་པའི་སྐད་ཅིག་མའི་སྦྱོར་བ་གཉིས་དང༌། རྟོགས་ཚུལ་གྱི་སྒོ་ནས། མཚན་ཉིད་མེད་པའི་དང༌། གཉིས་སུ་མེད་པའི་སྐད་ཅིག་མའི་སྦྱོར་བ་གཉིས་ཡོད་པས་སོ། ། དང་པོ་ནི། རྣམ་པར་སྨིན་པ་མ་ཡིན་པའི་ཟག་མེད་ཀྱི་ཆོས་གཅིག་མངོན་པར་བྱང་ཆུབ་པ་དེའི་བསྡུ་བྱ་སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་མངོན་དུ་བྱེད་དེ་རྒྱུན་མཐར་ཐོབ་པའི་རྣམ་པར་སྨིན་པ་མ་ཡིན་པའི་ཟག་མེད་ཀྱི་རྟོགས་རིགས་གཅིག་གིས། རང་གི་བསྡུ་བྱ་སྦྱིན་པ་ནས་དཔེ་བྱད་བཟང་པོ་བརྒྱད་ཅུའི་བར་གྱི་མཚན་ཉིད་ཀྱི་ཆོས་རྣམས་བསྡུས་པའི་ཕྱིར་རོ། །
འདི་ནི་དངོས་རྒྱུས་དངོས་འབྲས་བསྡུས་པ་སྟེ། དངོས་རྒྱུ་དངོས་སུམ་དུ་བྱས་པ་ན་དངོས་འབྲས་མངོན་སུམ་དུ་བྱེད་པའི་ནུས་པ་ཐོབ་པའི་དོན་ཏོ། ། ཇི་སྐད་དུ་ཟག་པ་མེད་པའི་ཡེ་ཤེས་གཅིག་དམིགས་པ་ན་དེ་དང་རིགས་མཐུན་པ་ཐམས་ཅད་མངོན་དུ་བྱེད་པ་ཡིན་ནོ་ཞེས་གསུངས་སོ། ། འདིར་མངོན་སུམ་དུ་བྱེད་ཅེས་འབྱུང་གི མངོན་སུམ་དུ་བྱས་ཅེས་པ་མི་སྣང་ངོ༌། ། གཉིས་པ་ནི། རྣམ་པར་སྨིན་པའི་ཟག་མེད་ཀྱི་ཆོས་གཅིག་དམིགས་པ་ན་དེ་དང་རིགས་མཐུན་པའི་ཟག་མེད་ཀྱི་ཆོས་ཐམས་ཅད་མངོན་སུམ་དུ་བྱེད་པ་སྟེ། བསྡུ་བྱེད་མངོན་སུམ་དུ་བྱས་པ་ན། བསྡུ་བྱ་ཡང་མངོན་སུམ་དུ་བྱེད་པར་འགྱུར་པ་འཐད་པས་སོ། ། དཔེ་ནི།
ཇི་ལྟར་སྐྱེས་བུས་ཟོ་ཆུན་བརྒྱུད་རྟོག་ཐབས་གཅིག་གིས་བསྐྱོད་པ་ན། ཐམས་ཅད་ཅིག་ཆར་འགུལ་བ་ལྟར། སྐད་ཅིག་གཅིག་ཤེས་དེ་བཞིན་ནོ། ། ཞེས་པ་ལྟར་རོ། ། གསུམ་པ་དང་བཞི་པ་གཉིས་ནི། ཡེ་ཤེས་སྐད་ཅིག་མ་གཅིག་གིས་འཁོར་འདས་ཀྱི་ཆོས་རྣམས་མཚན་ཉིད་མེད་པ་དང་གཟུང་འཛིན་གཉིས་སུ་མེད་པར་རྟོགས་པའོ། ། སྦྱོར་བ་སྔ་མ་གཉིས་ཀྱིས་ནི། ཡུལ་སྐད་ཅིག་མ་གཅིག་ཁོ་ན་ལ་རྟོགས་ཞེས་བཤད་ལ། སྦྱོར་བ་ཕྱི་མ་གཉིས་ཀྱིས་ནི། ཡུལ་ཅན་ཡེ་ཤེས་སྐད་ཅིག་མ་གཅིག་གིས་རྟོགས་ཞེས་པ་ཡིན་ནོ། །
གཞན་དག་གིས་ནི་ཐེ་ཚོམ་ཙམ་ཡང་མ་ཞུགས་ན། རྟོགས་པ་ལྟ་ཅི་སྨོས། ཡན་ལག་གི་དོན་ནི། སྦྱོར་བ་དེ་ཡང་མཚན་ཉིད་ཀྱི་སྒོ་ནས་རྣམ་སྨིན་མིན་པའི་སྐད་ཅིག་མའི་སྦྱོར་བ་རྣམ་པར་སྨིན་པའི་སྐད་ཅིག་མའི་སྦྱོར་བ། མཚན་ཉིད་མེད་པའི་སྐད་ཅིག་མའི་སྦྱོར་བ། གཉིས་སུ་མེད་པའི་སྐད་ཅིག་མའི་སྦྱོར་བ་དང་བཞི་ཡོད་པ་ལས། དང་པོ་ལ། དངོས་ཀྱི་དོན་དང༌། མཚོན་བྱེད་ཀྱི་དཔེའོ། ། དང་པོ་ལ་མཚམས་སྦྱར་བ་ནི།
དང་པོ་ཞེས་སོགས་སོ། ། མདོ་ནི་སེམས་བསྐྱེད་པ་ཡོངས་སུ་རྫོགས་པར་བྱེད་དོ་ཞེས་སོགས་སོ། ། ཚིག་དོན་ནི། ཐུབ་པ་བྱང་ཆུབ་སེམས་དཔའ་རྒྱུན་མཐའ་ལ་གནས་པའི་རྟོགས་པ་ནི་ཆོས་ཅན། སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ་ཞེས་པའི་སྦྱོར་བར་ཤེས་པར་བྱ་སྟེ། རྣམ་པར་སྨིན་པ་མ་ཡིན་པའི་ཆོས་གཅིག་རྟོགས་པའི་དུས་སུ། གཞན་ཀུན་མངོན་དུ་བྱེད་པའི་རྣལ་འབྱོར་མཐར་ཐུག་ཡིན་པའི་ཕྱིར། ཇི་ལྟར་གཅིག་མངོན་དུ་བྱེད་པ་ན་གཞན་ཀུན་མངོན་དུ་བྱེད་ནུས་ཅེ་ན། དབུ་མའི་གཞུང་ལུགས་ལས། ཆོས་ཀྱི་དབྱིངས་ཀྱི་རང་གི་ངོ་བོར་གཅིག་པ་ལ་དགོངས་ནས།
དོན་དམ་པར་དངོས་པོ་གཅིག་གི་ངོ་བོ་ཉིད་དེ། དངོས་པོ་ཀུན་གྱི་ངོ་བོ་ཉིད་དུ་འདུས་ལ། དངོས་པོ་ཀུན་གྱི་ངོ་གཉིས་ཀྱང་དངོས་པོ་གཅིག་གི་ངོ་ཉིད་དུ་འདུས་པས། བློ་གང་གིས་དངོས་པོ་གཅིག་གི་དེ་བཞིན་ཉིད་མཐོང་བ་དེ་ཡིས། དངོས་པོ་ཀུན་གྱི་དེ་བཞིན་ཉིད་མཐོང་ཞེས་འབྱུང་བའི་ཕྱིར་རོ། ། ནགས་ཚལ་གྱིས་ཤ་པ་བསྡུས་པ་ལྟར། མང་པོས་གཅིག་བསྡུས་པ་འབའ་ཞིག་དུ་མ་ཟད་ཀྱི། འོན་ཀྱང་གཅིག་གིས་མང་པོ་བསྡུས་པ་ཡང་ཡོད་དེ། རྒྱུན་མཐའི་ཡེ་ཤེས་ཀྱིས་དམིགས་པར་བྱ་བའི་སྦྱིན་པ་ལ་སོགས་པའི་སྐད་ཅིག་མ་གཅིག་པའི་དངོས་པོ་སོ་སོར་ངེས་པར་འཛིན་པའི་ཕྱིན་ཅི་ལོག་དང་བྲལ་བའི་ངོ་བོས་བསྡུ་བྱ་སྦྱིན་པ་ལ་སོགས་པ་ནས། དཔེ་བྱད་བཟང་པོ་བརྒྱད་ཅུའི་བར་གྱི་མཚན་ཉིད་ཀྱི་ཆོས་རྣམས་བསྡུས་པའི་ཕྱིར།
དེས་ན་བསྡུ་བྱེད་གཅིག་མངོན་དུ་བྱས་པ་ན་བསྡུ་བྱ་ཐམས་ཅད་མངོན་དུ་བྱས་པ་འཐད་དོ། ། རིགས་པ་ནི་སྤྱི་དོན་དུ་བརྗོད་ཟིན་ཏོ། ། གཉིས་པ་ལ། མཚམས་སྦྱར་བ་ནི། ཡང་ཇི་ལྟར་ན་ཞེས་སོགས་སོ། ། ཚིག་གི་དོན་ནི། རྒྱུན་མཐའི་གནས་སྐབས་སུ་སྐད་ཅིག་མ་གཅིག་ཁོ་ན་ལ་ཟག་པ་མེད་པའི་ཡེ་ཤེས་གཅིག་དམིགས་ན་རིགས་མཐུན་པ་ཐམས་ཅད་མངོན་དུ་བྱེད་པ་ཡིན་ནོ། ། རྒྱུ་གང་གི་ཞེ་ན། སྐད་ཅིག་མ་གཅིག་ལ་མངོན་པར་རྫོགས་པར་བྱང་ཆུབ་པར་གྱུར་ཅིག ཅེས་པའི་སྔོན་གྱི་སྨོན་ལམ་གྱི་འཕེན་པ་དང༌།
ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་པར་བསྒོམས་པའི་མཐུས་སོ། ། དཔེ་ཇི་ལྟར་ན། བཟོ་བོ་མཁས་པས་སྔོན་བཟོ་ལེགས་པར་བྱས་པའི་མཐུས། སྐྱེས་བུས་རྡོག་ཐབས་ཅིག་གིས་བསྐྱོད་ན། ཟོ་ཆུན་གྱི་རྒྱུད་ཐམས་ཅད་ཅིག་ཆར་དུས་གཅིག་དུ་འགུལ་བ་དེ་བཞིན་དུའོ། ། གཉིས་པ་ལ་མཚམས་སྦྱར་བ་ནི། དེ་ལྟར་ཞེས་སོགས་སོ། ། མདོ་ནི་རྣམ་པར་སྨིན་པའི་ཆོས་ལ་གནས་པས་ཕྱིན་དྲུག་ཡོངས་སུ་རྫོགས་པ་དང་ཞེས་སོགས་སོ། ། ཚིག་གི་དོན་ནི་རྒྱུན་མཐའི་ཡེ་ཤེས་ནི་ཆོས་ཅན། ཤེས་རབ་ཀྱི་ཕ་རོལ་ཏུ་ཕྱིན་པའི་སྐད་ཅིག་མ་གཅིག་ལ་མངོན་པར་རྫོགས་པར་བྱང་ཆུབ་པའི་སྦྱོར་བ་ཡིན་སྟེ།
དུས་སྐད་ཅིག་མ་གཅིག་ཁོ་ན་ལ་འབད་མེད་ལྷུན་གྲུབ་ཏུ་རྣམ་པར་སྨིན་པའི་གནས་སྐབས་སུ་གྱུར་པའི་ཟག་པ་མེད་པའི་ཆོས་རྣམས་རྟོགས་པའི་རྣལ་འབྱོར་མཐར་ཐུག་ཡིན་པས་སོ། ། གང་གི་ཚེ་རྟོགས་ཅེ་ན། རྣམ་པར་བྱང་བའི་ཕྱོགས་རྣམ་པར་སྨིན་པའི་ཆོས་ཉིད་ཀྱི་གནས་སྐབས་སུ་ཐོབ་པའི་ཡོན་ཏན་དཀར་བའི་ངོ་བོ་ཉིད་རྒྱུན་མཐའི་ཡེ་ཤེས་སྐྱེས་པ་དེའི་ཚེའོ། ། ཇི་ལྟར་ན་རྡུལ་གྱི་དྲི་མ་ཐམས་ཅད་བྲལ་བས་སྟོན་གའི་ཟླ་བའི་འོད་བཞིན་དུའོ། ། ཅིའི་ཕྱིར་དཀར་བའི་ངོ་བོར་སྐྱེས་ཅེ་ན། བྱང་ཆུབ་སེམས་དཔས་གཉེན་པོ་བསྒོམས་པས་མི་མཐུན་ཕྱོགས་ཐམས་ཅད་དང་བྲལ་བས་སོ། ། གསུམ་པ་ལ་མཚམས་སྦྱར་བ་ནི། དེ་ལྟར་ཞེས་སོགས་སོ། ། མདོ་ནི་ཤེར་ཕྱིན་ལ་སྤྱོད་པའི་ཚེ་རྨི་ལམ་ལྟ་བུའི་ཉེར་ལེན་གྱི་ཕུང་པོ་ལྔ་ལ་གནས་ཤིང་ཞེས་སོགས་སོ། ། ཚིག་དོན་ནི།
རྒྱུན་མཐའི་ཡེ་ཤེས་ཆོས་ཅན། སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པའི་སྦྱོར་བ་ཡིན་ཏེ། སྦྱིན་པ་ལ་སོགས་པའི་ངོ་བོ་ཉིད་ཅེས་པ་ནས་མཚན་ཉིད་མེད་པ་ཉིད་དུ་ཤེས་པའི་རྣལ་འབྱོར་མཐར་ཐུག་པ་ཡིན་པའི་ཕྱིར་རོ། ། ཞེས་སྦྱར་རོ། ། རྒྱུ་གང་གིས་ཅེ་ན། ཉེ་བར་ལེན་པའི་ཕུང་པོ་ལྔ་ལ་སོགས་པ་ཞེས་པའོ། ། གནས་སྐབས་གང་གི་ཚེ་ཞེ་ན། སྔོན་ཆོས་ཐམས་ཅད་ཞེས་སོགས་སོ། ། བཞི་པ་ལ་མཚམས་སྦྱར་བ་ནི། དེ་ལྟར་ཞེས་སོགས་སོ། །
མདོ་ནི། རྨི་ལམ་མཐོང་བ་མི་མཐོང་ཞེས་སོགས་སོ། ། ཚིག་གི་དོན་ནི། རྒྱུན་མཐའི་ཡེ་ཤེས་ཆོས་ཅན། སྐད་ཅིག་མ་གཅིག་གིས་མངོན་པར་རྫོགས་པར་བྱང་ཆུབ་པའི་སྦྱོར་བ་ཡིན་ཏེ། ཕྱི་ནང་གི་ཆོས་རྣམས་ཀྱི་དེ་ཁོ་ན་ཉིད་གཟུང་འཛིན་གཉིས་སུ་མེད་པའི་ཚུལ་དུ་སྐད་ཅིག་མ་གཅིག་ཁོ་ནས་རྟོགས་པས་སོ། ། གང་གི་ཚེ་ཞེ་ན། རྨི་ལམ་ལ་གཟུང་བ་དང༌། རྨི་ལམ་མཐོང་བ་ལ་འཛིན་པར་མི་མཐོང་བའི་ཚུལ་དུ་གཟུང་འཛིན་ཐ་དད་པར་མི་མཐོང་བ་དེའི་ཚེའོ། ། གང་ཟག་གང་གིས་ཞེ་ན།
གཟུང་འཛིན་གཉིས་སུ་སྣང་བའི་བག་ཆགས་དྲུངས་ཕྱུང་བའི་བྱང་ཆུབ་སེམས་པས་སོ། ། རྒྱུ་གང་གིས་བྱུང་ཞེ་ན། ཡུན་རིང་མོ་ཞིག་ནས་བར་ཆད་མེད་པར་གཉིས་སུ་སྣང་བ་སྤོང་བ་ལ་གོམས་པ་ངང་དུ་གྱུར་བས་སོ། ། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཕ་རོལ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་ལས་སྐབས་བདུན་པའི་འགྲེལ་པ་རྣམ་པར་བཤད་པའོ།། །། གསུམ་པ་འབྲས་བུ་ཆོས་སྐུ་ལ་གསུམ་སྟེ། འབྲེལ་དགོད་པས་མཚམས་སྦྱར། ངོ་བོ་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ནི།
སྐད་ཅིག་མའི་སྦྱོར་བའི་འོག་ཏུ་ཆོས་ཀྱི་སྐུ་གསུངས་ཏེ། སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ་རྣམ་པར་བསྒོམས་པའི་སྐད་ཅིག་མ་གཉིས་པ་ལ་མངོན་པར་རྫོགས་པར་བྱང་ཆུབ་པའི་ཕྱིར་རོ། ། གཉིས་པ་ལ་གཉིས་ཏེ། སྤྱི་དང་ཡན་ལག་གི་དོན་ནོ། ། དང་པོ་ལ་གསུམ་སྟེ། སངས་རྒྱ་བའི་རྒྱུ་དང༌། སངས་རྒྱ་བའི་ཚུལ་དང༌། འབྲས་བུའི་རྣམ་བཞག་གོ ། དང་པོ་ནི། ཚོགས་གཉིས་ཏེ།
བསོད་ནམས་ཀྱི་ཚོགས་ཀྱིས་ཡོན་ཏན་རྫོགས་པར་བྱེད་ཅིང་ཡེ་ཤེས་ཀྱི་ཚོགས་ཀྱིས་ཉེས་པ་ཟད་པར་བྱེད་པའི་ཕྱིར་རོ། ། ཚོགས་གཉིས་ཀྱི་ངོ་བོ་ནི་ཕྱིན་དྲུག་སྟེ། སྦྱིན་པ་སོགས་དང་པོ་གསུམ་ནི་བསོད་ནམས་ཀྱི་ཚོགས་དང༌། བསམ་གཏན་དང་ཤེས་རབ་གཉིས་ནི་ཡེ་ཤེས་ཀྱི་ཚོགས་དང༌། བརྩོན་འགྲུས་ནི་གཉིས་ཀ་མཐར་ཕྱིན་པའི་རྒྱུའོ། ། གཉིས་པ་ནི། ལོངས་སྤྱོད་རྫོགས་པའི་སྐུས་ཆོས་ཀྱི་སྐུ་མངོན་དུ་མཛད་ནས་གླིང་བཞི་པ་ཐེར་འབུམ་དུ་ཅིག་ཆར་སྤྲུལ་པའི་སྐུས་མངོན་པར་བྱང་ཆུབ་པའི་ཚུལ་བསྟན་ཏེ། ལང་གཤེགས་ལས། གཙང་མའི་གནས་རྣམས་སྤངས་པ་ཡི། ། འོག་མིན་གནས་ནི་ཉམས་དགའ་བར། །
ཡང་དག་རྫོགས་སངས་དེར་སངས་རྒྱས། ། སྤྲུལ་པ་འདིར་ནི་མངོན་སངས་རྒྱ། ། ཞེས་སོ། ། གསུམ་པ་ལ་གསུམ་སྟེ། རྟེན་སྐུ་དང༌། རྟེན་པ་ཡེ་ཤེས་དང༌། མཛད་པ་ཕྲིན་ལས་སོ། ། དང་པོ་ལ་དབྱེ་བ་དང༌། སོ་སོའི་དོན་དང༌། མཐའ་སྤྱད་པའོ། །
དང་པོ་ལ་གཉིས་སུ་དབྱེ་བ་ནི། རང་དོན་དོན་དམ་པའི་སྐུ་དང༌། གཞན་དོན་ཀུན་རྫོབ་པའི་སྐུ་སྟེ། རྒྱུད་བླར། རང་དོན་གཞན་དོན་དོན་དམ་སྐུ་དང་ནི། ། དེ་ལ་བརྟེན་པ་ཀུན་རྫོབ་སྐུ་ཉིད་དེ། ། ཞེས་སོ། ། གསུམ་དུ་དབྱེ་བ་ནི། གཟུགས་སྐུ་ལ་ལོངས་སྤྲུལ་གཉིས་སུ་ཕྱེ་བས་གསུམ་སྟེ། རྒྱུད་བླར།
དག་ལས་ཉེ་དང་རིང་རྣམས་ལ། ། ཆུ་དང་ནམ་མཁར་ཟླ་གཟུགས་བཞིན། ། ཞེས་སོ། ། བཞི་རུ་དབྱེ་བ་ནི། སྤངས་པ་དང་རྟོགས་པ་གཉིས་ལ་སྐུ་སོ་སོར་བཞག་པས་བཞིའོ། ། གཉིས་པ་སོ་སོའི་ངོ་བོ་ལ་གསུམ་ལས། ངོ་བོ་ཉིད་སྐུ་ནི། འདུས་མ་བྱས་པ་དང༌། གཉིས་སུ་དཔྱད་དུ་མེད་པ་དང༌། ཕྱིན་ཅི་མ་ལོག་པ་དང༌།
སྒྲིབ་པ་དག་པ་དང༌། རང་བཞིན་གྱིས་འོད་གསལ་བ་སྟེ་མཚན་ཉིད་ལྔ་ལྡན་ནོ། ། ལོངས་སྤྱོད་རྫོགས་པའི་སྐུ་ནི། གསུང་བརྗོད་པ་དང༌། སྐུ་སྣང་བ་དང༌། མཛད་པ་རྒྱུན་མི་འཆད་པ་དང༌། ལྷུན་གྱིས་གྲུབ་པར་འཇུག་པ་དང༌། སྐུ་གསུང་ཐུགས་ཀྱི་མཛད་པ་དུ་མར་སྟོན་ཀྱང་དེའི་རང་བཞིན་དང་བྲལ་བ་སྟེ་མཚན་ཉིད་ལྔ་ལྡན་ནོ། ། སྤྲུལ་པའི་སྐུ་ནི། ཞི་བའི་ལམ་སྟོན་པ་དང༌།
གདུལ་བྱ་སྨིན་པར་བྱེད་པ་དང༌། ལུང་སྟོན་པར་བྱེད་པ་དང༌། གཞན་གྱི་རྣམ་རིག་ལ་སྣང་བ་དང༌། མཚན་ཉིད་བཞི་ལྡན་ནོ། ། དེ་དག་ཐམས་ཅད་རྒྱུད་བླ་ལས་བཤད་དོ། ། གསུམ་པ་མཐའ་དཔྱད་པ་ལ། འཕགས་པས་རྩ་བའི་དགོངས་པ་སྐུ་གསུམ་དུ་བཞེད་དེ། ཐུབ་པའི་ངོ་བོ་ཉིད་སྐུ་ནི། ། ཞེས་སོགས་ཀྱིས་ངོ་བོ་ཉིད་ཀྱི་སྐུའི་དོན་བསྟན་ལ། བྱང་ཆུབ་ཕྱོགས་མཐུན་ཚད་མེད་དང༌། །
ཞེས་སོགས་ཀྱིས་དེའི་ཡོན་ཏན་རྒྱས་པར་བཤད་དོ། ། མཚན་ནི་སུམ་ཅུ་རྩ་གཉིས་དང་ཞེས་སོགས་ཀྱིས་ལོངས་སྤྱོད་རྫོགས་སྐུའི་ངོ་བོ་བསྟན་ལ། ཕྱག་ཞབས་འཁོར་ལོའི་མཚན་དང་ཞེས་སོགས་ཀྱིས་དེའི་ཡོན་ཏན་རྒྱས་པར་བསྟན་ནོ། ། གང་གིས་སྲིད་པ་ཇི་སྲིད་པར་ཞེས་སོགས་ཀྱིས་སྤྲུལ་སྐུའི་ངོ་བོ་བསྟན་ལ། དེ་བཞིན་འཁོར་བ་ཇི་སྲིད་འདིའི། ། ཞེས་སོགས་ཀྱིས་དེའི་ཡོན་ཏན་རྒྱས་པར་བཤད་པ་ཡིན་པས་ན་ཟག་མེད་ཀྱི་ཡེ་ཤེས་རྣམས་སྐུ་ལོགས་པར་བཞག་པ་མི་འཐད་དོ། ། དེ་ལྟ་མ་ཡིན་ན་གཟུགས་སྐུ་དང་མཚན་དཔེ་གཉིས་ཀྱང་སྐུ་སོ་སོར་བཞག་དགོས་པ་དང༌། སྤྲུལ་པའི་སྐུ་དང་ཕྲིན་ལས་གཉིས་ཀྱང་སྐུ་སོ་སོར་བཞག་དགོས་པས་སྐུ་བཞིར་གྲངས་ངེས་པ་ཡང་ཉམས་སོ་ཞེས་དགོངས་སོ། ། མཁན་པོ་རྣམ་སྣང་སོགས་ཀྱིས་ཟག་མེད་ཀྱི་སེམས་སེམས་བྱུང་རྣམས་སྐུ་གསུམ་ལས་ལོགས་སུ་སྐུར་མ་བཞག་ན་དེ་སངས་རྒྱས་ཀྱི་སས་མ་བསྡུས་པར་ཐལ་ལོ་ཞེས་པའི་རིགས་པའང་འདི་ཉིད་ཀྱིས་བཅོམ་མོ། ། གང་དག
ཆོས་ཀྱི་སྐུ་ཡི་ཕྲིན་ལས་ནི། ། རྣམ་པ་ཉི་ཤུ་བདུན་དུ་འདོད། ཅེས་པའི་ལུང་ལ་བརྟེན་ནས་མཛད་པ་ཐམས་ཅད་རྟོགས་ཡེ་ཆོས་སྐུའི་མཛད་པར་འདོད་ཀྱང༌། འདི་ནི་སྤྱིར་སངས་རྒྱས་ལ་ཆོས་སྐུའི་སྒྲས་བརྗོད་པའི་ཕྲིན་ལས་སུ་བསྟན་པ་ཡིན་གྱི། ཡེ་ཤེས་ཁོ་ན་ལ་སྐུར་བཞག་པའི་ཕྲིན་ལས་ཁོ་ན་ལ་སྦྱོར་བ་ནི་མ་ཡིན་ཏེ། ཕྲིན་ལས་ཉི་ཤུ་རྩ་བདུན་གཟུགས་སྐུའི་ཕྲིན་ལས་སུ་བརྗོད་པའི་ཕྱིར་ཏེ། ཐུབ་པའི་སྤྲུལ་སྐུ་རྒྱུན་མི་འཆད། ། དེ་བཞིན་འཁོར་བ་ཇི་སྲིད་འདིའི། ། ལས་ནི་རྒྱུན་མི་འཆད་པར་འདོད། ། ཅེས་འབྲེལ་བས་སོ། །
རྩ་བའི་དགོངས་པ་ནི་སྐུ་གསུམ་ཁོ་ནར་གནས་ཏེ། བྱམས་པའི་གཞུང་གཞན་རྣམས་ལས་ཀྱང་སྐུ་གསུམ་ཁོ་ནའི་རྣམ་བཞག་མཛད་ཀྱི། སྐུ་བཞིའི་རྣམ་བཞག་མཛད་པ་མེད་པའི་ཕྱིར་རོ། ། སློབ་དཔོན་གྱིས་སྐུ་བཞིའི་རྣམ་བཞག་མཛད་པ་ཡང་མཁན་པོ་རྣམ་སྣང་མཛད་ལ་སོགས་པའི་བཀའི་དབང་གིས་རང་ལུགས་ལྟར་སྣང་དུ་བཀོད་པ་ཡིན་གྱི། རང་ལུགས་ངེས་པ་ནི་སྐུ་གསུམ་སྟེ། འགྲེལ་ཆེན་ལས། རྣམ་པ་ཀུན་གྱི་མཆོག་ལྡན་སྐུ་ནི་གསུམ་པོ་ཐོབ་པར་ཤོག ཅེས་པས་སོ། ། འགའ་ཞིག་སྐུ་གསུམ་དང་བཞིར་བཤད་པ་ནི། དབྱེ་བསྡུའི་བྱེ་བྲག་ཙམ་ཡིན་གྱི་དོན་ལ་མི་འགལ་ལོ་ཞེས་སྨྲ་བ་ནི་མི་འཐད་དེ།
བསྡུ་བའི་ཚེ་གཅིག་དང་གཉིས་སུ་འདུ་བའི་ཕྱིར། ཁ་ཅིག་ངོ་བོ་ཉིད་ཀྱི་སྐུ་སངས་རྒྱས་མ་ཡིན་ཏེ། རྒྱས་པའི་དོན་མ་ཚང་བའི་ཕྱིར་ཏེ། མཁྱེན་པ་མ་ཡིན་པའི་ཕྱིར། ཞེས་ཟེར་འོ་ན་རྣམ་མཁྱེན་ཡང་སངས་རྒྱས་མ་ཡིན་པར་འགྱུར་ཏེ། སངས་པ་མ་ཡིན་པའི་ཕྱིར་ཏེ། སྤངས་པ་མ་ཡིན་པའི་ཕྱིར་རོ། ། གལ་ཏེ་སངས་པའི་དོན་ཚང་སྟེ། སྒྲིབ་གཉིས་སྤངས་པའི་ཕྱིར་ཞེ་ན། འོ་ན་ངོ་བོ་ཉིད་ཀྱི་སྐུ་ལ་ཡང་རྒྱས་པའི་དོན་ཚང་སྟེ།
ཤེས་བྱ་མཁྱེན་པའི་ཕྱིར། གལ་ཏེ་ཤེས་བྱ་མཁྱེན་པ་དང་ལྡན་པ་ཡིན་གྱི་མཁྱེན་པའི་ངོ་བོ་མ་ཡིན་ནོ་ཞེ་ན། འོ་ན་རྣམ་མཁྱེན་ཡང་སྤངས་པ་དང་ལྡན་པ་ཡིན་གྱི་སྤངས་པའི་ངོ་བོ་མ་ཡིན་ནོ་ཞེས་མཚུངས་སོ། ། འགའ་ཞིག་དུ་གཟུགས་སྐུ་གཉིས་སངས་རྒྱས་སུ་བཤད་པ་དང༌། གསེར་འོད་དམ་པ་ལས་མ་ཡིན་པར་བཤད་པ་དང༌། སངས་རྒྱས་མེད་པར་བཤད་པ་རྣམས་ནི། དྲང་དོན་དང༌། གནས་སྐབས་ཀྱི་ངེས་དོན་དང༌། མཐར་ཐུག་གི་ངེས་དོན་ཏེ། གཞན་གྱིས་མ་རྟོགས་སོ། །
གཉིས་པ་བརྟེན་པ་ཡེ་ཤེས་ལ་གསུམ་སྟེ། བཞིར་དབྱེ་བ་དང༌། གཉིས་སུ་བསྡུས་པ་དང༌། ཤེས་བྱ་མཁྱེན་ཚུལ་ལོ། ། དང་པོ་ལ་མེ་ལོང་ལྟ་བུའི་ཡེ་ཤེས་ནི་ཤེས་བྱ་མ་ལུས་པ་མཁྱེན་པའོ། ། མཉམ་ཉིད་ཡེ་ཤེས་ནི་ཆོས་ཐམས་ཅད་རང་བཞིན་མེད་པར་མཉམ་པ་ཉིད་དུ་མཁྱེན་པའོ། ། སོ་སོར་རྟོག་པའི་ཡེ་ཤེས་ནི་ཇི་སྙེད་པའི་ཆོས་པདྨའི་འདབ་མ་ལྟར་མ་འདྲེས་པར་མཁྱེན་པའོ། ། བྱ་བ་གྲུབ་པའི་ཡེ་ཤེས་ནི་གདུལ་བྱ་འདུལ་བའི་བྱ་བ་མཁྱེན་པའོ། ། གཉིས་པ་ལ་ཇི་ལྟ་བ་མཁྱེན་པ་དང་ཇི་སྙེད་མཁྱེན་པ་གཉིས་ཏེ། ལུས་རྣམ་བཞག་དུ་བསྟན་ཟིན་ནོ། །
གསུམ་པ་ཤེས་བྱ་མཁྱེན་ཚུལ་ལ་གཉིས་ཏེ། སྤྱིར་ཤེས་བྱ་མཁྱེན་ཚུལ་དང༌། བྱེ་བྲག་དུ་དུས་གསུམ་མཁྱེན་པའི་ཚུལ་ལོ། ། དང་པོ་ནི། གྲུབ་མཐའ་སྨྲ་བ་དག་གིས་སྒྲོ་བཏགས་པས་དབེན་པའི་རྟེན་ཅིང་འབྲེལ་བར་འབྱུང་བ་སྣང་ཙམ་ནི་སྣང་བའི་ཚུལ་གྱིས་མཁྱེན་ཏེ། བདེན་གཉིས་ལས། བཏགས་པའི་དོན་གྱིས་དབེན་གྱུར་པ། ། རྟེན་ནས་སྐྱེས་པ་ཐམས་ཅད་ནི། ། ཐམས་ཅད་མཁྱེན་པས་མངོན་སུམ་གཟིགས། ། ཞེས་པ་ལྟར་རོ། །
ཆོས་ཉིད་ནི་སྣང་བ་མེད་པའི་ཚུལ་གྱིས་མཁྱེན་ལ། རང་རང་གིས་སྒྲོ་བཏགས་པའི་ཆ་ཡང་ལྟ་བ་པོར་རང་རང་གི་བློ་ལ་སྣང་བར་མཁྱེན་ཏེ། དཔེར་ན་གཞན་སེམས་ཤེས་པའི་མངོན་ཤེས་ཀྱིས་གཞན་ལ་གཉིད་ཀྱི་རྐྱེན་གྱིས་རང་རང་གི་རྨི་ལམ་གྱི་དོན། ཡུལ་སྣང་ཚུལ་མཁྱེན་པ་བཞིན་ནོ། ། གལ་ཏེ་གཞལ་བྱ་ལྐོག་གྱུར་མཁྱེན་ནམ་མི་མཁྱེན་དང་པོ་ལྟར་ན། སངས་རྒྱས་ཀྱི་ངོ་ན་ལྐོག་དུ་གྱུར་པའི་དོན་ཡོད་པར་ཐལ་བར་འགྱུར་བས་ཤེས་བྱ་ཐམས་ཅད་ལ་མངོན་སུམ་མ་ཡིན་པར་འགྱུར་རོ། ། གཉིས་པ་ལྟར་ན། ཐམས་ཅད་མཁྱེན་པ་མ་ཡིན་པར་འགྱུར་ཏེ། གཞལ་བྱ་ལྐོག་གྱུར་མི་མཁྱེན་པའི་ཕྱིར་ཞེ་ན། སངས་རྒྱས་ཀྱི་ངོ་ན་ལྐོག་དུ་གྱུར་པ་མེད་ཀྱང་སོ་སོ་སྐྱེ་བོའི་ངོ་ན་ལྐོག་དུ་གྱུར་པའི་དོན་ཡེ་ཤེས་ཀྱིས་མངོན་སུམ་དུ་མཁྱེན་པས་སྐྱོན་གཉིས་ཀ་མེད་ལ།
གཉིས་པ་ནི། འདས་པ་ལ་འདས་པ་དང༌། མ་འོངས་པ་ལ་མ་འོངས་པ་དང༌། ད་ལྟར་བ་ལ་ད་ལྟར་བར་མཁྱེན་ཏེ། མདོ་ལས་འདོད་ཆགས་དང་བཅས་པའི་སེམས་སོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏེ་ཞེས་གསུངས་པ་ལྟར་རོ། ། གསུམ་པ་མཛད་པ་ཕྲིན་ལས་ལ་ངོ་བོའི་སྒོ་ནས་དབྱེ་ན་ལྷུན་གྱིས་གྲུབ་པ་དང༌། རྒྱུན་མི་འཆད་པ་གཉིས་སོ། ། གང་ལ་འཇུག་པའི་ཡུལ་གྱིས་དབྱེ་ན་ཉི་ཤུ་རྩ་བདུན་ནོ། ། ཐམས་ཅད་ཀྱང་ལམ་གྱི་རྟེན་དང༌། ལམ་དང༌།
ལམ་གྱི་འབྲས་བུ་ལ་འགོད་པར་འདུས་ཏེ། ཐོག་མར་ལམ་གྱི་རྟེན་ལྷ་མིའི་གོ་འཕང་ཐོབ་ནས་རྟེན་དེ་ལ་ངེས་པར་ལེགས་པའི་ལམ་བསྒྲུབས་ཏེ། འབྲས་བུ་ངེས་ལེགས་ལ་འགོད་པའི་བྱ་བས་ཕྲིན་ལས་ཀྱི་བྱ་བ་ཇི་སྙེད་བསྡུས་པའི་ཕྱིར་རོ། ། ཡན་ལག་གི་དོན་ལ་གཉིས་ཏེ། རྟེན་སྐུ་བཤད་པ་དང༌། རྟེན་པ་ཕྲིན་ལས་བཤད་པའོ། ། དང་པོ་ལ། ཆོས་ཀྱི་སྐུ་དེ་ཡང་ངོ་བོ་ཉིད་ཀྱི་སྐུ་ལ་སོགས་པའི་དབྱེ་བས་རྣམ་པ་བཞི་ཡིན་པ་ལས། དང་པོ་ངོ་བོ་ཉིད་ཀྱི་སྐུ་བསྟན་ཏེ། འདི་ལ་ངོ་བོ་ཉིད་ཀྱི་སྐུའི་རང་བཞིན།
དེ་ཇི་ལྟར་ཐོབ་པའི་ཚུལ། སྐུ་ལྷག་མ་གསུམ་ཐ་དད་དུ་བཞག་པའི་དགོས་པས་སོ། ། དང་པོ་ལ་མདོ་འགོད་པ་དང༌། དངོས་བཤད་པའོ། ། དང་པོ་ནི། རབ་འབྱོར་གཞན་ཡང་ཟག་པ་མེད་པའི་ཆོས་རྣམས་རྨི་ལམ་ལྟ་བུ། དངོས་པོ་དང་མི་ལྡན་པ། དངོས་པོ་མེད་པའི་རང་བཞིན་ཅན་རང་གི་མཚན་ཉིད་ཀྱིས་སྟོང་པ་ཞེས་སོགས་སོ། ། གཉིས་པ་ནི། རྫོགས་པའི་སངས་རྒྱས་ཀྱི་སྤངས་པ་དང་རྟོགས་པ་གང་དག་ཡིན་པ་དེ་དག་གི་རང་བཞིན་ངོ་བོ་ཉིད་ཀྱིས་སྐྱེ་བ་མེད་པའི་ངོ་བོ་ཉིད་འདི་ནི་ཆོས་ཅན།
ཐུབ་པ་སངས་རྒྱས་བཅོམ་ལྡན་འདས་ཀྱི་ངོ་བོ་ཉིད་ཀྱི་སྐུ་ཡིན་ཏེ། ཟག་པ་མེད་པའི་དྲན་པ་ཉེ་བར་བཞག་པ་ལ་སོགས་པའི་ཡེ་ཤེས་ཀྱི་བདག་ཉིད་འཇིག་རྟེན་ལས་འདས་པའི་ཆོས་ཀྱི་དབྱིངས་ཀྱི་ངོ་བོ་ཉིད་ཡིན་པ་ཉིད་ཀྱིས་སོ། ། དག་པ་གཉིས་ལྡན་ཡིན་ཏེ། གདོད་མ་ནས་དྲི་མ་རང་བཞིན་གྱིས་དབེན་པའི་མཚན་ཉིད་དུ་གྱུར་ཅིང༌། གློ་བུར་གྱི་དྲི་མ་རྣམས་པ་ཐམས་ཅད་དུ་རྣམ་པར་དག་པ་ཡིན་པའི་ཕྱིར། དྲི་མ་རྣམས་ཆོས་ཅན། གཉེན་པོས་དག་དུ་རུང་ཏེ། གློ་བུར་པ་ཡིན་པ་ཉིད་ཀྱིས་སོ། ། གཉིས་པ་ནི། ངོ་བོ་ཉིད་ཀྱི་སྐུ་ཆོས་ཅན།
འཇིག་རྟེན་ལས་འདས་པའི་ལམ་གྱིས་སེམས་དྲི་མ་དང་བྲལ་བར་བྱས་པའི་སྒོ་ནས་འཐོབ་ཀྱི། ངོ་བོ་གསར་དུ་བྱས་པ་ནི་མ་ཡིན་ཏེ། བཅོས་མ་མ་ཡིན་པའི་དོན་གྱིས་སོ། ། འོ་ན་ཇི་ལྟར་འཐོབ་ཅེ་ན། རྣམ་པར་ཤེས་པ་སྒྱུ་མ་ལྟ་བུས་ཆོས་ཐམས་ཅད་རང་བཞིན་མེད་པར་རྟོགས་པས་འཐོབ་པར་བཞག་པ་ཡིན་ནོ། ། གསུམ་པ་ནི། སྐུ་ལྷག་མ་གསུམ་པོ་ཆོས་ཅན། དོན་དམ་པར་ངོ་བོ་ཉིད་ཀྱི་སྐུ་དང་ཐ་མི་དད་དེ། དོན་དམ་པར་ཆོས་ཉིད་ཀྱི་ངོ་བོ་ཡིན་པའི་ཕྱིར་དང༌། ལུགས་ལས།
སྟོང་ཉིད་ཅེས་བྱ་ཤེས་པ་ལས། ། གཞན་ནི་འགའ་ཡང་ཡོད་མིན་ཏེ། ། གང་ཕྱིར་དབེན་པ་དབེན་གྱུར་ལས། ། ཐ་མི་དད་པ་ཉིད་དུ་འདོད། ། ཅེས་འབྱུང་བའི་ཕྱིར། འདིས་གཟུང་འཛིན་གཉིས་ཀྱིས་དབེན་པའི་སྟོང་ཉིད་དེ། དབེན་པར་གྱུར་པ་ཆོས་ཅན་ལས་ཐ་མི་དད་པར་དངོས་སུ་བསྟན་ནས། ཤུགས་པ་ཆོས་ཅན་ཀྱི་སྐུ་ཡང་ཆོས་ཉིད་ཀྱི་སྐུ་ལས་ཐ་མི་དད་པར་བསྟན་ནོ། ། དོན་དམ་པར་ངོ་བོ་ཉིད་ཀྱི་སྐུ་དེ་དང་ཐ་མི་དད་ཀྱང༌། ཐ་དད་པར་རྣམ་པར་བཞག་སྟེ།
གདུལ་བྱ་ཇི་ལྟར་མོས་པའི་བྱེ་བྲག་གིས་ཡང་དག་པའི་ཀུན་རྫོབ་དུ་སྣང་ཚུལ་ཐ་དད་པ་ལ་རྟེན་ནས་རབ་ཏུ་ཕྱེ་བའི་ཕྱིར། ཐ་དད་དུ་བསྟན་པའི་དགོས་པ་ཡོད་དེ། སངས་རྒྱས་དང་བྱང་ཆུབ་སེམས་པ་དང༌། ཉན་ཐོས་ལ་སོགས་པ་སོ་སོའི་སྤྱོད་ཡུལ་དུ་སོ་སོར་སྣང་བ་ལ། སྐུ་ལྷག་མ་གསུམ་སོ་སོར་རྣམ་པར་བཞག་པ་ཡིན་ནོ་ཞེས་བསྟན་པའི་ཆེད་ཡིན་པའི་ཕྱིར་རོ། ། གཉིས་པ་ཆོས་ཀྱི་སྐུ་ལ། ཆོས་སྐུའི་རང་བཞིན། ཡོན་ཏན་གྱི་ཁྱད་པར། རྩོད་པ་སྤང་པའོ། ། དང་པོ་ལ།
ཡེ་ཤེས་དང་སྐུ་ཐ་དད་དུ་བསྟན་པ། ཐ་མི་དད་དུ་འདོད་པ་དགག ཐ་དད་དུ་བསྟན་པ་ལ་རྩོད་པ་སྤང་པའོ། ། དང་པོ་ལ། མཚམས་སྦྱར་མདོ་དགོད། ཚིག་དོན་བཤད་པའོ། ། དང་པོ་ནི དེ་ལྟར་སྐུ་དང་པོ་བསྟན་ནས། གཉིས་པ་ཆོས་ཀྱི་སྐུ་སྟོན་ནོ། ། འདིའི་རང་བཞིན་ཅི་ཞེ་ན། སྤྲོས་པ་མེད་པའི་ཡེ་ཤེས་ཀྱི་བདག་ཉིད།
ཟག་པ་མེད་པའི་དྲན་པ་ཉེ་བར་བཞག་པ་ལ་སོགས་པའི་ངོ་བོའོ། ། གཉིས་པ་ནི་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་དང་ཞེས་སོགས་སོ ། གསུམ་པ་ལ། ཡོན་ཏན་སོ་སོར་དབྱེ་བ་དང༌། ཐམས་ཅད་ཆོས་སྐུར་བསྡུ་བའོ། ། དང་པོ་ལ་སྡེ་ཚན་ཉེར་གཅིག་ལས་སྡེ་ཚན་དང་པོ་ནི། དྲན་པ་ཉེ་བར་བཞག་པ་ལ་སོགས་པ་ནས། འཕགས་པའི་ལམ་ཡན་ལག་བརྒྱད་པའི་བར་གྱི་བྱང་ཆུབ་ཀྱི་ཕྱོགས་སོ་བདུན་རྣམས་གནས་ཡོངས་སུ་གྱུར་པའི་ཡེ་ཤེས་ཆོས་ཅན། ཆོས་ཀྱི་སྐུ་ཡིན་ཏེ། གནས་ཡོངས་སུ་གྱུར་པའི་ཡེ་ཤེས་མཐར་ཐུག་ཡིན་པའི་ཕྱིར།
འདིས་འོག་མ་རྣམས་ལའང་རིག་པར་བྱའོ། ། སྡེ་ཚན་གཉིས་པ་ནི། སྔ་མ་སྐབས་དང་པོའི་ནར་དུ་བསྟན་པ་བཞིན་དུ། བྱམས་པ་དང་སྙིང་རྗེ་ལ་སོགས་པ་ཚད་མེད་པ་བཞི་ཚང་པའི་གནས་པར་བསྟན་པ་རྣམས་གནས་ཡོངས་སུ་གྱུར་པའི་ཡེ་ཤེས་ཆོས་ཅན་ཞེས་སོགས་སོ། ། གསུམ་པ་ནི་རྣམ་པར་ཐར་པ་བརྒྱད་གནས་ཡོངས་སུ་གྱུར་པའི་ཡེ་ཤེས་ཞེས་སོགས་འགྲེའོ། ། བརྒྱད་གང་ཞེ་ན། བསམ་གཏན་ལ་བརྟེན་ནས་གཟུགས་ཅན་དུ་འདུ་ཤེས་པ་དང༌། གཟུགས་ཅན་མ་ཡིན་པར་འདུ་ཤེས་པའི་སྒོ་ནས་ཕྱི་རོལ་གྱི་གཟུགས་རྣམས་ལ་སྣ་ཚོགས་སུ་ལྟ་བ་ཞེས་བྱ་བའི་རྣམ་ཐར་གཉིས་དང༌། སྡུག་པའི་རྣམ་པར་ཐར་པ་དང་པོ་ལུས་ཀྱིས་མངོན་སུམ་དུ་བྱས་ཏེ། མཐར་རྫོགས་པར་བྱས་ནས་གནས་པ་ཞེས་བྱ་བ་གཅིག་དང༌།
ནམ་མཁའ་དང་རྣམ་པར་ཤེས་པ་གཉིས་ལ་དམིགས་ནས་མཐའ་ཡས་པའི་རྣམ་པ་ཅན་དང་ཐོགས་བཅས་དང་ཐོགས་མེད་ཀྱི་དམིགས་པ་ཅི་ཡང་མེད་པ་དང༌། འདུ་ཤེས་རགས་པ་མེད་ཅིང་ཕྲ་བ་མེད་པ་མ་ཡིན་པའི་སྐྱེ་མཆེད་ཞེས་བྱ་བའི་གཟུགས་མེད་ཀྱི་རྣམ་ཐར་བཞི་དང༌། དགག་བྱ་འདུ་ཤེས་དང་ཚོར་བ་འགོག་པའི་རྣམ་པར་ཐར་པ་གཅིག་སྟེ། དེ་ལྟར་ན་བརྒྱད་དོ། ། བཞི་པ་ནི། མཐར་གྱིས་གནས་པའི་སྙོམས་པར་འཇུག་པ་དགུ་ཞེས་འདྲེ། དགུ་གང་ཞེ་ན། གཟུགས་ཀྱི་ཁམས་ཀྱི་བསམ་གཏན་བཞི་དང༌། གཟུགས་མེད་པའི་སྙོམས་པར་འཇུག་པ་བཞི་དང༌། འགོག་པའི་སྙོམས་པར་འཇུག་པ་ཞེས་བྱ་བ་དང་དགུའོ། །
སྡེ་ཚན་ལྔ་པ་ཟད་པར་ལ། སྤྱི་གཞུང་གཉིས་ལས། དང་པོ་ལ། མཚན་ཉིད། མཚོན་བྱའི་སྒྲ་དོན། མཚན་བཞིའི་རྣམ་བཞག་གོ ། དང་པོ་ནི། བསམ་གཏན་ལ་བརྟེན་ནས། དམིགས་པའི་སྣང་བ་མཐའ་ཡས་པ་སྤྲོ་བར་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། གཉིས་པ་ནི།
རྒྱུན་མི་ཆད་པར་ཁྱབ་པར་སྤྲོ་བའི་ཕྱིར་ཟད་པར་ཞེས་བྱའོ། ། གསུམ་པ་ལ་རྟེན། དམིགས་པ། སྦྱོང་ཚུལ། མཚན་མ། བྱེད་ལས་དང་ལྔའོ། ། དང་པོ་ལ། ལུས་ཀྱི་རྟེན་དང་ས་གང་ལ་བརྟེན་པའོ། ། དང་པོ་ལ་སྔ་མ་བརྒྱད་ནི་འདོད་པའི་རྟེན་ཅན་ཏེ། ཐོས་བསམ་གྱི་མཐུས་རབ་ཏུ་བསྐྱེད་པ་ཡིན་པའི་ཕྱིར།
ཐ་མ་གཉིས་ནི་ཁམས་གསུམ་གའི་རྟེན་ཅན་ཏེ། མཛོད་ལས། གཟུགས་མེད་ཞེས་བྱ་ཁམས་གསུམ་གྱི། ། རྟེན་ཅན་ལྷག་མ་མི་ལས་སྐྱེ། ། ཞེས་སོ། ། གཉིས་པ་ནི། ཀུན་ལས་བཏུས་ལས་ཐམས་ཅད་ཀྱང་བསམ་གཏན་གྱི་དངོས་གཞི་ལ་རྟེན་པར་བཤད་ལ། མཛོད་ལས། ཐ་མ་གཉིས་གཟུགས་མེད་ཀྱི་དངོས་གཞི་དག་པ་བར་བཤད་དོ། ། དམིགས་པ་ལ།
ཟད་པར་ས་ལ་སོགས་པ་བཞིའི་དམིགས་པ་ནི། གཟུགས་དང་རེག་བྱའི་སྐྱེ་མཆེད་གཉིས་ཀ་ཡིན་ལ། ཟད་པར་སྔོན་པ་སོགས་བཞིའི་དམིགས་པ་ནི། གཟུགས་ཀྱི་སྐྱེ་མཆེད་དོ། ། ཐ་མ་གཉིས་ཀྱི་དམིགས་པ་ནི། ཆོས་ཀྱི་སྐྱེ་མཆེད་དང༌། ཡིད་ཀྱི་སྐྱེ་མཆེད་དོ། ། གསུམ་པ་ལ། སྔར་སྦྱང་བ་བྱས་པའི་དང༌། མ་བྱས་པའི་སྦྱོང་ཚུལ་ལོ། །
དང་པོ་ནི། སྔར་གོམས་པའི་སྟོབས་ཀྱིས། སོ་སོའི་དམིགས་པ་ཅུང་ཟད་མཐོང་བ་ཙམ་ལས། དེ་དང་དེའི་ཏིང་ངེ་འཛིན་གསལ་བར་འགྱུར་བ་སྟེ། འཕགས་པ་ལེགས་མཐོང་གིས། ཨུཏྤལ་སྔོན་པོ་མཐོང་བ་ཙམ་གྱིས་ཟད་པར་སྔོན་པོའི་ཏིང་ངེ་འཛིན་སྐྱེས་པ་བཞིན་ནོ། ། གཉིས་པ་ལ། དམིགས་པའི་རྟེན་དང༌། ཡིད་གཏོད་པའི་ཚུལ་ལོ། ། དང་པོ་ལ།
སའི་དམིགས་རྟེན་མ་བཤད་ལ། གཞན་རྣམས་ཀྱི་རིམ་པ་ལྟར། སྣོད་དྲི་མ་མེད་པ་ཆུ་གཙང་མས་བཀང་བ་དང༌། ཐབ་ཁུང་གྲུ་བཞི་པར་འོག་དུ་བུད་ཤིང་དང་བར་དུ་མེ་དང་སྟེང་དུ་དུ་བ་འཐུལ་བ་དང༌། ཡན་ལག་གི་ཕྱོགས་གང་དུ་རླུང་གིས་རེག་པར་འགྱུར་བའི་སྐར་ཁུང་སོགས་ལས་བྱུང་བའི་རླུང་དང༌། ཚོན་སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་རྣམས་ཀྱིས་ཟླུམ་པོར་བྱས་ཏེ། ཁ་དོག་གཞན་གྱིས་བཅད་བྱས་པ་དང༌།
མཐོ་གང་སོར་བཞི་ཙམ་གྱི་བུ་ག་ནམ་མཁའི་མཐོངས་བསྟོད་པ་དང༌། བུམ་པའི་ནང་གི་མར་མེའི་འོད་བུ་གའི་ངོས་ནས་རྩིག་པ་ལ་ཕོག་པ་རྣམས་སོ། ། གཉིས་པ་ནི། བསམ་གཏན་གྱི་དངོས་གཞི་ལ་རྟེན་ནས། ཇི་སྐད་བརྗོད་པའི་དམིགས་པ་དེ་དག་ཡུལ་དུ་བྱས་ཏེ། བཅུ་པོ་སོ་སོའི་མིང་ཙམ་ལ་དམིགས་ནས་ཡང་དག་ཡང་དུ་གོམས་པར་བྱེད་པའོ། ། བཞི་པ་མཚན་མ་ལ། འཛིན་པའི་མཚན་མ་དང༌། སྣང་བའི་མཚན་མའོ། ། དང་པོ་ནི།
རིམ་པ་ལྟར། ཆུའི་ལྦུ་བ་དང་ཆུ་བུར་འདྲེས་པའི་ཆུ་གཡོ་བའི་རྣམ་པ་ཅན་དང༌། མེ་ལྕེ་ཆད་ཅིང་ལྷུང་བ་ལྟ་བུར་གཡོ་བ་དང༌། འོ་མ་བསྐོལ་བ་ས་ལ་ཕོག་མ་ཐག་པའི་རླངས་པ་འཐུལ་བ་ལྟ་བུ་དང༌། སྔོན་པོ་སོགས་བཞི་ལ། མེ་ཏོག་གེ་སར་དང་སྡོང་བུ་མེད་པ་ལྟ་བུ་དང༌། རྩིག་པའི་མཐའི་བུ་ག་དང་འདྲ་བར་གྱུར་ཏེ། བསྐྱེད་ཀྱང་མི་འཕེལ་བ་དང་ས་ལ་བྱས་པའི་དཀྱིལ་འཁོར་དང་འདྲ་བར་ཐོགས་བཅས་སུ་སྣང་བའོ། ། གཉིས་པ་ནི་ནམ་མཁའ་ལ་གནས་པའི་ནོར་བུའི་རླུང་ཡབ་ལྟར་མི་གཡོ་བའི་རྣམ་པ་ཅན་དུ་སྣང་བ་དང༌། ནམ་མཁའ་ལ་གནས་པའི་ཟླ་བ་དམར་པོ་ཟླུམ་པོ་ལྟར་ཉེ་བར་གནས་པ་དང༌།
འདུག་པ་ལྟ་བུར་མི་གཡོ་བ་དང༌། སྔོན་པོ་སོགས་བཞི་ལ་དམིགས་པའི་རྟེན་མཁར་འཕགས་ནས་ནོར་བུའི་རླུང་ཡབ་ལྟར་ནམ་མཁའ་ལ་སྣང་བ་དང༌། སྣང་བའི་ཚོགས་སྟུག་པོ་རབ་ཏུ་དང་བ་དང་འདྲ་བར་ཐམས་ཅད་གསལ་བ་དང༌། ནམ་མཁའི་དཀྱིལ་འཁོར་ལྟར་གྱུར་ནས་བསྐྱེད་ནས་འཕེལ་བར་གྱུར་པ་རྣམས་སོ། ། ལྔ་པ་བྱེད་ལས་ནི། རིམ་པ་ལྟར་གཅིག་དུ་གྱུར་ནས་མང་པོར་གྱུར་པ་དང༌། ནམ་མཁའ་དང་ཆུ་ལ་ཡང་གོམ་པ་དོར་ནས་འགྲོ་བ་དང༌། ས་ལ་ཡང་ཆུ་ལ་འཇུག་པ་ལྟར་བྱེད་པ་དང༌། བདུད་ཀྱི་གཞལ་ཡས་ཁང་བསྲེག་པའི་མེ་འབར་ཞིང་མེ་འདག་གི་ཆར་འབེབས་པ་སོགས་དང༌། རླུང་ལྟར་མགྱོགས་པར་འགྲོ་བ་དང༌།
གཟུགས་སོགས་སྔོན་པོར་སྤྲུལ་ཞིང་མུན་པར་བྱེད་པ་དང༌། སེར་པོར་སྤྲུལ་ཞིང་གསེར་དུ་བསྒྱུར་བ་དང༌། གཟུགས་དམར་པོར་སྤྲུལ་པ་དང༌། དཀར་པོར་སྤྲུལ་པ་དང༌། རྩིག་པ་སོགས་ལ་ཐོགས་མེད་དུ་འགྲོ་བ་དང༌། གཟུགས་གསལ་བར་བྱེད་པ་དང༌། གཉིད་དང་རྨུགས་པ་རྒྱང་རིང་དུ་བྱེད་པའོ། ། གཞུང་གི་དོན་ནི། བདག་རྐྱེན་བསམ་གཏན་ལ་རྟེན་ནས་དམིགས་ཡུལ་ས་དང༌། ཆུ་དང༌།
མེ་དང༌། རླུང་སྟེ་འབྱུང་བ་བཞི་དང༌། འབྱུང་འགྱུར་ལ་ཁ་དོག་སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་སྟེ་བཞི་དང༌། ཆོས་ཀྱི་སྐྱེ་མཆེད་དུ་གཏོགས་པ་ནམ་མཁའ་དང༌། ཡིད་ཀྱི་སྐྱེ་མཆེད་དུ་གཏོགས་པ་རྣམ་པར་ཤེས་པ་ཞེས་བྱ་བ་རྣམས་ལ་སོ་སོར་དམིགས་ནས་ཁྱབ་པར་སྤྲོ་བའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་ནི། རིམ་པ་ལྟར་ཟད་པར་རྣམ་པ་བཅུ་པོ་སོ་སོའི་དོན་ནོ། ། ཅིའི་ཕྱིར་འབྱུང་བ་བཞི་དང༌།
གཟུགས་ཀྱི་སྐྱེ་མཆེད་དང༌། ནམ་མཁའ་དང༌། རྣམ་པར་ཤེས་པ་ལ་ཟད་པར་འཇོག་ལ། སྐྱེ་མཆེད་ལྷག་མ་རྣམས་ལ་མ་ཡིན་ཅེ་ན། གཟུགས་དང་རེག་བྱ་གཉིས་ནི་རང་གཞན་གཉིས་ཀ་དང༌། གཟུགས་ཅན་གྱི་ཁམས་ཐམས་ཅད་ན་ཡོད་པས་ཁྱབ་པར་སྤྲོ་ནུས་པ་དང༌། རྟེན་འབྱུང་བ་མེད་པར་རྟེན་པ་འབྱུང་འགྱུར་སྤྲོ་མི་ནུས་པས་འབྱུང་བ་བཞི་ཀའི་ཟད་པར་བཞག་ལ། ནམ་མཁའ་ནི་ཀུན་ལ་ཁྱབ་ཅིང་རྣམ་པར་ཤེས་པ་ཡུལ་ཅན་ཡིན་པས་དེ་དག་ལ་བཞག་གོ ། སྐྱེ་མཆེད་གཞན་རྣམས་ལ་མ་ཡིན་ཏེ། དབང་པོ་ལྔ་ཕྱི་རོལ་དུ་སྤྲོ་མི་ནུས་པའི་ཕྱིར་དང༌།
སྒྲ་ལ་རྒྱུན་མེད་པའི་ཕྱིར་དང༌། དྲི་རོ་གཉིས་གཟུགས་ཁམས་སུ་སྤྲོ་མི་ནུས་པའི་ཕྱིར་རོ། ། དྲུག་པ་ཟིལ་གྱིས་གནོན་པའི་སྐྱེ་མཆེད་ལ། གཟུགས་ཅན་གཟུགས་ཆུང་ངུ་དང་ཆེན་པོ་ལ་ལྟ་བའི་ཟིལ་གནོན་གཉིས་ནི། རིམ་པ་ལྟར་རྣལ་འབྱོར་པ་ནང་གཟུགས་སུ་འདུ་ཤེས་པ་དག་གིས་དམིགས་པ་ཕྱི་རོལ་གྱི་གཟུགས་ཆུང་ངུ་རྣམས་ལ་ལྟ་ཞིང༌། གཟུགས་དེ་དག་ཟིལ་གྱིས་མནན་ནས་ཤེས་ཟིལ་གྱིས་མནན་ནས་མཐོང་བ་དང༌། ཕྱི་རོལ་གྱི་གཟུགས་ཆེན་པོ་རྣམས་ལ་ལྟ་ཞིང་དེ་དག་ཟིལ་གྱིས་མནན་ནས་ཤེས། ཟིལ་གྱིས་མནན་ནས་མཐོང་བའོ། ། གཟུགས་མེད་གཟུགས་ཆུང་ངུ་དང་ཆེན་པོ་ལ་ལྟ་བའི་ཟིལ་གནོན་གཉིས་ནི། རིམ་པ་ལྟར་ནང་གཟུགས་མེད་པར་འདུ་ཤེས་པ་དག་གིས་ཕྱི་རོལ་གྱི་གཟུགས་ཆུང་ངུ་དང་ཆེན་པོ་རྣམས་ལ་ལྟ་ཞིང༌།
གཟུགས་དེ་དག་ཟིལ་གྱིས་མནན་ནས། ཤེས་ཟིལ་གྱིས་མནན་ནས་མཐོང་བའོ། ། དེ་ལ་ཆུང་ངུ་ནི་སེམས་ཅན་གྱི་གཟུགས་སོ། ། བཟང་པོ་དང་ངན་པ་ནི་ལྷ་དང་མིའི་འོ། ། ཆེན་པོ་ནི་སྣོད་ཀྱི་འཇིག་རྟེན་ཡིན་ལ། མཛེས་མི་མཛེས་ནི་ཡིད་དུ་འོང་མི་འོང་ངོ་ཤེས་པ་དང་མཐོང་བ་ནི་ཞི་གནས་དང་ལྷག་མཐོང་གིས་སོ། ། བཞི་པོ་འདི་དག་ནི་རྣམ་ཐར་དང་པོ་གཉིས་ཀྱི་རྒྱུ་ལས་བྱུང་བའོ། ། ནང་གཟུགས་མེད་པར་འདུ་ཤེས་པ་དག་ཁོ་ནས་ཕྱི་རོལ་གྱི་གཟུགས་སྔོན་པོ་ཁ་དོག་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་རྣམས་ལ་ལྟ་ཞིང༌།
དེ་དག་ཟིལ་གྱིས་མནན་ནས་ཤེས་ཟིལ་གྱིས་མནན་ནས་མཐོང་བའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་ནི་ཟིལ་གྱིས་གནོན་པའི་སྐྱེ་མཆེད་ལྔ་པའོ། ། དེ་བཞིན་དུ་སེར་པོ་དང༌། དམར་པོ་དང༌། དཀར་པོ་དག་ཟིལ་གྱིས་མནན་ནས་ཤེས་ཤིང་ཟིལ་གྱིས་མནན་ནས་མཐོང་བའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ། གསུམ་ནི་རིམ་པ་ལྟར། ཟིལ་གནོན་གང་དང༌། བདུན་པ་དང་བརྒྱད་པའོ། ། མདོ་ལས། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་སྔོན་པོ། ཁ་དོག་སྔོན་པོ་སྔོན་པོ་ལྟ་བུར་སྟོན་པ།
འོད་སྔོན་པོ་འབྱུང་བ་རྣམས་ལ་ལྟ་སྟེ། དཔེར་ན་ཟར་མའི་མེ་ཏོག་གམ་ཡུལ་བཱ་རཱ་ཎ་སིའི་རས་ཕུན་སུམ་ཚོགས་པ་སྔོན་པོ། ཁ་དོག་སྔོན་པོ་སྔོན་པོ་ལྟ་བུར་སྟོན་པ་འོད་སྔོན་པོ་འབྱུང་བ་བཞིན་དུ་ནང་གཟུགས་མེད་པར་འདུ་ཤེས་པས་ཕྱི་རོལ་གྱིས་གཟུགས་སྔོན་པོ། ཁ་དོག་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བའི་གཟུགས་དེ་དག་ཟིལ་གྱིས་མནན་ནས་ཤེས་ཟིལ་གྱིས་མནན་ནས་མཐོང་སྟེ། དེ་ལྟར་འདུ་ཤེས་པ་འདི་ནི་ཟིལ་གྱིས་གནོན་པའི་སྐྱེ་མཆེད་ལྔ་པའོ། ། ཞེས་སོ། ། དེ་བཞིན་དུ་སེར་པོ་ལ་དོང་ཁའི་མེ་ཏོག་དང༌། དམར་པོ་ལ་མན་དྷུ་ཛི་བ་ཀའི་མེ་ཏོག་དང༌།
དཀར་པོ་ལ་སྐར་མ་པ་བ་སངས་དང་སྦྱར་ནས་གཞན་གསུམ་ལ་ཡང་གསུངས་སོ། ། དེ་ལ་སྔོན་པོ་ཞེས་སོགས་ཀྱིས་ནི་མདོར་བསྟན་ནོ། ། ཁ་དོག་སྔོན་པོ་ཞེས་སོགས་ཀྱིས་ནི་ལྷན་སྐྱེས་དང༌། སྔོན་པོ་ལྟ་བུར་སྟོན་པ་ཞེས་སོགས་ཀྱིས་ནི་སྦྱར་བྱུང་དང༌། འོད་སྔོན་པོ་འབྱུང་བ་ཞེས་སོགས་ཀྱིས་ནི་གཉིས་ཀ་ལ་སྔོན་པོ་སོགས་ཀྱི་མདངས་ཡོད་པར་སྟོན་ནོ། ། མེ་ཏོག་ནི་ལྷན་སྐྱེས་ཀྱི་དཔེའོ། ། རས་ནི་སྦྱར་བྱུང་གི་དཔེའོ། ། ཡུལ་བཱ་རཱ་ཎ་སིའི་རས་དཔེར་མཛད་པ་ནི་ཁ་དོག་ཆེས་གསལ་བའི་དཔེ་ཡིན་ནོ། ། འདི་བཞི་ནི་སྡུག་པའི་རྣམ་ཐར་གྱི་རྒྱུ་ལས་བྱུང་བའོ། ། སྔ་མ་དབྱིབས་ཟིལ་གྱིས་གནོན་པའི་སྐྱེ་མཆེད་བཞི་དང༌།
ཕྱི་མ་ཁ་དོག་ཟིལ་གྱིས་གནོན་པའི་སྐྱེ་མཆེད་བཞི་ཡོད་པ་དེ་ལྟར་ན་ཟིལ་གྱིས་གནོན་པའི་སྐྱེ་མཆེད་བརྒྱད་དོ། ། རྣམ་ཐར་དང༌། ཟིལ་གནོན་དང༌། ཟད་པར་གྱི་ཁྱད་པར་ནི། རྣམ་པར་ཐར་པ་རྣམས་ཀྱིས་དམིགས་པ་རྣམས་ཇི་ལྟར་སྤྲུལ་པར་འདོད་པ་དེ་ལྟར་དུ་མོས་པར་བྱེད་དོ། ། ཟིན་གནོན་རྣམས་ཀྱིས་ནི་ཇི་ལྟར་འདོད་པ་དེ་བཞིན་དུ་དབང་བྱེད་པ་དང༌། རང་བཞིན་གྱི་དམིགས་པ་ཟིལ་གྱིས་གནོན་ལ། ཟད་པར་གྱིས་མཐའ་ཡས་པར་སྤྲོ་བར་བྱེད་པ་ཡིན་ནོ། ། རྣམ་ཐར་དང་ཟིལ་གནོན་ལ་འབྱུང་བཞི་མ་བཞག་པར་ཟད་པར་ལ་བཞག་པ་ཅི་ཞེ་ན། ཟད་པར་གྱི་དོན་ནི་ཁྱབ་པར་སྤྲོ་བ་ཡིན་ལ།
འབྱུང་བ་མེད་ན་འབྲས་བུའི་གཟུགས་ཀྱིས་ཁྱབ་པར་བྱེད་མི་ནུས་པའི་ཕྱིར་རོ། ། བདུན་པ་ནི་སངས་རྒྱས་ཀྱི་ཏིང་ངེ་འཛིན་ཆོས་ཅན། ཉོན་མོངས་པ་མེད་པའི་ཏིང་ངེ་འཛིན་ཡིན་ཏེ། ཕ་རོལ་གྱི་རྒྱུད་དུ་གཏོགས་པའི་ཉོན་མོངས་པའི་དགྲའི་རྒྱུན་དྲུངས་འབྱིན་པར་མཛད་པའི་སེམས་རྩེ་གཅིག་པ་ཡིན་པའི་ཕྱིར། བརྒྱད་པ་ནི། སངས་རྒྱས་ཀྱི་ཡེ་ཤེས་ཆོས་ཅན། སྨོན་ནས་མཁྱེན་པ་ཡིན་ཏེ། གདུལ་བྱའི་དོན་དུ་དུས་འཁོར་བ་ཇི་སྲིད་པ་དང༌། རྣམ་པར་གྲོལ་བ་ཇི་སྲིད་པའི་གནས་སྐབས་སུ་འཇུག་ནུས་པའི་ཕྱིར་ཏེ་ཡང་དག་པར་མཚན་མ་ཐམས་ཅད་དང་བྲལ་ཞིང་མངོན་པར་ཞེན་པའི་ཆགས་པ་བཅོམ་པའི་སྒོ་ནས་གདུལ་བྱའི་ཐེ་ཚོམ་སེལ་བར་མཛད་པའི་སྨོན་ལམ་གྲུབ་པས་སོ། ། དགུ་པ་ནི།
སྔར་བཤད་པའི་མངོན་པར་ཤེས་པ་དྲུག་དང༌། བཅུ་པ་ནི། སོ་སོ་ཡང་དག་པ་རིག་པ་བཞིའོ། ། བཅུ་གཅིག་པ་ནི། སངས་རྒྱས་ཀྱི་ཡེ་ཤེས་ཆོས་ཅན། ཡོངས་སུ་དག་པ་ཡིན་ཏེ། རྟེན་ལུས་འདོར་ལེན་ལ་དབང་ཐོབ་པ་དང༌། དམིགས་པ་སྤྲུལ་བསྒྱུར་དང༌། ཐུགས་ཏིང་ངེ་འཛིན་གྲངས་མེད་པ་དང༌། ཡེ་ཤེས་གཟུངས་ཀྱི་སྒོ་དཔག་ཏུ་མེད་པ་ལ་དབང་བྱེད་པའི་ཕྱིར།
འདི་དག་ནི་ཡོངས་སུ་དག་པ་བཞིའོ། ། བཅུ་གཉིས་པ་དབང་ལ་བཅུ་སྟེ། ཚེ་ལ་དབང་བ་ནི། ཚེའི་འདུ་བྱེད་བྱིན་གྱིས་བརླབས་ནས་བསྐལ་པའམ། བསྐལ་པ་ལས་ལྷག་པར་གནས་པའི་ནུས་པ་ཐོབ་པའོ། ། སེམས་ལ་དབང་བ་ནི་ཇི་ལྟར་འདོད་པ་བཞིན་དུ་ཏིང་ངེ་འཛིན་ལ་སྙོམས་པར་འཇུག་ནུས་པའོ། ། ཡོ་བྱད་ལ་དབང་བ་ནི་ནོར་གྱི་ཆར་འབེབས་ནུས་པའོ། ། ལས་ལ་དབང་བ་ནི་གོང་མ་མྱོང་འགྱུར་གྱི་ལས་རྣམས་འདོད་པར་སྨིན་པར་བསྒྱུར་བ་ལ་སོགས་པའོ། ། སྐྱེ་བ་ལ་དབང་བ་ནི་བསམ་གཏན་ལས་མ་ཉམས་བཞིན་དུ་འདོད་པར་སྐྱེ་བ་ལེན་པར་བྱེད་པའོ། ། མོས་པ་ལ་དབང་བ་ནི།
ས་དང་ཆུ་ལ་སོགས་པ་གང་མོས་པ་དེར་འགྱུར་བའོ། ། སྨོན་ལམ་ལ་དབང་བ་ནི་གཞན་དོན་ཕུན་སུམ་ཚོགས་པར་བྱེད་པའི་སྨོན་ལམ་གྲངས་མེད་པ་འགྲུབ་པའོ། ། རྫུ་འཕྲུལ་ལ་དབང་བ་ནི། གདུལ་བྱ་འདུལ་བའི་ཕྱིར་རྫུ་འཕྲུལ་དཔག་མེད་སྟོན་པའོ། ། ཡེ་ཤེས་ལ་དབང་བ་ནི། སོ་སོ་ཡང་དག་པའི་རིག་པ་བཞི་ཕུལ་དུ་བྱུང་བའི་མཐར་འགྲོ་བའོ། ། ཆོས་ལ་དབང་བ་ནི། གསུང་རབ་ཡན་ལག་བཅུ་གཉིས་ཀྱི་སྒོ་ནས་གདུལ་བྱའི་བསམ་པ་ཇི་ལྟ་བ་བཞིན་དུ་ཆོས་སྟོན་པར་མཛད་པའོ། ། འདི་དག་ལ་དང་པོ་གསུམ་ནི་སྦྱིན་པ་གསུམ་གྱི་འབྲས་བུའོ། ། ལས་དང་སྐྱེ་བ་གཉིས་ནི་ཚུལ་ཁྲིམས་དང༌།
མོས་པ་ནི་བཟོད་པ་དང༌། སྨོན་ལམ་ནི་བརྩོན་འགྲུས་དང༌། རྫུ་འཕྲུལ་ནི་བསམ་གཏན་དང༌། ཐ་མ་གཉིས་ནི་ཤེས་རབ་ཀྱི་འབྲས་བུའོ། ། བཅུ་གསུམ་པ་ནི་སྔར་བཤད་པའི་སྟོབས་བཅུ་དང༌། བཅུ་བཞི་པ་མི་འཇིགས་པ་བཞི་དང༌། བཅོ་ལྔ་པ་བསྲུང་བ་མེད་པ་གསུམ་སྟེ། གསུམ་གང་ཞེ་ན། དེ་བཞིན་གཤེགས་པ་འདི་ལ་སྒོ་གསུམ་གྱི་ཕྱིན་ཅི་ལོག་གི་ཀུན་ཏུ་སྤྱོད་པ་གཞན་གྱིས་ཡོངས་སུ་ཤེས་པའི་བསྙེངས་པས་བཅབ་པར་བྱའོ་སྙམ་པའི་དགོངས་པ་མི་མངའ་བ་སྟེ། སྐུ་དང་གསུང་དང་ཐུགས་ཀྱི་སྤྱོད་པ་ཡོངས་སུ་དག་པའི་ཕྱིར་བཅུ་དྲུག་པ་ཉེ་བར་བཞག་པ་རྣམ་པ་གསུམ་སྟེ།
གང་ཞེ་ན་ཆོས་སྟོན་པ་ན་གུས་པས་ཉན་པར་འདོད་པ་ལ་གོ་རིམ་བཞིན་དུ་རྗེས་སུ་ཆགས་པ་དང༌། ཉན་པར་མི་འདོད་པ་ལ་ཁོང་ཁྲོ་བ་དང༌། ཕྱོགས་ཅིག་ཉན་པ་དང་ཕྱོགས་ཅིག་མི་ཉན་པ་གཉིས་ཀ་དག་ལ་ཆགས་སྡང་གཉིས་ཀས་དབེན་པ་ཁོ་ནར་བཏང་སྙོམས་སུ་དྲན་པ་དང་ལྡན་པར་གནས་པ་ཞེས་བྱ་བ་གསུམ་མོ། ། བཅུ་བདུན་པ་ནི། སངས་རྒྱས་ཀྱི་ཡེ་ཤེས་ཆོས་ཅན། གཞན་དོན་ལ་བསྙེལ་པ་མི་མངའ་བའི་ཆོས་ཉིད་ཅན་ཡིན་ཏེ། སེམས་ཅན་གྱི་དོན་མཛད་པའི་དུས་ལས་སྐད་ཅིག་ཀྱང་མི་འདའ་བའི་མཚན་ཉིད་ཅན་ཡིན་པས་སོ། ། བཅོ་བརྒྱད་པ་ནི་བག་ཆགས་ཡང་དག་པར་བཅོམ་པ་ཡིན་ཏེ། ཉོན་མོངས་པ་དང་ཤེས་བྱའི་སྒྲིབ་པའི་བག་ལ་ཉལ་གྱི་ངོ་བོའི་ས་བོན་མ་ལུས་པར་སྤངས་པས་སོ། ། བཅུ་དགུ་པ་ནི་སྐྱེ་བོ་ཐམས་ཅད་ལ་ཐུགས་རྗེ་ཆེན་པོ་དང་ལྡན་པ་ཡིན་ཏེ།
སྐྱེ་བོ་མཐའ་དག་ལ་གནས་སྐབས་དང་མཐར་ཐུག་དུ་ཕན་པའི་བསམ་པ་དང་རྟག་ཏུ་ལྡན་པ་ཉིད་ཀྱིས་སོ། ། ཉི་ཤུ་པ་ནི་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང༌། ཉེར་གཅིག་པ་རྣམ་པ་ཐམས་ཅད་མཁྱེན་པ་ཉིད་ནི་གོང་དུ་བཤད་ཟིན་ཏོ། ། རྩ་བར་དང་ཞེས་བྱ་བའི་སྒྲས་བསྡུས་པ་ལམ་ཤེས་པ་ཉིད་ལ་སོགས་པ་སྔར་བཤད་པ་དག་ཀྱང་ཆོས་ཀྱི་སྐུ་ཡིན་ནོ། ། ཞེས་པའོ། ། འཕགས་པས་དང་ཞེས་པའི་སྒྲ་རྣམ་པར་འབྱེད་པ་ལ་འདོད་ཀྱི་བསྡུད་པ་ལ་མི་བཞེད་དོ། ། གཉིས་པ་ནི་བྱང་ཆུབ་ཀྱི་ཕྱོགས་དང་མཐུན་པ་ལ་སོགས་པ་གཟུང་འཛིན་གྱི་སྤྲོས་པ་མེད་པའི་ཡེ་ཤེས་ཀྱི་བདག་ཉིད་ཟག་བཅས་གནས་གྱུར་པས་ཟག་མེད་དུ་གྱུར་པ་ཐམས་ཅད་ཀྱང་ཆོས་ཅན། ངོ་བོ་ཉིད་ཀྱི་སྐུ་ལས་གཞན་པའི་ཆོས་ཀྱི་སྐུར་མངོན་པར་བརྗོད་དོ། ། གནས་ཡོངས་སུ་གྱུར་པའི་ཡེ་ཤེས་ཡིན་པའི་ཕྱིར། ཞེས་བྱ་བ་ནི།
མཁན་པོ་རྣམ་སྣང་དང་ཡེ་ཤེས་ཟླ་བ་ལ་སོགས་པ་ཁ་ཅིག་གི་བཞེད་པའོ། ། གཉིས་པ་ལ་ཁས་བླངས་བརྗོད་པ་དང༌། སུན་འབྱིན་བཤད་པ་གཉིས་ལས། དང་པོ་ནི་སྐུ་བཞིར་འདོད་པ་ལས་གཞན་གསུམ་དུ་འདོད་པ་དག་ནི། ངོ་བོ་ཉིད་ཀྱི་སྐུ་ནི་ཆོས་དེ་དག་གི་རང་བཞིན་སྐྱེ་བ་མེད་པ་ཉིད་གང་ཡིན་པ་དེའི་མཚན་ཉིད་ཅན་ཡིན་ནོ། ། ཆོས་གང་གི་རང་བཞིན་ཡིན་ཅེ་ན། ཐུབ་པའི་ངོ་བོ་ཉིད་སྐུ་ནི། ། ཟག་པ་མེད་པའི་ཆོས་གང་དག ། ཐོབ་གྱུར་རྣམ་ཀུན་རྣམ་དག་པ། ། དེ་དག་རང་བཞིན་མཚན་ཉིད་ཅན། །
ཞེས་བྱ་བའི་སྒྲ་ཇི་བཞིན་པ་ཉིད་དུ་འཇིག་རྟེན་ལས་འདས་པའི་ཡེ་ཤེས་ཟག་པ་མེད་པའི་ཆོས་རྣམས་ཁོ་ན་ཁས་བླངས་ནས་ཟག་མེད་ཀྱི་ཆོས་སུ་འདོད་པ་དེ་དག་གི་རང་བཞིན་ནོ། ། སྐུ་བཞིར་འདོད་པས་ཀྱང་སྒྲ་ཇི་བཞིན་དུ་མ་བཤད་དམ་ཅེ་ན། མ་བཤད་དེ་ཟག་པ་མེད་པའི་ཆོས་ཞེས་པ་ཟག་མེད་ཀྱི་ཆོས་ཉིད་ལ་འདོད་པའི་ཕྱིར་ཏེ། འཇིག་རྟེན་ལས་འདས་པའི་ཆོས་ཀྱི་དབྱིངས་ཀྱི་ངོ་བོ་ཉིད་ཀྱི་ཟག་པ་མེད་པ་ཞེས་བཤད་པས་སོ། ། འོ་ན་བྱང་ཆུབ་ཕྱོགས་མཐུན་ཚད་མེད་དང༌། ། ཞེས་སོགས་ཟག་པ་མེད་པའི་ཆོས་གང་དག ཅེས་པའི་དོན་རྒྱས་པར་སྟོན་བྱེད་མ་ཡིན་པར་འགྱུར་ཏེ། ཆོས་དབྱིངས་ཡིན་པས་སོ་ཅེ་ན། སྐུ་བཞིར་འདོད་པ་རྣམས་ནི་སྐུ་གཞན་སྟོན་པར་འདོད་ཀྱི་སྔར་གྱི་འཕྲོས་དོན་དུ་མི་འདོད་དོ། ། སྐུ་གསུམ་དུ་འདོད་པ་ལྟར་ན་སྔར་གྱི་འཕྲོས་དོན་དུ་བཤད་དགོས་ཏེ།
གཞན་དུ་ན་སྐུ་གཞན་སྟོན་པར་ཁས་ལེན་དགོས་པས་རང་གི་དམ་བཅའ་ཉམས་པར་འགྱུར་བས་སོ། ། གལ་ཏེ་སྐུ་གཞན་སྟོན་པར་མི་འདོད་ན་འདིའི་དོན་ཇི་ལྟར་འཆད་ཅེ་ན། ཐུབ་པའི་ངོ་བོ་ཉིད་སྐུ་ནི། ། ཆོས་ཀྱི་སྐུ་ཞེས་བརྗོད་པ་ཡིན། ། ཞེས་འབྲེལ་བས་ངོ་བོ་ཉིད་ཀྱི་སྐུ་དེ་ཉིད་ཀྱང་དྷརྨ་ཏ་ཀ་ཡ་ཞེས་ཆོས་ཉིད་ཀྱི་སྐུ་ཡིན་པ་ལས། སྡེབ་སྦྱོར་གྱི་དབང་གིས་ངོ་བོའི་རྐྱེན་ཏ་མི་མངོན་པར་བྱས་ནས། དྷརྨྨ་ཀ་ཡ་ཞེས་ཆོས་ཀྱི་སྐུའོ་ཞེས་བསྟན་ཏོ། ། ཞེས་རྣམ་པར་བཤད་ནས། ངོ་བོ་ཉིད་ཀྱི་སྐུ་དེ་ཉིད་གང་ཞེ་ན། ཟག་མེད་པའི་ཆོས་གང་དག་ཞེས་སོགས་ཀྱི་ཚིག་རྐང་པ་གསུམ་འདོན་ནོ། །
ཆོས་ཀྱི་སྐུ་གང་དག་གི་རང་བཞིན་གྱི་མཚན་ཉིད་ཅན་ཡིན་པའི་ཟག་པ་མེད་པའི་ཆོས་དེ་དག་ཀྱང་གང་དག་གཅིག་ཡིན་ཞེ་ན། བྱང་ཆུབ་ཕྱོགས་མཐུན་ཚད་མེད་དང་ཞེས་བྱ་བ་ལ་སོགས་པའི་ཚོགས་ལེའུར་བྱས་པ་ལ་འཇུག་པར་བྱེད་དོ། ། འདི་དག་ནི་ཉི་ཁྲི་སྣང་བར་རྐྱེན་ཕྱིས་པས་ཆོས་ཉིད་ཀྱི་སྐུ་ལ་ཆོས་ཀྱི་སྐུ་ཞེས་བྱས་ཏེ། གཞན་དུ་ན། ཆོས་རྣམས་ཀྱི་སྐུ་ནི་ཆོས་ཀྱི་སྐུའོ་ཞེས་བྱ་བ་ཡིན་པའི་ཕྱིར་ངོ་བོ་ཉིད་བཀག་པར་འགྱུར་བ་དང༌། སྤྱོད་པའི་དོན་ཡིན་པའི་ཕྱིར་འདུས་བྱས་སུ་འགྱུར་བའི་ཉེས་པ་ཡོད་དོ། ། དེ་དག་ལ་སྐུ་ཞེས་བརྗོད་པ་ནི་སྔོན་གྱི་གནས་སྐབས་ཀྱི་རྗེས་སུ་འབྲངས་ནས་ཉེ་བར་བཏགས་པ་ཡིན་པར་རིག་པར་བྱའོ། ། ཞེས་པའི་དོན་བཀོད་པ་ཡིན་ནོ། ། འདིའི་དོན་ནི་རྐྱེན་ཕྱིས་ནས་ཆོས་ཉིད་ཀྱི་སྐུ་ལ་ཆོས་ཀྱི་སྐུའོ་ཞེས་བརྗོད་པ་ལས་གཞན་དུ་ན། བྱང་ཆུབ་ཕྱོགས་མཐུན་སོགས་ཟག་མེད་ཀྱི་ཆོས་རྣམས་བསགས་པའི་སྐུ་ལ་ཆོས་ཀྱི་སྐུའོ་ཞེས་བརྗོད་པར་འགྱུར་ལ།
དེ་ལྟར་ན་ངོ་བོ་ཉིད་ཀྱི་སྒྲའི་དོན་བཀག་པར་འགྱུར་ཏེ། དེ་དག་ནི་འདུས་བྱས་བསགས་པ་ཡིན་པས་སོ། ། བྱང་ཆུབ་ཕྱོགས་མཐུན་སོགས་སྤྱོད་པའི་དོན་ཡིན་པས་འདུས་བྱས་སུ་ཡང་འགྱུར་རོ། ། ཇི་ལྟར་ཆོས་ཀྱི་དབྱིངས་ལ་སྐུ་ཞེས་བརྗོད་ཅེ་ན། ཉེ་བར་བཏགས་ནས་བསྟན་ཏེ། འདོགས་པའི་རྒྱུ་མཚན་ནི། སྔོན་གྱི་གནས་སྐབས་སུ་སེམས་སེམས་བྱུང་གི་ཚོགས་པ་ལ་ལུས་ཞེས་ཐ་སྙད་འདོགས་པའི་རྗེས་སུ་འབྲངས་ནས། ཟག་མེད་ཀྱི་ཆོས་རྣམས་ཀྱི་ཚོགས་པ་ལ་སྐུ་ཞེས་བརྗོད་ཅིང༌། ཆོས་ཀྱི་དབྱིངས་ཀྱང་དེ་དག་དང་ཚོགས་པ་ཐ་མི་དད་པའི་ཕྱིར། དེས་ན་ཆོས་ཀྱི་དབྱིངས་ཟག་མེད་ཀྱི་ཆོས་རྣམས་དང་ལྷན་ཅིག་ཏུ་ཚོགས་པ་ནི་སྐུ་དངོས་ཡིན་ནོ། །
གཞན་དག་ཉི་ཁྲི་སྣང་བའི་དགོངས་པ་ངོ་བོ་ཉིད་སྐུ་སྐུ་བཏགས་པར་འདོད་པ་ནི། དོན་འདི་མ་རྟོགས་པར་ཕྱིན་ཅི་ལོག་ཁོ་ནའོ། ། གཉིས་པ་ནི་སྐུ་བཞིར་འདོད་པ་གཞན་དག་ན་རེ་སངས་རྒྱས་པའི་ཆོས་རྣམས་སྐུ་གསུམ་གྱི་བསྡུས་པར་འདོད་པ་དེ་དག་གི་ལྟར་ན། ཁྱད་པར་གསུམ་དང་ལྡན་པའི་ཡེ་ཤེས་གདོན་མི་ཟ་བར་ཁས་བླངས་དགོས་པ་རྣམས་ཆོས་ཅན། ཇི་ལྟར་སངས་རྒྱས་ཀྱི་སས་བསྡུས་ཏེ་མ་བསྡུས་པར་ཐལ། སྐུ་གསུམ་གང་ཡང་མ་ཡིན་པའི་ཕྱིར། ཁྱད་པར་གསུམ་གང་ཞེ་ན། བྱེད་པའི་ཁྱད་པར་རྣལ་འབྱོར་པའི་ཀུན་རྫོབ་ཏུ་དོན་ཁྱད་པར་ཅན་གཟུགས་སྐུའི་སྣང་བ་བསྐྱེད་པའི་སྒོ་ནས་ཆོས་སྟོན་པ་ལ་སོགས་པའི་དོན་གྱི་བྱ་བ་མཛད་པའོ། ། སྤངས་བའི་ཁྱད་པར། ཟག་བཅས་གནས་ཡོངས་སུ་གྱུར་པས་ཟག་མེད་དུ་གྱུར་པའོ། །
ངོ་བོའི་ཁྱད་པར། གཟུང་འཛིན་གཉིས་སུ་མེད་པའི་སེམས་དང་སེམས་ལས་བྱུང་བའོ། ། གསུམ་པ་ལ་རྩོད་པ་དང༌། ལན་གཉིས་ལས། དང་པོ་ནི་སྐུ་གསུམ་དུ་འདོད་པ་ཁ་ཅིག་ན་རེ། སྐུ་ནི་གསུམ་ཁོ་ན་ཡིན་ཏེ། སྐུ་བཞིའམ་གསུམ་གང་རུང་དུ་གནས་པ་གང་ཞིག སྐུ་བཞི་ཡིན་ན། ངོ་བོ་ཉིད་ལོངས་རྫོགས་བཅས་དང་ཞེས་སོགས་ཀྱི་ལུས་རྣམ་བཞག་གི་ཚིག་ལེའུར་བྱས་པ་ལས། ངོ་བོ་ཉིད་ཅེས་བྱ་བའི་སྒྲའི་མཇུག་ཐོགས་སུ་ཆོས་ཀྱི་སྐུ་ཞེས་བྱ་བའི་སྒྲ་འབྱུང་བར་རིགས་པ་ལས་མི་འབྱུང་བས་སོ་ཞེས་ཟེར་རོ། །
གཉིས་པ་ལ་སྐུ་བཞིར་འདོད་པ་གཞན་དག་ན་རེ། དགོས་པ་ཉེ་བར་བསྟན་པའི་ཤུགས་སམ་སྟོབས་ཀྱིས་ཆོས་སྐུ་མཛད་པ་དང་བཅས་པ་ཞེས་དེ་སྐད་དུ་ཆོས་སྐུ་ཐ་མར་གསུངས་པ་ཡིན་ནོ། ། དགོས་པ་གང་ཞེ་ན། ལུས་རྣམ་བཞག་གི་ཚིག་ལེའུར་བྱས་པ་སྦྱར་བདེ་བའི་ངོར་རམ་མཛད་པ་ཐམས་ཅད་ཆོས་སྐུའི་མཛད་པར་རྟོགས་པའི་དོན་དུ་ཡེ་ཤེས་ཁོ་ན་དང་མཛད་པ་སྦྱར་བར་བྱ་བའི་ཕྱིར་ཡིན་ནོ། ། འགའ་ཞིག་ཡེ་ཤེས་ཁོ་ན་དང་མཛད་པ་ལྷན་ཅིག་དུ་སྦྱར་བའི་ཕྱིར། ཆོས་སྐུ་ཐ་མར་གསུངས་པ་ཡིན་ནོ། ། འོ་ན་ཡེ་ཤེས་མཛད་པ་དང་བཅས་པ་ཞེས་ཅིའི་ཕྱིར་མ་སྨོས་ཅེ་ན། དེ་ནི་ཚིག་ལེའུར་བྱས་པ་སྦྱར་བདེ་བའི་ངོར་ཡིན་ནོ། ། ཡེ་ཤེས་ཁོ་ན་དང་མཛད་པ་སྦྱར་བ་ལ་དགོངས་པ་ཅི་ཡོད་ཅེ་ན། ཡེ་ཤེས་སྐུ་ལོགས་པར་སྟོན་པའི་དགོས་པ་ཡོད་ཞེས་སོགས་ཀྱི་བཤད་པ་བྱེད་པས་ནི་ངམ་ཞེས་པའི་འདམ་ཀ་ཅན་གྱི་ཚིག་ཁོང་དུ་མ་ཆུད་ཅིང༌།
ངོ་བོ་ཉིད་ཅེས་བྱ་བའི་མཇུག་ཐོགས་སུ་ཆོས་ཀྱི་སྐུ་ཞེས་བྱ་བའི་སྒྲ་མི་འབྱུང་ཞེས་པའི་རྩོད་སྤོང་དུ་སྨྲ་བའི་དོན་ཡང་མ་རྟོགས་པ་ཡིན་ནོ། ། སྐུ་གསུམ་དུ་འདོད་པ་ལ་སྐྱོན་ཡོད་ལ་བཞི་ཡིན་པ་ལ་ཉེས་པ་མེད་པ་དེའི་ཕྱིར་ཕྱོགས་གཞན་སྔགས་ཀྱི་ཐེག་པར་སྐུ་བཞིར་གསུང་པ་ཐམས་ཅད་ཀྱང་མི་འགལ་བར་འགྱུར་རོ་ཞེས་ཟེར་རོ། ། གང་ཡང་སྔགས་ནས་སྐུ་བཞིར་གསུངས་པ་དང༌། འདིར་སྐུ་བཞིར་བཤད་པ་མི་འགལ་ཞེས་འཆད་པ་ནི་མ་འབྲེལ་བ་ཡིན་ནོ། ། ཞེས་སྨྲ་བ་ནི་གསལ་བྱེད་པའི་བཞད་གད་སྟེ། འགྲེལ་ཆེན་ལས། ཕྱོགས་གཞན་ནས་སྐུ་བཞིར་གསུངས་པ་ཐམས་ཅད་དང་ཡང་མི་འགལ་བར་འགྱུར་ཞེས་སོ། ། གཉིས་པ་ཡོན་ཏན་གྱི་ཁྱད་པར་ལ། ཉོན་མོངས་པ་མེད་པ་དང༌། སྨོན་ནས་མཁྱེན་པའི་ཁྱད་པར་རོ། །
དང་པོ་ལ་མཚམས་སྦྱར་བ་ནི། ཉན་ཐོས་ལ་སོགས་པའི་ཞེས་སོགས་སོ། ། ཚིག་དོན་ལ་ཉན་ཐོས་ཀྱི་ཉོན་མོངས་པ་མེད་པའི་ཏིང་ངེ་འཛིན་ནི་ཐོག་མར་སྨོན་ནས་ཤེས་པས་བདག་ལ་དམིགས་པའི་ཉོན་མོངས་པ་སྐྱེ་བར་འགྱུར་རམ་མི་འགྱུར་ཞེས་བརྟགས་ནས། སྐྱེ་བར་ཤེས་ན། བདག་མཐོང་བ་ལས་འགའ་ཞིག་ཉོན་མོངས་པ་སྐྱེ་བར་འགྱུར་ན་མི་རུང་ངོ་ཞེས་བསམས་ནས། ཉོན་མོངས་པ་མེད་པ་ལ་སྙོམས་པར་ཞུགས་ཏེ། མིའི་ཉོན་མོངས་པ་སྐྱེ་རུང་འགོག་པའི་སྒོ་ནས་ཡོངས་སུ་སྤོང་བ་ཉིད་ཡིན་ནོ། ། དེ་བཞིན་གཤེགས་པ་རྣམས་ཀྱི་ཉོན་མོངས་པ་མེད་པའི་ཏིང་ངེ་འཛིན་ནི་ཆོས་ཅན། ཉན་ཐོས་ཀྱི་ཉོན་མོངས་པ་མེད་པའི་ཏིང་ངེ་འཛིན་ལས་ཁྱད་པར་དུ་འཕགས་ཏེ། གྲོང་ལ་སོགས་པར་བྱོན་ནས་སྐྱེ་བོ་མཐའ་དག་གི་ཉོན་མོངས་པའི་རྒྱུན་དྲུངས་འབྱིན་པར་མཛད་པ་ཡིན་པའི་ཕྱིར་རོ། །
གཉིས་པ་སྨོན་ནས་ཤེས་པ་ལ། མཚམས་སྦྱར་བ་ནི། ཉན་ཐོས་ལ་སོགས་པའི་སྨོན་ནས་ཤེས་པ་ཞེས་སོགས་སོ། ། ཚིག་དོན་ནི། དེ་བཞིན་གཤེགས་པའི་སྨོན་ནས་མཁྱེན་པ་ནི་ཆོས་ཅན། ལྷུན་གྱིས་གྲུབ་པ་ཡིན་ཏེ། འབད་རྩོལ་གྱི་མཚན་མ་མེད་པ་ཉིད་དུ་རང་གི་ངང་གིས་འཇུག་པའི་ཕྱིར། གཟུགས་ལ་སོགས་པ་ལ་ཆགས་པ་དང་བྲལ་བ་ཡིན་སྟེ། དངོས་པོ་ལ་མངོན་པར་མ་ཞེན་པར་འཇུག་པས་སོ། ། ཤེས་བྱ་ཐམས་ཅད་ལ་མཁྱེན་པ་ཐོགས་པ་མེད་པར་འཇུག་སྟེ།
ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་སྤངས་པས་སོ། ། གཞན་དོན་ལ་རྟག་ཏུ་གནས་པ་ཡིན་ཏེ། འཁོར་བ་ཇི་སྲིད་བར་འགྲོ་བའི་དོན་བྱེད་པར་གནས་པའི་ཕྱིར། འདྲི་བ་ཀུན་གྱི་ལན་འདེབས་པར་མཛད་པ་ཡིན་ཏེ། སོ་སོ་ཡང་དག་པ་རིག་པ་བརྙེས་པས་སོ། ། ཉན་ཐོས་ལ་སོགས་པའི་སྨོན་ནས་མཁྱེན་པ་ནི་ཆོས་ཅན། ཁྱད་པར་ལྔ་ལྡན་དེ་ལྟ་མ་ཡིན་ཏེ། མཚན་མ་མེད་པ་ཉིད་དུ་འཇུག་པ་སོགས་ཇི་སྐད་བཤད་པ་ལས་བཟློག་པ་ཉིད་ཀྱིས་སོ། ། གསུམ་པ་རྩོད་པ་སྤང་བ་ལ། ཆོས་སྐུ་རྟག་པ་ལ་བརྩོན་པ་སྤང་བ་དང༌།
ཁྱབ་རྟག་གཉིས་ཀ་ལ་རྩོད་པ་སྤང་བའོ། ། དང་པོ་ལ་མཚམས་སྦྱར་བ་ནི། ཆོས་ཀྱི་སྐུ་ཆོས་ཅན། རྟག་ཏུ་སེམས་ཅན་གྱི་དོན་ཇི་ལྟར་མི་མཛད་དེ་མཛད་པར་ཐལ། རྟག་ཏུ་ཐུགས་རྗེ་ཆེན་པོའི་ངོ་བོ་ཉིད་ལ་བཞུགས་པའི་ཕྱིར། ཞེས་པའི་ལན་བཏབ་པའི་ཕྱིར་བར་སྐབས་ཀྱི་ཚིགས་སུ་བཅས་པ་གསུངས་སོ། ། གཉིས་པ་ལན་ལ་སྐལ་ལྡན་ལ་སྣང་བ་དང༌། སྐལ་མེད་ལ་མི་སྣང་བ་དཔེས་བསྟན་པའོ། ། དང་པོ་ནི་བཅོམ་ལྡན་འདས་དེ་དང་དེར་གདུལ་བྱའི་སྣང་བ་དང་མཚམས་པར་གཞན་གྱི་བྱ་བ་མཛད་པས་དུས་ཐམས་ཅད་དུ་ཡིད་བཞིན་གྱི་ནོར་བུ་ལྟར་ཉེ་བར་གནས་པས་སོ། ། གདུལ་བྱ་གང་ལ་ཞེ་ན།
ཆོས་སྟོན་པའི་དགེ་བའི་བཤེས་གཉེན་ལ་སོགས་པ་དང་ཕྲད་པས་སྔོན་བསྐྱེད་པའི་དགེ་བའི་ས་བོན་སངས་རྒྱས་ལ་སོགས་པ་ལ་དམིགས་པའི་རྒྱུ་རྐྱེན་གྱིས་ཡོངས་སུ་རྟས་པར་འགྱུར་པའི་སེམས་ཅན་ལའོ། ། གང་གི་དུས་སུ་ཞེ་ན། ཆོས་སྟོན་པ་ལ་སོགས་པ་མཛད་ན་ཡུན་དུ་འཕྲོད་པར་གྱུར་པ་དེའི་ཚེའོ། ། རྒྱུ་གང་ལས་ཤེ་ན་སེམས་ཅན་དེའི་དོན་བྱ་བའི་ཕྱིར་སྔོན་གྱི་སྨོན་ལམ་གྲུབ་པས་སོ། ། འགའ་ཞིག་ལ་མི་སྣང་བ་ཅི་ཞེ་ན་བཅོམ་ལྡན་འདས་ཡིད་བཞིན་གྱི་ནོར་བུ་ལྟར་གནས་ཀྱང་རང་གི་ལས་ཀྱི་ཉེས་པས་བསྐྱེད་པའི་སེམས་ཅན་ལ་སངས་རྒྱས་སུ་སྣང་བའི་རྒྱུ་མ་ཚང་བས་མངོན་མཐོ་དང་ངེས་ལེགས་ཀྱི་འབྲས་བུ་སྨིན་པར་མཛད་པར་མི་སྣང་ངོ་སྙམ་དུ་དགོངས་པ་ཡིན་ནོ། ། གཉིས་པ་ལ་མཚམས་སྦྱར་བ་ནི། སངས་རྒྱས་ཉེ་བར་གནས་པར་ཁྱད་པར་མེད་བཞིན་དུ་འགའ་ཞིག་གི་དོན་བྱེད་ལ་འགའ་ཞིག་གི་དོན་མི་བྱེད་པ་དེ་ཇི་ལྟ་བུ་ཞིག་སྙམ་པ་ལ་བར་སྐབས་ཀྱི་ཚིགས་སུ་བཅད་པས་དཔེ་གསུངས་པ། ཚིག་གི་དོན་ནི། དཔེར་ན་ལྷའི་དབང་པོས་ཆར་ཕབ་དུ་ཟིན་ཀྱང་ཏིལ་ལ་སོགས་པའི་ས་བོན་རུལ་བའི་ངོ་བོ་ལ་སོགས་པ་ས་བོན་དུ་མི་རུང་བར་གྱུར་པས་མྱུ་གུ་མི་འཁྲུང་བ་དེ་བཞིན་དུ་ཡིད་ལ་རེ་བ་མཐའ་དག་ཡོངས་སུ་རྫོགས་པར་བྱེད་པའི་མཁས་པ་སངས་རྒྱས་རྣམས་བྱུང་ཡང་སྐལ་བ་མེད་པས་དམ་པའི་ཆོས་ཉན་པ་ལ་སོགས་པ་བཟང་པོ་ཐོབ་པར་མི་འགྱུར་རོ། ། གཉིས་པ་ལ་མཚམས་སྦྱར་བ་ནི།
ཡེ་ཤེས་ཀྱི་བདག་ཉིད་ཅན་གྱི་ཆོས་ཀྱི་སྐུ་ཆོས་ཅན། ཇི་ལྟར་ཁྱབ་པ་དང་རྟག་པ་ཞེས་བརྗོད་དེ་བརྗོད་པར་མི་རིགས་པར་ཐལ། ཤཱཀྱ་སེང་གེ་ལ་སོགས་རྣལ་འབྱོར་པ་སོ་སོར་ངེས་པའི་རྒྱུད་ཀྱི་རྟེན་ལ་ཡོད་པའི་ཕྱིར་དང༌། སྐད་ཅིག་རེ་རེ་ལ་འབྱུང་བའི་ཕྱིར་ཞེ་ན། འདི་ནི་ཐོགས་པ་མེད་དང་རྟག་གནས་དང་ཞེས་པ་ལས་འཕྲོས་པའོ། ། འདིའི་ལན་བར་སྐབས་ཀྱི་ཚིགས་སུ་བཅད་དེ་གསུངས་པས་སྟོན་ནོ། ། ཚིག་གི་དོན་ལ་བཅོམ་ལྡན་འདས་ཆོས་ཅན། གོ་རིམ་བཞིན་དུ་ཁྱབ་པ་དང་རྟག་པ་ཞེས་མངོན་པར་བརྗོད་དེ། དེ་དང་དེ་ལ་དེ་སྣང་ཞེས་དེ་ལྟར་ཇི་སྐད་བཤད་པའི་ཚུལ་གྱིས་ཐམས་ཅད་སྣང་བའི་སྒོ་ནས་བྱ་བ་མཛད་པ་རྒྱ་ཆེ་བའི་ཕྱིར་དང༌། རྒྱུན་ཆགས་སུ་འཁོར་བ་ཇི་སྲིད་པར་བཞུགས་ཀྱང་ཟད་པ་མི་མངའ་བའི་ཕྱིར།
ཆོས་ཀྱི་སྐུ་བརྗོད་ཟིན་ནོ།། །། གསུམ་པ་ལོངས་སྤྱོད་རྫོགས་པའི་སྐུ་ལ་གཉིས་ཏེ། རང་བཞིན་མདོར་བསྟན་པ་དང༌། ཡོན་ཏན་རྒྱས་པར་བཤད་པའོ། ། དང་པོ་ལ་མཚམས་སྦྱར་བ་ནི་དེ་ལྟར་སྐུ་གཉིས་པ་བསྟན་ནས་ཞེས་སོ། ། མདོ་དགོད་པ་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱི་བརྒྱན་པ།

དཔེ་བྱད་བཟང་པོ་བརྒྱད་ཅུས་བརྒྱན་པ་ཞེས་སོགས་སོ། ། གསུམ་པ་ཚིག་གི་དོན་ནི། འཆད་པར་འགྱུར་བའི་མཚན་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུའི་ངོ་བོ་ཉིད་ཀྱིས་བརྒྱན་པའི་གཟུགས་སྐུ་འདི་ནི་ཆོས་ཅན། སངས་རྒྱས་བཅོམ་ལྡན་འདས་ཀྱི་ལོངས་སྤྱོད་རྫོགས་པའི་སྐུ་ཡིན་ཏེ། བྱང་ཆུབ་སེམས་དཔའ་ཆེན་པོ་ས་བཅུ་ལ་བཞུགས་པ་རྣམས་དང་ཐབས་གཅིག་ཏུ་ཟབ་པ་དང་རྒྱ་ཆེ་བའི་ཐེག་པ་ཆེན་པོའི་ཆོས་ཀྱི་ལོངས་སྤྱོད་ཀྱི་དགའ་བ་དང་བདེ་བ་ཤིན་ཏུ་ཁ་ན་མ་ཐོ་བ་མེད་པ་ཉེ་བར་ལོངས་སྤྱོད་པའི་སྐུ་ཡིན་པའི་ཕྱིར་མཚན་དཔེའི་འདི་དག་སྤྲུལ་སྐུ་ལ་ཡང་ཡོད་པ་མ་ཡིན་ནམ་ཞེ་ན། དེ་ལ་ནི་གཟུགས་བརྙན་ཙམ་ཞིག་ཡོད་པ་ཡིན་གྱི། རྣམ་སྨིན་གྱི་འབྲས་བུ་དངོས་ནི་ལོངས་སྐུ་ཁོ་ན་ལ་མངའ་བ་ཡིན་ནོ། ། རྒྱུད་བླར། དག་ལས་ཉེ་དང་རིང་རྣམས་ལས། ། ཆུ་དང་ནམ་མཁར་ཟླ་གཟུགས་བཞིན། ། ཞེས་སོ། །
གཉིས་པ་ཡོན་ཏན་རྒྱས་པར་བཤད་པ་ལ་གཉིས་ཏེ། མཚན་བཤད་པ་དང་དཔེ་བྱད་བཤད་པའོ། ། དང་པོ་ལ་མཚན་དངོས་དང་དེའི་རྒྱུའོ། ། དང་པོ་ལ་མཚམས་སྦྱར་བ་ནི། མཚན་སུམ་ཅུ་རྩ་གཉིས་ཞེས་སོ། ། གཉིས་པ་ཚིག་གི་དོན་ལ། ལོངས་སྤྱོད་རྫོགས་པའི་སྐུ་འདི་ལ་སྔོན་བླ་མ་རྣམས་ལ་སྐྱེལ་བ་དང་བསུ་བ་ལ་སོགས་པ་བྱས་པ་སྔོན་དུ་སོང་བ་ཡིན་ཏེ། ཕྱག་དང་ཞབས་འཁོར་ལོའི་རྩིབས་སྟོང་མུ་ཁྱུད་དང་བཅས་པ་རྫོགས་པའི་མཚན་དང་ལྡན་པའི་ཕྱིར། འདིས་ཐམས་ཅད་ལ་རིག་པར་བྱའོ། ། སྡོམ་པ་ཡང་དག་པར་བླངས་པ་བརྟན་པོར་བསྲུངས་པ་སྔོན་དུ་སོང་བ་ཡིན་སྟེ།
ཞབས་རུ་སྦལ་བཞིན་དུ་ཤིན་ཏུ་མཉམ་པར་གནས་པའི་མཚན་མངའ་བའི་ཕྱིར་ཞེས་སོགས་སོ། ། བསྡུ་བའི་དངོས་པོ་བཞི་བརྟན་པར་བྱས་པ་སྔོན་དུ་སོང་བ་ཡིན་ཏེ། ཕྱག་དང་ཞབས་ཀྱི་སོར་མོ་ངང་པའི་རྒྱལ་པོ་ལྟ་བུར་རིན་པོ་ཆེའི་དྲ་བས་འབྲེལ་བའི་མཚན་མངའ་བའི་ཕྱིར། བཟའ་བ་དང་བཅའ་བ་ལ་སོགས་པ་གྱ་ནོམ་པ་བྱིན་པ་སྔོན་དུ་སོང་བ་ཡིན་ཏེ། ཕྱག་དང་ཞབས་ཤིང་བལ་ལྟར་འཇམ་ཞིང་གཞོན་ཤ་ཆགས་པ་ཉིད་དང་ལྡན་པའི་ཕྱིར། མདུན་མཐོ་བ་ནི་ཕྱག་གི་བོལ་གཉིས་དང༌། ཞབས་ཀྱི་བོལ་གཉིས་དང་དཔུང་མགོ་གཉིས་དང༌། རྟག་པའི་ཕྱོགས་མཐོ་བའོ། ། སོར་མོ་རིང་བ་ནི། ཞབས་མཐིལ་གྱི་ཀྱུས་དང་མཐོ་མཉམ་པའོ། །
རྟིང་པ་ཡངས་པ་ནི་ཞབས་ཀྱི་བཞི་ཆ་ཕྱིར་འཕགས་པའོ། ། སྟོན་པའི་སྐུ་མཐོ་དམན་གྱི་ཚད་ནི་སྟོན་པ་རང་གི་ཁྲུ་ཕྱེད་དང་བཞི་ཡིན་ནོ། ། འཛམ་བུ་གླིང་པ་རྣམས་ཀྱི་ཚད་ཁྲུ་བཞི་པ་དང་ཕྱེད་དང་བཞི་ཅེས་པ་ལྟར་རོ། ། སྟོན་པའི་ཁྲུ་རེ་ལ་རང་མཐོ་གཉིས་སོ། ། སྟོན་པའི་མཐོ་རེ་ལ་འཛམ་བུ་གླིང་པའི་ཁྲུ་ཕྱེད་དང་གཉིས་ཏེ། མེ་ཏོག་ཕྲེང་རྒྱུད་ལས། བདེ་བར་གཤེགས་པའི་མཐོ་ཡི་ཚད། ། འཇལ་བྱེད་མིའི་ཁྲུ་དག་ནི། ། ཕྱེད་དང་གཉིས་ནི་ཡོད་པ་ཡིན། ། ཞེས་སོ། །
དེ་ལྟར་ན་སྟོན་པའི་སྐུའི་མཐོ་དམན་ལ། འཛམ་བུ་གླིང་པའི་ཁྲུ་ཕྱེད་དང་བཅུ་གཅིག་ཡོད་པས་འཛམ་བུ་གླིང་པའི་མིའི་ལུས་ཚད་ལས་ཁྲུ་བདུན་ལྷག་པར་མངའ་བས་སྐུ་ཚེ་ཞིང་དྲང་བ་དང༌། ཞབས་ཀྱི་ལོང་བུ་འབུར་བ་ཕྱིར་མི་མངོན་པ་དང༌། སྐུའི་སྤུ་གྱེན་དུ་འཁྱིལ་ཞིང་ཕྱོགས་པ་དང༌། བྱིན་པ་རི་དྭགས་ཨེ་ན་ཡའི་ལྟ་བུ་ནི་ཡོངས་སུ་ཉམས་ཞིང་རིམ་པར་འཚམ་ལ་རྒྱས་ཤིང་ཟླུམ་པོའོ། ། ཕྱག་རིང་བ་ནི་མ་བཏུད་པར་ཕྱག་གི་སྤུས་མོའི་ལྷ་ངར་སླེབ་པའོ། ། འདོམས་ཀྱི་རྦ་བ་སྦུབས་སུ་ནུབ་པ་ནི། གླང་པོ་ཆེའི་ལྟ་བུའོ། ། ལྤགས་པ་གསེར་གྱི་མདོག་འདྲ་བ་ནི་གསེར་ལྟར་ཤིན་ཏུ་དངས་པའོ། ། ལྤགས་པ་འཇམ་པ་ནི་གསེར་སྦྱངས་པ་ལྟར་སྙོམས་ལ་རྡུལ་གྱིས་མི་གོས་པའོ། །
བ་སྤུའི་བུ་ག་གཅིག་ལ་གཉིས་མེད་པར་རེ་རེ་ནས་གཡས་སུ་ལེགས་པར་འཁྲུངས་པ་དང༌། མཛོད་སྤུ་ནི་སྨིན་འཚམས་སུ་སྤུ་དཀར་འཇམ་གཡས་སུ་འཁྱིལ་བ་ཉི་ཟླ་ལས་ལྷག་པའི་འོད་དང་ལྡན་པའོ། ། རོ་སྟོད་འཕེལ་ཁ་ཆེ་བས་སེང་གེ་དང་འདྲ་བའོ། ། དཔུང་པའི་མགོ་མགྲིན་པ་དང་འབྲེལ་ཞིང་ཟླུམ་པར་གནས་པ་དང༌། ཐལ་གོང་ནི་བྲང་ངོ་ཞེས་ཤན་ཏི་བ་གསུང་ངོ༌། ། རོ་བྲོ་བའི་མཆོག་མཁྱེན་པ་ནི། ། རྟ་ཆག་ཀྱང་རོ་མཆོག་དུ་སྣང་བའོ། ། ཆུ་ཞེང་གབ་པ་ནི་སྐུའི་ཁྲུན་དང༌། འདོམ་གྱི་ཚད་དུ་མཉམ་པའོ། ། ནྱགཱ་སྐུ་སྨད་དང་རོ་དྷ་སྐུ་སྟོང་མཉམ་པ་སྟེ།
ལྟེ་བ་ནས་བཟུང་སྟེ་སྐུ་སྟོང་དང་སྐུ་སྨད་ཚད་མཉམ་པའོ། ། དབུ་གཙུག་ཏོར་དང་ལྡན་པ་ནི་ཕལ་པའི་ངོར་སོར་བཞི་འཕགས་པའོ། ། ལྗགས་རིང་མཛེས་པ་ནི་ཞལ་གྱི་དཀྱིལ་འཁོར་ཁེབས་པའོ། ། ཚངས་པའི་དབྱངས་ནི་ཉེ་རིང་ཐམས་ཅད་ལ་མཉམ་པར་གསལ་བའོ། ། ཡང་ན་ཡན་ལག་ལྔ་དང་ལྡན་པ་སྟེ། ཤེས་ཤིང་རྣམ་པར་ཤེས་པར་འགྱུར་བ་དང༌། མཉན་པར་འོས་ཤིང་མི་མཐུན་པ་མེད་པ་དང༌། ཟབ་ཅིང་རྗེས་སུ་སྒྲོགས་པ་དང༌། མི་མཚུངས་ཤིང་སྣང་བ་དང༌། རིག་ཅིང་རྣམ་པར་རིག་པར་བྱེད་པའོ། །
འགྲམ་པ་སེང་གེའི་འདྲ་བ་ནི་མེ་ལོང་ལྟར་མཐའ་ཟླུམ་ཞིང་རྒྱས་པའོ། ། ཚེམས་ཐགས་བཟང་བ་ནི་བར་མཚམས་མེད་པ་དང༌། བཞི་བཅུ་མངའ་བ་ནི་ཡན་མན་དུ་ཉི་ཤུ་རེ་མཉམ་པའོ། ། སྤྱན་ཐོན་ཐིང་ནི་སྔོ་ནག་དུ་ཡོད་པའོ། ། རྫི་མ་བའི་ལྟ་བུ་ནི་སྟེང་འོག་གི་རྫི་མ་རྣམས་མ་འདྲེས་པའོ། ། གཉིས་པ་ལ་མདོར་བསྟན། རྒྱས་བཤད་གཉིས་སོ། ། དང་པོ་ལ་མཚམས་སྦྱར་བ་ནི། རྒྱུ་གྲུབ་ཞེས་སོགས་སོ། ། ཚིག་གི་དོན་ནི་མཚན་གང་གིས་སྒྲུབ་པར་བྱེད་པའི་རྒྱུ་གང་ཡིན་པ་དེ་ཆོས་ཅན།
ཁྱོད་མཚན་བསྐྱེད་བྱེད་ཡིན་ཏེ། ཁྱོད་རབ་ཏུ་རྫོགས་པས་མཚན་སུམ་ཅུ་རྩ་གཉིས་པོ་འདི་དག་འབྱུང་བའི་ཕྱིར། གཉིས་པ་ལ་མཚམས་སྦྱར་བ་ནི་རྒྱུ་དེ་གང་ཡིན་ཞེས་སོ། ། ཚིག་དོན་གོང་དུ་བཤད་ཟིན་ཏོ། ། གཉིས་པ་དཔེ་བྱད་ལ་མཚམས་སྦྱར་ནི་དེ་ལྟར་ཞེས་སོ། ། ཚིག་དོན་ལ་སེན་མོའི་དབང་དུ་བྱས་པ་གསུམ། སོར་མོའི་དབང་དུ་བྱས་པ་གསུམ་ནི་རྟོགས་བླ་ལ། རྩ་མི་མངོན་པ་ནི་ཕྱི་རོལ་དུའོ། ། ཤིན་ཏུ་སྦས་པའི་ཆོས་ཀྱི་བློ་གྲོས་ཅན་ནི་གསང་བའི་གནས་ཟབ་མོ་རྟོགས་པའོ། ། འདི་ལོང་བུ་ནང་མའོ། །
ཞབས་རིང་ཐུང་མེད་པས་མི་མཉམ་པ་མེད་པའོ། ། མཛེས་པར་མཁས་པ་ནི་བལྟ་ན་སྡུག་པའོ། ། འཁྲིལ་བག་ཆགས་པ་ནི་སྐུ་ཤ་རྒྱས་པ་ཞེས་འབུམ་ཕྲག་གསུམ་པ་གསུང་ངོ༌། ། ཆོས་འདུལ་བ་རྫོགས་པ་ནི་དྲི་མ་འཇོམས་བྱེད་ཀྱི་ཆ་ཤས་རྫོགས་པའོ། ། ཁོ་ལག་ཡངས་པ་ནི་ཁྱོན་ཆེ་བའོ། ། ཤ་མི་ལྷོད་པས་གྲིམས་པ་དང་ཡན་ལག་དང་ཉིང་ལག་རྣམ་པར་འབྱེས་པ་ནི་ལྷུ་ཚིགས་སོགས་ཀྱི་རིང་ཐུང་མེད་པར་ཁ་ཕྱེད་པའོ། ། སྐུ་ཟླུམ་པ་ནི་ལྟེ་བའི་འོག་ཟླུམ་པའོ། ། སྐུ་སྐབས་ཕྱིན་པ་ནི་རྐེད་སྐབས་འཚམས་པའོ། ། སྐུ་མ་རྙོངས་པ་ནི་རྐེད་པ་ཧ་ཅང་རིང་པ་མ་ཡིན་པའོ། ། ཕྱལ་ཕྱང་ངེ་པ་ནི་མཐོ་དམན་མེད་པའོ། །
ལྟོ་བ་ཟབ་པ་ནི་གཏིང་རིང་པའོ། ། སློབ་མ་རང་གི་གདམས་ངག་ལ་མཐུན་པར་འཛིན་པ་ཉིད་ཀྱིས་ལྟེ་བའི་རི་མོ་གཡས་ཕྱོགས་སུ་འཁྱིལ་བ་ཉིད་དང༌། དུས་མ་ཡིན་པ་ཞེས་སོགས་ནི་དུས་མ་ཡིན་པར་གདུལ་བྱ་འདུལ་བའོ། ། པིམ་པ་ནི་ཤིང་ཐོག་དམར་པོ་ཅིག་གི་མིང་པོ་བྱས་པའི་སྐྱེ་བོ་བདག་དང་བདག་གི་བ་ལ་ཆགས་པ་ཅན་གྱིས་ཞེས་སོ། ། བསྙེངས་པ་ནི་འཇིགས་པའོ། ། སྲིད་པར་ཀུན་ཏུ་སྦྱོར་བ་ནི་ཉོན་མོངས་པའོ། ། སྐྱེ་བོ་གདུལ་དཀའ་བ་ནི་དུག་གསུམ་ཤས་ཆེ་བའོ། ། ཆོས་འདུལ་བ་ཤིན་ཏུ་དཀར་བ་ནི་ཉེ་བར་བསྟན་པའི་ཆོས་དྲི་མ་མེད་པའོ། ། མཉམ་པའི་ས་ལ་གནས་པ་ནི་ཉེ་རིང་མེད་པའོ། ། གདུལ་བྱ་བསྟན་པ་ལ་རིམ་གྱིས་འཇུག་པར་བྱེད་པ་ནི་མཐར་གྱིས་ཞེས་སོ། །
སངས་རྒྱས་ཀྱི་ཆོས་ཟབ་ཅིང་གྲངས་མེད་པས་ཆོས་ཤིན་ཏུ་རྒྱ་ཆེ་བ་ཞེས་སོ། ། ལྷ་མིའི་འགྲོ་བ་གཞོན་ནུ་མ་རྣམས་ཀྱི་འདོད་པར་འོས་པས་མངོན་པར་མགུ་བ་ཞེས་སོགས་སོ། ། མ་འོངས་པ་ན་ཇི་ལྟར་འགྱུར་ལྟ་བས་རྟག་ཏུ་ཕྱི་རྗེས་སུ་ཞེས་སོ། ། ཀུན་ཏུ་མི་མཐུན་ཕྱོགས་ཀྱི་སྐྱོན་ཞེས་སོགས་སོ། ། འདི་ཕྱིའི་སྡུག་བསྔལ་གྱི་གནས་སུ་གྱུར་པས། མཆོག་ཏུ་གནོད་པ་ནི་ཉོན་མོངས་པའོ། ། ལྟ་བས་བྱས་པ་ནི་ལྟ་ངན་དྲུག་ཅུ་རྩ་གཉིས་སོགས་སོ། ། དཔྲལ་བ་ལེགས་པར་འབྱེས་པ་ནི་སྐྲ་མཚམས་དོད་པའོ། ། དམིགས་པར་སྨྲ་བ་ཐམས་ཅད་འཇོམས་པར་མཛད་པ་ཉིད་ཀྱིས་དཔྲལ་བར་བྱེས་ཆེ་བ་ཉིད་དོ། ། སྨོན་ལམ་གྱི་མཆོག་ནི་གཞན་དོན་དུ་སངས་རྒྱས་ཐོབ་པར་གྱུར་ཅིག་ཅེས་པའོ། །
དབུ་སྐྲ་མི་བཤོར་བ་ནི་གྱེན་དུ་བརྫེས་པ་མ་ཡིན་པའོ། ། དཔལ་གྱི་བེའུར་ནི་རྡོ་རྗེ་རྭ་ཆག་པ་ལྟ་བུ་སྟེ་མཐེ་བོང་གི་ངོས་ལ་ཡོད་པའོ། ། བཀྲ་ཤིས་པ་ནི་ཞབས་ཀྱི་མཐིལ་ལ་རི་མོ་གྲུ་བཞི་ཡོད་པའོ། ། སོར་མོའི་ཞབས་ན་རིམ་པ་བདུན་དུ་འཁྱིལ་བའི་རི་མོ་ཡོད་པ་ནི་གཡུང་དྲུང་འཁྱིལ་པའོ། ། ཞེས་འབུམ་ཕྲག་གསུམ་པ་གསུང་ངོ༌། ། བཞི་པ་སྤྲུལ་པའི་སྐུ་ལ་མཚམས་སྦྱར་བ་ནི། དེ་ལྟར་སྐུ་གསུམ་པ་བསྟན་ནས་ཞེས་སོགས་སོ། ། མདོ་དགོངས་པ་ནི་ཡང་དག་པར་རྫོགས་པའི་སངས་རྒྱས་ཀྱི་སྤྲུལ་པ་སྣ་ཚོགས་ཀྱིས་སེམས་ཅན་གྱི་དོན་མཛད་པ་སྟེ་ཞེས་སོགས་སོ། ། ཚིག་གི་དོན་ནི། སངས་རྒྱས་བཅོམ་ལྡན་འདས་ཀྱི་སྤྲུལ་པའི་སྐུ་ཆོས་ཅན།
རྒྱུན་མི་ཆད་པ་ཡིན་ཏེ། འཁོར་བ་ཇི་སྲིད་པར་རྒྱུན་ཆགས་སུ་འཇུག་པ་ཉིད་ཀྱིས་སོ། ། སྐུ་གང་ཞེ་ན། མཛད་ཅེས་དྲང་ངོ༌། ། གང་གིས་ན་ཤཱཀྱ་ཐུབ་པ་ལ་སོགས་པའི་གཟུགས་ཀྱིས་སོ། ། དུས་ནི་འཁོར་བ་ཇི་སྲིད་པར་རོ། ། ཡུལ་ནི་འཇིག་རྟེན་གྱི་ཁམས་ཐམས་ཅད་དུའོ། ། བྱ་བའི་ངོ་བོ་སེམས་ཅན་རྣམས་ཀྱི་འདོད་པའི་དོན་ནོ། ། ཚུལ་ནི་མཉམ་པ་ཉིད་དུ་མཛད་པ་སྟེ། སྐུ་དེ་ནི་སྤྲུལ་པའི་སྐུའོ། །
གཉིས་པ་རྟེན་པ་ཕྲིན་ལས་ལ་མཚམས་སྦྱར་བ་དང༌། རྩ་བ་དང་ཚིག་དོན་ནོ། ། དང་པོ་ལ་བཤད་ཟིན་གྱི་སྒོ་ནས་འཚམས་སྦྱར་བ་ནི། གོང་དུ་བཤད་པ་དེ་ལྟར་ཁྱད་པར་བཞི་ལྡན་གྱི་སྐུ་གསུམ་བསྟན་ཟིན་ནས་ཕྲིན་ལས་སྟོན་ནོ། ། ཁྱད་པར་བཞི་གང་ཞེ་ན། རང་བཞིན་གྱི་ཁྱད་པར་ངོ་བོ་ཉིད་སྐུའི་བདག་ཉིད། རྒྱུའི་ཁྱད་པར་སྦྱོར་བ་བཞི་བསྒོམས་པའི་སྟོབས་ལས་བྱུང་བའོ། ། ཡུལ་གྱི་ཁྱད་པར་སངས་རྒྱས་དང་བྱང་ཆུབ་སེམས་དཔའ་ལ་སོགས་པའི་ཡུལ་ཉིད་དུ་སྣང་བའོ། ། ངོ་བོའི་ཁྱད་པར་ཡེ་ཤེས་དང་སོགས་པ་མཚན་དཔེ་དངོས་དང༌། མཚན་དཔེའི་གཟུགས་བརྙན་ལ་ལྟོས་ནས་སྐུ་གསུམ་དུ་རབ་ཏུ་བརྟགས་པའོ། །
བཤད་པ་ལ་འཇུག་པའི་མཚམས་སྦྱར་བ་ནི། གདུལ་བྱའི་སྐྱེ་བོ་རང་རང་གི་སྣང་བ་ལ་བརྟེན་པའི་ཕྲིན་ལས་རྣམས་ནི་ཆོས་ཀྱི་སྐུའི་འཕྲིན་ལས་ཡིན་ནོ་ཞེས་སྟོན་ཏེ། ཅིའི་ཕྱིར་ཞེ་ན། ཆོས་སྐུ་དེའི་བདག་རྐྱེན་ལས་བྱུང་བའི་ཕྱིར་ཏེ། ཀུན་རྫོབ་དུ་ཡེ་ཤེས་ཁོ་ན་གདུལ་བྱ་དག་མ་དག་གི་བྱེ་བྲག་ལས་ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུ་ལ་སོགས་པར་སྣང་བ་བསྐྱེད་པའི་སྒོ་ནས་དོན་གྱི་བྱ་བ་མཛད་པས་ནའོ། ། རྩ་བ་ལ་དུས་ཀྱི་སྒོ་ནས་མདོར་བསྟན། དབྱེ་བའི་སྒོ་ནས་རྒྱས་པར་བཤད། གྲངས་ཀྱི་སྒོ་ནས་དོན་བསྡུ་བའོ། ། མདོ་ནི་རབ་འབྱོར་འདི་ནས་སངས་རྒྱས་ཀྱི་སྤྱན་གྱིས་འཇིག་རྟེན་ལ་རྣམ་པར་གཟིགས་ནས་ཤར་ཕྱོགས་གྱི་འཇིག་རྟེན་གྱི་ཁམས་ཞེས་སོགས་སོ། །
གསུམ་པ་ཚིག་དོན་ལ། ཕྲིན་ལས་ཀྱི་དབྱེ་བ་དང༌། ཕྲིན་ལས་ཀྱི་དུས་དང༌། གོ་རིམ་གཞན་མཚོན་པའི་ཚུལ་ལོ། ། དང་པོ་ལ་ལམ་གྱི་རྟེན་ལ་འགོད་པ་དང༌། ལམ་དང༌། ལམ་གྱི་འབྲས་བུ་ལ་འགོད་པའོ། ། དང་པོ་ནི་ཆོས་སྐུ་ཆོས་ཅན། གདུལ་བྱ་ལམ་གྱི་རྟེན་ལ་འགོད་པར་མཛད་དེ། གདུལ་བྱའི་ཕྲིན་ལས་ཀྱི་དང་པོར་འགྲོ་བ་བཟང་པོ་ལྷ་མི་དང༌།
བཟང་པོ་མ་ཡིན་པ་ངན་སོང་གསུམ་ལ་མངོན་པར་ཞེན་པ་མེད་པར་གནས་པའི་མཚན་ཉིད་འགྲོ་བའི་སྡུག་བསྔལ་རབ་ཏུ་ཞི་བའི་ཕྲིན་ལས་མཛད་པས་སོ། ། གཉིས་པ་ལ་ཚོགས་ལམ་དང༌། སྦྱོར་ལམ་དང༌། མཐོང་ལམ་དང༌། སྒོམ་ལམ་ལ་འགོད་པ་བཞི་ལས། དང་པོ་ལ་སྦྱོར་བ་དང༌། ལྟ་བ་དང༌། སྤྱོད་པ་རྣམ་དག་གོ ། དང་པོ་ནི་སྦྱོར་བ་རྣམ་དག་ལ་འགོད་དེ། སྦྱིན་པ་ལ་སོགས་པ་བསྡུ་བའི་དངོས་པོ་བཞི་ལ་འགོད་པར་མཛད་པའི་ཕྱིར།
བསྡུ་བའི་དངོས་པོ་བཞི་ནི། ཟང་ཟིང་སྦྱིན་པ་ནི་སྦྱིན་པ་དང༌། ཕར་ཕྱིན་དྲུག་གི་ཆོས་བཤད་པ་སྙན་པར་སྨྲ་བ་དང༌། གཞན་ཕྱིན་དྲུག་ལ་སྤྱོད་དུ་འཇུག་པ་དོན་སྤྱོད་པ་དང༌། རང་ཉིད་སྤྱོད་པ་དོན་མཐུན་པ་སྟེ་བཞིའོ། ། གཉིས་པ་ལྟ་བ་རྣམ་དག་ལ་འགོད་པར་བྱེད་དེ། ཐོས་པ་ལས་བྱུང་བ་ལ་སོགས་པའི་ཤེས་པས་མི་མཐུན་པའི་ཕྱོགས་དང་གཉེན་པོ་གཉིས་དོར་བར་བྱ་བ་དང་བླང་པར་བྱ་བའི་སྒོ་ནས་རྟོགས་པར་མཛད་པས་སོ། ། གསུམ་པ་ལ་གཞན་དོན་གྱི་སྤྱོད་པ་དང༌། རང་དོན་དང་གཉིས་དོན་གྱི་སྤྱོད་པ་གསུམ་ལས། དང་པོ་ནི།
གཞན་དོན་གྱི་སྤྱོད་པ་རྣམ་དག་ལ་འགོད་དེ། སེམས་ཅན་གྱི་དོན་སྒྲུབ་པའི་ཐབས་བྱམས་པ་ལ་སོགས་པའི་མཚན་ཉིད་ཇི་ལྟ་བའི་བདག་ཉིད་ལ་འགོད་པར་མཛད་པའི་ཕྱིར་རོ། ། ཚུལ་ཇི་ལྟར་སྒྲུབ་ཅེ་ན། སྒྱུ་མ་མཁན་སྒྱུ་མ་ལ་ཆགས་སྡང་མེད་པ་བཞིན་དུ་རྗེས་སུ་ཆགས་པ་དང་ཁོང་ཁྲོ་བ་ལ་སོགས་པས་རྣམ་པར་དབེན་པ་ཉིད་ཀྱི་ཚུལ་གྱིས་སོ། ། རང་དོན་གྱི་སྤྱོད་པ་རྣམ་དག་ལ་འགོད་དེ། རང་གི་དོན་འཁོར་གསུམ་རྣམ་པར་དག་པས་རབ་ཏུ་ཕྱེ་བ་ཕ་རོལ་ཏུ་ཕྱིན་པ་དྲུག་ཡོངས་སུ་གོམས་པ་ལ་འགོད་པའི་ཕྱིར། དུས་གང་གི་ཚེ་ཞེ་ན། གཞན་དོན་གྱི་སྤྱོད་པ་དེའི་རྗེས་ལའོ། ། གཉིས་དོན་གྱི་སྤྱོད་པ་རྣམ་དག་ལ་འགོད་དེ། རང་དོན་གྱི་སྤྱོད་པ་དེའི་འོག་ཏུ་རང་དང་གཞན་གྱི་དོན་སྒྲུབ་པའི་མཚན་ཉིད་སངས་རྒྱས་ཀྱི་ལམ་ལ་འགོད་པར་མཛད་པས་སོ། །
སངས་རྒྱས་ཀྱི་ལམ་ནི། དགེ་བ་བཅུའི་ལས་ཀྱི་ལམ་མོ། ། གཉིས་པ་ནི་སྦྱོར་ལམ་ལ་འགོད་དེ། ཚོགས་ལམ་གྱི་རྗེས་དེ་ནས་ཆོས་ཐམས་ཅད་རང་བཞིན་གྱིས་སྟོང་པ་ཉིད་ལ་ཡོངས་སུ་གོམས་པ་ལ་འགོད་པར་མཛད་པའི་ཕྱིར། གསུམ་པ་ནི་ས་དང་པོ་ལ་འགོད་དེ། སྦྱོར་ལམ་དེའི་རྗེས་ལ་སྦྱིན་པའི་ཕ་རོལ་ཏུ་ཕྱིན་པ་ལ་རྟེན་ནས་ཆོས་ཀྱི་དབྱིངས་ཀུན་ཏུ་འགྲོ་བ་རྟོགས་པའི་མཚན་ཉིད་གཟུང་འཛིན་གཉིས་སུ་མེད་པའི་ཆོས་ལ་འགོད་པའི་ཕྱིར། བཞི་པ་སྒོམ་པའི་ལམ་ལ་འགོད་པ་ལ་དྲུག་ལས། དང་པོ་ནི་ས་གཉིས་པ་ནས་ལྔ་པའི་བར་ལ་འགོད་དེ། ཚོགས་གཉིས་ཡོངས་སུ་རྫོགས་པའི་རྒྱུར་གྱུར་པ་ཚུལ་ཁྲིམས་ལ་སོགས་པའི་ཕ་རོལ་ཏུ་ཕྱིན་པ་བཞི་ལ་རྟེན་ནས་ཚུལ་ཁྲིམས་ལ་སོགས་པའི་ཆོས་ཐམས་ཅད་བརྡར་བརྟགས་པར་ཤེས་པ་ལ་འགོད་པའི་ཕྱིར། དུས་ནི་ས་དང་པོའི་རྗེས་དེ་ནས་སོ། །
ས་དྲུག་པ་ལ་འགོད་པར་བྱེད་དེ་སྔར་ཕ་རོལ་ཏུ་ཕྱིན་པ་ལྔ་ལ་རྟེན་པ་དེ་བཞིན་དུ་རིམ་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྟེན་ནས་ཤེས་པ་དང་ཤེས་བྱའི་དངོས་པོར་མངོན་པར་མ་ཞེན་པའི་མཚན་ཉིད་ཆོས་ཐམས་ཅད་དམིགས་སུ་མེད་པར་རྟོགས་པའི་ཆོས་ལ་འགོད་པའི་ཕྱིར། ས་བདུན་པ་ལ་འགོད་དེ། ཐབས་ཀྱི་ཕ་རོལ་ཏུ་ཕྱིན་པའི་སྟོབས་ཀྱིས་སེམས་ཅན་རྣམས་སྒྲིབ་པ་སྤང་རུང་སོགས་སུ་ཡོངས་སུ་སྨིན་པར་བྱེད་པ་ལ་འགོད་པའི་ཕྱིར། དུས་ནི་ས་བདུན་པ་དེའི་འོག་ཏུའོ། ། ས་བརྒྱད་པ་ལ་འགོད་དེ། སྟོབས་ཀྱི་ཕ་རོལ་ཏུ་ཕྱིན་པའི་སྟོབས་ཀྱིས་ཉན་ཐོས་ལ་སོགས་པ་དང་ཐུན་མོང་མ་ཡིན་པའི་བྱང་ཆུབ་སེམས་དཔའི་ལམ་ལ་འགོད་པའི་ཕྱིར་དུས་ནི་ས་བདུན་པའི་རྗེས་དེ་ནས་སོ། ། ས་བརྒྱད་པ་དེ་ཉིད་ལ་འགོད་དེ། བྱང་ཆུབ་ཀྱི་ལམ་གྱི་རྗེས་དེ་ནས་ཆོས་ཐམས་ཅད་ལ་མངོན་པར་ཞེན་པ་སྤངས་པ་ལ་འགོད་པའི་ཕྱིར་ས་དགུ་པ་ལ་འགོད་དེ། སྨོན་ལམ་གྱི་ཕ་རོལ་ཏུ་ཕྱིན་པའི་མཐུས་གཟུགས་ཀྱི་སྐུར་བྱང་ཆུབ་ཐོབ་པ་ལ་འགོད་པའི་ཕྱིར། དུས་ནི་ས་བརྒྱད་པ་དེའི་རྗེས་ལའོ། །
བརྒྱད་པ་ལ་སྨོན་ལམ་དང་དགུ་པ་ལ་སྟོབས་བཞག་པར་བྱ་བ་མ་ཡིན་ནམ་ཞེ་ན། སྨོན་ལམ་དག་ནི་མཐའ་ཡས་དང༌། ། ཞེས་པའི་རྗེས་སུ་འབྲངས་ན་ས་དགུ་པ་ལ་སྨོན་ལམ་བཤད་ལ་དེའི་སྟོབས་ཀྱི་ས་བརྒྱད་པ་ལ་སྟོབས་བཞག་པ་ཡིན་ནོ། ། ཞེས་འབུམ་ཕྲག་གསུམ་པའོ། ། ས་བཅུ་པ་ལ་འགོད་པ་ལ་གསུམ་ཏེ། ས་བཅུ་ཐོབ་མ་ཐག་དང༌། སྐྱེ་བ་ཅིག་གིས་ཐོགས་པ་དང༌། སྲིད་པ་ཐ་མ་ལ་འགོད་པའོ། ། དང་པོ་ནི། ས་བཅུ་པ་ལ་འགོད་དེ།
ཡེ་ཤེས་ཀྱི་ཕ་རོལ་ཏུ་ཕྱིན་པའི་སྟོབས་ཀྱིས་སངས་རྒྱས་ཀྱི་ཞིང་རྣམ་པར་དག་པར་བྱས་ཏེ། དེ་བཞིན་གཤེགས་པའི་འོད་ཟེར་གྱིས་དབང་བསྐུར་བའི་ས་ལ་འགོད་པར་མཛད་པའི་ཕྱིར། གཉིས་པ་ནི་སྐྱེ་བ་གཅིག་གིས་ཐོགས་པ་ལ་འགོད་དེ། ཡང་ས་བཅུ་པའི་གནས་སྐབས་དེ་ཉིད་ལ་སྐྱེ་བ་ཕྱི་མར་ཡང་དག་པར་རྫོགས་པའི་བྱང་ཆུབ་སོ་སོར་ངེས་པར་མཛད་པ་དང༌། ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་གྱི་དོན་མཛད་པ་དང༌། འཇིག་རྟེན་གྱི་ཁམས་ཐམས་ཅད་དུ་སངས་རྒྱས་མཆོད་པའི་ཆེད་དུ་སངས་རྒྱས་ཀྱི་དྲུང་དུ་ཉེ་བར་འགྲོ་བ་ལ་སོགས་པའི་ཡོན་ཏན་ལ་འགོད་པར་བྱེད་པའི་ཕྱིར་གསུང་པ་ལ། ནུས་པ་དང༌། སྤངས་པ་དང༌། རྟོགས་པ་དང་རྒྱུ་ཚོགས་དག་པ་ལ་འགོད་པའོ། ། དང་པོ་ནི་ཁྱད་པར་གྱི་ལམ་གྱི་རང་གི་ངོ་བོ་ལ་འགོད་པར་བྱེད་དེ།
ས་བཅུ་ཐོབ་མ་ཐག་དང༌། སྐྱེ་བ་ཅིག་གིས་ཐོག་པ་ལ་འགོད་པ་དེ་ལྟ་བུའི་རིམ་པས་ཡང་ས་བཅུ་པའི་གནས་སྐབས་དེ་ཉིད་ལ་ཐེག་པ་གསུམ་གྱི་བྱང་ཆུབ་མཐའ་དག་འདྲེན་པར་བྱེད་པའི་ཆོས་ཀྱི་མཚན་ཉིད་བྱང་ཆུབ་ཀྱི་རྒྱུའི་ཡན་ལག་ལ་འགོད་པར་མཛད་པའི་ཕྱིར་དང༌། ཚོགས་གཉིས་ཀྱི་འབྲས་བུ་བྱང་ཆུབ་ཐོབ་པར་ངེས་པས་ལས་དང་འབྲས་བུར་འབྲེལ་པ་ཆུད་མི་ཟ་བ་ལ་འགོད་པའི་ཕྱིར། སྤངས་པ་ནི་བདེན་འཛིན་སོགས་ཕྱིན་ཅི་ལོག་ཐམས་ཅད་སྤངས་པ་དང༌། ཕྱིན་ཅི་ལོག་གི་གཞི་ས་བོན་མེད་པར་སྤངས་པའི་ཡེ་ཤེས་ལ་འགོད་པའོ། ། རྟོགས་པ་ལ་གཉིས་ལས་ཇི་སྙེད་པ་རྟོགས་པ་ནི། བདེན་བཞིའི་དངོས་པོ་ཡང་དག་པར་ཇི་ལྟ་བ་བཞིན་རྟོགས་པ་དང༌། ཇི་ལྟ་བ་རྟོགས་པ་ནི་སྟོང་པ་ཉིད་ཀྱི་ངོ་བོ་ཉིད་ཡིན་པ་ཉིད་ཀྱིས་འདུས་བྱས་ཆོས་ཅན་དང༌། འདུས་མ་བྱས་ཆོས་ཉིད་ཐ་མི་དད་པར་ཡོངས་སུ་ཤེས་པ་ལ་འགོད་པའོ། ། རྒྱུ་ཚོགས་དག་པ་ལ་འགོད་པ་ནི།
རང་བཞིན་གྱིས་ཡོངས་སུ་དག་ཅིང་འོད་གསལ་བའི་མཚན་ཉིད་ཀྱི་བྱང་ཆུབ་སེམས་དཔའི་རྣམ་པར་བྱང་བ་དང༌། གློ་བུར་གྱི་དྲི་མ་ཐམས་ཅད་དང་བྲལ་བའི་སངས་རྒྱས་ཀྱི་རྣམ་པར་བྱང་བའི་རྒྱུ་ཚོགས་ལ་འགོད་པའོ། ། གསུམ་པ་ལམ་འབྲས་ལ་འགོད་པ་ནི། ཆོས་སྐུ་ཆོས་ཅན་གདུལ་བྱ་ལམ་གྱི་འབྲས་བུ་ལ་འགོད་དེ། དེ་བཞིན་གཤེགས་པའི་ས་མི་གནས་པའི་མྱ་ངན་ལས་འདས་པ་ལ་འགོད་པར་མཛད་པའི་ཕྱིར། དུས་ནི་ལམ་གྱི་རྗེས་དེ་ནས་སོ། ། གཉིས་པ་ཕྲིན་ལས་ཀྱི་དུས་ནི་ཇི་སྐད་བརྗོད་པའི་ཕྲིན་ལས་ཀྱི་རིམ་པ་དེ་ལྟར་ན། མཛད་པ་རྒྱུན་མི་ཆད་པ་ཡིན་ཏེ། ཆོས་ཀྱི་སྐུ་བཞིན་དུ་ཆོས་སྐུ་འདིའི་ཕྲིན་ལས་རྣམ་པ་ཉི་ཤུ་རྩ་བདུན་ཡང་འཁོར་བ་ཇི་སྲིད་པར་འཇུག་པར་བྱེད་པས་སོ། ། གསུམ་པ་ནི་དང་པོ་སེམས་བསྐྱེད་པ་དང༌།
ཐ་མ་ཆོས་ཀྱི་སྐུའི་ཕྲིན་ལས་བསྟན་པའི་གོ་རིམ་དངོས་སུ་བསྟན་པའི་རིམ་པ་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་ལྷག་མ་བར་གྱི་ཚིག་དོན་རྣམས་ཀྱི་གོ་རིམ་སྟེ་ས་མཚམས་ཀྱང་ཤུགས་ཀྱིས་ཁོང་དུ་ཆུད་པར་བྱ་བ་ཡིན་པའི་ཕྱིར། སེང་བཟང་བདག་གིས་ནི་ལྷག་མ་རྣམས་ཀྱི་གོ་རིམ་ནི་དངོས་སུ་མ་བྲིས་ཏེ། ཚིག་མངས་སུ་དགོས་པས་སོ། ། གསུམ་པ་སྐབས་གྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་ལས་སྐབས་བརྒྱད་པའི་འགྲེལ་པ་རྣམ་པར་བཤད་པའོ།། །། གཉིས་པ་བར་མ་ལ་དགའ་བ་ལ་དྲུག་དུ་བཤད་པ་ལ་མཚམས་སྦྱར་བ་དང༌། རྩ་བ་དང༌། ཚིག་གི་དོན་ནོ། །
དང་པོ་ནི་རྒྱས་པ་ལ་ཞེས་སོགས་སོ། ། གཉིས་པ་ནི་ཤེས་རབ་ཕ་རོལ་ཕྱིན་པ་ནི་དངོས་པོ་དྲུག་གིས་ཡང་དག་བཤད། དྲུག་གང་ཞེ་ན། མཚན་ཉིད་དང་ཞེས་སོགས་སྦྱར་ནས་འདས་པ་ལ་སྙེག་པའི་སྒྲ་དེ་ལྔ་ཡོད་པ་ལས། འཕགས་པས་དང་པོ་ནི་མཁྱེན་པ་གསུམ། ཕྱི་མ་བཞི་ནི་སྦྱོར་བ་བཞི་ལ་སྦྱར་ཏེ་འཆད་དོ། ། གསུམ་པ་ཚིག་དོན་ལ། དང་པོར་བསྟན་པའི་རྣམ་པ་ཐམས་ཅད་མཁྱེན་པ་ཉིད་ལ་སོགས་པ་ཐམས་ཅད་མཁྱེན་པ་ཉིད་གསུམ་ནི་ཆོས་ཅན། ལས་སྒྲུབ་ཀྱི་དབང་དུ་བྱས་ནས་མཚན་ཉིད་ཡིན་ཏེ། སེམས་བསྐྱེད་ལ་སོགས་པའི་ཆོས་སུམ་ཅུས་མངོན་པར་མཚོན་པའི་གནས་ཉིད་ཡིན་པས་སོ། །
རྣམ་པ་ཐམས་ཅད་མངོན་པར་རྫོགས་པར་རྟོགས་པ་ནི་ཆོས་ཅན། ཐམས་ཅད་མཁྱེན་པ་ཉིད་གསུམ་གྱི་སྦྱོར་བ་ཡིན་ཏེ། མཁྱེན་གསུམ་ཐོས་བསམ་གྱིས་གཏན་ལ་ཕབ་པའི་རྗེས་དེ་ནས་དབང་དུ་བྱ་བའི་ཕྱིར་འདིས་ཐམས་ཅད་མཁྱེན་པ་ཉིད་གསུམ་གྱི་རྣམ་པ་རྣམས་བསྒོམ་པ་ལ་སྦྱོར་བའོ། ། རྩེ་མོའི་མངོན་པར་རྟོགས་པ་ནི་ཆོས་ཅན། ཐམས་ཅད་མཁྱེན་པ་ཉིད་གསུམ་གྱི་རབ་ཀྱི་གནས་སྐབས་ཡིན་ཏེ། མཁྱེན་གསུམ་བསྒོམ་པ་ལ་སྦྱོར་བའི་རྗེས་དེ་ནས་ཤིན་ཏུ་གོམས་པས་མི་མཐུན་ཕྱོགས་སྤོང་བ་ལ་རྟོགས་པ་ཕུལ་དུ་བྱུང་བར་འགྲོ་བའི་ཕྱིར། མཐར་གྱིས་པའི་མངོན་པར་རྟོགས་པ་ནི་ཆོས་ཅན། ཐམས་ཅད་མཁྱེན་པ་ཉིད་གསུམ་གྱི་གོ་རིམ་གྱི་གནས་སྐབས་ཡིན་ཏེ། རྟོགས་པ་རབ་ཏུ་གྱུར་པའི་རྗེས་དེ་ནས་སྔར་རྟོགས་པའི་མཁྱེན་གསུམ་གྱི་དངོས་པོ་ངེས་པར་བྱ་བའི་ཕྱིར། སོ་སོ་བ་མཁྱེན་གསུམ་དང་མཐའ་དག་རྣམ་ཀུན་རྩེ་སྦྱོར་དག་ཏུ་རྣམ་པར་བསྒོམ་པའི་དོན་སླར་ཡང་གཞུང་སྲོང་བར་བྱེད་པའི་ཚུལ་གྱིས་ཡིད་ལ་བྱེད་པའོ། །
སྐད་ཅིག་མ་ཅིག་པའི་མངོན་པར་རྫོགས་པར་བྱང་ཆུབ་པ་ནི་ཆོས་ཅན། ཐམས་ཅད་མཁྱེན་པ་ཉིད་གསུམ་གྱི་མཐར་ཐུག་པའི་གནས་སྐབས་ཡིན་ཏེ། མཐར་གྱིས་པའི་རྗེས་དེ་ནས་བློའི་ནུས་པ་མཐར་ཐུག་པས་སྦྱོར་བའི་ནུས་པ་ཁྱད་པར་དུ་འགྲོར་མེད་པས་སོ། ། ཆོས་སྐུ་མཛད་པ་དང་བཅས་པ་ནི་ཆོས་ཅན། ཐམས་ཅད་མཁྱེན་པ་ཉིད་གསུམ་གྱི་རྣམ་པར་སྨིན་པ་ཡིན་ཏེ། སྦྱོར་བའི་ནུས་པ་མཐར་ཐུག་པ་དེ་ནས་མཁྱེན་གསུམ་བསྒོམས་པའི་འབྲས་བུ་མཐར་ཐུག་པ་ཡིན་པས་སོ། ། ཇི་སྐད་བཤད་པའི་ཚུལ་དེ་ལྟར་ན་ཡུམ་གསུམ་པོ་ཐམས་ཅད་ཀྱི་དོན་བསྡུས་པ་བརྒྱད་ལས་གཞན་རྣམ་པ་དྲུག་སྟེ། རྒྱས་པར་ནི་སྔ་མ་ཁོ་ན་བཞིན་དུ་བཤད་པར་བྱ་བ་ཡིན་ནོ། ། བསྡུས་པ་ལ་དགའ་བ་ལ་གསུམ་དུ་བཤད་པ་ལ་མཚམས་སྦྱར་བ་ནི། བར་མ་ལ་དགའ་བ་ཞེས་སོགས་སོ། །
རྩ་བ་ལ་ཤེས་རབ་ཕ་རོལ་ཕྱིན་པ་ནི། ། དངོས་པོ་གསུམ་གྱིས་ཡང་དག་བཤད། ། ཡུལ་ནི་རྣམ་པ་གསུམ་པོ་རྒྱུ། ། ཞེས་སོགས་སྦྱར་ཏེ་བཤད་དོ། ། ཚིག་གི་དོན་ནི་དང་པོར་བསྟན་པ་རྣམ་པ་ཐམས་ཅད་མཁྱེན་པ་ཉིད་ལ་སོགས་པ་ཐམས་ཅད་མཁྱེན་པ་ཉིད་གསུམ་གྱི་ངོ་བོ་ཉིད་ཆོས་ཅན། འཇུག་པའི་ཡུལ་གྱི་རྒྱུ་ཡིན་ཏེ། ཐོས་བསམ་གྱིས་གཏན་ལ་ཕབ་ནས་བསྒོམ་པར་བྱ་བ་ཡིན་པའི་ཕྱིར། ཡུམ་དེ་ལ་ཇི་ལྟར་རབ་ཏུ་སྦྱོར་ཞེ་ན། དེའི་འོག་ཏུ་བསྟན་པའི་རྣམ་པ་ཐམས་ཅད་མངོན་པར་རྫོགས་པར་རྟོགས་པ་ལ་སོགས་པ་མངོན་པར་རྟོགས་པ་བཞི་ནི་ཆོས་ཅན། སྦྱོར་བ་ཡིན་ཏེ་མཁྱེན་གསུམ་གྱི་རྣམ་པ་ལ་འཇུག་པའི་རྣལ་འབྱོར་ཡིན་པས་སོ། །
སྦྱོར་བ་དེ་ལྟ་བུ་དང་ལྡན་པའི་རྒྱུ་དེའི་འབྲས་བུ་ཅི་ཞིག་ཡིན་ཞེ་ན། དེའི་འོག་ཏུ་བསྟན་པའི་ཆོས་ཀྱི་སྐུ་ཕྲིན་ལས་དང་བཅས་པ་ཆོས་ཅན། འབྲས་བུ་ཡིན་ཏེ། སྦྱོར་བཞི་བསྒོམས་པས་ཐོབ་བྱ་ཡིན་པའི་ཕྱིར། རྒྱལ་བའི་ཡུམ་རྣམ་པ་གསུམ་གྱི་དོན་བསྡུས་པ་སྔ་མ་གཉིས་ལས་གཞན་རྣམ་པ་གསུམ་སྟེ། རྒྱས་པར་ནི་སྔ་མ་བརྒྱད་དུ་ཕྱེ་བ་དེ་ཁོ་ན་བཞིན་དུ་བཤད་པར་བྱ་བ་ཡིན་ནོ། ། རྒྱས་འབྲིང་བསྡུས་པའི་ཁྱད་པར་གང་ཞེ་ན། ཚིག་གི་སྒོ་ནས་ཕྱེ་བ་དང༌། བརྗོད་བྱའི་སྒོ་ནས་ཕྱེ་བའོ། ། དང་པོ་ནི་ཚིག་གི་རྒྱས་འབྲིང་བསྡུས་པ་སྟེ།
དབང་པོ་རྣོ་འབྲིང་རྟུལ་གསུམ་གྱི་དབང་དུ་བྱས་སོ། ། གཉིས་པ་ནི་བརྗོད་བྱ་རྒྱས་འབྲིང་བསྡུས་པ་སྟེ། དོན་རྒྱས་འབྲིང་བསྡུས་པ་ལ་དགའ་བ་གསུམ་གྱི་དབང་དུ་བྱས་པའོ། ། ཡུམ་གསུམ་པོ་ཚིག་རྒྱས་འབྲིང་བསྡུས་པས་རྣམ་པར་ཕྱེའི་དོན་གྱི་སྒོ་ནས་མ་ཡིན་ཏེ། རེ་རེ་ཡང་དོན་རྒྱས་འབྲིང་བསྡུས་པ་ལ་དགའ་བའི་ངོ་བོར་མངོན་པར་རྟོགས་པ་བརྒྱད་དང༌། དྲུག་དང༌། གསུམ་དུ་ཕྱེ་ནས་བསྟན་པར་བྱ་བའི་ཕྱིར། གསུམ་པ་བཤད་པ་ཡོངས་སུ་རྫོགས་པའི་བྱ་བ་ལ་ལྔ་སྟེ། ཡུམ་གསུམ་བརྗོད་བྱ་གཅིག་ཏུ་བསྟན། འགྲེལ་པ་ཇི་ལྟར་རྩོམ་པའི་ཚུལ།
བརྩམས་པའི་དགེ་བ་བྱང་ཆུབ་ཏུ་བསྔོ་བ། ནོངས་པའི་དོན་ལ་བཟོད་པར་གསོལ་བ། ཡུམ་དོན་རྟོགས་པའི་དུས་ཀྱི་ཁྱད་པར་བརྗོད་པའོ། ། དང་པོ་ནི་ཀུན་གྱི་རྒྱན་དུ་འགྱུར་བར་ནི། རྣམ་པར་དབྱེ་ཞེས་བཤད་པ་མི་འཐད་དེ། ཡུམ་གསུམ་པོ་བརྗོད་བྱ་མི་གཅིག་པས་གཅིག་གི་དོན་བཤད་པས་གཞན་གྱི་དོན་བཤད་པར་མི་འགྱུར་བའི་ཕྱིར། གལ་ཏེ་གཅིག་ན་ཟླས་པའི་སྐྱོན་དུ་འགྱུར་རོ་སྙམ་ན། གཅིག་པར་སྟོན་པ་ནི་ལ་ལ་ལས་ཏེ་བརྒྱད་སྟོང་པ་ལས་མངོན་པར་རྟོགས་པ་བརྒྱད་ཀྱི་དོན་ཚང་བ་དང༌། གཞན་པར་མ་ལས་ཚིག་ཀྱང་ཚང་བ་དང༌། གཞན་རྒྱས་པ་ལས་དོན་རེ་རེ་ཡང་མིང་གི་རྣམ་གྲངས་དུ་མས་བཤད་པའི་ཕྱིར།
མཁས་པ་རྣམས་ཀྱི་ཡུམ་གསུམ་པོ་ཀུན་ལའང་བརྗོད་བྱའི་དོན་བསྡུས་པ་བརྒྱད་པོ་དེ་ཙམ་དུ་ཤེས་པར་བྱའོ། ། བརྒྱད་དུ་འདུས་པ་དེ་ལྟ་མ་ཡིན་ན། ཡུམ་གསུམ་པོ་ཐམས་ཅད་ཀྱི་མངོན་རྟོགས་ཀྱི་རིམ་པ་བསྟན་བཅོས་འདིས་ལེགས་པར་བསྡུས་པ་མ་ཡིན་པར་འགྱུར་རོ། ། འོ་ན་ཟློས་པའི་སྐྱོན་ཡོད་ཅེ་ན། ཡུམ་གསུམ་པོ་དེ་ལ་ཚིག་གི་བསྡུས་པ་དང་རྒྱས་པ་སོགས་སུ་དབྱེ་བས་ཁྱད་པར་ཡོད་པ་ཁོ་ནར་ཟད་དོ། ། གཉིས་པ་ནི་ཚིག་ལེའུར་བྱས་པ་མངོན་པར་རྟོགས་པའི་རྒྱན་གྱིས་འགྲེལ་པ་དོན་གསལ་བ་འདི་ནི་སེང་གེ་བཟང་པོས་བྱས་སོ། ། ཚུལ་ཇི་ལྟར་ཞེ་ན། བླ་མ་བཟང་པོ་མཁན་པོ་ཡང་དག་རྣམ་སྣང་མཛད་ལ་ཕྱག་འཚལ་ཞིང་གནང་བ་མནོས་ནས་ཡུམ་གསུམ་པོའི་ཚིག་རེ་རེ་དང་བསྟན་བཅོས་ཀྱི་ངག་སྦྱར་བའི་མདོ་སྦྱོར་མ་བྱས་པར་དོན་ཡང་དག་པར་བླངས་ནས་སོ། ། དགོས་པ་ནི་གོ་བར་སླ་བའི་ཕྱིར་དུའོ། ། གང་གི་སྒོ་ནས་བྱས་ཞེ་ན།
འཕགས་པ་རྣམ་པར་གྲོལ་བའི་སྡེ་ལ་སོགས་པའི་མཐུ་ཡིས་ཡུམ་གྱི་དོན་མཐོང་བའི་སྒོ་ནས་སོ། ། གསུམ་པ་ནི་མཐར་ཐུག་གི་ཐོབ་བྱ་བདེ་གཤེགས་ཤེས་རབ་ཐོབ་པར་ཤོག གང་གིས་ན་སྐྱེ་བོ་ཐམས་ཅད་ཀྱིས་ནིའོ། ། རྒྱུ་གང་གིས་ཅེ་ན། འགྲེལ་པ་དེ་བསྡེབས་པ་ལས་བྱུང་བའི་དགེ་བ་བདག་གིས་གང་ཐོབ་པ་དེ་ཡིས་སོ། ། བཞི་པ་ནི། བསྟན་བཅོས་ཀྱི་དོན་ནི་བདག་གི་སྤྱོད་ཡུལ་གང་ན་ཡིན་ཏེ་མ་ཡིན་ནོ། ། ཅི་ཞེ་ན། བདག་གིས་གང་ན་ཞིག་རྟོགས་ཏེ་མི་རྟོགས་པའོ། ། དེའི་རྒྱུ་མཚན་ནི་ཤེས་རབ་མི་གསལ་བའི་ཕྱིར་དང༌།
བསྟན་བཅོས་ཀྱི་དོན་ཀུན་བློ་ལས་ཕྱིར་རོལ་དུ་གྱུར་པས་སོ། ། སུ་ཞིག་གི་སྤྱོད་ཡུལ་ཡིན་ཞེ་ན། བདག་ཉིད་ཆེན་པོ་འཕགས་པ་བྱམས་པ་ལ་སོགས་པའི་བློའི་སྤྱོད་ཡུལ་ལོ། ། བདག་གི་སྤྱོད་ཡུལ་མ་ཡིན་པ་འོན་ཀྱང་རང་གི་རྟོགས་པ་མི་བརྗེད་པ་དང༌། གཞན་གྱི་རྒྱུད་ལ་རྟོགས་པ་བསྐྱེད་པའི་དོན་གྱི་ངོར་བདག་གིས་འབད་ནས་བགྱིས་པའི་འགྲེལ་པ་འདི་ལ་ནོར་པའི་ནོངས་པ་ཡོད་ན། བཟོད་པར་མཛོད་ཅིག གང་གིས་ན་སྐྱེ་བོ་མཁས་པ་རྣམས་ཀྱིས་སོ། ། ལྔ་པ་ནི་མཐོང་བ་ཡིན་ནོ། ། གང་ཞེ་ན་ངོ་མཚར་བས་ན་ཀྱེ་མ་གཞུང་ལུགས་སྣ་ཚོགས་ཀྱིས་ཡིད་སུན་ཞིང་དུབ་པ་བདག་གི་ངལ་གསོ་བའི་གནས་ཤེས་རབ་ཀྱི་ཕ་རོལ་ཏུ་ཕྱིན་པའི་ལུགས་སོ། ། དུས་གང་གི་ཚེ་ཞེ་ན།
དུས་ཡུན་རིང་མོ་ཞིག་ནས་བློ་སྦྱངས་པ་ནའོ། ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བའི་འགྲེལ་པ། སློབ་དཔོན་སེང་གེ་བཟང་པོས་མཛད་པའི་རྣམ་བཤད་ཚིག་དོན་རབ་ཏུ་གསལ་བ་རྫོགས་སོ།། །། གསུམ་པ་བསྟན་བཅོས་ཇི་ལྟར་བསྒྱུར་བའི་ཚུལ་ནི། རྒྱ་གར་གྱི་མཁན་པོ་བིདྱཱ་ཀ་ར་པྲ་བྷ་བ་དང༌། ཞུ་ཆེན་གྱི་ལོ་ཙཱ་བ་བན་དྷེ་དཔལ་རྩེགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། སླད་ཀྱིས་པཎྜི་ཏ་དཔལ་གོ་མི་འཆི་མེད་ལ་སོགས་པ་དང༌། ལོ་ཙཱ་བ་ཆེན་པོ་དགེ་སློང་བློ་ལྡན་ ཤེས་རབ་ཀྱིས་བསྒྱུར་ཞིང༌། འཆད་ཉན་གྱིས་སྒོ་ནས་ལེགས་པར་གཏན་ལ་ཕབ་ནས་དར་རྒྱས་སུ་མཛད་པའོ།། །། ཐུགས་རྗེའི་ཟླ་བ་རབ་གསལ་ཐུབ་དབང་མཁྱེན་པ་དག་པའི་མཁར་གནས་པ། །
མི་ཕམ་གསུང་གི་ཆུ་འཛིན་ལས་འཐོན་ལེགས་བཤད་ཡན་ལག་བརྒྱད་ལྡན་ཆུ། ། འཕགས་པ་ཐོགས་མེད་མཁྱེན་པ་ཟབ་ཡངས་རྒྱ་མཚོའི་སྣོད་དུ་ལྷུང་བ་གང༌། ། རྣམ་དཔྱོད་ཡངས་པའི་ལྟོ་བར་རབ་འཐུངས་དབྱིག་གཉེན་ཞལ་གྱི་བུམ་པ་ལས། ། རྣམ་གྲོལ་སྡེ་དང་བཟང་པོའི་ཞབས་ལས་རིམ་པར་བརྒྱུད་ནས་ལེགས་འོངས་པའི། ། ཆ་ཤས་མ་ལུས་གཅིག་ཏུ་བསྡུས་པའི་རྣམ་བཤད་འདི་ནི་གཞུང་བརྒྱའི་དོན། ། ཀུན་དང་མི་འགལ་རིགས་པའི་སྟོབས་ཀྱིས་དཀའ་བའི་གནས་རྣམས་མ་ལུས་པ། ། རབ་ཏུ་ལེགས་པར་འབྱེད་པས་མཁས་རློམ་གཞན་གྱིས་ཀླན་ཀའི་གོ་སྐབས་མེད། ། རྟོགས་པར་དཀའ་བའི་ཆ་ཤས་རབ་སྟོན་མཁས་པའི་ཡིད་རབ་འཕྲོག་བྱེད་ཅིང༌། ། གཉིས་མེད་སྨྲ་བའི་གསུང་གི་མཚན་མ་མེད་པའི་ཆོས་ཚུལ་ཟབ་མོའི་དོན། ། གསལ་བར་རབ་སྟོན་སྟོན་པའི་གསུང་རབ་དྲི་མེད་མཆོག་ལ་རབ་བརྟེན་ནས། །
ལུས་ཅན་ཉེར་ཞི་ཞི་བར་བསྒྲོད་པའི་བླ་མེད་ལམ་ཚུལ་རབ་སྟོན་ཅིང༌། ། ཟབ་མོའི་ཆོས་ཚུལ་ཚུལ་བཞིན་རྣམ་པར་འབྱེད་པའི་རིགས་པའི་འོད་བརྒྱ་ཅན། ། གསུང་རབ་དགོངས་འགྲེལ་འགྲེལ་པའི་དོན་ཀུན་ལེགས་པར་བཤད་པའི་རྣམ་བཤད་འདི། ། ལེགས་གསུངས་འདུལ་བའི་ནགས་ཀྱི་ཚལ་གནས་ཕ་རོལ་ཕྱིན་པའི་སྟོབས་རྒྱས་ཤིང༌། ། ཆོས་མངོན་རལ་པ་རྣམ་གཡོ་རིགས་པས་ཕ་རྒོལ་གླང་པོའི་སྟོབས་འཇོམས་པ། ། འཕགས་པ་ཀླུ་སྒྲུབ་རིགས་པའི་དོ་ཤལ་ཕྲེང་བས་མགྲིན་པ་རབ་བརྒྱན་ཅིང༌། ། སྟོང་ཉིད་སེང་གེའི་སྒྲ་ཡིས་དངོས་པོར་སྨྲ་བའི་ཝ་ཚོགས་སྐྲག་མཛད་པ། ། སྨྲ་བའི་སེང་གེ་རོང་སྟོན་ཆེན་པོས་བླ་མ་བརྒྱུད་པའི་མན་ངག་དང༌། ། མཁས་མང་རིང་དུ་བསྟེན་པའི་བློ་གྲོས་མཐུ་ལས་ལེགས་པར་བསྒྲུབས་པ་ཡིན།། །། འདིར་འབད་ལས་བྱུང་དགེ་བ་གང་ཞིག་ཐོབ་པ་དེ་ཡིས་ལུས་ཅན་ཀུན། །
སྒྲིབ་གཉིས་མུན་པ་རབ་སྤངས་ཆོས་ཀུན་གསལ་བའི་མཁྱེན་པ་འོད་སྟོང་ཅན། ། ཡོན་ཏན་རྒྱ་མཚོའི་རྡུལ་རྙེད་རབ་འཛིན་སྲིད་པའི་དགྲ་ལས་རྣམ་རྒྱལ་བའི། ། སྟོབས་བཅུ་མངའ་བ་ཐུབ་དབང་མཆོག་གི་གོ་འཕང་མྱུར་དུ་ཐོབ་གྱུར་ཅིག ། བདག་ཀྱང་སྐྱེ་བ་ཀུན་ཏུ་ཆོས་ཚུལ་ཟབ་མོ་འདི་དང་མི་འབྲལ་ཞིང༌། ། སྙིང་རྗེའི་ཁྱོན་དུ་ལྷག་པའི་བྱང་ཆུབ་སེམས་ཀྱི་ལྗོན་པ་རབ་རྒྱས་ཏེ། ། མཚར་དུ་མངར་བའི་ཆོས་ཀུན་རོ་འཛིན་སྐུ་གསུམ་འབྲས་བུ་རབ་ཐོབ་ནས། ། ཕྲིན་ལས་དྲི་བསྲུང་འཕྲོ་བས་མཐའ་ཡས་འགྲོ་བ་རྗེས་སུ་འཛིན་གྱུར་ཅིག ། ཤེས་རབ་ཀྱི་ཕ་རོལ་དུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་འགྲེལ་པའི་རྣམ་བཤད་ཚིག་དོན་རབ་ཏུ་གསལ་བ་ཞེས་བྱ་བ་འདི་ནི། སྙན་པའི་གྲགས་པས་སའི་སྟེང་མ་ལུས་པར་ཁྱབ་པ། འགྲན་ཟླ་མེད་པའི་མཁས་པ་ཆེན་པོ།
སངས་རྒྱས་དཔལ་ལ་སོགས་པ། མཁས་ཤིང་གྲུབ་པ་བརྙེས་པའི་ཡོངས་འཛིན་མང་པོའི་ཞབས་རྡུལ་སྤྱི་བོར་བླངས་པ་ལ་བརྟེན་ནས། བདེ་བར་གཤེགས་པའི་གསུང་རབ་དགོངས་འགྲེལ་དང་བཅས་པ་ཐམས་ཅད་ཀྱི་དོན་ཇི་ལྟ་བ་བཞིན་དུ་རྟོགས་པ། འཆད་པ་དང་རྩོད་པ་དང་རྩོམ་པ་དང་བསྒོམ་པའི་ཚུལ་ལ་བསྙེངས་པ་མེད་པའི་དགེ་སློང་ཤར་རྒྱལ་མོ་རོང་པ་རོང་སྟོན་ཆེན་པོ་ཤཱཀྱ་རྒྱལ་མཚན་དཔལ་བཟང་པོས། མཁས་གྲུབ་མཐའ་ཡས་པའི་འབྱུང་གནས་སུ་གྱུར་པ། ན་ལེནྡྲའི་གཙུག་ལག་ཁང་ཆེན་པོ་དང་ཚུལ་མཚུངས་པ། དཔལ་ལྡན་གསང་ཕུ་ནེའུ་ཐོག་གི་སྡེ་ཆེན་པོར་སྦྱར་བའོ། ། འདིས་ཀྱང་བསྟན་པ་རིན་པོ་ཆེ་དར་ཞིང་ཡུན་རིང་དུ་གནས་པར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
