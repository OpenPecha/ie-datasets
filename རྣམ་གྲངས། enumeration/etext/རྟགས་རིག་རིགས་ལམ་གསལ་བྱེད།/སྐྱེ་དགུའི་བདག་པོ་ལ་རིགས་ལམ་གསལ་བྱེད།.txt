རྟགས་རིག་རིགས་ལམ་གསལ་བྱེད།
སྐྱེ་དགུའི་བདག་པོ་ལ་རིགས་ལམ་གསལ་བྱེད།
༄༅། །སྐྱེ་དགུའི་བདག་པོ་ལ་རིགས་ལམ་གསལ་བྱེད་བཞུགས་སོ།། གསུང་གི་དབང་ཕྱུག་འཇམ་དཔལ་དབྱངས་ལ་ཕྱག་འཚལ་ལོ།། སྟོན་པ་ཡང་དག་པར་རྫོགས་པའི་སངས་རྒྱས་ཀྱིས་དང་པོར་བྱང་ཆུབ་མཆོག་ཏུ་ཐུགས་བསྐྱེད། བར་དུ་བསྐལ་པ་གྲངས་མེད་གསུམ་དུ་ཚོགས་བསགས། མཐར་མངོན་པར་རྫོགས་པར་སངས་རྒྱས་ནས་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་ཞིང༌། འཁོར་ལོ་གསུམ་པོ་རེ་རེ་ལའང་ལུང་གི་ཆོས་འཁོར་དང༌། རྟོགས་པའི་ཆོས་འཁོར་གཉིས་གཉིས་སུ་ཡོད། ལུང་གི་ཆོས་འཁོར་ལ་ཡང༌། སངས་རྒྱས་ཀྱིས་གསུངས་པའི་བཀའ་དང༌། དེའི་དགོངས་པ་འགྲེལ་བའི་བསྟན་བཅོས་གཉིས་སུ་ཡོད།
བསྟན་བཅོས་ལ་ཡང༌། བཀའ་སྤྱིའི་དགོངས་པ་འགྲེལ་བར་བྱེད་པའི་བསྟན་བཅོས་དང༌། བཀའ་སོ་སོའི་དགོངས་པ་འགྲེལ་བར་བྱེད་པའི་བསྟན་བཅོས་གཉིས་སུ་ཡོད། དང་པོ་ལ་ཡང༌། བརྗོད་བྱ་གཏན་ལ་འབེབས་པར་བྱེད་པའི་བསྟན་བཅོས་དང༌། རྗོད་བྱེད་དག་པར་བྱེད་པའི་བསྟན་བཅོས་གཉིས་སུ་ཡོད། དང་པོ་ནི། རིག་པའི་གནས་ལྔའི་ནང་ནས་གཏན་ཚིགས་ཀྱི་རིག་པ་དང༌། ཚད་མའི་བསྟན་བཅོས་རྣམས་ཡིན་ནོ། ། དེས་ན་ཐར་པ་དང་ཐམས་ཅད་མཁྱེན་པ་ཐོབ་པར་འདོད་པ་དག་གིས་རིག་པའི་གནས་ལྔ་ལ་མཁས་པར་བྱ་དགོས་ཏེ།
མདོ་སྡེ་རྒྱན་ལས། རིག་པའི་གནས་ལྔ་དག་ལ་མཁས་པར་མ་བྱས་ན།། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཞིང༌།། ཞེས་བཤད་པའི་ཕྱིར། རིག་པའི་གནས་ལྔ་ནི། སྒྲ་རིག་པ་དང༌། ཚད་མ་རིག་པ། བཟོ་རིག་པ་དང༌། གསོ་བ་རིག་པ། ནང་རིག་པ་དང་ལྔ་ལ་བྱེད།
དེ་ཡང༌། སྒྲ་རིག་པ་དང༌། ཚད་མ་རིག་པ་གཉིས་ཀྱིས་གྲུབ་མཐའ་ངན་པ་ཚར་གཅོད་པར་བྱེད་པ་དང༌། བཟོ་རིག་པ་དང༌། གསོ་བ་རིག་པ་གཉིས་ཀྱིས་གཞན་རྗེས་སུ་འཛིན་པར་བྱེད། ནང་རིག་པས་ནི་རང་ཉིད་ཀུན་ཤེས་པར་བྱེད་པ་ཡིན་ཏེ། མདོ་སྡེ་རྒྱན་ལས། དེ་བས་གཞན་དག་ཚར་བཅད་རྗེས་སུ་བཟུང་ཕྱིར་དང༌།། བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱ།། ཞེས་བཤད་པའི་ཕྱིར།
ཚད་མའི་བསྟན་བཅོས་དེ་ལ་ཡང༌། ཕྱི་རོལ་པའི་ཚད་མའི་བསྟན་བཅོས་དང༌། ནང་པ་སངས་རྒྱས་པའི་ཚད་མའི་བསྟན་བཅོས་གཉིས་སུ་ཡོད། ནང་པ་སངས་རྒྱས་པའི་ཚད་མའི་བསྟན་བཅོས་ཀྱི་སྲོལ་ཐོག་མར་འབྱེད་པ་པོ་ནི། ཕྱོགས་གླང་ཡབ་སྲས་ཡིན་ཏེ། སློབ་དཔོན་ཕྱོགས་ཀྱི་གླང་པོས་ཚད་མའི་བསྟན་བཅོས་ཐོར་བུ་བ་བརྒྱ་རྩ་བརྒྱད་དང༌། དེ་དག་གི་དོན་ཕྱོགས་གཅིག་ཏུ་བསྡུས་པ་ཚད་མའི་མདོ་ཀུན་ལས་བཏུས་པ་མཛད་ཅིང༌། དེའི་དགོངས་པ་འགྲེལ་བར་བྱེད་པ་ལ་དཔལ་ཆོས་ཀྱི་གྲགས་པས་གཙོ་བོ་ལུས་ལྟ་བུའི་བསྟན་བཅོས་གསུམ་དང༌། འཕྲོས་པ་ཡན་ལག་ལྟ་བུའི་བསྟན་བཅོས་བཞི་སྟེ། ཚད་མའི་བསྟན་བཅོས་སྡེ་བདུན་མཛད་པ་ཡིན་ནོ།།
གཙོ་བོ་ལུས་ལྟ་བུའི་བསྟན་བཅོས་གསུམ་ནི། རྒྱས་པའི་བསྟན་བཅོས་ཚད་མ་རྣམ་འགྲེལ། ཅུང་ཟད་བསྡུས་པ་ཚད་མ་རྣམ་ངེས། ཤིན་ཏུ་བསྡུས་པ་ཚད་མ་རིགས་ཐིགས་དང་གསུམ་ལ་བྱེད། འཕྲོས་པ་ཡན་ལག་ལྟ་བུའི་བསྟན་བཅོས་བཞི་ནི། གཏན་ཚིགས་ཐིགས་པ། འབྲེལ་བ་བརྟག་པ། རྒྱུད་གཞན་སྒྲུབ་པ། རྩོད་པའི་རིགས་པ་དང་བཞི་ལ་བྱེད། དེ་དག་གི་བརྗོད་དོན་བསྡུས་ན་རྟོག་གེའི་ལུས་བརྒྱད་དུ་འདུས་ཤིང༌།
རྟོག་གེའི་ལུས་བརྒྱད་ནི། མངོན་སུམ་ཡང་དག་དང་མངོན་སུམ་ལྟར་སྣང༌། རྗེས་དཔག་ཡང་དག་དང་རྗེས་དཔག་ལྟར་སྣང༌། སྒྲུབ་ངག་ཡང་དག་དང་སྒྲུབ་ངག་ལྟར་སྣང༌། སུན་འབྱིན་ཡང་དག་དང་སུན་འབྱིན་ལྟར་སྣང་གཉིས་ཏེ་བརྒྱད་ལ་བྱེད་པ་ཡིན་ཏེ། རིགས་སྒོ་ལས། མངོན་སམ་དང་ནི་རྗེས་ས་དཔག། ལྟར་སྣང་བཅས་པ་བདག་རིག་བྱེད།། སྒྲུབ་པ་དང་ནི་སུན་འབྱིན་ངག། ལྟར་སྣང་བཅས་པ་གཞན་གོ་བྱེད།།
ཅེས་བཤད་པའི་ཕྱིར། དེ་དག་གི་དོན་འཆད་པར་བྱེད་པ་ལ། ཤེས་བྱེད་ཚད་མའི་རང་བཞིན་ངོས་བཟུང་བ་དང༌། ཚད་མ་དེས་ཤེས་བྱ་གཏན་ལ་འབེབས་པའི་ཚུལ་གཉིས་སུ་ཡོད། དང་པོ་ལ། ཐོག་མར་གཞན་རྗེས་སུ་འཛིན་པའི་ཡན་ལག ། རྗེས་སུ་བཟུང་ནས་གཞལ་བྱའི་གནས་གསུམ་ལ་མཁས་པར་བྱེད་པའི་ཡན་ལག་གཉིས་སུ་ཡོད། དང་པོ་ལ། ཐེ་ཚོམ་ཅན་རྗེས་སུ་འཛིན་པའི་ཡན་ལག་རྟགས་དང་སྒྲུབ་ངག ། ལོག་རྟོག་ཅན་ཚར་བཅད་པའི་ཡན་ལག་ཐལ་འགྱུར།
དེ་གཉིས་ཀྱི་སྒྲུབ་དོན་དུ་གྱུར་པའི་བསྒྲུབ་བྱ་བཤད་པ་དང་གསུམ་དུ་ཡོད། དང་པོ་ལ། བརྗོད་བྱ་རྟགས་ཀྱི་རྣམ་པར་གཞག་པ་དང༌། རྗོད་བྱེད་སྒྲུབ་ངག་གི་རྣམ་པར་གཞག་པ་གཉིས་སུ་ཡོད། དང་པོ་བརྗོད་བྱ་རྟགས་ཀྱི་རྣམ་གཞག་ལ། རྟགས་ཡང་དག་དང༌། ལྟར་སྣང༌། རྟགས་ཀྱི་སྐྱོན་བཤད་པ་དང་གསུམ་དུ་ཡོད། དང་པོ་ལ། རྟགས་ཡང་དག་གི་མཚན་ཉིད།
ཚུལ་གསུམ་གྱི་རྣམ་གཞག རྟགས་ཀྱི་རྣམ་པའི་རབ་དབྱེ་བཤད་པ་དང་གསུམ་དུ་ཡོད། དང་པོ་ལ། མཚན་ཉིད་དངོས། མཚན་གཞི་ངོས་བཟུང་བ། སྦྱོར་བ་འགོད་པའི་ཚུལ་གསུམ་དུ་ཡོད། དང་པོ་ནི། ཚུལ་གསུམ་ཚང་བའི་གཏན་ཚིགས་རྟགས་ཡང་དག་གི་མཚན་ཉིད་ཡིན་ཏེ། རིགས་སྒོ་ལས། གཏན་ཚིགས་ཀྱི་མཚན་ཉིད་ནི་ཚུལ་གསུམ་ཚང་བའོ། །
ཞེས་དང༌། རྣམ་འགྲེལ་ལས། ཕྱོགས་ཆོས་དེ་ཆས་ཁྱབ་པ་ཡི།། གཏན་ཚིགས་་་་་་་་་་་་་་་་་་་་་་་་་་་༌། ཞེས་དང༌། རིགས་གཏེར་ལས། ཕྱོགས་ཆོས་གྲུབ་ཅིང་འབྲེལ་བ་ངེས།། གཏན་ཚིགས་མཚན་ཉིད་སྐྱོན་མེད་ཡིན།། ཞེས་བཤད་པ་ལྟར་རོ། ། གཉིས་པ་མཚན་གཞི་ངོས་བཟུང་བ་ནི།
སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པའི་ཚེ་བྱས་པ་དང༌། དུ་ལྡན་གྱི་ལ་ལ་མེ་ཡོད་པར་སྒྲུབ་པ་ལ་དུ་བ་ཡོད་པ་རྟགས་སུ་བཀོད་ པའི་ཚེ་དུ་བ་ཡོད་པ་ལྟ་བུ་ལ་བྱེད། ཡང་ན་བྱས་པ་དང་དུ་བ་ཡོད་པ་ལྟ་བུ་ལ་བྱེད། དེ་སྒྲུབ་པ་ནི། བྱས་པ་ཆོས་ཅན། རྟགས་ཡང་དག་ཡིན་པར་ཐལ། ཚུལ་གསུམ་ཚང་བའི་གཏན་ཚིགས་ཡིན་པའི་ཕྱིར། རྟགས་མ་གྲུབ་ན། བྱས་པ་ཆོས་ཅན། ཁྱོད་ཚུལ་གསུམ་ཚང་བའི་གཏན་ཚིགས་ཡིན་པར་ཐལ།
ཁྱོད་སྒྲ་མི་རྟག་པར་སྒྲུབ་པའི་ཚུལ་གསུམ་ཚང་བའི་གཏན་ཚིགས་ཡིན་པའི་ཕྱིར། མ་གྲུབ་ན། བྱས་པ་ཆོས་ཅན། དེར་ཐལ། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཚང་བའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས་ཀྱི་ཚུལ་ཚང་བ་གང་ཞིག ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་འགྲོའི་ཚུལ་དང་ལྡོག་ཚུལ་གཉིས་ཀ་ཚང་བའི་ཕྱིར།
དང་པོ་མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས་གྲུབ་པའི་ཕྱིར། མ་གྲུབ་ན། ཤེས་བྱ་ཆོས་ཅན། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས་གྲུབ་པར་ཐལ། བྱས་པ་དེ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཤེས་འདོད་ཆོས་ཅན་གྱི་སྟེང་དུ་གྲུབ་པའི་ཕྱིར། མ་གྲུབ་ན།
ཤེས་བྱ་ཆོས་ཅན། དེར་ཐལ། སྒྲ་བྱས་པ་ཡིན་པའི་ཕྱིར། རྟགས་གཉིས་པ་མ་གྲུབ་ན། བྱས་པ་ཆོས་ཅན། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་འགྲོའི་ཚུལ་དང་ལྡོག་ཚུལ་གཉིས་ཀ་ཚང་བར་ཐལ། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་འགྲོའི་ཚུལ་ཚང་བ་གང་ཞིག ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་ལྡོག་ཚུལ་ཚང་བའི་ཕྱིར། དང་པོ་མ་གྲུབ་ན། བྱས་པ་ཆོས་ཅན།
ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་འགྲོའི་ཚུལ་ཚང་བར་ཐལ། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་གྲུབ་པའི་ཕྱིར། མ་གྲུབ་ན། ཤེས་བྱ་ཆོས་ཅན། དེ་གྲུབ་པར་ཐལ། བྱས་ན་མི་རྟག་པས་ཁྱབ་པ་གྲུབ་པའི་ཕྱིར། རྟགས་གཉིས་པ་མ་གྲུབ་ན། བྱས་པ་ཆོས་ཅན། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་ལྡོག་ཚུལ་ཚང་བར་ཐལ། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་ལྡོག་ཁྱབ་གྲུབ་པའི་ཕྱིར།
མ་གྲུབ་ན། ཤེས་བྱ་ཆོས་ཅན། དེ་གྲུབ་པར་ཐལ། རྟག་ན་མ་བྱས་པས་ཁྱབ་པ་གྲུབ་པའི་ཕྱིར། གསུམ་པ་སྦྱོར་བ་འགོད་པའི་ཚུལ་ལ། རྩ་བའི་སྦྱོར་བ་འགོད་ པའི་ཚུལ། རྟགས་ཀྱི་ཚེར་མ་འབྱིན་པའི་ཚུལ། སྒྲུབ་ངག་བཀོད་ནས་རྗེས་དཔག་བསྐྱེད་པའི་ཚུལ་དང་གསུམ་དུ་ཡོད། དང་པོ་ནི། སྒྲ་མི་རྟག་པ་ཡིན་པ་ལ་ཤེས་འདོད་ཐེ་ཚོམ་དང་ལྡན་པའི་ཕྱི་རྒོལ་གྱི་ངོར།
སྔ་རྒོལ་གྱིས་སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་བཀོད་པ་ལྟ་བུ་ལ་བྱེད། གཉིས་པ་རྟགས་ཀྱི་ཚེར་མ་འབྱིན་པའི་ཚུལ་ནི། རྒྱུ་རྐྱེན་ལས་སྐྱེས་པའི་རྟགས་ཀྱིས་ཕྱོགས་ཆོས་སྒྲུབ་པ། ལྟོས་མེད་ཀྱི་རྟགས་ཀྱིས་རྗེས་འགྲོ་སྒྲུབ་པ། གནོད་པ་ཅན་གྱི་རྟགས་ཀྱིས་ལྡོག་པ་སྒྲུབ་པ་ལ་བྱེད་པ་ཡིན་ནོ།། གསུམ་པ་སྒྲུབ་ངག་བཀོད་ནས་རྗེས་དཔག་བསྐྱེད་པའི་ཚུལ་ནི། དེ་ལྟར་སྒྲུབས་པ་ལ་བརྟེན་ནས་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་ཚུལ་གསུམ་ཤེས་ཞིང་མི་དྲན་པའི་ཕྱིར་རྒོལ་གྱི་ངོར།
སྔར་རྒོལ་གྱིས་གང་བྱས་ན་མི་རྟག་པས་ཁྱབ། དཔེར་ན། བུམ་པ་བཞིན། སྒྲ་ཡང་བྱས་སོ། ། ཞེས་བཀོད་པ་ལ་བརྟེན་ནས་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཅིག་ཅར་དུ་དྲན་ཞིང༌། དེའི་སྐད་ཅིག་གཉིས་པར་བྱས་པའི་རྟགས་ལས་སྒྲ་མི་རྟག་པར་རྟོགས་པའི་རྗེས་དཔག་སྐྱེ་བ་ཡིན་ནོ།། གཉིས་པ་ཚུལ་གསུམ་གྱི་རྣམ་གཞག་ལ། ཚུལ་གསུམ་སོ་སོའི་ངོ་བོ་བཤད་པ་དང༌། ཚུལ་གསུམ་གྱི་ལྟོས་གཞི་བཤད་པ་གཉིས་སུ་ཡོད། དང་པོ་ལ།
ཚུལ་གསུམ་ནི། ཕྱོགས་ཆོས་ཀྱི་ཚུལ། རྗེས་འགྲོའི་ཚུལ། ལྡོག་ཚུལ་དང་གསུམ་ལ་བྱེད། དང་པོ་ལ། མཚན་ཉིད་དང༌། མཚན་གཞི་གཉིས། དང་པོ་ནི། རང་གི་ལྟོས་གཞི་ཕྱོགས་ལ་གཙོ་བོར་ལྟོས་པའི་རྟགས་ཚུལ་དེ། ཕྱོགས་ཆོས་ཀྱི་ཚུལ་གྱི་མཚན་ཉིད་ཡིན།
གཉིས་པ་མཚན་གཞི་ནི། བྱས་པ་ཤེས་འདོད་ཆོས་ཅན་སྒྲའི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་སྐབས་ཀྱི་རྒོལ་བའི་ཚད་མས་ངེས་པའི་ཆ་ལྟ་བུ་ལ་བྱེད། གཉིས་པ་རྗེས་འགྲོའི་ཚུལ་ལ། མཚན་ཉིད་དང༌། མཚན་གཞི་གཉིས། དང་པོ་ནི། རང་གི་ལྟོས་གཞི་མཐུན་ཕྱོགས་ལ་གཙོ་བོར་ལྟོས་པའི་རྟགས་ཚུལ་དེ། རྗེས་འགྲོའི་ཚུལ་གྱི་མཚན་ཉིད་ཡིན། མཚན་གཞི་ནི། བྱས་པ་དེ་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཡོད་པ་ཉིད་དུ་སྐབས་ཀྱི་རྒོལ་བའི་ཚད་མས་ངེས་པའི་ཆ་ལྟ་བུ་ལ་བྱེད།
གསུམ་པ་ལྡོག་ཚུལ་ལ། མཚན་ཉིད་དང༌། མཚན་གཞི་གཉིས། དང་པོ་ནི། རང་གི་ལྟོས་གཞི་མི་མཐུན་ཕྱོགས་ལ་གཙོ་བོར་ལྟོས་པའི་རྟགས་ཚུལ་དེ། ལྡོག་ཚུལ་གྱི་མཚན་ཉིད་ཡིན། མཚན་གཞི་ནི། བྱས་པ་དེ་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ཁོ་ན་ལ་མེད་པ་ཉིད་དུ་སྐབས་ཀྱི་རྒོལ་བའི་ཚད་མས་ངེས་པའི་ཆ་ལྟ་བུ་ལ་བྱེད། གཉིས་པ་ཚུལ་གསུམ་གྱི་ལྟོས་གཞི་བཤད་པ་ལ། ཚུལ་དང་པོའི་ལྟོས་གཞི་ཕྱོགས་བཤད་པ་དང༌།
རྗེས་འགྲོའི་ཚུལ་གྱི་ལྟོས་གཞི་མཐུན་ཕྱོགས་བཤད་པ་དང༌། ལྡོག་པའི་ཚུལ་གྱི་ལྟོས་གཞི་མི་མཐུན་ཕྱོགས་བཤད་པ། ཕྱོགས་སྒྲ་གང་ལ་འཇུག་པའི་གཞི་བཤད་པ་དང་བཞིར་ཡོད། དང་པོ་ལ། མཚན་ཉིད་དང༌། མཚན་གཞི་གཉིས། དང་པོ་ནི། སྦྱོར་བ་སྐོར་གཅིག་གི་ཕྱོགས་ཆོས་གཏན་ལ་འབེབས་པའི་གཞིར་གྱུར་པ་དེ། སྦྱོར་བ་སྐོར་གཅིག་གི་ཚུལ་དང་པོའི་ལྟོས་གཞི་ཕྱོགས་ཀྱི་མཚན་ཉིད་ཡིན། མཚན་གཞི་ནི།
བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་ཤེས་འདོད་ཆོས་ཅན་དུ་གྱུར་པའི་སྒྲ་ལྟ་བུ་ལ་བྱེད། གཉིས་པ་རྗེས་འགྲོའི་ཚུལ་གྱི་ལྟོས་གཞི་མཐུན་ཕྱོགས་བཤད་པ་ལ། མཚན་ཉིད་དང༌། མཚན་གཞི་གཉིས། དང་པོ་ནི། སྦྱོར་བ་སྐོར་གཅིག་གི་རྗེས་ཁྱབ་གཏན་ལ་འབེབས་པའི་གཞིར་གྱུར་པ་དེ། སྦྱོར་བ་སྐོར་གཅིག་གི་རྗེས་འགྲོའི་ཚུལ་གྱི་ལྟོས་གཞི་མཐུན་ཕྱོགས་ཀྱི་མཚན་ཉིད་ཡིན། མཚན་གཞི་ནི། རྒོལ་བས་མི་རྟག་པར་ངེས་པའི་བུམ་པ་ལྟ་བུ་ལ་བྱེད། གསུམ་པ་ལྡོག་པའི་ཚུལ་གྱི་ལྟོས་གཞི་མི་མཐུན་ཕྱོགས་བཤད་པ་ལ།
མཚན་ཉིད་དང༌། མཚན་གཞི་གཉིས། དང་པོ་ནི། སྦྱོར་བ་སྐོར་གཅིག་གི་ལྡོག་ཁྱབ་གཏན་ལ་འབེབས་པའི་གཞིར་གྱུར་པ་དེ། སྦྱོར་བ་སྐོར་གཅིག་གི་ལྡོག་ཚུལ་གྱི་ལྟོས་གཞི་མི་མཐུན་ཕྱོགས་ཀྱི་མཚན་ཉིད་ཡིན། མཚན་གཞི་ནི། རྒོལ་བས་རྟག་པར་ངེས་པའི་ནམ་མཁའ་ལྟ་བུ་ལ་བྱེད། བཞི་པ་ཕྱོགས་སྒྲ་གང་ལ་འཇུག་པའི་གཞི་བཤད་པ་ནི། ཕྱོགས་ཞེས་པའི་སྒྲ་དེ། གནས་སྐབས་གསུམ་ལ་འཇུག་པ་ཡིན་ཏེ།
ཕྱོགས་ཆོས་གཏན་ལ་འབེབས་པའི་ཚེ། ཤེས་འདོད་ཆོས་ཅན་ལ་འཇུག་པ་དང༌། ཁྱབ་པ་གཏན་ལ་འབེབས་པའི་ཚེ། བསྒྲུབ་བྱའི་ཆོས་ལ་འཇུག་པ་དང༌། བསྒྲུབ་བྱ་གཏན་ལ་འབེབས་པའི་ཚེ། ཆོས་དང་ཆོས་ཅན་གྱི་ཚོགས་དོན་ལ་འཇུག་པའི་ཕྱིར། རྟགས་དང་པོ་གྲུབ་སྟེ། ཕྱོགས་ཆོས་དེ་ཆས་ཁྱབ་པ་ཡི། ། ཞེས་པའི་འགྲེལ་པར། ཕྱོགས་ནི་ཆོས་ཅན་ ནོ། །
ཞེས་དང༌། རིགས་གཏེར་ལས། ཆོས་དང་འབྲེལ་བའི་ཕྱོགས་ཀྱི་སྒྲ།། རྩོད་གཞི་ཉིད་ཡིན། ཞེས་དང༌། བདེ་བླག་རྟོགས་ཕྱིར་ཕྱོགས་ཞེས་གསུངས།། ཞེས་བཤད་པའི་ཕྱིར། རྟགས་གཉིས་པ་གྲུབ་སྟེ། མདོ་ལས། གཏན་ཚིགས་བསྒྲུབ་བྱའི་རྗེས་འགྲོ་བ།།
ཞེས་བཤད་པའི་ཕྱིར། རྟགས་གསུམ་པ་གྲུབ་སྟེ། རིགས་གཏེར་ལས། ཕྱོགས་ནི་ཆོས་དང་ཆོས་ཅན་གྱི།། ཚོགས་པ་བརྗོད་ལ་དངོས་མིང་ཡིན།། ཞེས་བཤད་པའི་ཕྱིར། གསུམ་པ་རྟགས་ཀྱི་རྣམ་པའི་རབ་དབྱེ་བཤད་པ་ནི། རྟགས་ཡང་དག་དེ་ལ་བསྒྲུབ་བྱའི་ཆོས་ཀྱི་སྒོ་ནས་དབྱེ་ན། སྒྲུབ་རྟགས་ཡང་དག་དང༌། དགག་རྟགས་ཡང་དག་གཉིས།
སྒྲུབ་ཚུལ་གྱི་སྒོ་ནས་དབྱེ་ན། དོན་སྒྲུབ་ཀྱི་རྟགས་ཡང་དག་དང༌། ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་གཉིས། སྒྲུབ་བྱེད་ཀྱི་སྒོ་ནས་དབྱེ་ན། དངོས་པོ་སྟོབས་ཞུགས་ཀྱི་རྟགས་ཡང་དག ། གྲགས་པའི་རྟགས་ཡང་དག ། ཡིད་ཆེས་པའི་རྟགས་ཡང་དག་དང་གསུམ་དུ་ཡོད། མཐུན་ཕྱོགས་ལ་འཇུག་ཚུལ་གྱི་སྒོ་ནས་དབྱེ་ན། མཐུན་ཕྱོགས་ལ་ཁྱབ་བྱེད་དུ་འཇུག་པ་དང༌། རྣམ་གཉིས་སུ་འཇུག་པའི་རྟགས་ཡང་དག་གཉིས།
སྦྱོར་བའི་སྒོ་ནས་དབྱེ་ན། འབྲས་རང་མ་དམིགས་པའི་རྟགས་ཡང་དག་གསུམ། རྒོལ་བའི་སྒོ་ནས་དབྱེ་ན། རང་དོན་སྐབས་ཀྱི་རྟགས་ཡང་དག་དང༌། གཞན་དོན་སྐབས་ཀྱི་རྟགས་ཡང་དག་གཉིས་སུ་ཡོད་པ་ཡིན་ནོ།། དབྱེ་སྒོ་དང་པོ་ལ་གཉིས་ཡོད་པ་ལས། དང་པོ་སྒྲུབ་རྟགས་ཡང་དག་ལ། མཚན་ཉིད་དང༌། མཚན་གཞི་གཉིས། དང་པོ་ནི།
ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག ། ཁྱོད་ཀྱི་རྟགས་ཀྱི་དེ་སྒྲུབ་ཀྱི་བསྒྲུབ་བྱའི་ཆོས་སུ་བཟུང་བྱ་ཡིན་ན་སྒྲུབ་པ་ཡིན་པས་ཁྱབ་པ་དེ། ཁྱོད་དེ་སྒྲུབ་ཀྱི་སྒྲུབ་རྟགས་ཡང་དག་གི་མཚན་ཉིད་ཡིན། མཚན་གཞི་ནི། འབྲས་བུའི་གཏན་ཚིགས་ཡང་དག་དང༌། རང་བཞིན་གྱི་གཏན་ཚིགས་ཡང་དག་རྣམས་ལ་བྱེད། གཉིས་པ་དགག་རྟགས་ཡང་དག་ལ། མཚན་ཉིད་དང༌། མཚན་གཞི་གཉིས། དང་པོ་ནི།
ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག ཁྱོད་ཀྱི་རྟགས་ཀྱི་དེ་སྒྲུབ་ཀྱི་བསྒྲུབ་བྱའི་ཆོས་སུ་བཟུང་བྱ་ཡིན་ན་དགག་པ་ཡིན་པས་ཁྱབ་པ་དེ། ཁྱོད་དེ་སྒྲུབ་ཀྱི་དགག་རྟགས་ཡང་དག་གི་མཚན་ཉིད་ཡིན། མཚན་གཞི་ནི། མ་དམིགས་པའི་རྟགས་ཡང་དག་རྣམས་ལ་བྱེད། དབྱེ་སྒོ་གཉིས་པ་(སྒྲུབ་ཚུལ་གྱི་སྒོ་ནས་དབྱེ་ན་)གཉིས་ཡོད་པ་ལས། དང་པོ་དོན་སྒྲུབ་ཀྱི་རྟགས་ཡང་དག་ལ། མཚན་ཉིད་དང༌། མཚན་གཞི་གཉིས། དང་པོ་ནི།
ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག ཁྱོད་ཀྱི་རྟགས་ཀྱི་དེ་སྒྲུབ་ཀྱི་བསྒྲུབ་བྱའི་ཆོས་སུ་བཟུང་བྱ་ཡིན་ན་དོན་ནམ་མཚན་ཉིད་གང་རུང་ཡིན་པས་ཁྱབ་པ་དེ། ཁྱོད་དེ་སྒྲུབ་ཀྱི་དོན་སྒྲུབ་ཀྱི་རྟགས་ཡང་དག་གི་མཚན་ཉིད་ཡིན། མཚན་གཞི་ནི། སྒྲ་ཆོས་ཅན། མི་རྟག་སྟེ། ཡོད་པ་ཉིད་ཡིན་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གཉིས་པ་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་ལ། མཚན་ཉིད་དང༌།
མཚན་གཞི་གཉིས། དང་པོ་ནི། ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག ཁྱོད་ཀྱི་རྟགས་ཀྱི་དེ་སྒྲུབ་ཀྱི་བསྒྲུབ་བྱའི་ཆོས་སུ་བཟུང་བྱ་ཡིན་ན་ཐ་སྙད་ཁོ་ན་ཡིན་པས་ཁྱབ་པ་དེ། ཁྱོད་དེ་སྒྲུབ་ཀྱི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་གི་མཚན་ཉིད་ཡིན། མཚན་གཞི་ནི། རི་བོང་ཅན་ཆོས་ཅན། ཟླ་བ་ཞེས་པའི་སྒྲས་བརྗོད་དུ་རུང་སྟེ། རྟོག་ཡུལ་ན་ཡོད་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད།
དབྱེ་སྒོ་གསུམ་པ་སྒྲུབ་བྱེད་ཀྱི་སྒོ་ནས་དབྱེ་ན་གསུམ་ཡོད་པ་ལས། དང་པོ་དངོས་པོ་སྟོབས་ཞུགས་ཀྱི་རྟགས་ཡང་དག་ལ། མཚན་ཉིད་དང༌། མཚན་གཞི་གཉིས། དང་པོ་ནི། དངོས་པོ་སྟོབས་ཞུགས་ཀྱི་ཚུལ་གསུམ་ཚང་བའི་གཏན་ཚིགས་དེ། དངོས་པོ་སྟོབས་ཞུགས་ཀྱི་རྟགས་ཡང་དག་གི་མཚན་ཉིད་ཡིན། མཚན་གཞི་ནི། སྒྲ་ཆོས་ཅན། མི་རྟག་སྟེ།
བྱས་ པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གཉིས་པ་གྲགས་པའི་རྟགས་ཡང་དག་ལ། མཚན་ཉིད་དང༌། མཚན་གཞི་གཉིས། དང་པོ་ནི། རྟོག་པས་བཏགས་པའི་བསྒྲུབ་བྱ་སྒྲུབ་པ་ལ་ཚུལ་གསུམ་ཚང་བའི་གཏན་ཚིགས་དེ། གྲགས་པའི་རྟགས་ཡང་དག་གི་མཚན་ཉིད་ཡིན། མཚན་གཞི་ནི། རི་བོང་ཅན་ཆོས་ཅན།
ཟླ་བ་ཞེས་པའི་སྒྲས་བརྗོད་རུང་ཡིན་ཏེ། རྟོག་ཡུལ་ན་ཡོད་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གསུམ་པ་ཡིད་ཆེས་པའི་རྟགས་ཡང་དག་ལ། མཚན་ཉིད་དང༌། མཚན་གཞི་གཉིས། དང་པོ་ནི། བསྒྲུབ་བྱ་ཤིན་ཏུ་ལྐོག་གྱུར་སྒྲུབ་པ་ལ་ཚུལ་གསུམ་ཚང་བའི་གཏན་ཚིགས་དེ། ཡིད་ཆེས་པའི་རྟགས་ཡང་དག་གི་མཚན་ཉིད་ཡིན། མཚན་གཞི་ནི།
སྦྱིན་སོགས་ཆོས་ཅན། ཁྱོད་སྤྱད་པ་ལས་བདེ་བ་འབྱུང་སྟེ། དེ་འབྱུང་བར་དབུ་མ་རིན་ཆེན་ཕྲེང་བ་ལས་བཤད་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། དབྱེ་སྒོ་བཞི་པ་(མཐུན་ཕྱོགས་ལ་འཇུག་ཚུལ་གྱི་སྒོ་ནས་དབྱེ་ན་་)གཉིས་ཡོད་པ་ལས། དང་པོ་མཐུན་ཕྱོགས་ལ་ཁྱབ་བྱེད་དུ་འཇུག་པའི་རྟགས་ཡང་དག་ལ། མཚན་ཉིད་དང༌། མཚན་གཞི་གཉིས། དང་པོ་ནི། ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག
ཁྱོད་ཀྱི་རྟགས་ཀྱི་དེ་སྒྲུབ་ཀྱི་བསྒྲུབ་བྱའི་ཆོས་སུ་བཟུང་བྱ་ཡིན་ན་ཁྱོད་ཡིན་པས་ཁྱབ་པ་དེ། ཁྱོད་དེ་སྒྲུབ་ཀྱི་མཐུན་ཕྱོགས་ལ་ཁྱབ་བྱེད་དུ་འཇུག་པའི་རྟགས་ཡང་དག་གི་མཚན་ཉིད་ཡིན། མཚན་གཞི་ནི། སྒྲ་ཆོས་ཅན། མི་རྟག་སྟེ། དངོས་པོ་ཡིན་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གཉིས་པ་མཐུན་ཕྱོགས་ལ་རྣམ་གཉིས་སུ་འཇུག་པའི་རྟགས་ཡང་དག་ལ། མཚན་ཉིད་དང༌། མཚན་གཞི་གཉིས།
དང་པོ་ནི། ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག ཁྱོད་ཀྱི་རྟགས་ཀྱི་དེ་སྒྲུབ་ཀྱི་བསྒྲུབ་བྱའི་ཆོས་སུ་བཟུང་བྱ་དེ་ལ་ཁྱོད་ཡིན་མིན་གཉིས་ཡོད་པ་དེ། ཁྱོད་དེ་སྒྲུབ་ཀྱི་མཐུན་ཕྱོགས་ལ་རྣམ་གཉིས་སུ་འཇུག་པའི་རྟགས་ཡང་དག་གི་མཚན་ཉིད་ཡིན། མཚན་གཞི་ནི། དུང་སྒྲ་ཆོས་ཅན། མི་རྟག་སྟེ། རྩོལ་བ་ལས་བྱུང་བའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། དབྱེ་སྒོ་ལྔ་པ་(སྦྱོར་བའི་སྒོ་ནས་དབྱེ་ན་)གསུམ་ཡོད་པ་ལས།
དང་པོ་འབྲས་བུའི་རྟགས་ཡང་དག་ལ། མཚན་ཉིད་དང༌། དབྱེ་བ། ཆ་མཐུན་ཁོངས་སུ་བསྡུ་བ་དང་གསུམ་དུ་ཡོད། དང་པོ་ནི། ཁྱོད་དེ་སྒྲུབ་ཀྱི་སྒྲུབ་རྟགས་ཡང་དག་གང་ཞིག ། ཁྱོད་ཀྱི་རྟགས་ཀྱི་དེ་སྒྲུབ་ཀྱི་རྟགས་ཆོས་གཉིས་ལ་དེ་བྱུང་འབྲེལ་པ་ངེས་བྱེད་ཀྱི་ཚད་མ་གྲུབ་པ་དེ། ཁྱོད་དེ་སྒྲུབ་ཀྱི་འབྲས་རྟགས་ཡང་དག་གི་མཚན་ཉིད་ཡིན། གཉིས་པ་དབྱེ་བ་ལ། རྒྱུ་དངོས་སྒྲུབ་ཀྱི་འབྲས་རྟགས།
རྒྱུ་སྔོན་སོང་སྒྲུབ་ཀྱི་འབྲས་རྟགས། རྒྱུའི་རང་ལྡོག་སྒྲུབ་ཀྱི་འབྲས་རྟགས། རྒྱུའི་ཁྱད་པར་སྒྲུབ་ཀྱི་འབྲས་རྟགས་དང་བཞིར་ཡོད། དང་པོ་ནི། དུ་ལྡན་གྱི་ལ་ལ་ཆོས་ཅན། མེ་ཡོད་དེ། དུ་བ་ཡོད་ པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གཉིས་པ་རྒྱུ་སྔོན་སོང་སྒྲུབ་ཀྱི་འབྲས་རྟགས་ནི། ནམ་མཁའི་དུ་བ་སྔོ་ལོང་པོ་ཆོས་ཅན།
རང་རྒྱུ་མེ་སྔོན་སོང་ཡིན་ཏེ། དུ་བ་ཡིན་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གསུམ་པ་རྒྱུའི་རང་ལྡོག་སྒྲུབ་ཀྱི་འབྲས་རྟགས་ནི། སྡུག་བསྔལ་བདེན་པ་ཆོས་ཅན། རྒྱུ་དང་བཅས་པ་ཡིན་ཏེ། རེས་འགའ་སྐྱེ་བའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། བཞི་པ་རྒྱུའི་ཁྱད་པར་སྒྲུབ་ཀྱི་འབྲས་རྟགས་ནི། གཟུགས་འཛིན་དབང་ཤེས་ཆོས་ཅན།
ཁྱོད་ལ་དབང་ཡིད་ལས་གཞན་པའི་རྒྱུ་ཡོད་དེ། དེ་མེད་ན་མི་སྐྱེ་ཞིང་རེས་འགའ་སྐྱེ་བའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གསུམ་པ་ཆ་མཐུན་ཁོངས་སུ་བསྡུ་བ་ནི། བུར་རོ་ད་ལྟ་བའི་རྟགས་ལས་ཁ་ནང་བུ་རམ་གོང་བུའི་སྟེང་དུ་བུར་གཟུགས་ད་ལྟ་བ་ཡོད་པར་སྒྲུབ་པ་ལྟ་བུ་ལ་བྱེད་པ་ཡིན་ནོ།། གཉིས་པ་རང་བཞིན་གྱི་རྟགས་ཡང་དག་ལ། མཚན་ཉིད་དང༌། དབྱེ་བ་གཉིས། དང་པོ་ནི། དེ་སྒྲུབ་ཀྱི་སྒྲུབ་རྟགས་ཡང་དག་གང་ཞིག
ཁྱོད་ཀྱི་རྟགས་ཀྱི་དེ་སྒྲུབ་ཀྱི་རྟགས་ཆོས་གཉིས་ལ་བདག་གཅིག་འབྲེལ་ངེས་བྱེད་ཀྱི་ཚད་མ་གྲུབ་པ་དེ། ཁྱོད་དེ་སྒྲུབ་ཀྱི་རང་བཞིན་གྱི་རྟགས་ཡང་དག་གི་མཚན་ཉིད་ཡིན། གཉིས་པ་དབྱེ་བ་ལ། རང་བཞིན་ལྟོས་པ་བའི་རྟགས་ཡང་དག་དང༌། རང་བཞིན་དག་པ་བའི་རྟགས་ཡང་དག་གཉིས་སུ་ཡོད། དང་པོ་ནི། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུ་ལ་བྱེད། གཉིས་པ་རང་བཞིན་དག་པ་བའི་རྟགས་ཡང་དག་ནི། སྒྲ་མི་རྟག་སྒྲུབ་ལ་ཡོད་པ་ཉིད་རྟགས་སུ་བཀོད་པ་ལྟ་བུ་ལ་བྱེད་པ་ཡིན་ཏེ། རྣམ་ འགྲེལ་ལས།
རང་བཞིན་ཁྱད་པར་བྱེ་བྲག་ལ།། ལྟོས་པའམ་འོན་ཏེ་འབའ་ཞིག་པ།། བསྒྲུབ་བྱ་སྒྲུབ་པའི་ཕྱིར་བརྗོད་དེ།། འཇིག་ལ་འབྲས་དང་ཡོད་ཉིད་བཞིན།། ཞེས་བཤད་པའི་ཕྱིར། གསུམ་པ་མ་དམིགས་པའི་རྟགས་ཡང་དག་ལ་དབྱེ་ན། མི་སྣང་བ་མ་དམིགས་པའི་རྟགས་ཡང་དག་དང༌། སྣང་རུང་མ་དམིགས་པའི་རྟགས་ཡང་དག་གཉིས་སུ་ཡོད། དང་པོ་ལ། མཚན་ཉིད་དང༌།
མཚན་གཞི་གཉིས། དང་པོ་ནི། སྣང་དུ་མི་རུང་བའི་དགག་བྱ་འགོག་པ་ལ་ཚུལ་གསུམ་ཚང་བའི་གཏན་ཚིགས་དེ། མི་སྣང་བ་མ་དམིགས་པའི་རྟགས་ཡང་དག་གི་མཚན་ཉིད་ཡིན། མཚན་གཞི་ནི། མདུན་གྱི་གཞི་འདིར་ཆོས་ཅན། འདྲེ་ཤ་ཟའི་བུམ་པ་ཡོད་ངེས་ཀྱི་ཐ་སྙད་མི་འཇུག་སྟེ། དེ་ཐ་མལ་པའི་ཚད་མས་མ་དམིགས་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གཉིས་པ་སྣང་རུང་མ་དམིགས་པའི་རྟགས་ཡང་དག་ལ།
མཚན་ཉིད་དང༌། དབྱེ་བ་གཉིས། དང་པོ་ནི། སྣང་དུ་རུང་བའི་དགག་བྱ་འགོག་པ་ལ་ཚུལ་གསུམ་ཚང་བའི་གཏན་ཚིགས་དེ། སྣང་རུང་མ་དམིགས་པའི་རྟགས་ཡང་དག་གི་མཚན་ཉིད་ཡིན། གཉིས་པ་དབྱེ་བ་ལ། འབྲེལ་ཟླ་མ་དམིགས་པའི་རྟགས་ཡང་དག་དང༌། འགལ་ཟླ་དམིགས་པའི་རྟགས་ཡང་དག་གཉིས་སུ་ཡོད། དང་པོ་ལ། མཚན་ཉིད་དང༌།
དབྱེ་བ་གཉིས། དང་པོ་ནི། སྣང་རུང་མ་དམིགས་པའི་རྟགས་ཡང་དག་གང་ཞིག ། འབྲེལ་ཡུལ་བཀག་པའི་སྒོ་ནས་ཤེས་འདོད་ཆོས་ཅན་གྱི་སྟེང་དུ་འབྲེལ་ཟླ་འགོག་པ་ལ་ཚུལ་གསུམ་ཚང་བའི་གཏན་ཚིགས་དེ། འབྲེལ་ཟླ་མ་དམིགས་པའི་རྟགས་ཡང་དག་གི་མཚན་ཉིད་ཡིན། གཉིས་པ་དབྱེ་བ་ལ། རྒྱུ། ཁྱབ་བྱེད། རང་བཞིན། དངོས་འབྲས་མ་དམིགས་པའི་རྟགས་ཡང་དག་དང་བཞིར་ཡོད།
དང་པོ་ནི། མེ་མེད་མཚན་མོའི་རྒྱ་མཚོ་ན་ཆོས་ཅན། དུ་བ་མེད་དེ། མེ་མེད་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གཉིས་པ་ནི། ཤིང་མེད་ཀྱི་བྲག་རྫོང་དེར་ཆོས་ཅན། ཤ་པ་མེད་དེ། ཤིང་མེད་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད།
གསུམ་པ་ནི། བུམ་པས་དག་པའི་ས་ཕྱོགས་སུ་ཆོས་ཅན། བུམ་པ་མེད་དེ། སྣང་རུང་གི་བུམ་པ་ཚད་མས་མ་དམིགས་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། བཞི་པ་ནི། དུ་བ་མེད་པའི་གྱང་རར་ཆོས་ཅན། དུ་རྒྱུ་ནུས་པ་ཐོགས་མེད་མེད་དེ། དངོས་འབྲས་དུ་བ་མེད་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད།
གཉིས་པ་འགལ་ཟླ་དམིགས་པའི་རྟགས་ཡང་དག་ལ། མཚན་ཉིད་དང༌། དབྱེ་བ་གཉིས། དང་པོ་ནི། སྣང་རུང་མ་དམིགས་པའི་རྟགས་ཡང་དག་གང་ཞིག ། འགལ་བ་རྟགས་སུ་བཀོད་པའི་སྒོ་ནས་ཤེས་འདོད་ཆོས་ཅན་གྱི་སྟེང་དུ་འགལ་ཟླ་འགོག་པ་ལ་ཚུལ་གསུམ་ཚང་བའི་གཏན་ཚིགས་དེ། འགལ་ཟླ་དམིགས་པའི་རྟགས་ཡང་དག་གི་མཚན་ཉིད་ཡིན། གཉིས་པ་དབྱེ་བ་ལ། ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་དང༌། ཕན་ཚུན་སྤང་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་གཉིས་སུ་ཡོད།
དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི། འགལ་དམིགས་ཀྱི་རྟགས་ཡང་དག་གང་ཞིག ། རྟགས་སུ་བཟུང་བྱ་དང་ཆོས་ལོག་ཏུ་བཟུང་བྱ་གཉིས་ལ་ལྷན་ཅིག་མི་གནས་འགལ་དུ་ངེས་བྱེད་ཀྱི་ཚད་མ་གྲུབ་པ་དེ། ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་གི་མཚན་ཉིད་ཡིན། གཉིས་པ་དབྱེ་བ་ལ། འགལ་བའི་རང་བཞིན་དམིགས་པ་བཞི། འགལ་བའི་འབྲས་བུ་དམིགས་པ་བཞི།
འགལ་བའི་ཁྱབ་བྱ་དམིགས་པ་བཞི་དང་བཅུ་གཉིས་སུ་ཡོད། དང་པོ་ནི། རང་བཞིན་དང་འགལ་བའི་རང་བཞིན་དམིགས་པ། རྒྱུ་དང་འགལ་བའི་རང་བཞིན་དམིགས་པ། འབྲས་བུ་དང་འགལ་ བའི་རང་བཞིན་དམིགས་པ། ཁྱབ་བྱེད་དང་འགལ་བའི་རང་བཞིན་དམིགས་པའི་གཏན་ཚིགས་ཡང་དག་དང་བཞི་ལ་བྱེད། དང་པོ་ནི། ཚ་རེག་སྟོབས་ཆེན་པོས་ཁྱབ་པར་ནོན་པའི་ཤར་གཞིར་ཆོས་ཅན། ། གྲང་རེག་རྒྱུན་ཆགས་པ་མེད་དེ། ཚ་རེག་སྟོབས་ཆེན་པོས་ཁྱབ་པར་ནོན་པའི་གཞི་ཡིན་པའི་ཕྱིར།
ཞེས་རྟགས་སུ་བཀོད་པ་ལྟ་བུ་ལ་བྱེད། གཉིས་པ་ནི། དེ་ཆོས་ཅན། གྲང་འབྲས་སྤུ་ལོང་བྱེད་རྒྱུན་ཆགས་པ་མེད་དེ། ཚ་རེག་སྟོབས་ཆེན་པོས་ཁྱབ་པར་ ནོན་པའི་གཞི་ཡིན་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གསུམ་པ་ནི། དེ་ཆོས་ཅན། གྲང་རྒྱུ་ནུས་པ་ཐོགས་མེད་རྒྱུན་ཆགས་པ་མེད་དེ། ཚ་རེག་སྟོབས་ཆེན་པོས་ཁྱབ་པར་ནོན་པའི་གཞི་ཡིན་པའི་ཕྱིར།
ཞེས་རྟགས་སུ་བཀོད་པ་ལྟ་བུ་ལ་བྱེད། བཞི་པ་ནི། དེ་ཆོས་ཅན། བ་མོའི་རེག་པ་རྒྱུན་ཆགས་པ་མེད་དེ། ཚ་རེག་སྟོབས་ཆེན་པོས་ཁྱབ་པར་ནོན་པའི་གཞི་ཡིན་པའི་ཕྱིར། ཞེས་རྟགས་སུ་བཀོད་པ་ལྟ་བུ་ ལ་བྱེད། གཉིས་པ་འགལ་བའི་འབྲས་བུ་དམིགས་པ་བཞི་ནི། རང་བཞིན་དང་འགལ་བའི་འབྲས་བུ་དམིགས་པ། རྒྱུ་དང་འགལ་བའི་འབྲས་བུ་དམིགས་པ། འབྲས་བུ་དང་འགལ་བའི་འབྲས་བུ་དམིགས་པ།
ཁྱབ་བྱེད་དང་འགལ་བའི་འབྲས་བུ་དམིགས་པའི་རྟགས་ཡང་དག་དང་བཞི་ལ་བྱེད། དང་པོ་ནི། དུ་བ་དྲག་ཕྱུར་བས་ཁྱབ་པར་ནོན་པའི་ཤར་གཞིར་ཆོས་ཅན། གྲང་རེག་རྒྱུན་ཆགས་པ་མེད་དེ། དུ་བ་དྲག་ཕྱུར་བས་ཁྱབ་པར་ནོན་པའི་གཞི་ཡིན་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གཉིས་པ་ནི། དེ་ཆོས་ཅན། གྲང་འབྲས་སྤུ་ལོང་བྱེད་རྒྱུན་ཆགས་པ་མེད་དེ། དུ་བ་དྲག་ཕྱུར་བས་ཁྱབ་པར་ནོན་པའི་གཞི་ཡིན་པའི་ཕྱིར།
ཞེས་རྟགས་སུ་བཀོད་པ་ལྟ་བུ་ལ་བྱེད། གསུམ་པ་ནི། དེ་ཆོས་ཅན། གྲང་རྒྱུ་ནུས་པ་ཐོགས་མེད་རྒྱུན་ཆགས་པ་མེད་དེ། རྟགས་གོང་བཞིན། ཞེས་རྟགས་སུ་བཀོད་པ་ལྟ་བུ་ལ་བྱེད། བཞི་པ་ནི། དེ་ཆོས་ཅན། བ་མོའི་རེག་པ་རྒྱུན་ཆགས་པ་མེད་དེ། དུ་བ་དྲག་ཕྱུར་བས་ཁྱབ་པར་ནོན་པའི་གཞི་ཡིན་པའི་ཕྱིར།
ཞེས་རྟགས་སུ་བཀོད་པ་ལྟ་བུ་ལ་བྱེད། གསུམ་པ་འགལ་བའི་ཁྱབ་བྱ་དམིགས་པ་བཞི་ནི། རང་བཞིན་དང་འགལ་བའི་ཁྱབ་བྱ་དམིགས་པ། རྒྱུ་དང་འགལ་བའི་ཁྱབ་བྱ་དམིགས་པ། འབྲས་བུ་དང་འགལ་བའི་ཁྱབ་བྱ་དམིགས་པ། ཁྱབ་བྱེད་དང་འགལ་བའི་ཁྱབ་བྱ་དམིགས་པ་དང་བཞི་ལ་བྱེད། དང་པོ་ནི། ཙན་མེ་སྟོབས་ཆེན་པོས་ཁྱབ་པར་ནོན་པའི་ཤར་གཞིར་ཆོས་ཅན། གྲང་རེག་རྒྱུན་ཆགས་པ་མེད་དེ། ཙན་མེ་སྟོབས་ཆེན་པོས་ཁྱབ་པར་ནོན་པའི་གཞི་ཡིན་པའི་ཕྱིར།
ཞེས་རྟགས་སུ་བཀོད་པ་ལྟ་བུ་ལ་བྱེད། གཉིས་པ་ནི། ཙན་མེ་སྟོབས་ཆེན་པོས་ཁྱབ་པར་ནོན་པའི་ཤར་གཞིར་ཆོས་ཅན། གྲང་འབྲས་སྤུ་ལོང་བྱེད་རྒྱུན་ཆགས་པ་མེད་དེ། ཙན་མེ་སྟོབས་ཆེན་པོས་ཁྱབ་པར་ནོན་པའི་གཞི་ཡིན་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གསུམ་པ་ནི། དེ་ཆོས་ཅན། གྲང་རྒྱུ་ནུས་པ་ཐོགས་མེད་རྒྱུན་ཆགས་པ་མེད་དེ། རྟགས་སྔར་བཞིན།
བཞི་པ་ནི། དེ་ཆོས་ཅན། བ་མོའི་རེག་པ་རྒྱུན་ཆགས་པ་མེད་དེ། ཙན་མེ་སྟོབས་ཆེན་པོས་ཁྱབ་པར་ནོན་པའི་གཞི་ཡིན་པའི་ཕྱིར། ཞེས་རྟགས་སུ་བཀོད་པ་ལྟ་བུ་ལ་བྱེད། གཉིས་པ་ཕན་ཚུན་སྤང་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་ལ། མཚན་ཉིད་དང༌། དབྱེ་བ་གཉིས། དང་པོ་ནི། འགལ་དམིགས་ཀྱི་རྟགས་ཡང་དག་གང་ཞིག །
རྟགས་སུ་བཟུང་བྱ་དང་ཆོས་ལོག་ཏུ་བཟུང་བྱ་གཉིས་ཕན་ཚུན་སྤང་འགལ་དུ་ངེས་བྱེད་ཀྱི་ཚད་མ་གྲུབ་པ་དེ། ཕན་ཚུན་སྤང་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་གི་མཚན་ཉིད་ཡིན། དེ་ལ་དབྱེ་ན། ལྟོས་པས་ངེས་པ་འགོག་པ་དང༌། ངེས་པས་ལྟོས་པ་འགོག་པའི་འགལ་དམིགས་ཀྱི་རྟགས་ཡང་དག་གཉིས། དང་པོ་ནི། ནས་མྱུག་གི་རྒྱུ་ཚོགས་ཁ་ཡར་ཚང་བའི་གཞིར་ཆོས་ཅན། རང་འབྲས་ནས་མྱུག་འབྱུང་ངེས་མ་ཡིན་ཏེ། དེ་འབྱུང་བ་ཕྱིས་འབྱུང་གི་རྒྱུ་དོན་གཞན་ལ་ལྟོས་པའི་ཕྱིར། ཞེས་རྟགས་སུ་བཀོད་པ་ལྟ་བུ།
གཉིས་པ་ནི། བུམ་པ་ཆོས་ཅན། འཇིག་པ་ཕྱིས་འབྱུང་གི་རྒྱུ་དོན་གཞན་ལ་མི་ལྟོས་ཏེ། འཇིག་ངེས་ཡིན་པའི་ཕྱིར། ཞེས་རྟགས་སུ་བཀོད་པ་ལྟ་བུ་ ལ་བྱེད། དབྱེ་སྒོ་དྲུག་པ་(རྒོལ་བའི་སྒོ་ནས་དབྱེ་ན་)ལ་གཉིས་ལས། དང་པོ་རང་དོན་སྐབས་ཀྱི་རྟགས་ཡང་དག་ལ། མཚན་ཉིད་དང༌། མཚན་གཞི་གཉིས། དང་པོ་ནི།
རང་དོན་སྐབས་ཀྱི་ཚུལ་གསུམ་ཚང་བའི་གཏན་ཚིགས་དེ། རང་དོན་སྐབས་ཀྱི་རྟགས་ཡང་དག་གི་མཚན་ཉིད་ཡིན། མཚན་གཞི་ནི། རྒོལ་བ་གཞན་ལ་མ་ལྟོས་པར་རྒོལ་བ་རང་ཉིད་ཀྱིས། གང་བྱས་ན་མི་རྟག་པས་ཁྱབ། དཔེར་ན། བུམ་པ་བཞིན། སྒྲ་ཡང་བྱས་ས། ོ། ཞེས་བཀོད་པ་ལ་བརྟེན་ནས་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་ པའི་ཚུལ་གསུམ་གཅིག་ཅར་དུ་དྲན་པའི་ཚེ་བྱས་པ་དེ།
བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པ་ལྟ་བུ། གཉིས་པ་གཞན་དོན་སྐབས་ཀྱི་རྟགས་ཡང་དག་ལ། མཚན་ཉིད་དང༌། དབྱེ་བ་གཉིས། དང་པོ་ནི། གཞན་དོན་སྐབས་ཀྱི་ཚུལ་གསུམ་ཚང་བའི་གཏན་ཚིགས་དེ། གཞན་དོན་སྐབས་ཀྱི་རྟགས་ཡང་དག་གི་མཚན་ཉིད། དེ་ལ་དབྱེ་ན། སྔར་རྒོལ་གྱིས་བཀོད་པའི་རྟགས་ཡང་དག་དང༌། ཕྱིར་རྒོལ་གྱིས་བཀོད་པའི་རྟགས་ཡང་དག་གཉིས་སུ་ཡོད།
གཉིས་པ་གཏན་ཚིགས་ལྟར་སྣང་ལ། མཚན་ཉིད་དང༌། དབྱེ་བ་གཉིས། དང་པོ་ནི། ཚུལ་གསུམ་མ་ཚང་བའི་གཏན་ཚིགས་དེ། གཏན་ཚིགས་ལྟར་སྣང་གི་མཚན་ཉིད་ཡིན་ཏེ། གཏན་ཚིགས་ལྟར་སྣང་དེ་ལས་གཞན།། ཞེས་བཤད་པའི་ཕྱིར། དེ་ལ་དབྱེ་ན། འགལ་མ་ངེས་མ་གྲུབ་ པའི་གཏན་ཚིགས་ལྟར་སྣང་གསུམ་དུ་ཡོད།
དང་པོ་འགལ་བའི་གཏན་ཚིགས་ལ། མཚན་ཉིད་དང༌། དབྱེ་བ་གཉིས། དང་པོ་ནི། ཁྱོད་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག ཁྱོད་ཀྱི་རྟགས་ཀྱི་དེ་སྒྲུབ་ཀྱི་ཁྱབ་པའི་ཚུལ་གཉིས་ཕྱིན་ཅི་ལོག་ཏུ་ངེས་པ་དེ། ཁྱོད་དེ་སྒྲུབ་ཀྱི་འགལ་བའི་གཏན་ཚིགས་ཀྱི་མཚན་ཉིད་ཡིན། དེ་ལ་དབྱེ་ན། ཆོས་ཀྱི་ངོ་བོ་འགོག་པའི་འགལ་རྟགས། ཆོས་ཅན་གྱི་ངོ་བོ་འགོག་པའི་འགལ་རྟགས།
ཆོས་ཀྱི་ཁྱད་པར་འགོག་པའི་འགལ་རྟགས། ཆོས་ཅན་གྱི་ཁྱད་པར་འགོག་པའི་འགལ་རྟགས་དང་བཞིར་ཡོད། དང་པོ་ནི། སྒྲ་བྱས་པར་ཤེས་ཤིང་བྱས་མི་རྟག་གི་འབྲེལ་བ་མི་ཤེས་པའི་རྒོལ་བའི་ངོར། སྒྲ་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུ་ལ་བྱེད། གཉིས་པ་ནི། དངོས་གྱུར་གྱི་ནམ་མཁའ་རྟག་པར་སྒྲུབ་པ་ལ་འདུས་མ་བྱས་རྟགས་སུ་བཀོད་པ་ལྟ་བུ་ལ་བྱེད། གསུམ་པ་ནི། མིག་སོགས་ཆོས་ཅན། འདུས་པ་མ་ཡིན་པའི་ཡུལ་ཅན་གཞན་དོན་བྱེད་དེ།
འདུས་ཤིང་བསགས་པའི་ཕྱིར། ཞེས་བཀོད་པ་ལྟ་བུ་ལ་བྱེད། བཞི་པ་ནི། མིག་སོགས་འདུས་པ་མ་ཡིན་པའི་ཡུལ་ཅན་ཆོས་ཅན། གཞན་དོན་བྱེད་དེ། འདུས་ཤིང་བསགས་པའི་ཕྱིར། ཞེས་བཀོད་པ་ལྟ་བུ་ལ་བྱེད། གཉིས་པ་མ་ངེས་པའི་གཏན་ཚིགས་ལ། མཚན་ཉིད་དང༌། དབྱེ་བ་གཉིས།
དང་པོ་ནི། ཁྱོད་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག ཁྱོད་ཀྱི་རྟགས་ཀྱི་དེ་སྒྲུབ་ཀྱི་ཁྱབ་པའི་ཚུལ་གཉིས་རྣལ་ལོག་གང་དུ་ཡང་མ་ངེས་པ་དེ། ཁྱོད་དེ་སྒྲུབ་ཀྱི་མ་ངེས་པའི་གཏན་ཚིགས་ཀྱི་མཚན་ཉིད་ཡིན།
དེ་ལ་དབྱེ་ན། ཐུན་མོང་མ་ཡིན་པའི་མ་ངེས་པ་དང༌། ཐུན་མོང་བའི་མ་ངེས་པའི་གཏན་ཚིགས་གཉིས། དང་པོ་ལ། མཚན་ཉིད་དང༌། དབྱེ་བ་གཉིས།
དང་པོ་ནི། ཁྱོད་དེ་སྒྲུབ་ཀྱི་མ་ངེས་པའི་གཏན་ཚིགས་གང་ཞིག ཁྱོད་དེ་སྒྲུབ་ཀྱི་མ་ངེས་པའི་གཏན་ཚིགས་སུ་སོང་བའི་རྒོལ་བ་དེས་ཁྱོད་དེ་སྒྲུབ་ཀྱི་ཕྱོགས་གཉིས་པོ་གང་ལ་ཡང་ཡོད་པར་མ་མཐོང་བ་དེ། ཁྱོད་དེ་སྒྲུབ་ཀྱི་ཐུན་མོང་མ་ཡིན་པའི་མ་ངེས་པའི་གཏན་ཚིགས་ཀྱི་མཚན་ཉིད་ཡིན། གཉིས་པ་དབྱེ་བ་ལ། ཕྱོགས་གཉིས་ཀ་ལ་མེད་ནས་མ་མཐོང་བ་དང༌། ཕྱོགས་གཉིས་ཀ་ལ་ཡོད་ཀྱང་མ་མཐོང་བ་དང༌། མི་མཐུན་ཕྱོགས་ལ་མེད་མཐུན་ཕྱོགས་ལ་ཡོད་ཀྱང་མ་མཐོང་བ་དང༌། མཐུན་ཕྱོགས་ལ་མེད་མི་མཐུན་ཕྱོགས་ལ་ཡོད་ཀྱང་མ་མཐོང་བ་དང་བཞིར་ཡོད། དང་པོ་ནི།
སྒྲ་མཉན་བྱར་ཤེས་ཤིང་མཉན་བྱ་དང་མི་རྟག་པའི་འབྲེལ་པ་མི་ཤེས་པའི་རྒོལ་བའི་ངོར། སྒྲ་རྟག་སྒྲུབ་ལ་མཉན་བྱ་རྟགས་སུ་བཀོད་པ་ལྟ་བུ་ལ་བྱེད། གཉིས་པ་ཕྱོགས་གཉིས་ཀ་ལ་ཡོད་ཀྱང་མ་མཐོང་བ་ནི། མདུན་གྱི་སྐྱེས་བུ་ལྷ་ལས་ཚེ་འཕོས་པར་སྒྲུབ་པ་ལ་མིག་དང་ལྡན་པ་རྟགས་སུ་བཀོད་པ་ལྟ་བུ་ལ་བྱེད། གསུམ་པ་མི་མཐུན་ཕྱོགས་ལ་མེད་མཐུན་ཕྱོགས་ལ་ཡོད་ཀྱང་མ་མཐོང་བ་ནི། སྒྲ་བྱས་པར་ཤེས་ཤིང་བྱས་མི་རྟག་གི་འབྲེལ་པ་མི་ཤེས་པའི་རྒོལ་བའི་ངོར། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུ་ལ་བྱེད། བཞི་པ་མཐུན་ཕྱོགས་ལ་མེད་མི་མཐུན་ཕྱོགས་ལ་ཡོད་ཀྱང་མ་མཐོང་བ་ནི། སྒྲ་མི་རྟག་པར་སྒྲུབ་པ་ལ་སྐབས་སུ་བབ་པའི་རྒོལ་བའི་ངོར། ནམ་མཁའ་མི་རྟག་པར་སྒྲུབ་པ་ལ་མ་བྱས་པ་རྟགས་སུ་བཀོད་པ་ལྟ་བུ་ལ་བྱེད།
གཉིས་པ་ཐུན་མོང་བའི་མ་ངེས་པའི་གཏན་ཚིགས་ལ། དངོས་ཀྱི་མ་ངེས་པའི་གཏན་ཚིགས་དང༌། ལྷག་ལྡན་གྱི་མ་ངེས་པའི་གཏན་ཚིགས་གཉིས། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་མཚན་ཉིད་ནི། ཁྱོད་དེ་སྒྲུབ་ཀྱི་མ་ངེས་པའི་གཏན་ཚིགས་གང་ཞིག ཁྱོད་དེ་སྒྲུབ་ཀྱི་མ་ངེས་པའི་གཏན་ཚིགས་སུ་སོང་བའི་རྒོལ་བ་དེས་ཁྱོད་དེ་སྒྲུབ་ཀྱི་ཕྱོགས་གཉིས་ཀ་ལ་ཡོད་པར་མཐོང་བ་དེ། ཁྱོད་དེ་སྒྲུབ་ཀྱི་དངོས་ཀྱི་མ་ངེས་པའི་གཏན་ཚིགས་ཀྱི་མཚན་ཉིད་ཡིན།
དེ་ལ་དབྱེ་ན། ཕྱོགས་གཉིས་ཀ་ལ་ཁྱབ་བྱེད་དུ་ཡོད་པ། དེ་གཉིས་ཀ་ལ་རྣམ་གཉིས་སུ་ཡོད་པ། མཐུན་ཕྱོགས་ལ་ཁྱབ་བྱེད་མི་མཐུན་ཕྱོགས་ལ་རྣམ་གཉིས་སུ་ཡོད་པ། མི་མཐུན་ཕྱོགས་ལ་ཁྱབ་བྱེད་མཐུན་ཕྱོགས་ལ་རྣམ་གཉིས་སུ་ཡོད་པ་དང་བཞིར་ཡོད། དང་པོ་ནི། སྒྲ་རྟག་སྒྲུབ་ལ་གཞལ་བྱ་རྟགས་སུ་བཀོད་པ་ལྟ་བུ་ལ་བྱེད། གཉིས་པ་དེ་གཉིས་ཀ་ལ་རྣམ་གཉིས་སུ་ཡོད་པ་ནི། སྒྲ་རྟག་སྒྲུབ་ལ་རེག་བྱ་ཅན་མ་ཡིན་པ་རྟགས་སུ་བཀོད་པ་ལྟ་བུ་ལ་བྱེད། གསུམ་པ་མཐུན་ཕྱོགས་ལ་ཁྱབ་བྱེད་མི་མཐུན་ཕྱོགས་ལ་རྣམ་གཉིས་སུ་ཡོད་པ་ནི།
རིག་སྒྲ་རྩོལ་བྱུང་དུ་སྒྲུབ་པ་ལ་མི་རྟག་པ་རྟགས་སུ་བཀོད་པ་ལྟ་བུ་ལ་བྱེད། བཞི་པ་མི་མཐུན་ཕྱོགས་ལ་ཁྱབ་བྱེད་མཐུན་ཕྱོགས་ལ་རྣམ་གཉིས་སུ་ཡོད་པ་ནི། རིག་སྒྲ་རྩོལ་མ་བྱུང་དུ་སྒྲུབ་པ་ལ་མི་རྟག་པ་རྟགས་སུ་བཀོད་པ་ལྟ་བུ་ལ་བྱེད། གཉིས་པ་ལྷག་ལྡན་གྱི་མ་ངེས་པའི་གཏན་ཚིགས་ལ། མཚན་ཉིད་དང༌། དབྱེ་བ་གཉིས། དང་པོ་ནི། ཁྱོད་དེ་སྒྲུབ་ཀྱི་མ་ངེས་པའི་གཏན་ཚིགས་གང་ཞིག ཁྱོད་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་སུ་སོང་བའི་རྒོལ་བ་དེས་ཁྱོད་དེ་སྒྲུབ་ཀྱི་ཕྱོགས་གཉིས་པོ་གང་རུང་ལ་ཡོད་པར་མཐོང་ཞིང་གཅིག་ཤོས་ལ་ཡོད་པར་ཡང་མ་མཐོང་མེད་པར་ཡང་མ་མཐོང་བ་དེ། ཁྱོད་དེ་སྒྲུབ་ཀྱི་ལྷག་ལྡན་གྱི་མ་ངེས་པའི་གཏན་ཚིགས་ཀྱི་མཚན་ཉིད་ཡིན།
དེ་ལ་དབྱེ་ན། ཡང་དག་ལྷག་ལྡན་དང༌། འགལ་བ་ལྷག་ལྡན་གཉིས་སུ་ཡོད། དང་པོ་ལ། མཚན་ཉིད་དང༌། མཚན་གཞི་གཉིས། དང་པོ་ནི། ཁྱོད་དེ་སྒྲུབ་ཀྱི་ལྷག་ལྡན་གྱི་གཏན་ཚིགས་གང་ཞིག ཁྱོད་དེ་སྒྲུབ་ཀྱི་ལྷག་ལྡན་གྱི་གཏན་ཚིགས་སུ་སོང་བའི་རྒོལ་བ་དེས་ཁྱོད་དེ་སྒྲུབ་ཀྱི་མཐུན་ཕྱོགས་ལ་ཡོད་པར་མཐོང་ཞིང་མི་མཐུན་ཕྱོགས་ལ་ཡོད་མེད་གང་དུ་ཡང་མ་མཐོང་བ་དེ། ཁྱོད་དེ་སྒྲུབ་ཀྱི་ཡང་དག་ལྷག་ལྡན་གྱི་གཏན་ཚིགས་ཀྱི་མཚན་ཉིད་ཡིན་ཏེ།
གང་ཞིག་མ་མཐོང་བ་ཙམ་གྱིས།། ལྡོག་པར་རབ་ཏུ་སྟོན་བྱེད་པ།། དེ་ནི་ཐེ་ཚོམ་རྒྱུ་ཡིན་ཕྱིར།། དེ་ལ་ལྷག་མ་ལྡན་ཞེས་བརྗོད།། ཞེས་བཤད་པའི་ཕྱིར་རོ། ། མཚན་གཞི་ནི། སྒྲ་བྱས་པར་ཤེས་ཤིང་བྱས་པ་མི་རྟག་པ་ལ་རྗེས་སུ་འགྲོ་བ་ཙམ་ཤེས་པའི་རྒོལ་བའི་ངོར། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུ་ལ་བྱེད། གཉིས་པ་འགལ་བ་ལྷག་ལྡན་ལ། མཚན་ཉིད།
མཚན་གཞི་གཉིས། དང་པོ་ནི། ཁྱོད་དེ་སྒྲུབ་ཀྱི་ལྷག་ལྡན་གྱི་གཏན་ཚིགས་གང་ཞིག ཁྱོད་དེ་སྒྲུབ་ཀྱི་ལྷག་ལྡན་གྱི་གཏན་ཚིགས་སུ་སོང་བའི་རྒོལ་བ་དེས་ཁྱོད་དེ་སྒྲུབ་ཀྱི་མི་མཐུན་ཕྱོགས་ལ་ཡོད་པར་མཐོང་ཞིང་མཐུན་ཕྱོགས་ལ་ཡོད་མེད་གང་དུ་ཡང་མ་མཐོང་བ་དེ། ཁྱོད་དེ་སྒྲུབ་ཀྱི་འགལ་བ་ལྷག་ལྡན་གྱི་གཏན་ཚིགས་ཀྱི་མཚན་ཉིད་ཡིན། མཚན་གཞི་ནི། སྒྲ་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུ་ལ་བྱེད། གསུམ་པ་མ་གྲུབ་པའི་གཏན་ཚིགས་ལ། མཚན་ཉིད་དང༌། དབྱེ་བ་གཉིས།
དང་པོ་ནི། རྟགས་སུ་བཀོད་པ་གང་ཞིག ། རྟགས་ཤེས་འདོད་ཆོས་ཅན་གྱི་སྟེང་དུ་མ་གྲུབ་པ་དེ། མ་གྲུབ་པའི་གཏན་ཚིགས་ཀྱི་མཚན་ཉིད་ཡིན། གཉིས་པ་དབྱེ་བ་ལ། ཕྱོགས་ཆོས་དོན་ལ་མ་གྲུབ་པ་དང༌། བློ་ངོ་ལ་ལྟོས་ཏེ་མ་གྲུབ་པ་དང༌། རྒོལ་བ་ལ་ལྟོས་ཏེ་མ་གྲུབ་པ་དང་གསུམ་དུ་ཡོད། དང་པོ་ལ། ཆོས་ཅན་གྱི་ངོ་བོ་མེད་ནས་མ་གྲུབ་པ་དང༌།
རྟགས་ཀྱི་ངོ་བོ་མེད་ནས་མ་གྲུབ་པ་དང༌། རྟགས་ཀྱི་ངོ་བོ་ཡོད་ཀྱང་རྟགས་ཕྱོགས་ཆོས་སུ་མི་རུང་བ་དང་གསུམ་དུ་ཡོད། དང་པོ་ནི། རི་བོང་རྭ་མི་རྟག་པར་སྒྲུབ་པ་ལ་བྱས་པ་རྟགས་སུ་བཀོད་པ་ལྟ་བུ། གཉིས་པ་རྟགས་ཀྱི་ངོ་བོ་མེད་ནས་མ་གྲུབ་པ་ནི། བུམ་པ་མི་རྟག་པར་སྒྲུབ་པ་ལ་དབང་ཕྱུག་རྟག་པས་བྱས་པ་རྟགས་སུ་བཀོད་པ་ལྟ་བུ། གསུམ་པ་རྟགས་ཀྱི་ངོ་བོ་ཡོད་ཀྱང་རྟགས་ཕྱོགས་ཆོས་སུུ་མི་རུང་བ་ལ། རྟགས་ཤེས་འདོད་ཆོས་ཅན་གྱི་སྟེང་དུ་མ་གྲུབ་པ་དང། རྟགས་ཤེས་འདོད་ཆོས་ཅན་གྱི་སྟེང་དུ་གྲུབ་ཀྱང་ཕྱོགས་ཆོས་སུ་མི་རུང་བ་གཉིས་སུ་ཡོད། དང་པོ་ལ།
རྟགས་རིལ་པོ་ཆོས་ཅན་གྱི་སྟེང་དུ་མ་གྲུབ་པ་དང༌། རྟགས་གྱི་ཕྱོགས་གཅིག་ཆོས་ཅན་གྱི་སྟེང་དུ་མ་གྲུབ་པ་དང༌། རྟགས་ཆོས་ཅན་གྱི་ཕྱོགས་གཅིག་ལ་མ་གྲུབ་པ་དང་གསུམ། དང་པོ་ནི། སྒྲ་མི་རྟག་པར་སྒྲུབ་པ་ལ་མིག་ཤེས་ཀྱི་གཟུང་བྱ་རྟགས་སུ་བཀོད་པ་ལྟ་བུ་ལ་བྱེད། གཉིས་པ་ནི། ཟླ་བ་གཉིས་སྣང་གི་དབང་ཤེས་མངོན་སུམ་དུ་སྒྲུབ་པ་ལ་རྟོག་བྲལ་མ་འཁྲུལ་བའི་རིག་པ་རྟགས་སུ་བཀོད་པ་ལྟ་བུ་ལ་བྱེད། གསུམ་པ་ནི། ཤིང་སེམས་ལྡན་དུ་སྒྲུབ་པ་ལ་མཚན་མོ་ལོ་མ་འཁུམས་ནས་ཉལ་བ་རྟགས་སུ་བཀོད་པ་ལྟ་བུ་ལ་བྱེད། གཉིས་པ་རྟགས་ཤེས་འདོད་ཆོས་ཅན་གྱི་སྟེང་དུ་གྲུབ་ཀྱང་ཕྱོགས་ཆོས་སུ་མི་རུང་བ་ལ།
གཞི་རྟགས་ཐ་དད་མེད་ནས་མ་གྲུབ་པ་དང༌། ཆོས་རྟགས་ཐ་དད་མེད་ནས་མ་གྲུབ་པ་གཉིས། དང་པོ་ནི། སྒྲ་མི་རྟག་སྒྲུབ་ལ་སྒྲ་རྟགས་སུ་བཀོད་པ་ལྟ་བུ། གཉིས་པ་ནི། སྒྲ་མི་རྟག་སྒྲུབ་ལ་མི་རྟག་པ་རྟགས་སུ་བཀོད་པ་ལྟ་བུ། གཉིས་པ་བློ་ངོ་ལ་ལྟོས་ཏེ་མ་གྲུབ་པ་ལ། རྟགས་ཀྱི་ངོ་བོ་ལ་ཐེ་ཚོམ་ཟ་ནས་མ་གྲུབ་པ་དང༌། ཆོས་ཅན་གྱི་ངོ་བོ་ལ་ཐེ་ཚོམ་ཟ་ནས་མ་གྲུབ་པ། དེ་གཉིས་ཀའི་འབྲེལ་པ་ལ་ཐེ་ཚོམ་ཟ་ནས་མ་གྲུབ་པ་དང་གསུམ།
དང་པོ་ནི། བུམ་པ་མི་རྟག་པར་སྒྲུབ་པ་ལ་འདྲེ་ཤ་ཟས་བྱས་པ་རྟགས་སུ་བཀོད་པ་ལྟ་བུ་ལ་བྱེད། གཉིས་པ་ནི། འདྲེ་ཤ་ཟའི་བུམ་པ་མི་རྟག་པར་སྒྲུབ་པ་ལ་བྱས་པ་རྟགས་སུ་བཀོད་པ་ལྟ་བུ་ལ་བྱེད། གསུམ་པ་ནི། རི་སུལ་གསུམ་གྱི་དབུས་མ་ན་རྨ་བྱ་ཡོད་པར་སྒྲུབ་པ་ལ་རྨ་བྱའི་སྒྲ་གྲགས་པ་རྟགས་སུ་བཀོད་པ་ལྟ་བུ་ལ་བྱེད། གསུམ་པ་རྒོལ་བ་ལ་ལྟོས་ཏེ་མ་གྲུབ་པ་ལ། སྔར་རྒོལ་ལ་ལྟོས་ཏེ་མ་གྲུབ་པ་དང༌། ཕྱིར་རྒོལ་ལ་ལྟོས་ཏེ་མ་གྲུབ་པ། གཉིས་ཀ་ལ་ལྟོས་ཏེ་མ་གྲུབ་པ་དང་གསུམ།
དང་པོ་ནི། སྔར་རྒོལ་གྲངས་ཅན་གྱིས་ཕྱིར་རྒོལ་སངས་རྒྱས་ པའི་ངོར། བློ་བདེ་སེམས་མེད་དུ་སྒྲུབ་པ་ལ་སྐྱེ་འཇིག་ཅན་རྟགས་སུ་བཀོད་པ་ལྟ་བུ། གཉིས་པ་ནི། སྔར་རྒཽལ་གཅེར་བུ་པས་ཕྱིར་རྒོལ་སངས་རྒྱས་པའི་ངོར། ཤིང་སེམས་ལྡན་དུ་སྒྲུབ་པ་ལ་ཤུན་པ་བཤུས་ན་འཆི་བ་རྟགས་སུ་བཀོད་པ་ལྟ་བུ། གསུམ་པ་ནི། སྒྲ་བྱས་པར་མི་ཤེས་པའི་སྔར་རྒོལ་གྱིས་སྒྲ་བྱས་པར་མི་ཤེས་པའི་ཕྱིར་རྒོལ་གྱི་ངོར། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུ་ལ་བྱེད། གསུམ་པ་རྟགས་སྐྱོན་ལ།
མཚན་ཉིད་དང༌། དབྱེ་བ་གཉིས། དང་པོ་ནི། ཚུལ་གསུམ་གང་རུང་གི་བསལ་བྱར་ཚད་མས་དམིགས་པ་དེ། རྟགས་སྐྱོན་གྱི་མཚན་ཉིད་ཡིན། གཉིས་པ་ལ། ཕྱོགས་ཆོས་ཀྱི་ཚུལ་གྱི་སྐྱོན། རྗེས་འགྲོའི་ཚུལ་གྱི་སྐྱོན། ལྡོག་ཚུལ་གྱི་སྐྱོན་དང་གསུམ། དང་པོ་ལ།
མཚན་ཉིད་དང༌། དབྱེ་བ་གཉིས། དང་པོ་ནི། ཕྱོགས་ཆོས་ཀྱི་ཚུལ་གྱི་བསལ་བྱར་ཚད་མས་དམིགས་པ་དེ། དེའི་མཚན་ཉིད་ཡིན། དེ་ལ་དབྱེ་ན། སྒྲ་མི་རྟག་པར་སྒྲུབ་པའི་ཕྱོགས་ཆོས་ཀྱི་ཚུལ་གྱི་སྐྱོན་དང༌། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས་ཀྱི་ཚུལ་གྱི་སྐྱོན་གཉིས། དང་པོ་ནི། མིག་ཤེས་ཀྱི་གཟུང་བྱ་སྒྲའི་སྟེང་དུ་མ་གྲུབ་པ་ལྟ་བུ་ལ་བྱེད།
གཉིས་པ་ནི། སྒྲ་བྱས་པར་སྐབས་ཀྱི་རྒོལ་བའི་ཚད་མས་མི་ཤེས་པ་ལྟ་བུ་ལ་བྱེད། གཉིས་པ་རྗེས་འགྲོའི་ཚུལ་གྱི་སྐྱོན་ལ། མཚན་ཉིད་དང༌། དབྱེ་བ་གཉིས། དང་པོ་ནི། རྗེས་འགྲོའི་ཚུལ་གྱི་བསལ་བྱར་ཚད་མས་དམིགས་པ་དེ། རྗེས་འགྲོའི་ཚུལ་གྱི་སྐྱོན་གྱི་མཚན་ཉིད་ཡིན། དེ་ལ་དབྱེ་ན། སྒྲ་མི་རྟག་པར་སྒྲུབ་པའི་རྗེས་འགྲོའི་ཚུལ་གྱི་སྐྱོན་དང༌།
བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་འགྲོའི་ཚུལ་གྱི་སྐྱོན་གཉིས། དང་པོ་ནི། གཞལ་བྱའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་གྲུབ་པ་ལྟ་བུ། གཉིས་པ་ནི། བྱས་པ་མི་རྟག་པ་ལ་རྗེས་སུ་འགྲོ་བར་སྐབས་ཀྱི་རྒོལ་བའི་ཚད་མས་མི་ཤེས་པ་ལྟ་བུ། གསུམ་པ་ལྡོག་ཚུལ་གྱི་སྐྱོན་ལ། མཚན་ཉིད་དང༌། དབྱེ་བ་གཉིས། དང་པོ་ནི། ལྡོག་ཚུལ་གྱི་བསལ་བྱར་ཚད་མས་དམིགས་པ་དེ།
ལྡོག་ཚུལ་གྱི་སྐྱོན་གྱི་མཚན་ཉིད་ཡིན། དེ་ལ་དབྱེ་ན། སྒྲ་མི་རྟག་པར་སྒྲུབ་པའི་ལྡོག་ཚུལ་གྱི་སྐྱོན་དང༌། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ལྡོག་ཚུལ་གྱི་སྐྱོན་གཉིས། དང་པོ་ནི། གཞལ་བྱའི་རྟགས་ཀྱིས་སྒྲ་མི་རྟག་པར་སྒྲུབ་པའི་ལྡོག་ཚུལ་གྲུབ་པ་ལྟ་བུ། གཉིས་པ་ནི། བྱས་པ་རྟག་པ་ལས་ལྡོག་པར་སྐབས་ཀྱི་རྒོལ་བའི་ཚད་མས་མི་ཤེས་པ་ལྟ་བུ་ལ་བྱེད། དེས་ན་རྟགས་སུ་བཀོད་པ་ཐམས་ཅད་གཏན་ཚིགས་ལྟར་སྣང་གསུམ་དང་ཡང་དག་གཅིག་དང་བཞིར་འདུས་ཤིང༌། དེ་དག་གི་བྱེད་ལས་ནི།
མ་གྲུབ་པའི་གཏན་ཚིགས་ལ་བསྒྲུབ་བྱ་སྒྲུབ་པའི་མཐུ་མེད་པས་དེ་ལ་བརྟེན་ནས་བསྒྲུབ་བྱ་ལ་མ་རྟོགས་པའི་བློ་སྐྱེ་བ་དང༌། མ་ངེས་པའི་གཏན་ཚིགས་ལ་བརྟེན་ནས་བསྒྲུབ་བྱ་ལ་ཐེ་ཚོམ་གྱི་བློ་སྐྱེ་བ་དང༌། འགལ་བའི་གཏན་ཚིགས་ལ་བརྟེན་ནས་བསྒྲུབ་བྱ་ལ་ཕྱིན་ཅི་ལོག་ཏུ་རྟོག་པའི་བློ་སྐྱེ་བ་དང༌། རྟགས་ཡང་དག་ལ་བརྟེན་ནས་བསྒྲུབ་བྱ་ཇི་ལྟ་བ་བཞིན་དུ་རྟོགས་པའི་ཚད་མ་སྐྱེ་བ་ཡིན་ཏེ། ཚད་མ་མདོ་ལས། རྟགས་ས་བཀོད་པ་བཞི་ར་འདས།། རྟགས་ས་བཀོད་པ་བཞི་པོ་ལ།། ནས་པ་དེ་ཡང་རྣམ་བཞིར་ཡོད།། ཕྱོགས་ལ་མཐ་མེད་སོམ་ཉི་དང༌།། མི་འདོད་འདོད་པ་ངེས་སྒྲུབ་བྱེད།།
ཅེས་བཤད་པའི་ཕྱིར། གཉིས་པ་རྗོད་བྱེད་སྒྲུབ་པའི་ངག་གི་རྣམ་པར་གཞག་པ་ལ། སྒྲུབ་ངག་ཡང་དག་དང༌། སྒྲུབ་ངག་ལྟར་སྣང་དང༌། རྒོལ་ཕྱིར་རྒོལ་དཔང་པོ་གསུམ་གྱི་རྣམ་གཞག་དང་གསུམ་དུ་ཡོད། དང་པོ་ལ། རང་དོན་སྐབས་ཀྱི་སྒྲུབ་ངག་ཡང་དག་དང༌། གཞན་དོན་སྐབས་ཀྱི་སྒྲུབ་ངག་ཡང་དག་གཉིས་སུ་ཡོད། དང་པོ་ནི། རང་དོན་སྐབས་ཀྱི་གཏན་ཚིགས་རྣམ་དག་རང་དོན་སྐབས་ཀྱི་སྒྲུབ་ངག་ཡང་དག་གི་མཚན་ཉིད་ཡིན།
མཚན་གཞི་ནི། གང་བྱས་ན་མི་རྟག་པས་ཁྱབ། དཔེར་ན། བུམ་པ་བཞིན། སྒྲ་ཡང་བྱས་སོ། ། ཞེས་པའི་ངག་དེ་རང་དོན་སྐབས་ཀྱི་སྒྲུབ་ངག་ཡང་དག་ཏུ་སོང་བའི་ཚེ་ལྟ་བུ་ལ་བྱེད། གཉིས་པ་གཞན་དོན་སྐབས་ཀྱི་སྒྲུབ་ངག་ཡང་དག་དང༌། གཞན་དོན་རྗེས་དཔག་དོན་གཅིག་ཅིང༌། འདི་ལ་མཚན་ཉིད་དང༌། དབྱེ་བ་གཉིས།
དང་པོ་ནི། རྒོལ་བ་རང་གི་ཚད་མས་མཐོང་བའི་རྟགས་ཀྱི་ཚུལ་གསུམ་སྐབས་སུ་བབ་པའི་རྒོལ་བ་གཞན་གྱི་དྲན་ལམ་དུ་གསལ་བར་སྟོན་པའི་ངག་རྣམ་དག་དེ། གཞན་དོན་སྒྲུབ་ངག་ཡང་དག་གམ་གཞན་དོན་རྗེས་དཔག་གི་མཚན་ཉིད་ཡིན་ཏེ། ཚད་མ་མདོར། གཞན་དོན་རྗེས་ས་དཔག་པ་ནི།། རང་གི་མཐོང་དོན་རབ་གསལ་བྱེད། ། ཅེས་དང༌། རིགས་གཏེར་ལས། གཞན་དོན་རྗེས་དཔག་རང་ཉིད་ཀྱིས།། མཐོང་བ་གཞན་ལ་སྟོན་པའི་ངག།
ཅེས་བཤད་པའི་ཕྱིར། གཞན་དོན་སྒྲུབ་ངག་ཡང་དག་གི་མཚན་ཉིད་ཀྱི་ཟུར་དུ་མཐོང་བ་ཞེས་སྨོས་པས་ནི་རང་གི་བསྟན་བྱར་གྱུར་ པའི་ཚུལ་གསུམ་རྒོལ་བ་རང་གི་ཚད་མས་མ་མཐོང་བའི་ངག་རྣམས་གཞན་དོན་སྒྲུབ་ངག་ཡང་དག་ཡིན་པ་བསལ་ནས། གཞན་དོན་སྒྲུབ་ངག་ཡང་དག་ཡིན་ན་རང་གི་བསྟན་བྱར་གྱུར་པའི་ཚུལ་གསུམ་རྒོལ་བ་རང་གི་ཚད་མས་མཐོང་བ་ཞིག་དགོས་པར་བསྟན་པ་ཡིན་ཏེ། དེ་སྤང་ཕྱིར་བདག་མཐོང་བའི་ཚིག། ཅེས་བཤད་པའི་ཕྱིར། དོན་ཞེས་སྨོས་པས་རང་གི་བསྟན་བྱར་གྱུར་པའི་ཚུལ་གསུམ་དོན་ལ་མ་གྲུབ་པ་རྣམས་གཞན་དོན་སྒྲུབ་ངག་ཡང་དག་ཡིན་པ་བསལ་ནས་གཞན་དོན་སྒྲུབ་ངག་ཡང་དག་ཡིན་ན་རང་གི་བསྟན་བྱར་གྱུར་པའི་ཚུལ་གསུམ་དོན་ལ་གྲུབ་པ་ཞིག་དགོས་པར་བསྟན་པ་ཡིན་ཏེ། དོན་སྨོས་དེ་ནི་སྒྲ་དག་དང༌།། རྟོག་པས་སྒྲོ་བཏགས་བདག་ཉིད་ཅན།། རྟགས་ཉིད་མིན་པར་གྲུབ་དོན་ཏེ།། དོན་ལས་དོན་ནི་གྲུབ་ཕྱིར་རོ། །
ཞེས་དང༌། དོན་ཡོད་ཤེས་ལ་ལྟོས་བཅས་ཡིན།། མེད་པ་ཤེས་པ་སྒྲུབ་བྱེད་མིན།། ཞེས་བཤད་པའི་ཕྱིར། རབ་གསལ་བྱེད་ཅེས་སྨོས་པས་ནི། ངག་ལྷག་ཆད་ཅན་རྣམས་གཞན་དོན་སྒྲུབ་ངག་ཡང་དག་ཡིན་པ་བསལ་ནས་གཞན་དོན་སྒྲུབ་ངག་ཡང་དག་ཡིན་ན་རང་གི་བསྟན་བྱར་གྱར་པའི་ཚལ་གསམ་ལྷག་ཆད་མེད་པར་རྒོལ་བའི་དྲན་ལམ་ད་གསལ་བར་སྟོན་པ་ཞིག་དགོས་པར་བསྟན་པ་ཡིན་ཏེ། རིགས་གཏེར་ལས། ཡན་ལག་ལྔ་ལས་དམ་བཅའ་དང༌།། ཉེ་སྦྱོར་འཇུག་སྡུད་གསུམ་པོ་ལྷག། སྤྱི་ཁྱབ་མ་ཚང་ཕྱིར་མི་འཐད།།
ཅེས་བཤད་པའི་ཕྱིར། གཉིས་པ་དབྱེ་བ་ལ། དགོས་པའི་སྒོ་ནས་དབྱེ་ན། བསྒྲུབ་བྱ་སྒྲུབ་ཕྱིར་དུ་བཀོད་པའི་གཞན་དོན་རྗེས་དཔག་ དང༌། དགག་བྱ་འགོག་ཕྱིར་དུ་བཀོད་པའི་གཞན་དོན་རྗེས་དཔག་གཉིས་སུ་ཡོད། རྒོལ་བའི་སྒོ་ནས་དབྱེ་ན། སྔར་རྒོལ་གྱིས་བཀོད་ པའི་གཞན་དོན་རྗེས་དཔག་དང༌། ཕྱིར་རྒོལ་གྱིས་བཀོད་པའི་གཞན་དོན་རྗེས་དཔག་གཉིས་སུ་ཡོད། བརྗོད་ཚུལ་གྱི་སྒོ་ནས་དབྱེ་ན། རང་རྒྱུད་དུ་གྱུར་པའི་གཞན་དོན་རྗེས་དཔག་དང༌།
ཐལ་འགྱུར་དུ་གྱུར་ པའི་གཞན་དོན་རྗེས་དཔག་གཉིས་སུ་ཡོད། དེ་ཡང་བསྒྲུབ་བྱ་བསྒྲུབ་ཕྱིར་དུ་བཀོད་པའི་གཞན་དོན་རྗེས་དཔག ། སྔར་རྒོལ་གྱིས་བཀོད་པའི་གཞན་དོན་རྗེས་དཔག ། རང་རྒྱུད་དུ་གྱུར་པའི་གཞན་དོན་རྗེས་དཔག་གསུམ་དོན་གཅིག་ཅིང༌། དེ་ལ་མཚན་ཉིད་དང༌། དབྱེ་བ་གཉིས། དང་པོ་ནི། སྔར་རྒོལ་རང་གི་ཚད་མས་མཐོང་བའི་རྟགས་ཀྱི་ཚུལ་གསུམ་ཕྱིར་རྒོལ་གྱི་དྲན་ལམ་དུ་གསལ་བར་སྟོན་པའི་ངག་རྣམ་དག་དེ་གསུམ་གྱི་མཚན་ཉིད་ཡིན། དེ་ལ་དབྱེ་ན། རྩ་བའི་བསྒྲུབ་བྱ་སྒྲུབ་ཕྱིར་དུ་བཀོད་པའི་སྒྲུབ་ངག་ཡང་དག་དང༌།
ཚུལ་གསུམ་སྒྲུབ་ཕྱིར་དུ་བཀོད་པའི་སྒྲུབ་ངག་ཡང་དག་གཉིས་སུ་ཡོད། དང་པོ་ལ། ཆོས་མཐུན་སྦྱོར་གྱི་སྒྲུབ་ངག་ཡང་དག་དང༌། ཆོས་མི་མཐུན་སྦྱོར་གྱི་སྒྲུབ་ངག་ཡང་དག ། ཕྱོགས་ཆོས་རྐྱང་པ་བརྗོད་པའི་སྒྲུབ་ངག་ཡང་དག ། རྗེས་འགྲོ་རྐྱང་པ་བརྗོད་པའི་སྒྲུབ་ངག་ཡང་དག ། ལྡོག་པ་རྐྱང་པ་བརྗོད་པའི་སྒྲུབ་ངག་ཡང་དག་དང་ལྔར་ཡོད།
དང་པོ་ཆོས་མཐུན་སྦྱོར་གྱི་སྒྲུབ་ངག་ཡང་དག་ལ། མཚན་ཉིད་དང༌། མཚན་གཞི་གཉིས།
དང་པོ་ནི། སྒྲུབ་ངག་ཡང་དག་གང་ ཞིག ། དེ་སྐོར་གྱི་ཤེས་འདོད་ཆོས་ཅན་དང་དཔེའི་ཆོས་ཅན་གཉིས་རྟགས་དང་ཆོས་སུ་མཐུན་པར་སྦྱོར་བའི་ངག་དེ། ཆོས་མཐུན་སྦྱོར་གྱི་སྒྲུབ་ངག་ཡང་དག་གི་མཚན་ཉིད་ཡིན། མཚན་གཞི་ནི། གང་བྱས་ན་མི་རྟག་པས་ཁྱབ། དཔེར་ན། བུམ་པ་བཞིན། སྒྲ་ཡང་བྱས་སོ། ཞེས་ པའི་ངག་ལྟ་བུ་ལ་བྱེད།
གཉིས་པ་ཆོས་མི་མཐུན་སྦྱོར་གྱི་སྒྲུབ་ངག་ཡང་དག་ལ། མཚན་ཉིད་དང༌། མཚན་གཞི་གཉིས། དང་པོ་ནི། སྒྲུབ་ངག་ཡང་དག་གང་ཞིག ། དེ་སྐོར་གྱི་ཤེས་འདོད་ཆོས་ཅན་དང་དཔེའི་ཆོས་ཅན་གཉིས་རྟགས་དང་ཆོས་སུ་མི་མཐུན་པར་སྦྱོར་བའི་ངག་དེ། ཆོས་མི་མཐུན་སྦྱོར་གྱི་སྒྲུབ་ངག་ཡང་དག་གི་མཚན་ཉིད་ཡིན། མཚན་གཞི་ནི། གང་རྟག་ན་མ་བྱས་པས་ཁྱབ། དཔེར་ན།
ནམ་མཁའ་བཞིན། སྒྲ་ནི་བྱས་སོ། ། ཞེས་པའི་ངག་ལྟ་བུ་ལ་བྱེད། གསུམ་པ་ཕྱོགས་ཆོས་རྐྱང་པ་བརྗོད་པའི་སྒྲུབ་ངག་གི་མཚན་གཞི་ནི། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཚད་མས་ཤེས་ཤིང་ཁྱབ་འབྲེལ་མ་བརྗེད་ཁར་འབྱིན་ཕྱོགས་ཆོས་མི་དྲན་དྲན་རུང་དུ་ཡོད་པའི་ཕྱིར་རྒོལ་གྱི་ངོར་སྔར་རྒོལ་གྱིས། འོ་ན་སྒྲ་ཡང་བྱས་སོ། ། ཞེས་པའི་ངག་ལྟ་བུ་ལ་བྱེད། དེ་འདྲའི་ངག་དེ་ཆོས་ཅན། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་སྒྲུབ་ངག་ཡང་དག་ཡིན་ཏེ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་བྱས་པའི་རྟགས་ཀྱི་སྒྲ་མི་རྟག་པར་སྒྲུབ་པ་སྐབས་སུ་བབ་པའི་ཕྱིར་རྒོལ་གྱི་དྲན་ལམ་དུ་གསལ་བར་སྟོན་པའི་ངག་རྣམ་དག་ཡིན་པའི་ཕྱིར།
རྟགས་གྲུབ་སྟེ། རིགས་གཏེར་ལས། མཁས་པ་ལ་ནི་གཏན་ཚིགས་ཉིད། ། ཅེས་པའི་འགྲེལ་པར། གཏན་ཚིགས་བརྗོད་པས་ཁྱབ་པ་དྲན་ནུས་པ་དེ་ལ་གཏན་ཚིགས་ཙམ་གྱིས་འགྲུབ་སྟེ། དཔེར་ན། བྱས་ན་མི་རྟག་པས་ཁྱབ་པར་སྨྲ་བའི་རྒོལ་བ་མཁས་པ་དེ་ལ་འོ་ན་སྒྲ་ཡང་བྱས་སོ་ཞེས་པས་འགྲུབ་པ་བཞིན་ནོ། ། ཞེས་བཤད་པའི་ཕྱིར། གོང་གི་ཁྱབ་པ་གྲུབ་སྟེ། ཚུལ་གསུམ་སྟོན་པ་སྒྲུབ་པའི་ངག །
ཞེས་བཤད་པའི་ཕྱིར། བཞི་པ་རྗེས་འགྲོ་རྐྱང་པ་བརྗོད་པའི་སྒྲུབ་ངག་ཡང་དག་ནི། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཚད་མས་ཤེས་ཤིང་ཕྱོགས་ཆོས་མ་བརྗེད་ཁར་འབྱིན་རྗེས་ཁྱབ་མི་དྲན་དྲན་རུང་དུ་ཡོད་པའི་ཕྱིར་རྒོལ་གྱི་ངོར། གང་བྱས་ན་མི་རྟག་པས་ཁྱབ། དཔེར་ན། བུམ་པ་བཞིན་ནོ། ། ཞེས་པའི་ངག་ལྟ་བུ་ལ་བྱེད། ལྔ་པ་ལྡོག་པ་རྐྱང་པ་བརྗོད་པའི་སྒྲུབ་ངག་ཡང་དག་ནི། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཚད་མས་ཤེས་ཤིང་ཕྱོགས་ཆོས་མ་བརྗེད་ཁར་འབྱིན་ལྡོག་ཁྱབ་མི་དྲན་དྲན་རུང་དུ་ཡོད་པའི་ཕྱིར་རྒོལ་གྱི་ངོར། གང་རྟག་ན་མ་བྱས་པས་ཁྱབ།
དཔེར་ན། ནམ་མཁའ་བཞིན་ནོ། ། ཞེས་པའི་ངག་ལྟ་བུ་ལ་བྱེད། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་སྒྲུབ་ངག་ཡང་དག་འགོད་པ་སྐབས་སུ་བབ་པའི་ཕྱིར་རྒོལ་གྱི་ངོར་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་མཐུན་སྦྱོར་དང་མི་མཐུན་སྦྱོར་གྱི་སྒྲུབ་ངག་གཉིས་ཀ་འགོད་དགོས་པ་མ་ཡིན་ཏེ། ངག་གང་རུང་གཅིག་བཀོད་པས་ཅིག་ཤོས་དོན་གྱིས་གོ་བའི་ཕྱིར་ཏེ། རྣམ་འགྲེལ་ལས། དེ་ཉིད་ཀྱི་ཕྱིར་འབྲེལ་ཤེས་ན།། གཉིས་ལས་གང་ཡང་རང་སྨྲས་པས།། དོན་གྱི་གོ་བས་ཅིག་ཤོས་ལ།། དྲན་པ་ཡང་དག་སྐྱེ་བར་གྱར། །
ཞེས་བཤད་པའི་ཕྱིར། གཉིས་པ་ཚུལ་གསུམ་སྒྲུབ་ཕྱིར་དུ་བཀོད་པའི་སྒྲུབ་ངག་ནི། ཕྱིར་རྒོལ་གྱིས་སྔ་རྒོལ་ལ་སྒྲ་རྟག་གམ་མི་རྟག་དྲིས་པའི་ཚེ། སྔར་རྒོལ་གྱིས་སྒྲ་མི་རྟག་པར་དམ་འཆའ། ཕྱིར་རྒོལ་གྱིས་དེའི་སྒྲུབ་བྱེད་དྲིས་པ་ན། སྔར་རྒོལ་གྱིས། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་རྩ་བའི་སྦྱོར་བ་འགོད།
ཕྱིར་རྒོལ་གྱིས་བྱས་པའི་རྟགས་ཀྱི་སྒྲ་མི་རྟག་པར་སྒྲུབ་པའི་ཚུལ་གསུམ་ཚང་བའི་སྒྲུབ་བྱེད་དྲིས་པ་ན། སྔར་རྒོལ་གྱིས། གང་རྒྱུ་རྐྱེན་ལས་སྐྱེས་ན་བྱས་པ་ཡིན་པས་ཁྱབ། དཔེར་ན། མངོན་གསལ་གྱི་བུམ་པ་བཞིན། རིག་བྱེད་ཀྱི་སྒྲ་ཡང་རྒྱུ་རྐྱེན་ལས་སྐྱེས་སོ། ། ཞེས་པའི་སྒྲུབ་ངག་བཀོད་པའི་སྒོ་ནས་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས་སྒྲུབ། གང་ཕྱིས་རྒྱུ་དོན་གཞན་ལ་ལྟོས་མེད་དུ་འཇིག་ན་འཇིག་ངེས་ཡིན་པས་ཁྱབ། དཔེར་ན། མར་མེ་སྐད་ཅིག་མ་ཐ་མ་བཞིན།
བུམ་པ་ཡང་ཕྱིས་རྒྱུ་དོན་གཞན་ལ་ལྟོས་མེད་དུ་འཇིག་གོ ། ཞེས་བཀོད་པའི་སྒོ་ནས་རྗེས་ཁྱབ་སྒྲུབ། གང་དོན་བྱེད་མི་ནུས་ན་བྱས་པས་སྟོང་པས་ཁྱབ། དཔེར་ན། ནམ་མཁའ་བཞིན། དབང་ཕྱུག་རྟག་པ་ཡང་བྱས་པས་སྟོང་ངོ༌། ། ཞེས་བཀོད་པའི་སྒོ་ནས་ལྡོག་ཁྱབ་སྒྲུབ་པ་ལྟ་བུ་ལ་བྱེད་པ་ཡིན་ནོ།། ཡང་དགག་བྱ་འགོག་ཕྱིར་དུ་བཀོད་པའི་གཞན་དོན་རྗེས་དཔག། ཕྱིར་རྒོལ་གྱིས་བཀོད་པའི་གཞན་དོན་རྗེས་དཔག ། ཐལ་འགྱུར་དུ་གྱུར་པའི་གཞན་དོན་རྗེས་དཔག་གསུམ་དོན་གཅིག་ཅིང༌།
དེ་ལ་མཚན་ཉིད་དང༌། དབྱེ་བ་གཉིས། དང་པོ་ནི། ཕྱིར་རྒོལ་རང་གི་ཚད་མས་མཐོང་བའི་རྟགས་ཀྱི་ཚུལ་གསུམ་སྐབས་སུ་བབ་པའི་སྔར་རྒོལ་གྱི་དྲན་ལམ་དུ་གསལ་བར་སྟོན་པའི་ངག་རྣམ་དག་དེ་གསུམ་གྱི་མཚན་ཉིད་ཡིན། གཉིས་པ་དབྱེ་བ་ལ། ཆོས་མཐུན་སྦྱོར་གྱི་སྒྲུབ་ངག ། ཆོས་མི་མཐུན་སྦྱོར་གྱི་སྒྲུབ་ངག ཁས་བླངས་པའི་རྟགས་རྐྱང་པ་བརྗོད་པའི་སྒྲུབ་ངག ། རྗེས་འགྲོ་རྐྱང་པ་བརྗོད་པའི་སྒྲུབ་ངག ། ལྡོག་པ་རྐྱང་པ་བརྗོད་པའི་སྒྲུབ་ངག
ཁྱབ་པ་མི་ཤེས་པ་ལ་ཁྱབ་པའི་ལོག་ཕྱོགས་སུན་འབྱིན་པའི་སྒྲུབ་ངག ། ཐལ་ཆོས་ལ་ཚད་མའི་བསལ་བ་ཞུགས་ཚུལ་མི་ཤེས་པ་ལ་ཚད་མའི་བསལ་བ་ཞུགས་ཚུལ་སྟོན་པའི་སྒྲུབ་ངག་དང་བདུན་དུ་ཡོད། གཉིས་པ་སྒྲུབ་ངག་ལྟར་སྣང་ལ། མཚན་ཉིད་དང༌། དབྱེ་བ་གཉིས། དང་པོ་ནི། སྒྲུབ་ངག་ཏུ་བཀོད་པ་གང་ཞིག ། སྐྱོན་གསུམ་པོ་གང་རུང་དང་བཅས་པ་དེ། སྒྲུབ་ངག་ལྟར་སྣང་གི་མཚན་ཉིད་ཡིན་ཏེ། རིགས་གཏེར་ལས།
སྒྲུབ་བྱེད་ཡང་དག་མ་ཡིན་པ།། བཀོད་པ་སྒྲུབ་པ་ལྟར་སྣང་ཡིན།། ཞེས་བཤད་པའི་ཕྱིར། དེ་ལ་དབྱེ་ན། དོན་སྐྱོན་ཅན་གྱི་སྒྲུབ་ངག ། བློས་སྐྱོན་ཅན་གྱི་སྒྲུབ་ངག ། སྒྲས་སྐྱོན་ཅན་གྱི་སྒྲུབ་ངག་དང་གསུམ་དུ་ཡོད་དེ། རིགས་གཏེར་ལས། དོན་བློ་སྒྲ་ཡི་དབྱེ་བ་ཡིས།། ལྟར་སྣང་དེ་ལ་རྣམ་པ་གསུམ། །
ཞེས་བཤད་པའི་ཕྱིར། དང་པོ་ནི། སྒྲུབ་ངག་དེའི་བསྟན་བྱར་གྱུར་པའི་ཚུལ་གསུམ་མ་ཚང་བ་ལྟ་བུ་ལ་བྱེད། གཉིས་པ་ནི། ཚུལ་གསུམ་གྱི་རྣམ་དབྱེ་མི་ཤེས་པའི་རྒོལ་བས་བཀོད་པའི་ངག་ལྟ་བུ་ལ་བྱེད། གསུམ་པ་ནི། སྒྲུབ་ངག་ཡན་ལག་ལྔ་ལྡན་ལྟ་བུ་ལ་བྱེད། ཡན་ལག་ལྔ་ལྡན་གྱི་ངག་ནི། སྒྲ་ཆོས་ཅན། མི་རྟག་སྟེ།
བྱས་པའི་ཕྱིར། དཔེར་ན། བུམ་པ་བཞིན། བུམ་པ་བྱས་པ་དེ་བཞིན་དུ་སྒྲ་ཡང་བྱས། དེའི་ཕྱིར། སྒྲ་མི་རྟག་ཅེས་པའི་ངག་ལྟ་བུ་ལ་བྱེད། རྒོལ་ཕྱིར་རྒོལ་དཔང་པོ་གསུམ་གྱི་རྣམ་གཞག་བཤད་པ། གསུམ་པ་རྒོལ་ཕྱིར་རྒོལ་(Dདཔང་པོ་གསུམ་)གྱི་རྣམ་གཞག་ལ། སྤྱིར་བཤད་པ་དང༌། ཚར་བཅད་ཀྱི་གནས་བྱེ་བྲག་ཏུ་བཤད་པ་གཉིས།
དང་པོ་ནི། (Eསྒྲུབ་བྱེད་བརྗོད་པར་ཁས་ལེན་པའི་སྔར་རྒོལ། སུན་འབྱིན་བརྗོད་པར་ཁས་ལེན་པའི་ཕྱིར་རྒོལ། རྒྱལ་ཕམ་བརྡ་སྤྲོད་པར་ཁས་ལེན་པའི་དཔང་པོ་)དང་གསུམ་དུ་ཡོད་དེ། རིགས་གཏེར་ལས། རྒོལ་དང་ཕྱིར་རྒོལ་དཔང་པོ་གསུམ།། སྒྲུབ་དང་སུན་འབྱིན་བརྡ་སྤྲོད་པའོ།། ཞེས་བཤད་པའི་ཕྱིར། དང་པོ་སྔར་རྒོལ་ལ། མཚན་ཉིད་དང༌།
དབྱེ་བ་གཉིས། དང་པོ་ནི། རྒོལ་ཕྱིར་རྒོལ་སོ་སོར་བཤམས་ནས་རྩོད་པའི་སྐབས་སུ་ཕྱོགས་སྔ་མ་ཁས་ལེན་པའི་རྒོལ་བ་དེ། སྔར་རྒོལ་གྱི་མཚན་ཉིད་ཡིན། དེ་ལ་དབྱེ་ན། སྔར་རྒོལ་ཡང་དག་དང༌། སྔར་རྒོལ་ལྟར་སྣང་གཉིས། དང་པོ་ལ། མཚན་ཉིད་དང༌། དབྱེ་བ་གཉིས།
དང་པོ་ནི། རྒོལ་ཕྱིར་རྒོལ་སོ་སོར་བཤམས་ནས་རྩོད་པའི་སྐབས་སུ་ཕྱོགས་སྔ་མ་ཡང་དག་བརྗོད་པ་དེ། སྔར་རྒོལ་ཡང་དག་གི་མཚན་ཉིད་ཡིན། དེ་ལ་དབྱེ་ན། དམ་བཅའ་ཡང་དག་འཇོག་པའི་སྔར་རྒོལ་དང༌། སྒྲུབ་བྱེད་ཡང་དག་འགོད་པའི་སྔར་རྒོལ་གཉིས། དང་པོ་ནི། སྒྲ་མི་རྟག་པར་དམ་འཆའ་བའི་སྔར་རྒོལ་ལྟ་བུ། གཉིས་པ་ནི། སྒྲ་ཆོས་ཅན།
མི་རྟག་སྟེ། བྱས་པའི་ཕྱིར། ཞེས་འགོད་པའི་སྔར་རྒོལ་ལྟ་བུ་ལ་བྱེད། གཉིས་པ་སྔར་རྒོལ་ལྟར་སྣང་ལ། མཚན་ཉིད་དང༌། དབྱེ་བ་གཉིས། དང་པོ་ནི། རྒོལ་ཕྱིར་རྒོལ་སོ་སོར་བཤམས་ནས་རྩོད་པའི་སྐབས་སུ་ཕྱོགས་སྔ་མ་ལྟར་སྣང་ཁས་ལེན་པ་དེ། སྔར་རྒོལ་ལྟར་སྣང་གི་མཚན་ཉིད་ཡིན། དེ་ལ་དབྱེ་ན།
དམ་བཅའ་འཇོག་རྒྱུ་མེད་པ་དང༌། སྐབས་སུ་མ་བབ་པའི་དམ་བཅའ་འཇོག་པ་དང༌། དམ་བཅའ་ལྟར་སྣང་འཇོག་པ་སྟེ་དམ་བཅའ་འཇོག་ཚུལ་ལ་ལྟོས་པའི་སྔར་རྒོལ་གསུམ་དང༌། སྒྲུབ་བྱེད་འགོད་རྒྱུ་མེད་པ་དང༌། སྐབས་སུ་མ་བབ་པའི་སྒྲུབ་བྱེད་འགོད་པ་དང༌། སྒྲུབ་བྱེད་ལྟར་སྣང་འགོད་པ་སྟེ་སྒྲུབ་བྱེད་འགོད་ཚུལ་ལ་ལྟོས་པའི་སྔར་རྒོལ་ལྟར་སྣང་གསུམ་དུ་ཡོད། གཉིས་པ་ཕྱིར་རྒོལ་ལ། མཚན་ཉིད་དང༌། དབྱེ་བ་གཉིས། དང་པོ་ནི།
རྒོལ་ཕྱིར་རྒོལ་སོ་སོར་བཤམས་ནས་རྩོད་པའི་སྐབས་སུ་ཕྱོགས་ཕྱི་མ་ཁས་ལེན་པའི་རྒོལ་བ་དེ། ཕྱིར་རྒོལ་གྱི་མཚན་ཉིད་ཡིན། དེ་ལ་དབྱེ་ན། ཕྱིར་རྒོལ་ཡང་དག་དང༌། ཕྱིར་རྒོལ་ལྟར་སྣང་གཉིས། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི། རྒོལ་ཕྱིར་རྒོལ་སོ་སོར་བཤམས་ནས་རྩོད་པའི་སྐབས་སུ་ཕྱོགས་ཕྱི་མ་ཡང་དག་ཁས་ལེན་པའི་རྒོལ་བ་དེ།
ཕྱིར་རྒོལ་ཡང་དག་གི་མཚན་ཉིད་ཡིན། དེ་ལ་དབྱེ་ན། འདོད་པ་འདྲི་བའི་ཕྱིར་རྒོལ་དང༌། སུན་འབྱིན་བརྗོད་པའི་ཕྱིར་རྒོལ་གཉིས། དང་པོ་ལ། དམ་བཅའ་འདྲི་བ་དང༌། སྒྲུབ་བྱེད་འདྲི་བ། དེའི་ཡང་སྒྲུབ་བྱེད་འདྲི་བ་དང་གསུམ་དུ་ཡོད། དང་པོ་ནི། སྒྲ་རྟག་གམ་མི་རྟག་ཅེས་འདྲི་བ་ལྟ་བུ་ལ་བྱེད།
གཉིས་པ་ནི། སྔར་རྒོལ་གྱིས་སྒྲ་རྟག་པར་དམ་བཅས་ནས་དེའི་སྒྲུབ་བྱེད་འདྲི་བ་ལྟ་བུ་ལ་བྱེད། གསུམ་པ་ནི། སྔར་རྒོལ་གྱིས་སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་བཀོད་པ་ན། དེའི་ཚུལ་གསུམ་ཚང་བའི་རྒྱུ་མཚན་ཅི་ཡིན་ཞེས་འདྲི་བ་ལྟ་བུ་ལ་བྱེད། དེ་ལ་སྔར་རྒོལ་གྱིས་རྟགས་ཀྱི་ཚེར་མ་ཕྱུངས་ནས་ཕྱིར་རྒོལ་གྱི་རྒྱུད་ལ་རྗེས་དཔག་བསྐྱེད་པར་བྱེད་པ་ནི་ཕྱིར་རྒོལ་ཡང་དག་ཏུ་འཇོག་པའི་རིམ་པ་གཅིག་ཡིན་ནོ།། གཉིས་པ་སུན་འབྱིན་བརྗོད་པའི་ཕྱིར་རྒོལ་ལ། དམ་བཅའ་ལ་སུན་འབྱིན་བརྗོད་པ་དང༌།
སྒྲུབ་བྱེད་ལ་སུན་འབྱིན་བརྗོད་པའི་ཕྱིར་རྒོལ་གཉིས། དང་པོ་ནི། སྔར་རྒོལ་གྱིས་སྒྲ་རྟག་པར་དམ་བཅས་པ་ན། སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་འཕེན་པ་ལྟ་བུ་ལ་བྱེད། གཉིས་པ་ནི། སྔར་རྒོལ་གྱིས་སྒྲ་ཆོས་ཅན། རྟག་སྟེ། གཞལ་བྱ་ཡིན་པའི་ཕྱིར་ཞེས་བཀོད་པ་ན།
འོ་ན། དངོས་པོ་རྣམས་ཀྱང་རྟག་པར་ཐལ། གཞལ་བྱ་ལ་རྟག་པས་ཁྱབ་པའི་ཕྱིར་ཞེས་འཕེན་པ་ལྟ་བུ་ལ་བྱེད། གཉིས་པ་ཕྱིར་རྒོལ་ལྟར་སྣང་ལ། མཚན་ཉིད་དང༌། དབྱེ་བ་གཉིས། དང་པོ་ནི། རྒོལ་ཕྱིར་རྒོལ་སོ་སོར་བཤམས་ནས་རྩོད་པའི་སྐབས་སུ་ཕྱོགས་ཕྱི་མ་ལྟར་སྣང་ཁས་ལེན་པ་དེ། ཕྱིར་རྒོལ་ལྟར་སྣང་གི་མཚན་ཉིད་ཡིན། དེ་ལ་དབྱེ་ན།
འདོད་པ་འདྲི་ཚུལ་ལ་ལྟོས་པའི་ཕྱིར་རྒོལ་ལྟར་སྣང་དང༌། སུན་འབྱིན་རྗོད་ཚུལ་ལ་ལྟོས་པའི་ཕྱིར་རྒོལ་ལྟར་སྣང་གཉིས་སུ་ཡོད། དང་པོ་ལ། ཕྱིར་རྒོལ་དུ་ཁས་བླངས་ནས་འདོད་པ་མི་འདྲི་བ་དང༌། སྐབས་སུ་མ་བབ་པ་འདྲི་བ་དང༌། སྐབས་སུ་བབ་པ་འདྲི་མི་ཤེས་པ་དང་གསུམ་དུ་ཡོད། གཉིས་པ་སུན་འབྱིན་རྗོད་ཚུལ་ལ་ལྟོས་པའི་ཕྱིར་རྒོལ་ལྟར་སྣང་ལ། སྔར་རྒོལ་གྱི་དམ་བཅའ་ལྟར་སྣང་དང་སྒྲུབ་བྱེད་ལྟར་སྣང་ལ་སུན་འབྱིན་བརྗོད་རྒྱུ་མེད་པ་དང༌། སུན་འབྱིན་ལྟར་སྣང་བརྗོད་པ་གཉིས་སུ་ཡོད། གསུམ་པ་དཔང་པོ་ལ།
མཚན་ཉིད་དང༌། དབྱེ་བ་གཉིས། དང་པོ་ནི། རྒོལ་ཕྱིར་རྒོལ་རྒྱལ་འཕམ་བརྡ་སྤྲོད་པར་ཁས་ལེན་པའི་རྒོལ་བ་དེ། དཔང་པོའི་མཚན་ཉིད་ཡིན། དེ་ལ་དབྱེ་ན། རྣམ་པར་དབྱེ་ བའི་དཔང་པོ། ཤན་འབྱེད་པའི་དཔང་པོ། ཚར་བཅད་རྗེས་འཛིན་གྱི་དཔང་པོ་དང་གསུམ་དུ་ཡོད། དང་པོ་ནི།
རྒོལ་ཕྱིར་རྒོལ་སོ་སོའི་ཚིག་མ་ནོར་རྗོད་ནུས་པ་ལྟ་བུ་ལ་བྱེད། གཉིས་པ་ནི། རྒོལ་ཕྱིར་རྒོལ་རྒྱལ་འཕམ་གྱི་ཞལ་ལྕེ་གཅོད་ནུས་པ་ལྟ་བུ་ལ་བྱེད། གསུམ་པ་ནི། གྲུབ་མཐའི་བླང་དོར་དང༌། འཇིག་རྟེན་གྱི་གོ་འཕང་ལ་བསྟོད་སྨད་བྱེད་ནུས་པ་ལྟ་བུ་ལ་བྱེད། གཉིས་པ་ཚར་བཅད་ཀྱི་གནས་བྱེ་བྲག་ཏུ་བཤད་པ་ལ། སློབ་དཔོན་ཕྱྭ་པའི་ལུགས་དང༌། རིགས་གཏེར་བའི་ལུགས་གཉིས། དང་པོ་ལ།
སྔར་རྒོལ་ཚར་བཅད་ཀྱི་གནས་དྲུག ། ཕྱིར་རྒོལ་ཚར་བཅད་ཀྱི་གནས་དྲུག ། དཔང་པོ་ཚར་བཅད་ཀྱི་གནས་གསུམ། ཐུན་མོང་དུ་སྣང་བ་མི་གཏོད་པའི་ཚར་བཅད་ཀྱི་གནས་གཅིག་དང་བཅུ་དྲུག་ཏུ་ཡོད་དེ། རིགས་གཏེར་ལས། རྒོལ་བ་ལ་ཡང་གསུམ་གཉིས་དྲུག། ཕྱིར་རྒོལ་ལ་ཡང་གསུམ་གཉིས་དྲུག། དཔང་པོ་ལ་གསུམ་ཀུན་ལ་གཅིག། གངས་ཅན་པ་རྣམས་བཅ་དྲག་འདོད།། ཅེས་བཤད་པའི་ཕྱིར།
གཉིས་པ་རིགས་གཏེར་བ་ལྟར་ན། ཚར་བཅད་ཀྱི་གནས་ལ་སྔར་རྒོལ་ཚར་བཅད་ཀྱི་གནས་དང༌། ཕྱིར་རྒོལ་ཚར་བཅད་ཀྱི་གནས་གཉིས། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི། དམ་བཅའ་ཡང་དག་བཞག་ནས་སྒྲུབ་བྱེད་ཡང་དག་འགོད་པར་ཁས་བླངས་པའི་རྒོལ་བ་གང་ཞིག ། སྒྲུབ་བྱེད་ཡང་དག་མི་བརྗོད་པ་དེ། སྔར་རྒོལ་ཚར་བཅད་ཀྱི་གནས་ཀྱི་མཚན་ཉིད་ཡིན།
དེ་ལ་དབྱེ་ན། སྒྲུབ་བྱེད་ཙམ་མི་བརྗོད་པ་དང༌། སྒྲུབ་བྱེད་ལྟར་སྣང་བརྗོད་པ་གཉིས་སུ་ཡོད། གཉིས་པ་ཕྱིར་རྒོལ་ཚར་བཅད་ཀྱི་གནས་ལ། མཚན་ཉིད་དང༌། དབྱེ་བ་གཉིས། དང་པོ་ནི། སྔར་རྒོལ་གྱི་དམ་བཅའ་དང་སྒྲུབ་བྱེད་ལྟར་སྣང་ལ་སྐྱོན་བརྗོད་པར་ཁས་བླངས་པའི་རྒོལ་བ་གང་ཞིག ། སྐྱོན་མི་བརྗོད་པ་དེ། ཕྱིར་རྒོལ་ཚར་བཅད་ཀྱི་གནས་ཀྱི་མཚན་ཉིད་ཡིན།
དེ་ལ་དབྱེ་ན། སྐྱོན་ཙམ་མི་བརྗོད་པའི་དང༌། སྐྱོན་ལྟར་སྣང་བརྗོད་པ་གཉིས་སུ་ཡོད་དེ། རྩོད་རིགས་ལས། བསྒྲུབ་པའི་ཡན་ལག་མི་བརྗོད་ཅིང༌།། སྐྱོན་མི་བརྗོད་པ་གཉིས་པོ་དག། ཚར་བཅད་པ་ཡི་གནས་ཡིན་ཏེ།། གཞན་ནི་མི་རིགས་ཕྱིར་མི་འཐད། ། ཅེས་དང༌། རིགས་གཏེར་ལས།
ཚར་བཅད་གཉིས་ལས་ཕྱེ་བའི་བཞི།། རིགས་པ་མཁྱེན་པའི་དགོངས་པ་ཡིན།། ཞེས་བཤད་པའི་ཕྱིར། གཉིས་པ་ལོག་རྟོག་ཅན་ཚར་བཅད་པའི་ཡན་ལག་ཐལ་འགྱུར་བཤད་པ་ལ། ཐལ་འགྱུར་ཡང་དག་དང༌། ལྟར་སྣང༌། དེ་ལ་ལན་འདེབས་ཚུལ་དང་གསུམ། དང་པོ་ཐལ་འགྱུར་ཡང་དག་ལ། མཚན་ཉིད་དང༌། དབྱེ་བ་གཉིས།
དང་པོ་ནི། རྟགས་ཁས་བླངས་ཁྱབ་པ་ཚད་མས་གྲུབ་དམ་བཅའ་ལ་ཚད་མས་བསལ་བ་འཇུག་ཏུ་རུང་བ་དེ། ཐལ་འགྱུར་ཡང་དག་གི་མཚན་ཉིད་ཡིན། དེ་ལ་དབྱེ་ན། སྒྲུབ་བྱེད་འཕེན་པའི་ཐལ་འགྱུར་ཡང་དག་དང༌། སྒྲུབ་བྱེད་མི་འཕེན་པའི་ཐལ་འགྱུར་ཡང་དག་གཉིས། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི།
ཐལ་འགྱུར་ཡང་དག་གང་ཞིག ། རང་གི་ལྡོག་དོན་ལ་ཚུལ་གསུམ་ཚང་བའི་གཏན་ཚིགས་འཕེན་པ་དེ། སྒྲུབ་བྱེད་འཕེན་པའི་ཐལ་འགྱུར་ཡང་དག་གི་མཚན་ཉིད་ཡིན། དེ་ལ་དབྱེ་ན། ལྡོག་པ་རང་རིས་འཕེན་པའི་ཐལ་འགྱུར་ཡང་དག་དང༌། ལྡོག་པ་གཞན་རིས་འཕེན་པའི་ཐལ་འགྱུར་ཡང་དག་གཉིས། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི།
སྒྲུབ་བྱེད་འཕེན་པའི་ཐལ་འགྱུར་ཡང་དག་གང་ཞིག ། རང་གིས་འཕངས་པའི་ལྡོག་དོན་གྱི་གཏན་ཚིགས་དེ་རང་དང་མིང་རིས་མཐུན་པར་གནས་པ་དེ། ལྡོག་པ་རང་རིས་འཕེན་པའི་ཐལ་འགྱུར་ཡང་དག་གི་མཚན་ཉིད་ཡིན། གཉིས་པ་དབྱེ་བ་ལ། རང་བཞིན་དང་འགལ་བའི་རང་བཞིན་དམིགས་པའི་ཐལ་འགྱུར། རྒྱུ་དང་འགལ་བའི་འབྲས་བུ་དམིགས་པའི་ཐལ་འགྱུར། ཁྱབ་བྱེད་དང་འགལ་བའི་ཁྱབ་བྱ་དམིགས་པའི་ཐལ་འགྱུར། ཕན་ཚུན་སྤངས་འགལ་ལ་བརྟེན་པའི་ཁྱབ་བྱེད་འགལ་བ་དམིགས་པའི་ཐལ་འགྱུར་དང་བཞིར་ཡོད་དེ། རིགས་གཏེར་ལས།
ལྡོག་པ་རང་རིས་འཕེན་པ་བཞི།།
ཞེས་བཤད་པའི་ཕྱིར། དང་པོ་རང་བཞིན་དང་འགལ་བའི་རང་བཞིན་དམིགས་པའི་ཐལ་འགྱུར་གྱིས་རང་བཞིན་དང་འགལ་བའི་རང་བཞིན་དམིགས་པའི་གཏན་ཚིགས་འཕེན་པ་ནི། ཚ་རེག་སྟོབས་ཆེན་པོས་ཁྱབ་པར་ནོན་པའི་ཤར་གཞིར་ཆོས་ཅན། ཚ་རེག་སྟོབས་ཆེན་པོས་ཁྱབ་པར་ནོན་པ་མ་ཡིན་པར་ཐལ། གྲང་རེག་རྒྱུན་ཆགས་དང་ལྡན་པའི་གཞི་ཡིན་པའི་ཕྱིར། ཞེས་པའི་ཐལ་འགྱུར་གྱིས། ཚ་རེག་སྟོབས་ཆེན་པོས་ཁྱབ་པར་ནོན་པའི་ཤར་གཞིར་ཆོས་ཅན། གྲང་རེག་རྒྱུན་ཆགས་དང་ལྡན་པའི་གཞི་མ་ཡིན་ཏེ། ཚ་རེག་སྟོབས་ཆེན་པོས་ཁྱབ་པར་ནོན་པའི་ཕྱིར། ཞེས་པའི་གཏན་ཚིགས་འཕེན་པ་ཡིན་ནོ།།
གཉིས་པ་རྒྱུ་དང་འགལ་བའི་འབྲས་བུ་དམིགས་པའི་ཐལ་འགྱུར་གྱིས་རྒྱུ་དང་འགལ་བའི་འབྲས་བུ་དམིགས་པའི་གཏན་ཚིགས་འཕེན་པ་ནི། དུ་བ་དྲག་ཏུ་ཕྱུར་བས་ཁྱབ་པར་ནོན་པའི་ཤར་གཞིར་ཆོས་ཅན། དུ་བ་དྲག་ཏུ་ཕྱུར་བས་ཁྱབ་པར་ནོན་པ་མ་ཡིན་པར་ཐལ། གྲང་འབྲས་སྤུ་ལོང་བྱེད་རྒྱུན་ཆགས་དང་ལྡན་པའི་གཞི་ཡིན་པའི་ཕྱིར། ཞེས་པའི་ཐལ་འགྱུར་གྱིས། དུ་བ་དྲག་ཕྱུར་བས་ཁྱབ་པར་ནོན་པའི་ཤར་གཞིར་ཆོས་ཅན། གྲང་འབྲས་སྤུ་ལོང་བྱེད་རྒྱུན་ཆགས་དང་ལྡན་པ་མ་ཡིན་ཏེ། དུ་བ་དྲག་ཕྱུར་བས་ཁྱབ་པར་ནོན་པའི་ཕྱིར། ཞེས་པའི་གཏན་ཚིགས་འཕེན་པ་ལྟ་བུ་ལ་བྱེད། གསུམ་པ་ཁྱབ་བྱེད་དང་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས་ཁྱབ་བྱེད་དང་འགལ་བའི་ཁྱབ་བྱ་དམིགས་པའི་གཏན་ཚིགས་འཕེན་པ་ནི།
ཙན་མེ་སྟོབས་ཆེན་པོས་ཁྱབ་པར་ནོན་པའི་ཤར་གཞིར་ཆོས་ཅན། ཙན་མེ་སྟོབས་ཆེན་པོས་ཁྱབ་པར་ནོན་པ་མ་ཡིན་པར་ཐལ། བ་མོའི་རེག་པ་རྒྱུན་ཆགས་དང་ལྡན་པའི་གཞི་ཡིན་པའི་ཕྱིར། ཞེས་པའི་ཐལ་འགྱུར་གྱིས། ཙན་མེ་སྟོབས་ཆེན་པོས་ཁྱབ་པར་ནོན་པའི་ཤར་གཞིར་ཆོས་ཅན། བ་མོའི་རེག་པ་རྒྱུན་ཆགས་དང་ལྡན་པའི་གཞི་མ་ཡིན་ཏེ། ཙན་མེ་སྟོབས་ཆེན་པོས་ཁྱབ་པར་ནོན་པའི་ཕྱིར། ཞེས་པའི་གཏན་ཚིགས་འཕེན་པ་ལྟ་བུ་ལ་བྱེད། བཞི་པ་ཕན་ཚུན་སྤང་འགལ་ལ་བརྟེན་པའི་ཁྱབ་བྱེད་འགལ་བ་དམིགས་པའི་ཐལ་འགྱུར་ནི། བུམ་པ་ཆོས་ཅན།
འཇིག་ངེས་མ་ཡིན་པར་ཐལ། འཇིག་པ་ཕྱིས་འབྱུང་གི་རྒྱུ་དོན་གཞན་ལ་ལྟོས་པའི་ཕྱིར། ཞེས་པའི་ཐལ་འགྱུར་གྱིས། བུམ་པ་ཆོས་ཅན། འཇིག་པ་ཕྱིས་འབྱུང་གི་རྒྱུ་དོན་གཞན་ལ་མི་ལྟོས་ཏེ། འཇིག་ངེས་ཡིན་པའི་ཕྱིར། ཞེས་པའི་གཏན་ཚིགས་འཕེན་པ་ལྟ་བུ་ལ་བྱེད། གཉིས་པ་ལྡོག་པ་གཞན་རིས་འཕེན་པའི་ཐལ་འགྱུར་ཡང་དག་ལ། མཚན་ཉིད་དང༌། དབྱེ་བ་གཉིས།
དང་པོ་ནི། སྒྲུབ་བྱེད་འཕེན་པའི་ཐལ་འགྱུར་ཡང་དག་གང་ཞིག ། རང་གིས་འཕངས་པའི་ལྡོག་དོན་གྱི་གཏན་ཚིགས་དེ་རང་དང་མིང་རིས་མི་མཐུན་པར་གནས་པ་དེ། ལྡོག་པ་གཞན་རིས་འཕེན་པའི་ཐལ་འགྱུར་ཡང་དག་གི་མཚན་ཉིད་ཡིན། དེ་ལ་དབྱེ་ན། རྒྱུ་མ་དམིགས་པའི་ཐལ་འགྱུར་གྱིས་འབྲས་བུའི་གཏན་ཚིགས་འཕེན་པ། འབྲས་བུའི་ཐལ་འགྱུར་གྱིས་རྒྱུ་མ་དམིགས་པའི་གཏན་ཚིགས་འཕེན་པ། ཁྱབ་བྱེད་མ་དམིགས་པའི་ཐལ་འགྱུར་གྱིས་རང་བཞིན་གྱི་གཏན་ཚིགས་འཕེན་པ། རང་བཞིན་གྱི་ཐལ་འགྱུར་གྱིས་ཁྱབ་བྱེད་མ་དམིགས་པའི་གཏན་ཚིགས་འཕེན་པ། ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་ཐལ་འགྱུར་བཅུ་གཉིས་དང་བཅུ་དྲུག་ཏུ་ཡོད་དེ།
རིགས་གཏེར་ལས། གཞན་རིས་འཕེན་པ་བཅུ་དྲུག་ཡོད། ། ཅེས་བཤད་པའི་ཕྱིར། དང་པོ་རྒྱུ་མ་དམིགས་པའི་ཐལ་འགྱུར་གྱིས་འབྲས་བུའི་གཏན་ཚིགས་འཕེན་པ་ནི། དུ་ལྡན་གྱི་ལ་ལ་ཆོས་ཅན། དུ་བ་མེད་པར་ཐལ། མེ་མེད་པའི་ཕྱིར། ཞེས་པའི་ཐལ་འགྱུར་གྱིས། དུ་ལྡན་གྱི་ལ་ལ་ཆོས་ཅན། མེ་ཡོད་དེ།
དུ་བ་ཡོད་པའི་ཕྱིར། ཞེས་པའི་གཏན་ཚིགས་འཕེན་པ་ལྟ་བུ་ལ་བྱེད། གཉིས་པ་འབྲས་བུའི་ཐལ་འགྱུར་གྱིས་རྒྱུ་མ་དམིགས་པའི་གཏན་ཚིགས་འཕེན་པ་ནི། མེ་མེད་མཚན་མོའི་རྒྱ་མཚོར་ཆོས་ཅན། མེ་ཡོད་པར་ཐལ། དུ་བ་ཡོད་པའི་ཕྱིར། ཞེས་པའི་ཐལ་འགྱུར་གྱིས། མེ་མེད་མཚན་མོའི་རྒྱ་མཚོར་ཆོས་ཅན། དུ་བ་མེད་དེ། མེ་མེད་པའི་ཕྱིར།
ཞེས་པའི་གཏན་ཚིགས་འཕེན་པ་ལྟ་བུ་ལ་བྱེད། གསུམ་པ་ཁྱབ་བྱེད་མ་དམིགས་པའི་ཐལ་འགྱུར་གྱིས་རང་བཞིན་གྱི་གཏན་ཚིགས་འཕེན་པ་ནི། ཤ་པ་དང་ལྡན་པའི་གཞིར་ཆོས་ཅན། ཤ་པ་མེད་པར་ཐལ། ཤིང་མེད་པའི་ཕྱིར། ཞེས་པའི་ཐལ་འགྱུར་གྱིས། ཤ་པ་དང་ལྡན་པའི་གཞིར་ཆོས་ཅན། ཤིང་ཡོད་དེ། ཤ་པ་ཡོད་པའི་ཕྱིར། ཞེས་པའི་གཏན་ཚིགས་འཕེན་པ་ལྟ་བུ་ལ་བྱེད།
བཞི་པ་རང་བཞིན་གྱི་ཐལ་འགྱུར་གྱིས་ཁྱབ་བྱེད་མ་དམིགས་ པའི་གཏན་ཚིགས་འཕེན་པ་ནི། ཤིང་མེད་ཀྱི་བྲག་རྫོང་ན་ཆོས་ཅན། ཤིང་ཡོད་པར་ཐལ། ཤ་པ་ཡོད་པའི་ཕྱིར། ཞེས་པའི་ཐལ་འགྱུར་གྱིས། ཤིང་མེད་ཀྱི་བྲག་རྫོང་ན་ཆོས་ཅན། ཤ་པ་མེད་དེ། ཤིང་མེད་པའི་ཕྱིར། ཞེས་པའི་གཏན་ཚིགས་འཕེན་པ་ལྟ་བུ་ལ་བྱེད། ལྷན་ཅིག་མི་གནས་འགལ་ལ་བརྟེན་པའི་ཐལ་འགྱུར་བཅུ་གཉིས་ནི།
ཚ་རེག་གིས་གྲང་རེག་འགོག་པ་དྲུག་དང༌། གྲང་རེག་གིས་ཚ་རེག་འགོག་པ་དྲུག་སྟེ་བཅུ་གཉིས་ལ་བྱེད། དང་པོ་དྲུག་ནི། འགལ་བའི་རང་བཞིན་དམིགས་པ་གཉིས། འགལ་བའི་འབྲས་བུ་དམིགས་པ་གཉིས། འགལ་བའི་ཁྱབ་བྱ་དམིགས་པ་གཉིས་དང་དྲུག་ལ་བྱེད། དང་པོ་གཉིས་ནི། རྒྱུ་དང་འགལ་བའི་རང་བཞིན་དམིགས་པ་དང༌། ཁྱབ་བྱེད་དང་འགལ་བའི་རང་བཞིན་དམིགས་པ་གཉིས་ལ་བྱེད། དང་པོ་ནི།
གྲང་འབྲས་སྤུ་ལོང་བྱེད་ཀྱིས་ཁྱབ་པར་ནོན་པའི་ཤར་གཞིར་ཆོས་ཅན། གྲང་འབྲས་སྤུ་ལོང་བྱེད་ཀྱིས་ཁྱབ་པར་ནོན་པའི་གཞི་མ་ཡིན་པར་ཐལ། ཚ་རེག་སྟོབས་ཆེན་པོས་ཁྱབ་པར་ནོན་པའི་ཕྱིར། ཞེས་པའི་ཐལ་འགྱུར་ལྟ་བུ་ལ་བྱེད། གཉིས་པ་ཁྱབ་བྱེད་དང་འགལ་བའི་རང་བཞིན་དམིགས་པ་ནི། བ་མོའི་རེག་པས་ཁྱབ་པར་ནོན་པའི་ཤར་གཞིར་ཆོས་ཅན། བ་མོའི་རེག་པས་ཁྱབ་པར་ནོན་པའི་གཞི་མ་ཡིན་པར་ཐལ། ཚ་རེག་སྟོབས་ཆེན་པོས་ཁྱབ་པར་ནོན་པའི་ཕྱིར། ཞེས་པའི་ཐལ་འགྱུར་ལྟ་བུ་ལ་བྱེད། གཉིས་པ་འགལ་བའི་འབྲས་བུ་དམིགས་པ་གཉིས་ནི།
རང་བཞིན་དང་འགལ་བའི་འབྲས་བུ་དམིགས་པ་དང༌། ཁྱབ་བྱེད་དང་འགལ་བའི་འབྲས་བུ་དམིགས་པ་གཉིས་ལ་བྱེད། དང་པོ་ནི། གྲང་རེག་རྒྱུན་ཆགས་དང་ལྡན་པའི་ཤར་གཞིར་ཆོས་ཅན། གྲང་རེག་རྒྱུན་ཆགས་དང་ལྡན་པའི་གཞི་མ་ཡིན་པར་ཐལ། དུ་བ་དྲག་ཕྱུར་བས་ཁྱབ་པར་ནོན་པའི་གཞི་ཡིན་པའི་ཕྱིར། ཞེས་པ་ལྟ་བུ་ལ་བྱེད། གཉིས་པ་ཁྱབ་བྱེད་དང་འགལ་བའི་འབྲས་བུ་དམིགས་པ་ནི། བ་མོའི་རེག་པ་རྒྱུན་ཆགས་དང་ལྡན་པའི་ཤར་གཞིར་ཆོས་ཅན། བ་མོའི་རེག་པ་རྒྱུན་ཆགས་དང་ལྡན་པའི་གཞི་མ་ཡིན་པར་ཐལ།
དུ་བ་དྲག་ཕྱུར་བས་ཁྱབ་པར་ནོན་པའི་གཞི་ཡིན་པའི་ཕྱིར། ཞེས་པ་ལྟ་བུ་ལ་བྱེད། གསུམ་པ་འགལ་བའི་ཁྱབ་བྱ་དམིགས་པ་གཉིས་ནི། རང་བཞིན་དང་འགལ་བའི་ཁྱབ་བྱ་དམིགས་པ། རྒྱུ་དང་འགལ་བའི་ཁྱབ་བྱ་དམིགས་པ་གཉིས་ལ་བྱེད། དང་པོ་ནི། གྲང་རེག་རྒྱུན་ཆགས་དང་ལྡན་པའི་ཤར་གཞིར་ཆོས་ཅན། གྲང་རེག་རྒྱུན་ཆགས་དང་ལྡན་པའི་གཞི་མ་ཡིན་པར་ཐལ། ཙན་མེ་སྟོབས་ཆེན་པོས་ཁྱབ་པར་ནོན་པའི་ཕྱིར། ཞེས་པ་ལྟ་བུ་ལ་བྱེད།
གཉིས་པ་རྒྱུ་དང་འགལ་བའི་ཁྱབ་བྱ་དམིགས་པ་ནི།

གྲང་འབྲས་སྤུ་ལོང་བྱེད་རྒྱུན་ཆགས་དང་ལྡན་པའི་ཤར་གཞིར་ཆོས་ཅན། གྲང་ འབྲས་སྤུ་ལོང་བྱེད་རྒྱུན་ཆགས་དང་ལྡན་པའི་གཞི་མ་ཡིན་པར་ཐལ། ཙན་མེ་སྟོབས་ཆེན་པོས་ཁྱབ་པར་ནོན་པའི་ཕྱིར། ཞེས་པ་ལྟ་བུ་ལ་བྱེད། གཉིས་པ་གྲང་རེག་གིས་ཚ་རེག་འགོག་པ་དྲུག་ནི། དེ་དག་གི་རིགས་པས་ཤེས་པར་བྱའོ།། གཉིས་པ་སྒྲུབ་བྱེད་མི་འཕེན་པའི་ཐལ་འགྱུར་ཡང་དག་ལ། མཚན་ཉིད་དང༌། དབྱེ་བ་གཉིས། དང་པོ་ནི། ཐལ་འགྱུར་ཡང་དག་གང་ཞིག །
རང་གི་ཟློག་དོན་ལ་ཚུལ་གསུམ་ཚང་བའི་གཏན་ཚིགས་འཕེན་པར་མི་ནུས་པ་དེ། སྒྲུབ་བྱེད་མི་འཕེན་པའི་ཐལ་འགྱུར་ཡང་དག་གི་མཚན་ཉིད་ཡིན། དེ་ལ་དབྱེ་ན། རང་བཞིན་མ་དམིགས་པའི་ཐལ་འགྱུར། འབྲས་བུ་མ་དམིགས་པའི་ཐལ་འགྱུར། མཚན་ཉིད་མ་དམིགས་པའི་ཐལ་འགྱུར་གསུམ་དུ་ཡོད་དེ། རིགས་གཏེར་ལས། རང་བཞིན་འབྲས་བུ་མཚན་ཉིད་དཻ།། མི་དམིགས་གསུམ་གྱིས་སྒྲུབ་མི་འཕེན།། ཞེས་བཤད་པའི་ཕྱིར།
དེའི་སྟེང་དུ་འབྲས་བུ་དང་འགལ་བའི་རང་བཞིན་དམིགས་པ། འབྲས་བུ་དང་འགལ་བའི་འབྲས་བུ་དམིགས་པ། འབྲས་བུ་དང་འགལ་བའི་ཁྱབ་བྱ་དམིགས་པ་དང་གསུམ་དང་དྲུག་ཏུ་ཡོད། དང་པོ་རང་བཞིན་མ་དམིགས་པའི་ཐལ་འགྱུར་ནི། བུམ་པ་ཚད་མས་དམིགས་པའི་གཞིར་ཆོས་ཅན། བུམ་པ་མེད་པར་ཐལ། བུམ་པ་ཚད་མས་མ་དམིགས་པའི་ཕྱིར། ཞེས་པ་ལྟ་བུ། གཉིས་པ་འབྲས་བུ་མ་དམིགས་པའི་ཐལ་འགྱུར་ནི། ཚང་མང་དུ་ཆོས་ཅན།
དུ་རྒྱུ་ནུས་པ་ཐོགས་མེད་མེད་པར་ཐལ། དངོས་འབྲས་དུ་བ་མེད་པའི་ཕྱིར། ཞེས་པ་ལྟ་བུ། གསུམ་པ་མཚན་ཉིད་མ་དམིགས་པའི་ཐལ་འགྱུར་ནི། བ་ལང་ཀར་ཟལ་ཆོས་ཅན། བ་ལང་མ་ཡིན་པར་ཐལ། ནོག་ལྐོག་ཤལ་དང་མི་ལྡན་པའི་ཕྱིར། ཞེས་པ་ལྟ་བུ། བཞི་པ་འབྲས་བུ་དང་འགལ་བའི་རང་བཞིན་དམིགས་པ་ནི། གྲང་རྒྱུ་ནུས་པ་ཐོགས་མེད་དང་ལྡན་པའི་ཤར་གཞིར་ཆོས་ཅན།
གྲང་རྒྱུ་ནུས་པ་ཐོགས་མེད་དང་ལྡན་པའི་གཞི་མ་ཡིན་པར་ཐལ། ཚ་རེག་སྟོབས་ཆེན་པོས་ཁྱབ་པར་ནོན་པའི་ཕྱིར། ཞེས་པ་ལྟ་བུ་ལ་བྱེད། ལྔ་པ་འབྲས་བུ་དང་འགལ་བའི་འབྲས་བུ་དམིགས་པ་ནི། གྲང་རྒྱུ་ནུས་པ་ཐོགས་མེད་དང་ལྡན་པའི་ཤར་གཞི་ཆོས་ཅན། གྲང་རྒྱུ་ནུས་པ་ཐོགས་མེད་དང་ལྡན་པའི་གཞི་མ་ཡིན་པར་ཐལ། དུ་བ་དྲག་ཕྱུར་བས་ཁྱབ་པར་ནོན་པའི་ཕྱིར། ཞེས་པ་ལྟ་བུ། དྲུག་པ་འབྲས་བུ་དང་འགལ་བའི་ཁྱབ་བྱ་དམིགས་པ་ནི། གྲང་རྒྱུ་ནུས་པ་ཐོགས་མེད་དང་ལྡན་པའི་ཤར་གཞི་ཆོས་ཅན།
གྲང་རྒྱུ་ནུས་པ་ཐོགས་མེད་དང་ལྡན་པའི་གཞི་མ་ཡིན་པར་ཐལ། ཙན་མེ་སྟོབས་ཆེན་པོས་ཁྱབ་པར་ནོན་པའི་ཕྱིར། ཞེས་པ་ལྟ་བུ་ལ་བྱེད་དོ།། དེ་ལྟར་སྒྲུབ་བྱེད་མི་འཕེན་པ་དང་འཕེན་པའི་ཐལ་འགྱུར་གཉིས་ཡོད་པ་ལས། སྒྲུབ་བྱེད་འཕེན་པའི་ཐལ་འགྱུར་རྣམས་ལ་སྒྲུབ་ངག་ཏུ་བཀོད་པ་དང་མ་བཀོད་པ་གཉིས་གཉིས་སུ་ཡོད་པ་ལས། སྒྲུབ་ངག་ཏུ་བཀོད་པ་ནི། དཔེར་ན། ཚ་རེག་སྟོབས་ཆེན་པོས་ཁྱབ་པར་ནོན་པའི་གཞི་ཡིན་ན་གྲང་རེག་རྒྱུན་ཆགས་དང་ལྡན་པའི་གཞི་མ་ཡིན་པས་ཁྱབ། དཔེར་ན་ཚང་མང་བཞིན། ཚ་རེག་སྟོབས་ཆེན་པོས་ཁྱབ་པར་ནོན་པའི་གཞིར་གྲང་རེག་རྒྱུན་ཆགས་དང་ལྡན་པར་ཁས་བླངས་པས་སོ། །
ཞེས་པ་ལྟ་བུ་ལ་བྱེད། འདི་ལ་རིགས་གཏེར་བས་སྒྲུབ་པའི་ཐལ་འགྱུར་ཆོས་གསུམ་ལྡན་དུ་བཤད་པ་ཡིན་ཏེ། རིགས་གཏེར་ལས། སྒྲུབ་པའི་ཐལ་འགྱུར་ཆོས་གསུམ་ལྡན།། དངོས་སུ་སྒྲུབ་པའི་ངག་མིན་ཀྱང༌།། ཟློག་ན་སྒྲུབ་པའི་མཚན་ཉིད་ཡོད། ། ཞེས་དང༌། དེའི་འགྲེལ་པར། དངོས་སུ་རྟགས་ཚད་མས་མ་གྲུབ་པའི་ཕྱིར་སྒྲུབ་པའི་ངག་མ་ཡིན་མོད། ཟློག་ན་ཚུལ་གསུམ་ཚང་བས་སྒྲུབ་པ་ཡང་དག་གོ །
ཞེས་བཤད་པའི་ཕྱིར། གཉིས་པ་ཐལ་འགྱུར་ལྟར་སྣང་ལ། རང་གི་ལུགས་བཞག་པ་ དང༌། གཞན་གྱི་འདོད་པ་བཀོད་པ་གཉིས་སུ་ཡོད། དང་པོ་ལ། ཐལ་འགྱུར་ལྟར་སྣང་ལ་མཚན་ཉིད་དང༌། དབྱེ་བ་གཉིས། དང་པོ་ནི། ཐལ་འགྱུར་དུ་བཀོད་པ་གང་ཞིག ། ཐལ་འགྱུར་ཡང་དག་གི་བསལ་བྱར་ཚད་མས་དམིགས་པ་དེ།
ཐལ་འགྱུར་ལྟར་སྣང་གི་མཚན་ཉིད། ཐལ་འགྱུར་ཡང་དག་གི་བསལ་བྱ་དེ་ལ་རྟགས་ཁས་མ་བླངས་པ། ཁྱབ་པ་ཚད་མས་མ་གྲུབ་པ། དམ་བཅའ་ལ་ཚད་མའི་བསལ་བ་འཇུག་ཏུ་མི་རུང་བ་དང་གསུམ་དུ་ཡོད། གཉིས་པ་དབྱེ་བ་ལ། འགལ། མ་ངེས། མ་གྲུབ་པ། བསལ་བ་ཡེ་མེད་ཀྱི་ཐལ་འགྱུར་དང་བཞིར་ཡོད། དང་པོ་ནི།
སྒྲ་བྱས་པར་ཁས་ལེན་པ་ལ། སྒྲ་ཆོས་ཅན། རྟག་པར་ཐལ། བྱས་པའི་ཕྱིར། ཞེས་འཕེན་པ་ལྟ་བུ་ལ་བྱེད། གཉིས་པ་ནི། སྒྲ་གཞལ་བྱར་ཁས་ལེན་པ་ལ། སྒྲ་ཆོས་ཅན། རྟག་པར་ཐལ། གཞལ་བྱ་ཡིན་པའི་ཕྱིར།
ཞེས་འཕེན་པ་ལྟ་བུ་ལ་བྱེད། གསུམ་པ་ནི། སྒྲ་མཉན་བྱར་ཁས་ལེན་པ་ལ། སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར། ཞེས་འཕེན་པ་ལྟ་བུ་ལ་བྱེད། བཞི་པ་ནི། སྒྲ་རྟག་པར་ཁས་ལེན་པ་ལ། སྒྲ་ཆོས་ཅན།
མི་རྟག་པར་ཐལ། བྱས་པའི་ཕྱིར། ཞེས་འཕེན་པ་ལྟ་བུ་ལ་བྱེད། གཉིས་པ་གཞན་གྱི་བཞེད་པ་བཀོད་པ་ནི། སློབ་དཔོན་ཕྱྭ་པ་ནི། ཐལ་འགྱུར་དུ་བཀོད་པ་ཐམས་ཅད་ལ་རྟགས་ཁྱབ་གཉིས་ཀ་མ་གྲུབ་པ། རྟགས་འབའ་ཞིག་མ་གྲུབ་པ། ཁྱབ་པ་འབའ་ཞིག་མ་གྲུབ་པ། རྟགས་ཁྱབ་གཉིས་ཀ་གྲུབ་པ་སྟེ། རྩ་བའི་དབྱེ་བ་བཞི་དང༌།
ཡན་ལག་གི་དབྱེ་བ་བཅུ་བཞིར་འདོད་པ་ཡིན་ཏེ། རིགས་གཏེར་ལས། ཐལ་འགྱུར་བཞི་ལས་བཅུ་བཞི་ཞེས།། གངས་ཅན་པ་དག་དེ་ལྟར་འདོད། ། ཞེས་བཤད་པའི་ཕྱིར། གསུམ་པ་དེ་ལ་ལན་འདེབས་ཚུལ་ནི། རྟོག་གེ་སྔ་རབས་པ་དག ། ཐལ་འགྱུར་ལྟར་སྣང་གི་ལན་ལ། འདོད་ལན་དང༌། རྟགས་མ་གྲུབ་ཀྱི་ལན་དང༌།
ཁྱབ་པ་མེད་ལན་དང་གསུམ་དུ་ཡོད་དེ། རིགས་གཏེར་ལས། ཐལ་འགྱུར་ལན་ནི་སྒོ་གསུམ་ཞེས།། ཁ་བ་ཅན་པ་དེ་སྐད་སྨྲ།། ཞེས་བཤད་པའི་ཕྱིར། རིགས་གཏེར་མཛད་པ་ལྟར་ན། ཐལ་ འགྱུར་ལྟར་སྣང་གི་ལན་ལ། རྟགས་མ་གྲུབ་པ། ཁྱབ་པ་འགལ་བ། ཁྱབ་པ་མ་ངེས་པ།
འདོད་ལན་དང་བཞིར་འཆད་པ་ཡིན་ཏེ། དེས་ན་མཁས་པས་ཐལ་འགྱུར་ལན།། རྣམ་པར་ཐར་པའི་སྒོ་བཞི་གདབ།། ཞེས་བཤད་པའི་ཕྱིར། འཁོར་གསུམ་ཚང་བའི་ཐལ་འགྱུར་ལ་ནི་ལན་གྱིས་ཟློག་པར་མི་ནུས་པས་དེའི་རྗེས་སུ་འབྲང་དགོས་པ་ཡིན་ཏེ། རིགས་གཏེར་ལས། ལན་གྱིས་ཟློག་པར་མ་ནུས་ན།། དེ་ཡི་རྗེས་འབྲང་དམ་པའི་ལུགས།། ཞེས་བཤད་པའི་ཕྱིར། ཐལ་འགྱུར་ལྟར་སྣང་བཞི་པོ་འདི་ལ་མཁས་པ་གཙང་ནག་པས་ཐ་སྙད་མཛད་པ་ནི།
བསལ་བ་ཡེ་མེད་ཀྱི་ཐལ་འགྱུར་ལ། རྨ་བྱ་དུག་འཇོམས་ཞེས་བྱ་བ་ཡིན་ཏེ། འདོད་ལན་བཏབ་པས་རྩོད་པ་རང་ཞིར་འགྱུར་བའི་ཕྱིར། མ་གྲུབ་པའི་ཐལ་ འགྱུར་ལ་ནི། དཔའ་བོ་ལག་རྡུམ་ཞེས་བྱ་བ་ཡིན་ཏེ། རྟགས་ལ་ཁས་བླངས་མེད་པས་ཚུར་ལ་ཟློག་པའི་ཕྱིར། མ་ངེས་པའི་ཐལ་འགྱུར་ལ་ ནི། མཚོན་ཆའི་ཁྲི་འགྱོགས་ཞེས་བྱ་བ་ཡིན་ཏེ། རྟགས་ལ་ཁས་བླངས་ཡོད་ཀྱང་ཁྱབ་པ་མ་གྲུབ་པས་རྩོད་པ་ཆེར་འགྱུར་བའི་ཕྱིར། འཁོར་གསུམ་ཚང་བའི་ཐལ་འགྱུར་ལ་ནི།
གནམ་ལྕགས་ཐོག་གི་ཐལ་འགྱུར་ཞེས་བྱ་བ་ཡིན་ཏེ། ལན་གང་གིས་ཀྱང་ཟློག་པར་མི་ནུས་པའི་ཕྱིར། ཞེས་འཆད་པར་བྱེད་དོ།། སློབ་དཔོན་ཕྱྭ་པ་ལྟར་ན། ཐལ་འགྱུར་གྱི་རྟགས་དང་ཁྱབ་པ་ཁས་བླངས་ཀྱིས་གྲུབ་པས་རྟགས་དང་ཁྱབ་པ་གྲུབ་པའི་གོ་ཆོད་པ་དང༌། ཁས་བླངས་ཀྱི་བསལ་བས་བསལ་བའི་གོ་ཆོད་པར་འདོད་ལ། རིགས་གཏེར་མཛད་པ་ལྟར་ན། ཐལ་འགྱུར་གྱི་རྟགས་ཁས་བླངས་པས་ཐལ་འགྱུར་དེ་མ་གྲུབ་པའི་ཐལ་འགྱུར་དུ་མི་འཇོག་པ་ཙམ་ཡིན་ཀྱང༌། རྟགས་གྲུབ་པའི་གོ་མི་ཆོད་པ་དང༌། ཁྱབ་པ་ཁས་བླངས་ཀྱིས་གྲུབ་པ་དང༌།
ཁས་བླངས་ཀྱི་བསལ་བས་བསལ་བའི་གོ་མི་ཆོད་པར་འདོད་ཅིང༌། ཁས་བླངས་ཀྱི་བསལ་བས་བསལ་བའི་གོ་ཆོད་ན། སྔར་རྒོལ་སྒྲ་བྱས་པ་དང་རྟག་པར་ཁས་ལེན་པ་ལ། ཕྱིར་རྒོལ་གྱིས་སྒྲ་ཆོས་ཅན། མི་རྟག་པར་ཐལ། བྱས་པའི་ཕྱིར། ཞེས་འཕངས་པ་ཐལ་འགྱུར་ཡང་དག་ཏུ་འགྱུར་ལ། འདོད་མི་ནུས་ཏེ། དེ་འདྲའི་ཐལ་འགྱུར་ལ་ཚད་མའི་བསལ་བ་སྟོན་རྒྱུ་མེད་པའི་ཕྱིར། དེ་ཐལ་འགྱུར་ཡང་དག་ཡིན་ན་དེ་འདྲའི་ཐལ་འགྱུར་འཕེན་པ་པོའི་ཕྱིར་རྒོལ་དེ་ཕྱིར་རྒོལ་ཡང་དག་ཡིན་པར་འགྱུར་ལ།
འདོད་ན། དེ་འདྲའི་ཕྱིར་རྒོལ་ཆོས་ཅན། ཕྱིར་རྒོལ་ཡང་དག་མ་ཡིན་པར་ཐལ། སྔར་རྒོལ་གྱི་དམ་བཅའ་ལྟར་སྣང་ལ་སྒྲུབ་བྱེད་འཕེན་པའི་ཐལ་འགྱུར་འཕེན་རྒྱུ་ཡོད་བཞིན་དུ་སྒྲུབ་བྱེད་མི་འཕེན་པའི་ཐལ་འགྱུར་འགོད་མཁན་གྱི་ཕྱིར་རྒོལ་ཡིན་པའི་ཕྱིར། དེས་སྒྲུབ་བྱེད་འཕེན་ནོ་ཟེར་ན། འོ་ན་མི་རྟག་པ་མ་ཡིན་པ་དེ། སྒྲ་མ་བྱས་པར་སྒྲུབ་པའི་སྒྲུབ་བྱེད་གཏན་ཚིགས་ཡང་དག་ཡིན་པར་འགྱུར་རོ་ཞེས་སོགས་སྐྱོན་བརྗོད་པར་མཛད་དོ།། གསུམ་པ་དེ་གཉིས་ཀྱི་གྲུབ་དོན་དུ་གྱུར་པའི་བསྒྲུབ་བྱ་བཤད་པ་ལ། དངོས་དང༌། དེ་སྒྲུབ་བྱེད་ཕྱོགས་ཆོས་ཅན་གྱི་གཏན་ཚིགས་བཤད་པ་གཉིས།
དང་པོ་ལ། བསྒྲུབ་བྱ་ཡང་དག་ལ། མཚན་ཉིད། མིང་གི་རྣམ་གྲངས། དབྱེ་བ། ཞར་ལ་ཚད་མས་བསལ་བ་བཤད་པ་དང་བཞིར་ཡོད།
དང་པོ་ནི། ངོ་བོའི་དོན་སོགས་ཆོས་ལྔ་ཚང་བ་དེ། བསྒྲུབ་བྱ་ཡང་དག་གི་མཚན་ཉིད་ཡིན། ཆོས་ལྔ་ནི།
ངོ་བོ་དང༌། ཚིག་ཕྲད་དང༌། བདག་ཉིད་དང༌། འདོད་པ་དང༌། མ་བསལ་བ་དང་ལྔ་ལ་བྱེད་དེ། ཚད་མ་མདོར། ངོ་བོ་ཁོ་ན་རང་ཉིད་དང༌།། འདོད་ཅིང་མ་བསལ་བསྟན་བྱ་བ།། ཞེས་བཤད་པའི་ཕྱིར། དེ་ཡང་ངོ་བོ་ཞེས་པའི་ཚིག་གིས་བསྒྲུབ་བྱ་ཡང་དག་ཡིན་ན་སྐབས་ཀྱི་རྒོལ་བའི་ཚད་མས་གྲུབ་པ་ཅིག་དགོས་པར་བསྟན།
ཚིག་ཕྲད་ཁོ་ན་བ་ཞེས་པའི་ཚིག་གིས་བསྒྲུབ་བྱ་ཡང་དག་ཡིན་ན་སྒྲུབ་བྱེད་དུ་བཀོད་བཞིན་པ་མ་ཡིན་པ་ཞིག་དགོས་པར་བསྟན། བདག་ཉིད་ཞེས་པའི་ཚིག་གིས་བསྒྲུབ་བྱ་ཡང་དག་ཡིན་ན་རྒོལ་བ་བདག་ཉིད་ཀྱིས་བསྒྲུབ་བྱར་ཁས་བླངས་པ་ཞིག་དགོས་པར་བསྟན། འདོད་པ་ཞེས་པའི་ཚིག་གིས་བསྒྲུབ་བྱ་ཡང་དག་ཡིན་ན་རྒོལ་བས་དཔག་འདོད་ཀྱི་ཡུལ་དུ་བྱས་པ་ཞིག་དགོས་པར་བསྟན། མ་བསལ་བ་ཞེས་པའི་ཚིག་གིས་བསྒྲུབ་བྱ་ཡང་དག་ཡིན་ན་སྐབས་ཀྱི་རྒོལ་བའི་ཚད་མས་མ་བསལ་བ་ཞིག་དགོས་པར་བསྟན་པ་ཡིན་ཏེ། རྣམ་འགྲེལ་ལས། ངོ་བོ་ཚིག་ཕྲད་བདག་ཉིད་འདོད།། ཚིག་གི་དེ་ཡི་མཚན་ཉིད་བཞི།། མ་གྲུབ་སྒྲུབ་བྱེད་མིན་དོན་རྗོད།། རྒོལ་བས་ཁས་བླངས་པ་བཟུང་ངོ༌། ། ཞེས་དང༌།
ཁས་བླངས་དེ་ཡང་ཚད་མ་ནི།། བདག་གིས་བཀག་མེད་ཡིན་པར་འདོད།། ཞེས་བཤད་པའི་ཕྱིར། བསྒྲུབ་བྱའི་མཚན་ཉིད་ཀྱི་སྐྱོན་དེ་ལ་རིགས་མི་མཐུན་དང༌། ལོག་རྟོག་གཉིས་སུ་ཡོད། རིགས་མི་མཐུན་ནི། སྐབས་ཀྱི་རྒོལ་བའི་ཚད་མས་མ་གྲུབ་པ་དང༌། ཚད་མས་བསལ་བ་དང༌། དཔག་འདོད་ཀྱི་ཡུལ་དུ་མ་བྱས་པ་དང་གསུམ་ལ་བྱེད། དེ་གསུམ་ནི།
བསྒྲུབ་བྱའི་མཚན་ཉིད་ཀྱི་ཟུར་གྱི་ངོ་བོ་དང༌། མ་བསལ་བ་དང༌། འདོད་པ་ཞེས་པའི་ཚིག་གིས་སེལ་བར་བྱེད། ལོག་རྟོག་ནི། དཔེ་རྟགས་མ་གྲུབ་པ་བསྒྲུབ་བྱ་ཡིན་ནམ་སྙམ་ པའི་ལོག་རྟོག ། ལུང་དོན་བསྒྲུབ་བྱ་ཡིན་ནམ་སྙམ་པའི་ལོག་རྟོག་གཉིས་ལ་བྱེད། དེ་གཉིས་ནི་བསྒྲུབ་བྱའི་མཚན་ཉིད་ཀྱི་ཟུར་གྱི་ཁོ་ན་བ་ཞེས་པ་དང༌། བདག་ཉིད་ཞེས་པའི་ཚིག་གིས་སེལ་བར་བྱེད། རིགས་སྒོ་ལྟར་ན། གྲུབ་བསལ་མེད་ཅིང་རྒོལ་བས་བསྒྲུབ་བྱར་ཁས་བླངས་པ་དེ།
བསྒྲུབ་བྱ་ཡང་དག་གི་མཚན་ཉིད་ཡིན་ཏེ། རིགས་གཏེར་ལས། མདོ་ལས་མཚན་ཉིད་ལྔ་ལྡན་གསུངས།། བསྒྲུབ་བྱར་འདོད་པ་རིགས་པའི་སྒོར།། ཞེས་བཤད་པའི་ཕྱིར། གཉིས་པ་མིང་གི་རྣམ་གྲངས་ནི། ཕྱོགས་དང༌། བསྒྲུབ་བྱ་དང༌། རྗེས་སུ་དཔག་བྱ་དང༌། བསྟན་བྱ་བ་དང༌།
ཚོགས་དོན་ལ་སོགས་པ་མིང་གི་རྣམ་གྲངས་ཡིན་ནོ།། གསུམ་པ་དབྱེ་བ་ལ། རང་དོན་སྐབས་ཀྱི་བསྒྲུབ་བྱ་ཡང་དག་ དང༌། གཞན་དོན་སྐབས་ཀྱི་བསྒྲུབ་བྱ་ཡང་དག་གཉིས། དང་པོ་ལ། མཚན་ཉིད་དང༌། མཚན་གཞི་གཉིས། དང་པོ་ནི། རང་དོན་སྐབས་ཀྱི་ངོ་བོའི་དོན་སོགས་ཆོས་ལྔ་ཚང་བ། རང་དོན་སྐབས་ཀྱི་བསྒྲུབ་བྱ་ཡང་དག་གི་མཚན་ཉིད་ཡིན།
མཚན་གཞི་ནི། སྒྲ་མི་རྟག་སྒྲུབ་ལ་བྱས་པ་རང་དོན་སྐབས་ཀྱི་རྟགས་ཡང་དག་ཏུ་སོང་བའི་ཚེ་སྒྲ་མི་རྟག་པ་ལྟ་བུ། གཉིས་པ་གཞན་དོན་སྐབས་ཀྱི་བསྒྲུབ་བྱ་ཡང་དག་ལ། མཚན་ཉིད་དང༌། མཚན་གཞི་གཉིས། དང་པོ་ནི། གཞན་དོན་སྐབས་ཀྱི་ངོ་བོའི་དོན་སོགས་ཆོས་ལྔ་ཚང་བ་དེ། གཞན་དོན་སྐབས་ཀྱི་བསྒྲུབ་བྱ་ཡང་དག་གི་མཚན་ཉིད་ཡིན། མཚན་གཞི་ནི། བྱས་པ་སྒྲ་མི་རྟག་པར་སྒྲུབ་པའི་གཞན་དོན་སྐབས་ཀྱི་རྟགས་ཡང་དག་ཏུ་སོང་བའི་ཚེ་སྒྲ་མི་རྟག་པ་ལྟ་བུ།
འོ་ན་སྒྲ་མི་རྟག་པ་རང་མཚན་དེ་བསྒྲུབ་བྱ་ཡིན་ནམ། སྒྲ་མི་རྟག་པའི་གཞན་སེལ་དེ་བསྒྲུབ་བྱ་ཡིན་ཞེ་ན། སོང་ཚོད་ལ་སྒྲ་མི་རྟག་པའི་གཞན་སེལ་དེ་བསྒྲུབ་བྱ་ཡིན་ཏེ། དེ་སྤྱི་སྒྲུབ་པར་བྱ་ཡིན་པས།། གྲུབ་པ་སྒྲུབ་པ་ཉིད་མ་ཡིན།། ཞེས་བཤད་པའི་ཕྱིར། རློམས་ཚོད་ལ་ནི། སྒྲ་མི་རྟག་པ་རང་མཚན་དེ་བསྒྲུབ་བྱར་རློམ་པ་ཡིན་ཏཻ། སྒྲའི་གཞན་སེལ་གྱི་སྟེང་དུ་མི་རྟག་པའི་གཞན་སེལ་སྒྲུབ་པ་ལ་རྒོལ་ཕྱིར་རྒོལ་གཉིས་ཀ་ཤེས་འདོད་དང་དཔག་འདོད་མེད་པའི་ཕྱིར། སྒྲུབ་པའི་ཚེ་ནི་རང་མཚན་དང་གཞན་སེལ་སོ་སོར་མ་ཕྱེ་བའི་སྒྲ་མི་རྟག་པ་ཙམ་ཞིག་སྒྲུབ་པ་ཡིན་ཏེ།
རིགས་གཏེར་ལས། ཡུལ་དུས་རྣམ་པས་ཁྱད་པར་དུ་མ་བྱས་པའི་དུ་བ་དང༌། བྱས་པ་ལ་སོགས་པ་སྤྱི་ལྡོག་རྟགས་ཀྱི་མཚན་གཞིའོ། ། ཞེས་བཤད་པའི་ཤུགས་ལ་ཡུལ་དུས་རྣམ་པས་ཁྱད་པར་དུ་མ་བྱས་པའི་སྒྲ་མི་རྟག་པ་ཙམ་ཞིག་བསྒྲུབ་བྱ་ཡིན་པར་བསྟན་པའི་ཕྱིར། ཁ་ཅིག ། བསྒྲུབ་བྱ་ཡང་དག་ཡིན་ན་རྟགས་ཡང་དག་གི་བསྒྲུབ་བྱ་དང༌། ཚད་མས་གྲུབ་པས་ཁྱབ་བོ་ཞེ་ན། མིག་སོགས་བདག་དོན་བྱེད་པ་ཆོས་ཅན། རྟགས་ཡང་དག་གི་བསྒྲུབ་བྱ་དང་ཚད་མས་གྲུབ་པར་ཐལ། བསྒྲུབ་བྱ་ཡང་དག་ཡིན་པའི་ཕྱིར་ཏེ།
མ་རྗོད་ན་ཡང་འདོད་པས་ཁྱབ།། བདག་གི་དོན་བཞིན་བསྒྲུབ་བྱར་འདོད།། ཞེས་བཤད་པའི་ཕྱིར། རྩ་བར་འདོད་ན། མིག་སོགས་བདག་དོན་བྱེད་པ་ཆོས་ཅན། རྟགས་ཡང་དག་གི་བསྒྲུབ་བྱ་དང་ཚད་མས་གྲུབ་པ་མ་ཡིན་པར་ཐལ། རྟགས་ཡང་དག་གི་བསྒྲུབ་བྱ་མ་ཡིན་པ་གང་ཞིག ། ཚད་མས་མ་གྲུབ་པའི་ཕྱིར། དང་པོ་མ་གྲུབ་ན། མིག་སོགས་བདག་དོན་བྱེད་པ་ཆོས་ཅན།
རྟགས་ཡང་དག་གི་བསྒྲུབ་བྱ་མ་ཡིན་པར་ཐལ། ཁྱོད་སྒྲུབ་བྱེད་ཀྱི་རྟགས་ཡང་དག་མེད་པའི་ཕྱིར། རྟགས་གཉིས་པ་མ་གྲུབ་ན། མིག་སོགས་བདག་དོན་བྱེད་པ་ཚད་མས་མ་གྲུབ་པར་ཐལ། བདག་ཤེས་རིག་གི་སྐྱེས་བུ་ཚད་མས་མ་གྲུབ་པའི་ཕྱིར་ཏེ། གང་ཟག་གི་བདག་མེད་པའི་ཕྱིར། གཞན་ཡང༌། སྒྲ་རྟག་པ་ཆོས་ཅན། ཚད་མས་གྲུབ་པར་ཐལ། བསྒྲུབ་བྱ་ཡང་དག་ཡིན་པའི་ཕྱིར་ཏེ།
ཁྱོད་སྒྲུབ་བྱེད་ཕྱོགས་ཆོས་ཅན་གྱི་གཏན་ཚིགས་ཡོད་པའི་ཕྱིར། དེ་ལ་ཁྱབ་པ་ཡོད་དེ། ངོ་བོ་ཚིག་ཕྲད་བདག་ཉིད་འདོད། ། ཞེས་པའི་སྐབས་སུ་བསྒྲུབ་བྱ་ཡང་དག་གི་མཚན་ཉིད་དེ་བཤད་ནས། དེ་སྒྲུབ་བྱེད་ཕྱོགས་ཆོས་ཅན་གྱི་གཏན་ཚིགས་དེ་འཆད་པར་བྱེད་པ་ལ། གཏན་ཚིགས་རབ་ཏུ་དབྱེ་བའི་དོན། ། ཞེས་སོགས་ཀྱི་གཞུང་རྣམས་བྱུང་བའི་ཕྱིར། དེ་ལྟར་བྱས་པ་ལ། ཕྱོགས་སྔ་མ་ན་རེ། སྒྲ་རྟག་པ་ཆོས་ཅན།
ཆོས་དང་ཆོས་ཅན་གྱི་ཚོགས་དོན་ཡིན་པར་ཐལ། བསྒྲུབ་བྱ་ཡང་དག་ཡིན་པའི་ཕྱིར། ཁྱབ་སྟེ། རྟགས་ཀྱི་བསྒྲུབ་བྱ་ཚོགས་པ་ཉིད། ། ཡིན་ཕྱིར། ཞེས་བཤད་པའི་ཕྱིར། གཞན་ཡང༌། སྒྲ་རྟག་པ་ཆོས་ཅན། བསྒྲུབ་བྱ་ཡང་དག་མ་ཡིན་པར་ཐལ། ཚད་མས་བསལ་བའི་ཕྱིར།
ཁྱབ་སྟེ། བསལ་བ་གཏན་ཚིགས་རྟེན་མ་ཡིན། ། ཞེས་བཤད་པའི་ཕྱིར། གཞན་ཡང༌། སྒྲ་རྟག་པ་ཆོས་ཅན། ཁྱོད་སྒྲུབ་བྱེད་ཀྱི་གཏན་ཚིགས་ཡང་དག་ཡོད་པར་ཐལ། ཁྱོད་བསྒྲུབ་བྱ་ཡང་དག་ཡིན་པའི་ཕྱིར། ཞེས་འཆད་པར་བྱེད་དོ།། བཞི་པ་ཚད་མས་བསལ་བ་ལ། མཚན་ཉིད་དང༌།
དབྱེ་བ་གཉིས། དང་པོ་ནི། ཚད་མས་གྲུབ་པའི་དོན་གྱི་འགལ་ཟླ་དངོས་དེ། ཚད་མའི་བསལ་བའི་མཚན་ཉིད་ཡིན། དེ་ལ་དབྱེ་ན། མངོན་སུམ་གྱི་བསལ་བ་དང༌། དངོས་སྟོབས་རྗེས་དཔག ། གྲགས་པའི་རྗེས་དཔག ། ཡིད་ཆེས་པའི་རྗེས་དཔག་དང་བཞིར་ཡོད་དེ། རྗེས་སུ་དཔག་པའི་དབྱེ་བ་ཡིས།།
གནོད་པ་དེ་ཡང་རྣམ་བཞིར་བཤད།། ཞེས་བཤད་པའི་ཕྱིར། དང་པོ་མངོན་སུམ་གྱིས་བསལ་བ་ལ། མཚན་ཉིད་དང༌། རྣམ་བཞག་གཉིས། དང་པོ་ནི། སོ་སོ་སྐྱེ་བོའི་མངོན་སུམ་གྱིས་གྲུབ་པའི་དོན་གྱི་འགལ་ཟླ་དངོས་དེ། མངོན་སུམ་གྱིས་བསལ་བའི་མཚན་ཉིད་ཡིན། གཉིས་པ་རྣམ་གཞག་ལ། སེལ་བྱེད།
བསལ་བྱ། སེལ་ནུས་པའི་རྒྱུ་མཚན་དང་གསུམ། དང་པོ་ནི། སྒྲ་རང་མཚན་མཉན་བྱ་ཡིན་པ་ལྟ་བུ། གཉིས་པ་ནི། སྒྲ་རང་མཚན་མཉན་བྱ་མ་ཡིན་པ་ལྟ་བུ། གསུམ་པ་ནི། དེས་དེ་སེལ་ནུས་པ་ཡིན་ཏེ། དེ་དེའི་དངོས་ཀྱི་འགལ་ཟླ་གང་ཞིག ། སྒྲ་མཉན་བྱ་ཡིན་པ་དེ་ཉན་ཤེས་མངོན་སུམ་གྱིས་གྲུབ་པའི་ཕྱིར།
གཉིས་པ་དངོས་སྟོབས་རྗེས་དཔག་གིས་བསལ་བ་ལ། མཚན་ཉིད་དང༌། རྣམ་གཞག་གཉིས། དང་པོ་ནི། དངོས་སྟོབས་རྗེས་དཔག་གི་ཚད་མས་གྲུབ་པའི་དོན་གྱི་འགལ་ཟླ་དངོས་དེ། དངོས་སྟོབས་རྗེས་དཔག་གི་བསལ་བའི་མཚན་ཉིད་ཡིན། གཉིས་པ་རྣམ་གཞག་ལ། སེལ་བྱེད། བསལ་བྱ། སེལ་ནུས་པའི་རྒྱུ་མཚན་དང་གསུམ་ལས།
དང་པོ་ནི། སྒྲ་མི་རྟག་པ་ལྟ་བུ། གཉིས་པ་ནི། སྒྲ་མི་རྟག་པ་མ་ཡིན་པ་ལྟ་བུ། གསུམ་པ་ནི། དེས་དེ་སེལ་ནུས་པ་ཡིན་ཏེ། དེ་དེའི་དངོས་ཀྱི་འགལ་ཟླ་གང་ཞིག ། སྒྲ་མི་རྟག་པ་དེ་དངོས་པོ་སྟོབས་ཞུགས་ཀྱི་ཚད་མས་གྲུབ་པའི་ཕྱིར། གསུམ་པ་གྲགས་པའི་རྗེས་དཔག་གིས་བསལ་བ་ལ། མཚན་ཉིད་དང༌།
རྣམ་གཞག་གཉིས། དང་པོ་ནི། གྲགས་པའི་རྗེས་དཔག་གི་ཚད་མས་གྲུབ་པའི་དོན་གྱི་འགལ་ཟླ་དངོས་དེ། གྲགས་པའི་རྗེས་དཔག་གིས་བསལ་བའི་མཚན་ཉིད། གཉིས་པ་རྣམ་གཞག་ལ། སེལ་བྱེད། བསལ་བྱ། སེལ་ནུས་ པའི་རྒྱུ་མཚན་དང་གསུམ་ལས། དང་པོ་ནི། ཆོས་ཐམས་ཅད་ཟླ་བ་ཞེས་པའི་སྒྲས་བརྗོད་དུ་རུང་བ་ལྟ་བུ།
གཉིས་པ་བསལ་བྱ་ནི། རི་བོང་ཅན་ཟླ་བ་ཞེས་པའི་སྒྲས་བརྗོད་དུ་མི་རུང་བ་ལྟ་བུ། གསུམ་པ་སེལ་ནུས་པའི་རྒྱུ་མཚན་ནི། དེས་དེ་སེལ་ནུས་པ་ཡིན་ཏེ། དེ་དེའི་དངོས་ཀྱི་འགལ་ཟླ་ཡིན་པ་གང་ཞིག ། རི་བོང་ཅན་ཟླ་བ་ཞེས་པའི་སྒྲས་བརྗོད་དུ་རུང་བ་དེ་འཇིག་རྟེན་གྱི་གྲགས་པས་གྲུབ་པའི་ཕྱིར། བཞི་པ་ཡིད་ཆེས་པའི་རྗེས་དཔག་ལ། མཚན་ཉིད་དང༌། རྣམ་གཞག་གཉིས། དང་པོ་ནི།
ཡིད་ཆེས་རྗེས་དཔག་གི་ཚད་མས་གྲུབ་པའི་དོན་གྱི་འགལ་ཟླ་དངོས་དེ། དེས་བསལ་བའི་མཚན་ཉིད། གཉིས་པ་རྣམ་གཞག་ལ། སེལ་བྱེད། བསལ་བྱ། སེལ་ནུས་ པའི་རྒྱུ་མཚན་དང་གསུམ་ལས། དང་པོ་ནི། སྦྱིན་པས་ལོངས་སྤྱོད་ཁྲིམས་ཀྱིས་བདེ། ། ཞེས་པའི་ལུང་ཚིག་ལྟ་བུ། གཉིས་པ་བསལ་བྱ་ནི།
སྦྱིན་སོགས་སྤྱད་པ་ལས་བདེ་བ་མི་འབྱུང་བ་ལྟ་བུ། གསུམ་པ་སེལ་ནུས་པའི་རྒྱུ་མཚན་ནི། སྦྱིན་པས་ལོངས་སྤྱོད་ཁྲིམས་ཀྱིས་བདེ། ། ཞེས་པའི་ལུང་ཚིག་ཆོས་ཅན། རང་གི་བསྟན་བྱའི་དོན་ལ་མི་བསླུ་བ་ཡིན་ཏེ། དཔྱད་གསུམ་གྱིས་དག་པའི་ལུང་ཡིན་པའི་ཕྱིར། གཉིས་པ་དེ་སྒྲུབ་བྱེད་ཕྱོགས་ཆོས་ཅན་གྱི་གཏན་ཚིགས་བཤད་པ་ལ། བཤད་བྱའི་མདོ་འགོད་པ་དང༌། མདོའི་དོན་བཤད་པ་གཉིས། དང་པོ་ནི།
ཚད་མ་མདོར། མཐུན་ཕྱོགས་ལ་ཡོད་མེད་རྣམ་གཉིས།། ཕྱོགས་ཀྱི་ཆོས་ལའང་རྣམ་པ་གསུམ།། མི་མཐུན་ཕྱོགས་ལའང་སོ་སོར་ནི།། ཡོད་མེད་གཉིས་ཀའི་བྱེ་བྲག་ཕྱིར། ། ཞེས་དང༌། རྣམ་ངེས་ལས། ཕྱོགས་ཆོས་མཐུན་ཕྱོགས་ཡོད་མེད་དང༌།། རྣམ་གཉིས་རེ་རེ་དག་ལ་ཡང༌།། རྣམ་གསུམ་མི་མཐུན་ཕྱོགས་ལ་ཡང༌།།
ཡོད་མེད་རྣམ་པ་གཉིས་ཕྱིར་རོ།། ཞེས་ཕྱོགས་ཆོས་ཅན་གྱི་གཏན་ཚིགས་དེ་ལ་མིང་གི་སྒོ་ནས་བཅོ་བརྒྱད་དང༌། རྫས་ཀྱི་སྒོ་ནས་དགུར་བཤད་པ་ཡིན་ནོ།། གཉིས་པ་མདོའི་དོན་བཤད་པ་ལ། གཏན་ཚིགས་རབ་ཏུ་དབྱེ་བའི་དོན།། བདེ་བར་བཟུང་བ་བསྒྲུབ་བྱའི་ཕྱིར།། ཕྱོགས་ཆོས་རབ་ཏུ་དབྱེ་བ་ལ།། མདོར་བསྡུས་པར་ནི་གསུངས་པ་ཡིན།། ཞེས་པ་འདི་བྱུང༌། འདིའི་སྐབས་སུ་ཕྱོགས་ཆོས་ཅན་གྱི་གཏན་ཚིགས་དགུ་པོ་ངོས་བཟུང་བ་དང༌།
དེ་བང་མིག་ལ་འགོད་པའི་ཚུལ་གཉིས། དང་པོ་ནི། ཕྱོགས་གཉིས་ཀ་ལ་ཁྱབ་བྱེད་པ། མཐུན་ཕྱོགས་ལ་ཁྱབ་བྱེད་མི་མཐུན་ཕྱོགས་ལ་གཏན་མེད་པ། མཐུན་ཕྱོགས་ལ་ཁྱབ་བྱེད་མི་མཐུན་ཕྱོགས་ལ་རྣམ་གཉིས་པ་སྟེ་མཐུན་ཕྱོགས་ལ་ཁྱབ་བྱེད་པ་གསུམ་དང༌། མཐུན་ཕྱོགས་ལ་གཏན་མེད་མི་མཐུན་ཕྱོགས་ལ་ཁྱབ་བྱེད་པ། ཕྱོགས་གཉིས་ཀ་ལ་གཏན་མེད་པ། མཐུན་ཕྱོགས་ལ་གཏན་མེད་མི་མཐུན་ཕྱོགས་ལ་རྣམ་གཉིས་པ་སྟེ་མཐུན་ཕྱོགས་ལ་གཏན་མེད་པ་གསུམ་དང༌། མཐུན་ཕྱོགས་ལ་རྣམ་གཉིས་མི་མཐུན་ཕྱོགས་ལ་ཁྱབ་བྱེད་པ། མཐུན་ཕྱོགས་ལ་རྣམ་གཉིས་མི་མཐུན་ཕྱོགས་ལ་གཏན་མེད་པ།
ཕྱོགས་གཉིས་ཀ་ལ་རྣམ་གཉིས་པ་སྟཻ་མཐུན་ཕྱོགས་ལ་རྣམ་གཉིས་པ་གསུམ་དང་དགུ་ལ་བྱེད། དང་པོ་མཐུན་ཕྱོགས་ལ་ཁྱབ་བྱེད་པ་གསུམ་ནི། སྒྲ་ཆོས་ཅན། རྟག་སྟེ། གཞལ་བྱ་ཡིན་པའི་ཕྱིར། གཉིས་པ་ནི། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། གསུམ་པ་ནི།
སྒྲ་ཆོས་ཅན། རྩོལ་བ་ལས་བྱུང་སྟེ། མི་རྟག་པའི་ཕྱིར། ཞེས་པ་དང་གསུམ་ལ་བྱེད། མཐུན་ཕྱོགས་ལ་གཏན་མེད་པ་གསུམ་ནི། སྒྲ་ཆོས་ཅན། རྟག་སྟེ། བྱས་པའི་ཕྱིར། སྒྲ་ཆོས་ཅན། རྟག་སྟེ།
མཉན་བྱ་ཡིན་པའི་ཕྱིར། དུང་སྒྲ་ཆོས་ཅན། རྟག་སྟེ། རྩོལ་བ་ལས་བྱུང་བའི་ཕྱིར། ཞེས་པ་དང་གསུམ་ལ་བྱེད། མཐུན་ཕྱོགས་ལ་རྣམ་གཉིས་པ་གསུམ་གྱི་དང་པོ་ནི། སྒྲ་ཆོས་ཅན། རྩོལ་བ་ལས་མ་བྱུང་སྟེ། མི་རྟག་པའི་ཕྱིར། ཞེས་པ་དང༌།
གཉིས་པ་ནི། དུང་སྒྲ་ཆོས་ཅན། མི་རྟག་སྟེ། རྩོལ་བ་ལས་བྱུང་བའི་ཕྱིར། ཞེས་དང༌། གསུམ་པ་ནི། སྒྲ་ཆོས་ཅན། རྟག་སྟེ། རེག་བྱ་ཅན་མ་ཡིན་པའི་ཕྱིར། ཞེས་པ་དང་གསུམ་ལ་བྱེད།
གཉིས་པ་བང་མིག་དགུ་ལ་འགོད་པའི་ཚུལ་ནི། མཐུན་ཕྱོགས་ལ་ཁྱབ་བྱེད་པ་གསུམ་ནི། བང་མིག་གཡོན་པ་གསུམ་ལ་སྟེང་ནས་འོག་ཏུ་རིམ་པ་བཞིན་དུ་འགོད་པ་དང༌། མཐུན་ཕྱོགས་ལ་གཏན་མེད་པ་གསུམ་ནི། དབུས་མ་གསུམ་ལ་སྟེང་ནས་འོག་ཏུ་འགོད་པ་དང༌། མཐུན་ཕྱོགས་ལ་རྣམ་གཉིས་པ་གསུམ་ནི། གཡས་པ་གསུམ་ལ་སྟེང་ནས་འོག་ཏུ་རིམ་པ་བཞིན་དུ་འགོད་པར་བྱ་དགོས་པ་ཡིན་ཏེ། མདོའི་རང་འགྲེལ་ལས། འཕྲེང་གི་གྱེན་མཐུར་ལ་ནི་མཐུན་ཕྱོགས་ཀྱི་གསུམ་མོ། ། འཕྲེད་ལ་ནི་མི་མཐུན་ཕྱོགས་ཀྱི་གསུམ་མོ། །
ཞེས་བཤད་པའི་ཕྱིར། ༼བང་མིག་དགུ་ལ་འགོད་ཚུལ་དཔེའུ་རིས་བཞུགས།༽ མཐུན་ཕྱོགས་ལ་ཁྱབ་བྱེད་པ་གསུམ་ནི། Ð མཐུན་ཕྱོགས་ལ་གཏན་མེད་པ་གསུམ་ནི། Ð མཐུན་ཕྱོགས་ལ་རྣམ་གཉིས་པ་གསུམ་ནི། Ðམི་མཐུན་ཕྱོགས་ལ་ཁྱབ་བྱེད་པ་གསུམ་ནི། ® སྒྲ་ཆོས་ཅན། རྟག་སྟེ། གཞལ་བྱཡིན་པའི་ཕྱིར། ༼ཟུར།༽
དངོས་ཀྱི་མ་ངེས་པ། སྒྲ་ཆོས་ཅན། རྟག་སྟེ། བྱས་པའི་ཕྱིར། ༼ལོགས།༽ འགལ་རྟགས། སྒྲ་ཆོས་ཅན། རྩོལ་བ་ལས་མ་བྱུང་སྟེ། མི་རྟག་པའི་ཕྱིར། དངོས་ཀྱི་མ་ངེས་པ།
༼ཟུར།༽ མི་མཐུན་ཕྱོགས་ལ་གཏན་མེད་པ་གསུམ་ནི། ®སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ༼སྟེང༌།༽ རྟགས་ཡང་དགསྒྲ་ཆོས་ཅན། རྟག་སྟེ། མཉན་བྱ་ཡིན་པའི་ཕྱིར། ༼དབུས།༽
ཐུན་མོང་མིན་པའི་མ་ངེས་པ། དུང་སྒྲ་ཆོས་ཅན། མི་རྟག་སྟེ། རྩོལ་བ་ལས་བྱུང་བའི་ཕྱིར། ༼འོག༽ རྟགས་ཡང་དགམི་མཐུན་ཕྱོགས་ལ་རྣམ་གཉིས་པ་གསུམ་ནི། ®སྒྲ་ཆོས་ཅན། རྩཽལ་བ་ལས་བྱུང་སྟེ། མི་རྟག་པའི་ཕྱིར། ༼ཟུར།༽ དངོས་ཀྱི་མ་ངེས་པ།
དུང་སྒྲ་ཆོས་ཅན། རྟག་སྟེ། རྩོལ་བ་ལས་བྱུང་བའི་ཕྱིར། ༼ལོགས།༽ འགལ་རྟགས། སྒྲ་ཆོས་ཅན། རྟག་སྟེ། རེག་བྱ་ཅན་མ་ཡིན་པའི་ཕྱིར། དངོས་ཀྱི་མ་ངེས་པ། ༼ཟུར།༽
ཡང་ན། མཐུན་ཕྱོགས་ལ་ཁྱབ་བྱེད་པ་གསུམ་ནི། བང་མིག་སྟེང་མ་གསུམ་ལ་གཡོན་ནས་གཡས་སུ་འགོད་པ་དང༌། མཐུན་ཕྱོགས་ལ་གཏན་མེད་པ་གསུམ་ནི། དབུས་མ་གསུམ་ལ་གཡོན་ནས་གཡས་སུ་འགོད་པ་དང༌། མཐུན་ཕྱོགས་ལ་རྣམ་གཉིས་པ་གསུམ་ནི། བང་མིག་འོག་མ་གསུམ་ལ་གཡོན་ནས་གཡས་སུ་འགོད་པ་ཡིན་ནོ།། གཏན་ཚིགས་དགུ་པོའི་རྟགས་སུ་བཟུང་བྱ་དགུ་ནི། གཞལ་བྱ་བྱས་དང་མི་རྟག་དང༌།། བྱས་དང་མཉན་བྱ་རྩོལ་ལས་བྱུང༌།།
མི་རྟག་རྩོལ་བྱུང་རེག་མིན་པ།། ཞེས་དངོས་སུ་བཤད་ཅིང༌། བསྒྲུབ་བྱའི་ཆོས་སུ་བཟུང་བྱ་དགུ་ནི། ཚད་མ་རྒྱན་ལས། རྟག་དང་མི་རྟག་རྩོལ་བྱུང་དང༌།། བར་དུ་རྟག་པ་གསུམ་དག་དང༌།། རྩོལ་བྱུང་མིན་དང་མི་རྟག་རྟག། ཆོས་ཅན་སྒྲ་དང་དུང་སྒྲ་སྦྱར།། ཞེས་བཤད་པ་ཡིན་ནོ། ། གཏན་ཚིགས་དགུ་པོ་དེ་ཡང་དག་དང་ལྟར་སྣང་ཇི་ལྟར་ཡིན་པ་ནི།
ཟུར་བཞི་དངོས་ཀྱི་མ་ངེས་པ།། སྟེང་འོག་གཉིས་ལ་ཡང་དག་གནས།། ལོགས་གཉིས་འགལ་བའི་རྟགས་ཡིན་ཏེ།། དབུས་ན་ཐུན་མོང་མིན་པའོ།། ཞེས་བཤད་པ་ལྟར་རོ།། དཔལ་ལྡན་བླ་མའི་བཀའ་ལུང་མེ་ཏོག་ཐོད།། ཟུར་ཕུད་རྩེ་མོར་རབ་བཀོད་དད་པ་ཡི།། མིག་གི་ཟུར་མདངས་བསྟན་དང་སྟོན་པ་ལ།། མཆོད་པ་ལྷུར་ལེན་རྫ་མོན་པ་ཡིས་བྲིས།། དགེ་བས་དཔལ་ལྡན་བླ་མའི་ཞབས་བརྟན་ཞིང༌།།
ཕྲིན་ལས་མཐའ་གྲུ་ཡངས་པའི་འཇུག་ངོགས་ཆེར།། བདག་ཀྱང་བྱང་ཆུབ་མཆོག་ཏུ་སེམས་བསྐྱེད་དེ།། བླ་མའི་ཕྲིན་ལས་ཀུན་ལ་དབང་འབྱོར་ཤོག།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
