གསུང་འབུམ། ངག་དབང་ཀུན་དགའ་བསོད་ནམས།
པོད ༡༥༥
ཡོངས་རྫོགས་བསྟན་པ་རིན་པོ་ཆེའི་ཉམས་ལེན་གྱི་མན་ངག་གསུང་ངག་རིན་པོ་ཆེའི་བྱོན་ཚུལ་ཁོག་ཕུབ།
༄༅། །ཡོངས་རྫོགས་བསྟན་པ་རིན་པོ་ཆེའི་ཉམས་ལེན་གྱི་མན་ངག་གསུང་ངག་རིན་པོ་ཆེའི་བྱོན་ཚུལ་ཁོག་ཕུབ་དང་བཅས་པ་རྒྱས་པར་བཤད་པ་ལེགས་བཤད་འདུས་པའི་རྒྱ་མཚོ་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཝན་གུ་རུ་དྷརྨཱ་སྭ་མི་གུ་ཎ་རཏྣ་ཀ་རཿཧེ་བཛྲ་བུདྡྷ་དྷྭ་ཛ་ཡེ་ན་མཿ བོད་སྐད་དུ། དཔལ་ལྡན་བླ་མ་ཆོས་ཀྱི་རྗེ་ཡོན་ཏན་རིན་ཆེན་འབྱུང་གནས་ཀྱཻ་རྡོ་རྗེ་སངས་རྒྱས་རྒྱལ་མཚན་ལ་ཕྱག་འཚལ་ལོ། ། སྤངས་རྟོགས་མཐར་ཕྱིན་སྟོན་པ་རྫོགས་སངས་རྒྱས། ། གང་གི་གསུང་མཆོག་དྲི་མེད་དམ་པའི་ཆོས། ། རྒྱལ་སྲས་བསྟན་འཛིན་འཕགས་པའི་དགེ་འདུན་ལ། ། སྙིང་ནས་འདུད་དོ་བྱང་ཆུབ་བར་དུ་སྐྱོབས། ། རྣམ་ཐར་ཞལ་ལྡན་སྟོང་ཉིད་ཕྱག་གིས་མཛེས། །
བསྡུ་དངོས་ཞབས་བཞི་གར་གྱིས་རྣམ་རོལ་པའི། ། དགེས་མཛད་རྡོ་རྗེའི་དཀྱིལ་འཁོར་ལྷ་ཚོགས་ལ། ། གུས་པས་ཕྱག་འཚལ་མཆོག་གི་དངོས་གྲུབ་སྩོལ། ། སྟོབས་བཅུའི་དབང་ཕྱུག་དཔལ་ལྡན་བིརྺ་པ། ། མགོན་དེས་རྗེས་བཟུང་ས་སྐྱའི་བླ་ཆེན་རྗེ། ། དེ་གསུང་རྒྱས་མཛད་ཀུན་མཁྱེན་ངོར་རྫོང་གཉིས། ། བརྒྱུད་པར་བཅས་ལ་ཤེས་ནས་དང་བས་འདུད། ། ཕུན་ཚོགས་དགེ་ལེགས་གསེར་གྱི་ས་གཞིའི་སྟེང་། ། འཕགས་པའི་ནོར་བདུན་རོལ་པའི་མཚོ་རྣམས་དང་། ། བྱང་ཆུབ་ཡན་ལག་གསེར་རིས་བསྐོར་བའི་དབུས། །
ཚད་མེད་རིན་ཆེན་བཞི་ལས་ལེགས་གྲུབ་ཅིང་། ། རྣམ་དག་དབང་བཞིའི་ལམ་གྱི་བང་རིམ་ཅན། ། ངེས་དོན་ལྟ་གྲུབ་བརྒྱད་ཀྱི་ལྕོག་གིས་མཛེས། ། སྐལ་ལྡན་རིགས་བཞིའི་གླིང་གི་དབུས་ན་བརྗིད། ། རྣམ་གྲོལ་སྐུ་བཞིའི་ལྷུན་པོ་བླ་མ་རྒྱལ། ། ཞེས་མཆོད་པར་བརྗོད་ནས། འདིར་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱི་བགྲོད་པ་གཅིག་པའི་ལམ། རྣལ་འབྱོར་དབང་ཕྱུག་དཔལ་ལྡན་བིརྺ་པའི་ཐུགས་ཀྱི་ཉིང་ཁུ། རྗེ་བཙུན་ས་སྐྱ་པ་ཡབ་སྲས་རིམ་པར་བྱོན་པ་རྣམས་ཀྱི་ཐུགས་དམ་ཉམས་བཞེས་ཀྱི་གཙོ་བོ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཅེས་ཡོངས་སུ་གྲགས་པ་འདི་ཉིད་ལ་ཉམས་མྱོང་སྐྱེད་བྱེད་ཁྲིད་ཀྱི་གཞུང་ཤིང་ཆེན་པོ་བཞི་ལས། གཞུང་ཇི་ལྟ་བ་བཞིན་དཀྲི་བའི་གཞུང་ཤིང་ཉིད་འཆད་པའི་ཚེ།
སྔོན་འགྲོ་སྣང་བ་གསུམ་གྱི་ཁྲིད་ལ་རྒྱས་བསྡུས་ཀྱིས་ཞག་མང་ཉུང་ཅི་མཛད་ཀྱང་། དེའི་ཁྲིད་ཀྱི་ཕྱེད་ཙམ་རྫོགས་པ་ཡན་ཆད་ལ་བསྟན་པ་སྤྱི་དང་། བྱེ་བྲག་གསུང་ངག་རིན་པོ་ཆེ་བྱུང་ཚུལ་བླ་མ་སོ་སོའི་རྣམ་ཐར་དང་བཅས་པ་རྒྱས་པར་གསུང་ཞིང་། དེའི་ཕྱེད་མན་ཆད་ནས་སྣང་གསུམ་གྱི་ཁྲིད་ནམ་རྫོགས་ཡན་ལ་གསུང་ངག་ཁོག་ཕུབ་ཀྱི་བཤད་པ་རྒྱས་པར་མཛད་པ་འཁྲུལ་ཟད་ཀྱི་བླ་མ་གོང་མ་རྣམས་ཀྱི་ཕྱག་ལེན་དུ་སྣང་བས། དེ་ལྟ་བུའི་ཆོས་འབྱུང་དང་ཁོག་ཕུབ་ཀྱི་ཡིག་ཆ་མང་དུ་སྣང་མོད་ཀྱང་། བློ་གྲོས་ཞན་པ་རྣམས་ཀྱིས་རྟོགས་སླ་བའི་ཕྱིར་སྔོན་གྱི་མཁས་པ་གོང་མ་རྣམས་ཀྱི་གསུང་རབ་མཐའ་དག་གི་ལེགས་བཤད་ཀྱི་སྙིང་པོ་རྣམས་བསྡུས་ཏེ། ཆོས་འབྱུང་གི་ཡི་གེ་ཚིགས་སུ་བཅད་པ་དོན་གཉེར་དགའ་བ་སྐྱེད་བྱེད་ཅེས་བྱ་བ་སྔར་བྱས་མོད་ཀྱང་། སླར་ཡང་མཁས་བླུན་ཀུན་ཀྱིས་རྟོགས་སླ་བའི་ཕྱིར་ཆོས་འབྱུང་ཁོག་ཕུབ་དང་བཅས་པ་ལེགས་པར་བཤད་པ་ཡོངས་རྫོགས་བསྟན་པ་རིན་པོ་ཆེའི་ཉམས་ལེན་གྱི་མན་ངག་གསུང་ངག་རིན་པོ་ཆེའི་བྱོན་ཚུལ་ཁོག་ཕུབ་དང་བཅས་པ་རྒྱས་པར་བཤད་པ་ལེགས་བཤད་འདུས་པའི་རྒྱ་མཚོ་ཞེས་བྱ་བ་འདི་བཤད་པར་བྱའོ། ། དེ་ལ་འདིར་ལམ་འབྲས་ཞུ་བའི་སློབ་མ་རྣམས་ཕྱག་དང་ཡོན་ཕུལ་ཏེ་གྲལ་ལ་འཁོད་པ་ལ། སློབ་དཔོན་གྱི་འདི་སྐད་ཅེས་བརྗོད་པར་བྱ་སྟེ།
༈ འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ཆོས་ཟབ་མོ་གསན་ལ་ཐུགས་ཉམས་སུ་བཞེས་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་གསལ་བཏབ་ནས་གསན་པར་ཞུ། དེ་ལ་འདིར་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ། སངས་རྒྱས་ཐམས་ཅད་ཀྱི་གསུང་རབ་ཟབ་མོ། མདོ་སྡེ་དང་རྒྱུད་སྡེ་ཐམས་ཅད་ཀྱི་དོན་གྱི་བཅུད་ཕྱུང་བ་རྣལ་འབྱོར་གྱི་དབང་ཕྱུག་དཔལ་ལྡན་བིརྺ་པའི་གསུང་རབ། མཁས་པ་རྣམས་བགྲོད་པར་བྱ་བའི་འཇུག་ངོགས། མདོ་རྒྱུད་མ་ལུས་པ་གསལ་བར་བྱེད་པའི་སྒྲོན་མེ། བསོད་ནམས་དང་མི་ལྡན་པ་རྣམས་ཀྱིས་རྟོགས་པར་དཀའ་བ། མྱ་ངན་ལས་འདས་པའི་གྲོང་ཁྱེར་དུ་འགྲོ་བ་རྣམས་ཀྱི་ཐེམ་སྐས། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཀྱི་ཏིང་ངེ་འཛིན་སྟོན་པར་བྱེད་པ།
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག ༡ འབྲས་བུ་ལམ་དང་བཅས་པའི་གདམས་ངག ༢ གཅིག་ཤེས་པས་མང་པོ་ཤེས་པར་འགྱུར་བའི་གདམས་ངག ༣ སྐྱོན་ཡོན་ཏན་དུ་བསློང་བའི་གདམས་ངག ༤ བར་ཆད་དངོས་གྲུབ་ཏུ་ལེན་པའི་གདམས་ངག ༥ ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ་བའི་གདམས་ངག ༦ བར་ཆད་ངོ་ཤེས་པས་བདུད་ཀྱི་གེགས་སེལ་བའི་གདམས་ངག ༧ སྐྱོན་ཡོན་ཏན་དུ་བསློང་ཤེས་ཤིང་བར་ཆད་དངོས་གྲུབ་ཏུ་ལེན་ཤེས་པའི་གདམས་ངག ༨ སྡེ་སྣོད་གསུམ་གྱི་དེ་ཁོ་ན་ཉིད་ཕྱིན་ཅི་མ་ལོག་པ་ཤེས་པའི་གདམས་ངག ༩ གསེར་འགྱུར་གྱི་རྩི་ལྟ་བུའི་གདམས་ངག
༡༠ མདོ་རྒྱུད་ཀྱི་དེ་ཁོ་ན་ཉིད། རྩ་བ་རྡོ་རྗེའི་ཚིག་རྐང་། གཞུང་ཆུང་ཡིད་བཞིན་གྱི་ནོར་བུ་ལྟ་བུའི་གདམས་ངག་འདི་ཉིད་ནི་གང་བཤད་པ་དང་མཉན་པར་བྱ་བའི་ཆོས་ཡིན་ནོ། ། ཞེས་ཤེས་པར་བྱས་ནས། དེ་ལ་སྤྱིར་ཆོས་བྱུང་བའི་ལོ་རྒྱུས་དང་། ཁྱད་པར་དུ་གསུང་ངག་རིན་པོ་ཆེ་བྱུང་བའི་ཚུལ། ལོ་རྒྱུས་དེ་དང་ལྡན་པའི་གདམས་ངག་དངོས་བཤད་པ་གསུམ་གྱི་སྒོ་ནས་སྟོན་པར་བྱེད་དགོས་པས། དེ་ཡང་སྤྱིར་གྱི་ཆོས་ཞེས་པའི་སྒྲ་དེ་དོན་དུ་མ་ལ་འཇུག་སྟེ། སློབ་དཔོན་དབྱིག་གཉེན་གྱི་རྣམ་བཤད་རིག་པ་ལས། ཆོས་ནི་ཤེས་བྱ་ལམ་དང་ནི། །
མྱ་ངན་འདས་དང་ཡིད་ཀྱི་ཡུལ། ། བསོད་ནམས་ཚེ་དང་གསུང་རབ་དང་། ། འབྱུང་འགྱུར་ངེས་དང་ཆོས་ལུགས་ལའོ། ། ཞེས་གསུངས་པས་ཆོས་གང་ལ་འདུས་བྱས་སམ། འདུས་མ་བྱས་ཀྱི་ཆོས་ཞེས་པ་ལྟ་བུ་ཤེས་བྱ་དང་། ཡང་དག་པའི་ལྟ་བ་ནི་ཆོས་ཡིན་ནོ། ། ཞེས་པ་ལྟ་བུ་ལམ་དང་། ཆོས་ལ་སྐྱབས་སུ་སོང་བ་ཞེས་པ་ལྟ་བུ་མྱ་ངན་ལས་འདས་པ་དང་། ཆོས་ཀྱི་སྐྱེ་མཆེད་ཅེས་པ་ལྟ་བུ་ཡིད་ཀྱི་ཡུལ་དང་། བཙུན་མོའི་འཁོར་དང་གཞོན་ནུ་རྣམས་དང་ལྷན་ཅིག་ཏུ་ཆོས་སྤྱོད།
ཅེས་པ་བསོད་ནམས་དང་། བྱིས་པ་རྣམས་ནི་མཐོང་བའི་ཆོས་ལ་གཅེས་པར་འཛིན། ། ཞེས་པ་ཚེ་དང་། ཆོས་ཞེས་པ་ནི་འདི་ལྟ་སྟེ། མདོའི་སྡེ་དང་ཞེས་བྱ་བ་ལ་སོགས་པ་ལྟ་བུ་གསུང་རབ་དང་། ལུས་ནི་རྒས་པའི་ཆོས་ཅན་ཡིན་ཞེས་པ་འབྱུང་འགྱུར་དང་། དགེ་སྦྱོང་གི་ཆོས་བཞི་ཞེས་པ་ལྟ་བུ་ངེས་པ་དང་། ཡུལ་ཆོས་དང་རིགས་ཆོས་ཞེས་པ་ཆོས་ལུགས་ཏེ་དོན་བཅུ་ལ་འཇུག་ཀྱང་། རྗེ་བཙུན་རྩེ་མོས། འདིར་ཆོས་ལུགས་ཀྱི་གཏམ་བྱའོ། །
ཞེས་གསུངས་པས་འདིར་ཆོས་ལུགས་བཤད་པར་བྱ་བ་ཡིན་ཞིང་། ཆོས་ལུགས་དེ་ཡང་ཇི་ལྟ་བུ་ལ་ཟེར་ན། རང་རང་གི་ཐབས་དང་། ཐབས་ལས་བྱུང་པའི་རྣམ་པར་གཞག་པ་སྟོན་པའི་གཞུང་ལུགས་ལ་ཟེར་བ་ཡིན་པས། དེ་ཉིད་ཡང་དག་པ་རྫོགས་པའི་སངས་རྒྱས་ཀྱིས་གསུང་ཚུལ་ལ། ཐེག་ཆེན་ཐུན་མོང་མ་ཡིན་པའི་དགོངས་པ་ངེས་དོན་གྱི་དབང་དུ་མཛད་ནས། ས་སྐྱ་པཎྜི་ཏས། འདི་མཐའ་འདི་ཙམ་ཁོ་ནར་གནས་སོ་ཞེས། ། དེ་མཐའ་དེ་ཙམ་ཁོ་ནར་རྗེས་དཔག་ན། ། འགྲོ་བའི་བླ་མའི་གསུང་ལས་བརྒལ་བ་སྟེ། །
དེས་ན་མཐའ་མིན་དགོངས་པ་དཔྱད་པར་བྱ། ། ཞེས་གསུངས་པས་ན་ཐེག་ཆེན་ཐུན་མོང་མ་ཡིན་པའི་གཞུང་ཁ་ཅིག་ཏུ་གསུངས་པ་ངེས་དོན་གྱི་དབང་དུ་བྱས་ན། ཡང་དག་པ་རྫོགས་པའི་སངས་རྒྱས་འཇིག་རྟེན་དུ་དུས་འདི་ཙམ་ན་བྱོན་ནས་ཆོས་ཀྱི་ཕུང་པོ་འདི་ཙམ་གསུང་གི་ཚད་དང་གྲངས་གཟུང་དུ་མེད་མོད། འོན་ཀྱང་དྲང་དོན་གྱི་དབང་དུ་བྱས་ནས་གདུལ་བྱ་ལས་དང་པོ་པ་དང་། ཁྱད་པར་སྐལ་དམན་རིམ་གྱིས་དཀྲི་བའི་སྐབས་འདིར་ནི། ཐོག་མར་སངས་རྒྱས་འཇིག་རྟེན་དུ་བྱོན་པའི་དུས་ལ་སོགས་པ་ལེགས་པར་གཏན་ལ་འབེབས་དགོས་པས། དེ་ལ་སངས་རྒྱས་འཇིག་རྟེན་དུ་བྱོན་པ་ཡང་། མདོ་ལས། ཟུག་རྔུ་ཟུག་པའི་སེམས་ཅན་གྱི། ། སྐྱབས་དང་དཔུང་གཉེན་གྱུར་པ་ཡིས། །
ཟུག་རྔུ་འབྱིན་པ་དེ་བཞིན་གཤེགས། ། འཇིག་རྟེན་དུ་ནི་འབྱུང་བར་འགྱུར། ། ཞེས་གསུངས་ཤིང་། བསྟན་བཅོས་ཚད་ལྡན་ལས་ཀྱང་། སངས་རྒྱས་བྱོན་དང་དེ་ཆོས་གསུངས། ། ཞེས་བྱ་བ་ལ་སོགས་པ་གསུངས་པས་ན། ཡང་དག་པ་རྫོགས་པའི་སངས་རྒྱས་འཇིག་རྟེན་དུ་བྱོན་ནས་ཆོས་གསུང་པ་ཡིན་ཞིང་། དེ་ཡང་འཇིག་རྟེན་གྱི་ཁམས་གང་དུ་འབྱོན་ཞིང་། དེར་དུས་ནམ་གྱི་ཚེ་འབྱོན་སྙམ་ན། སྤྱིར་འཇིག་རྟེན་གྱི་ཁམས་བསམ་གྱིས་མི་ཁྱབ་པ་གཅིག་ཡོད་ཀྱང་།
ད་རེས་སྟོང་གསུམ་གྱི་སྟོང་ཆེན་པོ་མི་མཇེད་འཇིག་རྟེན་གྱི་ཁམས་འདིའི་སའི་ཆ། དུས་ཀྱི་འཁོར་ལོ་ལྟར་ན། འཛམ་གླིང་ཆུང་ངུ་དང་། ཡོངས་གྲགས་ཆོས་མངོན་པ་ལྟར་ན་འཛམ་བུ་གླིང་གི་ནང་ཚན་ཡོན་ཏན་རིན་པོ་ཆེ་དུ་མའི་གནས་སུ་གྱུར་པ་འཕགས་པའི་ཡུལ་གྱི་གྲོང་ཁྱེར་སེར་སྐྱ་ཞེས་བྱ་བར་བྱོན་ནས་ཆོས་ཀྱི་འཁོར་ལོ་བསྐོར་བ་ཡིན་པས། དེ་ལ་ཐོག་མར་མི་མཇེད་འཇིག་རྟེན་གྱི་ཁམས་དེའི་ཚད་དང་དབྱིབས་ཇི་ལྟ་བུ་ཡིན་ན། དུས་འཁོར་བ་རྣམས་ས་ཆེན་གྱིས་མཛད་པའི་རྡོ་རྗེ་སྙིང་འགྲེལ་གྱི་ཡིག་སྣར། དུས་ཀྱི་འཁོར་ལོ་ལས་ནི་འདི་ལྟར་སྟོན་ཏེ། མཛོད་ནས་བསྟན་པ་བཞིན་གྱི་འཇིག་རྟེན་གྱི་གནས་ལུགས་མ་ཡིན་པ་གཅིག་སྟོན་ཏེ་ཞེས་བྱ་བ་ལ་སོགས་པ་གསུངས་པ་ལྟར་དུ། ཚད་དང་དབྱིབས་སོགས་ལུགས་གཞན་དུ་འཆད་ཀྱང་། འདིར་འཇིག་རྟེན་ན་མཁས་པ་རྣམས་ལ་ཡོངས་སུ་གྲགས་པ་ཆོས་མངོན་པ་ནས་གསུངས་པ་ལྟར་དུ་བཤད་ན།
མཛོད་ལེའུ་གསུམ་པར། གླིང་བཞི་པ་དང་ཉི་ཟླ་དང་། ། རི་རབ་དང་ནི་འདོད་ལྷ་དང་། ། ཚངས་པའི་འཇིག་རྟེན་སྟོང་ལ་ནི། ། སྟོང་ནི་སྤྱི་ཕུད་ཡིན་པར་འདོད། ། དེ་སྟོང་ལ་ནི་སྟོང་གཉིས་པ། ། བར་མའི་འཇིག་རྟེན་ཁམས་ཡིན་ནོ། ། དེ་སྟོང་ལ་ནི་སྟོང་གསུམ་པ། ། ཞེས་གསུངས་པས། དེའི་དོན་ལྕགས་རི་གཅིག་གིས་བསྐོར་བའི་གླིང་བཞི་ཉི་ཟླ་དང་བཅས་པའི་དབུས་སུ་རི་རབ་འདོད་ལྷ་དང་བཅས་པ་གནས་ཤིང་།
དེའི་སྟེང་ན་ཡང་གཟུགས་ཁམས་སོགས་རིམ་བཞིན་དུ་གནས་པ་ལ། དེ་ཡང་གླིང་བཞི་དང་། རི་བདུན་དང་། མཚོ་བདུན་དང་། ཉི་ཟླ་དང་། ཕྱིའི་ཁོར་ཡུག་དང་། རི་རབ་ཀྱི་སྟེང་ན་འདོད་ལྷ་རིགས་དྲུག་དང་། དེའི་སྟེང་གི་བསམ་གཏན་དང་པོ་མན་ཆད་ལ་གླིང་བཞི་པའི་འཇིག་རྟེན་གྱི་ཁམས་ཞེས་བྱ་སྟེ། དེ་འདྲ་བ་རེ་རེ་ནས་བགྲངས་པའི་སྟོང་ལ་སྟོང་ཆུང་ངུའམ། སྟོང་སྤྱི་ཕུད་ཅེས་པ་དེ་རྣམས་ལྕགས་རི་གཅིག་གིས་བསྐོར་ནས་ཡོད་ཅིང་།
ཡང་སྟོང་སྤྱི་ཕུད་དེ་འདྲ་བ་རེ་རེ་ནས་བགྲངས་པའི་སྟོང་ལ་སྟོང་གཉིས་པ་བར་མ་ཞེས་བྱ་སྟེ་དེ་རྣམས་ཀྱང་ལྕགས་རི་ཆེན་པོ་གཅིག་གིས་བསྐོར་ནས་ཡོད་ལ། ཡང་སྟོང་གཉིས་པའི་འཇིག་རྟེན་གྱི་ཁམས་དེ་འདྲ་བ་ཡང་རེ་རེ་ནས་བགྲངས་པའི་སྟོང་དུ་ལོངས་པ་ལ་སྟོང་གསུམ་གྱི་སྟོང་ཆེན་པོ་མི་མཇེད་ཀྱི་ཁམས་ཞེས་བྱ་བ་དེ་ཡང་ལྕགས་རི་ཆེན་པོ་གཅིག་གིས་བསྐོར་ནས་གནས་པ་ཡིན་ཞིང་། དེ་ཐམས་ཅད་བཅལ་མ་བཀྲམ་དུ་ཡོད་ལ་གྲངས་ཀྱང་གླིང་བཞི་ཉི་ཟླ་དང་བཅས་པ་བྱེ་བ་ཕྲག་བརྒྱ་ཡོད་ཅིང་། ཆགས་འཇིག་ཀྱང་། མཛོད་ལས། མཉམ་དུ་འཇིག་ཅིང་འབྱུང་བ་ཡིན། ། ཞེས་འབྱུང་བས། དེ་རྣམས་ཆགས་པ་ཡང་མཉམ་དུ་ཆགས་ཤིང་། འཇིག་པའི་ཚེ་ཡང་མཉམ་དུ་འཇིག་པ་ཡིན་པས། དེ་ལ་དང་པོ་ཆགས་པའི་ཚེ་ཐོག་མར་སྣོད་ཀྱི་འཇིག་རྟེན་ཆགས་ནས།
དེའི་རྗེས་སུ་བཅུད་ཀྱི་སེམས་ཅན་ཆགས་པ་ཡིན་ལ། སྣོད་ཀྱི་འཇིག་རྟེན་ཡང་དང་པོར་རླུང་ནས་མས་རིམ་གྱིས་ཆགས་ཡོང་བ་ཡིན་ཏེ། མདོ་བསྡུད་པ་ལས། མཁའ་ལ་རླུང་རྟེན་དེ་ལ་ཆུའི་ཕུང་པོ་རྟེན། ། དེ་ལ་ས་ཆེན་འདི་རྟེན་དེ་ལ་འགྲོ་བ་འདི་དག་རྟེན། ། ཞེས་གསུངས་ཤིང་། ཆོས་མངོན་པ་ལས་ཀྱང་། ཆགས་པ་དང་པོ་རླུང་ནག་ནི། ། དམྱལ་བའི་སྲིད་པའི་བར་དུ་འོ། ། ཞེས་གསུངས་པས།
དེ་ཡང་སེམས་ཅན་བསམ་གྱིས་མི་ཁྱབ་པས་ལས་མཐུན་པར་བསགས་པ་ལ་བརྟེན་ནས་ནམ་མཁའ་སྟོང་པ་ལ་ཕྱོགས་བཅུ་ནས་རླུང་མཐའ་དག་འདུས་ཏེ་ཕན་ཚུན་མཐའ་དག་ནས་གཅིག་གི་གཅིག་འཕུལ་ཞིང་རྟེན་པའི་སྟོབས་ཀྱིས་རླུང་གི་དཀྱིལ་འཁོར་ཁ་དོག་སྔོ་སྐྱ་བསྲ་ཞིང་མཁྲེགས་པ་སྲིད་སྒྲུབ་ཀྱི་མདས་ཀྱང་མི་ཕིགས་པ། དཔངས་སུ་དཔག་ཚད་ས་ཡ་དྲུག་འབུམ་དང་། རྒྱར་དཔག་ཚད་གྲངས་མེད་པ་ཞིག་ཆགས་པ་ཡིན་ཏེ། མཛོད་ལས། དེ་ལ་སྣོད་ཀྱི་འཇིག་རྟེན་གྱི། ། གནས་པར་འདོད་པའི་འོག་དག་གི ། རླུང་གི་དཀྱིལ་འཁོར་རྔམས་སུ་ནི། ། ས་ཡ་དྲུག་འབུམ་གྲངས་མེད་དོ། ། ཞེས་གསུངས་པ་ཡིན་ཞིང་། དེའི་སྟེང་དུ་ཆུའི་དཀྱིལ་འཁོར་ནི།
རླུང་གཡོས་པའི་དྲོད་ལས་བྱུང་བའི་གསེར་གྱི་སྙིང་པོ་ཅན་ཞེས་བྱ་བའི་སྤྲིན་ཆགས་ཤིང་དེ་ལས་ཆར་གྱི་རྒྱུན་གཉའ་ཤིང་ཙམ་དང་། ཤིང་རྟའི་འཕང་ལོ་ཙམ་བབས་པ་རླུང་གི་རྟེན་པ་སྟེ། རྔམས་སུ་དཔག་ཚད་འབུམ་ཕྲག་བཅུ་གཅིག་དང་། སྟོང་ཕྲག་ཉི་ཤུ་པ་གཅིག་དང་པོར་ཆགས་པ་ལས། ཆུའི་དཀྱིལ་འཁོར་དེ་ཡང་རླུང་གིས་བསྲུབས་པས་གསེར་གྱི་རྡུལ་སྤྲིས་མའི་ཚུལ་དུ་ཆགས་པ་ནི་དབང་ཆེན་གསེར་གྱི་ས་གཞི་སྟེ། རྔམས་སུ་དཔག་ཚད་འབུམ་ཕྲག་གསུམ་དང་སྟོང་ཕྲག་ཉི་ཤུ་ཆགས་པ་ནི་སྔར་གྱི་ཆུའི་ཚད་དེ་ལས་དེ་སྙེད་བྲི་བ་ཡིན་པས། ཕྱིས་སུ་ཆུའི་དཀྱིལ་འཁོར་གྱི་རྔམས་ལ་དཔག་ཚད་འབུམ་ཕྲག་བརྒྱད་དུ་འགྱུར་ཞིང་། ཆུ་དང་ས་གཉིས་ཀའི་ཐད་ཀར་ཏེ་ཤར་མཐའ་ནས་ནུབ་མཐའི་བར་ལ་དཔག་ཚད་འབུམ་ཕྲག་བཅུ་གཉིས་དང་། སྟོང་ཕྲག་གསུམ་དང་ཕྱེད་དང་ལྔ་བརྒྱ་རྣམས་ཡོད་ཅིང་། ཁོར་ཡུག་ཏུ་དེ་གསུམ་འགྱུར་ཡོད་པ་སྟེ་དེའི་དོན་མཛོད་ལས།
ཕྱིས་ནས་རྔམས་སུ་འབུམ་ཕྲག་བརྒྱད། ། ལྷག་མ་དག་ནི་གསེར་དུ་འགྱུར། ། ཆུ་དང་གསེར་གྱི་དཀྱིལ་འཁོར་གྱི། ། ཐད་ཀར་འབུམ་ཕྲག་བཅུ་གཉིས་དང་། ། སྟོང་ཕྲག་གསུམ་དང་བརྒྱད་ཕྲག་ནི། ། ཕྱེད་དང་ལྔ་རྣམས་ཁོ་ན་འོ། ། ཁོར་ཡུག་ཏུ་ནི་གསུམ་འགྱུར་རོ། ། ཞེས་གསུངས་ཤིང་། ཀླུ་སྒྲུབ་ཀྱིས་མཛད་པའི་གསང་བ་འདུས་པའི་སྒྲུབ་ཐབས་ཀྱི་འགྲེལ་པ་སློབ་དཔོན་ཀླུའི་བྱང་ཆུབ་ཀྱིས་མཛད་པའི་རྣམ་གཞག་རིམ་པར་ཡང་དེ་དང་མཐུན་པར་གསུངས་པ་ཡིན་ལ། གསེར་གྱི་ས་གཞི་དེའི་སྟེང་དུ་རི་རབ་སོགས་ཆགས་པ་ནི།
ཡང་མཛོད་ལས། དེ་ལ་ལྷུན་པོ་གཉའ་ཤིང་འཛིན། ། གཤོལ་མདའ་འཛིན་དང་སེང་ལྡང་ཅན། ། དེ་བཞིན་བལྟ་ན་སྡུག་རི་དང་། ། རྟ་རྣ་དང་ནི་རྣམ་འདུད་དང་། ། མུ་ཁྱུད་འཛིན་རིའོ་དེ་ནས་ནི། ། གླིང་རྣམས་ཡིན་ནོ་དེ་དག་གི ། ཕྱི་རོལ་དུ་ནི་ཁོར་ཡུག་སྟེ། ། ཞེས་གསུངས་པས། དེ་ཡང་སྔར་བཞིན་ཆར་གྱི་རྒྱུན་ཆེན་པོ་བབས་པ་ལས་རྒྱ་མཚོ་ཆེན་པོར་གྱུར་པ་དེ་ཉིད་རླུང་གིས་དཀྲུགས་པས་ཁམས་རབ་བསྡུས་པ་ལས་རི་རབ།
འབྲིང་བསྡུས་པ་ལས་རི་བདུན། སྣ་ཚོགས་བསྡུས་པ་ལས་གླིང་རྣམས་དང་། ཐ་མ་བསྡུས་པ་ལས་ཕྱིའི་ལྕགས་རི་ཆགས་པ་ཡིན་ལ། དེ་རྣམས་ཀྱི་རྒྱུ་དང་ཚད་ནི། ཡང་མཛོད་ལས། ལྷུན་པོ་རིན་ཆེན་བཞིའི་རང་བཞིན། ། ཞེས་གསུངས་པས་ན། དེ་ལ་དང་པོ་རི་རབ་ཀྱི་རྒྱུ་ནི། ཤར་ཤེལ་དཀར་པོ། ལྷོ་བཻ་ཌཱུརྻ་སྔོན་པོ།
ནུབ་པདྨ་ར་ག་དམར་པོ། བྱང་གསེར་གྱི་རང་བཞིན་ལས་གྲུབ་པ། ཚད་ནི་མཛོད་ལས། ཆུ་ཡི་ནང་དུ་བརྒྱད་ཁྲི་དག ། ནུབ་བོ་དེ་བཞིན་སྟེང་དུ་ཡང་། ། དཔག་ཚད་དག་ནི་བརྒྱད་ཁྲི་འོ། ། ཞེས་གསུངས་པས་ཤེས་ཤིང་། དབྱིབས་ཀྱང་མཛོད་ལས། འདི་ལ་བང་རིམ་བཞི་ཡོད་དེ། ། བར་གྱི་ཐག་ལ་སྟོང་ཕྲག་བཅུ། །
སྟོང་ཕྲག་དག་ནི་བཅུ་དྲུག་དང་། ། བརྒྱད་དང་བཞི་དང་གཉིས་འཕགས་སོ། ། ཞེས་འབྱུང་ཞིང་། ། དེའི་དོན་བླ་ཆེན་འཕགས་པས་ཆུ་མཚམས་ནས་ཡར་དཔག་ཚད་ཁྲི་འཕགས་པ་ནི་བང་རིམ་དང་པོ་སྟེ། རི་རབ་ཀྱི་ངོས་ལས་ཕྱི་རོལ་ཏུ་དཔག་ཚད་སྟོང་ཕྲག་བཅུ་དྲུག་འཕྱར་ཞིང་། དེ་ནས་དཔག་ཚད་ཁྲི་འཕགས་པ་ནི་བང་རིམ་གཉིས་པ་སྟེ། ཕྱིར་དཔག་ཚད་སྟོང་ཕྲག་བརྒྱད་འཕྱར་ལ། དེ་ནས་ཡང་དཔག་ཚད་ཁྲི་འཕགས་པ་ནི་བང་རིམ་གསུམ་པ་སྟེ། ཕྱིར་དཔག་ཚད་སྟོང་ཕྲག་བཞི་འཕྱར་ཞིང་། ཡང་དེ་ནས་དཔག་ཚད་ཁྲི་འཕགས་པ་ནི་བང་རིམ་བཞི་པ་སྟེ།
ཕྱིར་དཔག་ཚད་སྟོང་ཕྲག་གཉིས་འཕྱར་ལ། རི་རབ་ཀྱི་སྟེང་གི་མཚམས་བཞི་ནི། དཔངས་སུ་དཔག་ཚད་ཕྱེད་དང་ལྔ་འཕགས་ཤིང་། ཆུ་ཞེང་དུ་དཔག་ཚད་བརྒྱ་ཉི་ཤུ་རྩ་ལྔ་དང་། མཐའ་བསྐོར་དུ་དཔག་ཚད་ལྔ་བརྒྱས་བསྐོར་བའི་ལྕོག་བཞི་ལ་གནོད་སྦྱིན་གསང་བ་པ་རྣམས་གནས་ཤིང་། དེའི་དབུས་ན་སུམ་ཅུ་རྩ་གསུམ་པའི་གྲོང་ཁྱེར་ལྟ་ན་སྡུག་ལ་སོགས་པ་ཡོད་དེ་གསེར་གྱི་རང་བཞིན་ལས་གྲུབ་པ། གྱེན་དུ་དཔག་ཚད་ཕྱེད་དང་གཉིས་འཕགས་ཤིང་། ངོས་རེ་ལ་དཔག་ཚད་ཉིས་སྟོང་ལྔ་བརྒྱ་པ། མཐའ་བསྐོར་ལ་དཔག་ཚད་ཁྲིས་འཁོར་བའི་རིས་བསྐོར་བ་ཞིག་ཡོད་པར་གསུངས་ལ། ཡང་རི་བདུན་གྱི་རྒྱུ་ནི་གསེར་འབའ་ཞིག་ཡིན་ལ།
གླིང་བཞིའི་མཐའ་བསྐོར་གྱི་རི་ནི་ལྕགས་ཡིན་ཏེ། མཛོད་ལས། བདུན་ནི་གསེར་ཡིན་དེ་ལྕགས་སོ། ། ཞེས་གསུངས་ཤིང་། དེ་རྣམས་ཀྱི་ཚད་ཀྱང་མཛོད་ལས། བརྒྱད་པོ་འཕང་དུ་ཕྱེད་ཕྱེད་བྲི། ། ཞེས་གསུངས་པས། དང་པོ་རི་རབ་ཀྱི་ཕྱེད་ཕྱེད་དཔག་ཚད་བཞི་ཁྲི། གཉིས་པ་དེའི་ཕྱེད་དེ་དཔག་ཚད་ཉི་ཁྲི། གསུམ་པ་ལ་དཔག་ཚད་ཁྲི་ཚོ་གཅིག
བཞི་པ་ལ་དཔག་ཚད་སྟོང་ཕྲག་ལྔ། ལྔ་པ་ལ་དཔག་ཚད་ཉིས་སྟོང་ལྔ་བརྒྱ། དྲུག་པ་ལ་དཔག་ཚད་སྟོང་ཉིས་བརྒྱ་ལྔ་བཅུ། བདུན་པ་ལ་དཔག་ཚད་དྲུག་བརྒྱ་ཉི་ཤུ་རྩ་ལྔ་ཡོད་ལ། དེ་རྣམས་ཡར་འཕགས་ཤིང་དེ་དག་གི་ཐད་ཀ་སྟེ་ཞེང་གི་ཚད་ཀྱང་རང་རང་གི་རྔམས་དང་མཉམ་ལ། དབྱིབས་ཀྱང་རིམ་པ་བཞིན་ཤིང་རྟའི་གཉའ་ཤིང་གི་དབྱིབས་སུ་ཡོད་པ་དང་། དེ་བཞིན་དུ་གཤོལ་མདའ་དང་། སེང་ལྡེང་གི་མདངས་འདྲ་བ་དང་། དབྱིབས་མཛེས་ཤིང་བལྟ་ན་སྡུག་པ་དང་། རྟའི་རྣ་བ་འདྲ་བ་དང་།
རྩེ་མོ་དབུས་ཀྱི་ཕྱོགས་སུ་ཅུང་ཟད་འདུད་པ་དང་། མུ་ཁྱུད་ལྟ་བུར་གྱུར་པས་ན་རི་བདུན་པོ་ལ་དེ་ལྟར་དུ་གྲགས་ཏེ། མཛོད་ལས། དེ་ལ་ལྷུན་པོ་གཉའ་ཤིང་འཛིན། ། གཤོལ་མདའ་འཛིན་དང་སེང་ལྡེང་ཅན། ། དེ་བཞིན་བལྟ་ན་སྡུག་རི་དང་། ། རྟ་རྣ་དང་ནི་རྣམ་འདུད་དང་། ། མུ་ཁྱུད་འཛིན་རིའོ། ། ཞེས་གསུངས་པ་ཡིན་ལ། ཡང་མཛོད་དུ།
དེ་ནས་ནི་གླིང་རྣམས་ཡིན་ནོ། དེ་དག་གི་ཕྱི་རོལ་ན་ནི་ཁོར་ཡུག་སྟེ། ། ཞེས་གསུངས་པས་རི་བརྒྱད་པོ་གླིང་བཞི་གླིང་ཕྲན་རྣམས་ཀྱི་ཁོར་ཡུག་ཏུ་ཡོད་པའི་ལྕགས་རིའི་ཚད་ནི། རྔམས་སུ་དཔག་ཚད་སུམ་བརྒྱ་དང་སུམ་ཅུ་སོ་ཕྱེད་དང་བཅུ་གསུམ་འཕགས་ཤིང་། མཐའ་བསྐོར་དུ་དཔག་ཚད་ས་ཡ་ཕྲག་གསུམ་དང་དྲུག་འབུམ་ཉིས་སྟོང་ཡོད་ལ། བརྒྱད་པོའི་ཞེང་ཐད་ཀའི་ཚད་ཀྱང་རང་རང་གི་དཔངས་དང་མཉམ་པས་རི་རྣམས་ཀྱི་ཆགས་ཚུལ་དེ་འདྲ་ཡིན་ཞིང་། ད་རི་དེ་དག་གི་བར་གྱི་མཚོ་ལ། དང་པོ་རི་རབ་ནས་མུ་ཁྱུད་འཛིན་རིའི་བར་གྱི་མཚོ་བདུན་ནི། མཛོད་ལས། དེ་དག་བར་བདུན་རོལ་མཚོ་ཡིན། །
ཞེས་གསུངས་པས། དེ་ཡང་དེ་དག་ཏུ་ཀླུའི་རྒྱལ་པོ་རྣམས་རྩེ་ཞིང་རོལ་པའི་གནས་ཡིན་པས་ན་རོལ་མཚོ་ཞེས་བྱ་བ་ཡིན་་་་་་བླ་མ་ཁ་ཅིག་གིས་རྨོས་ཀྱི་རོལ་ལ་བཤད་པ་ཡང་སྣང་ངོ་ལ། ཚད་ཀྱངམཛོད་ལས། དང་པོ་སྟོང་ཕྲག་བརྒྱད་ཅུ་འོ། ། དེ་ནི་ནང་གི་མཚོ་ཆེན་ཡིན། ། དེ་ཡི་ངོས་ལ་གསུམ་འགྱུར་རོ། ། རོལ་མཚོ་གཞན་ནི་ཕྱེད་ཕྱེད་དོ། ། ཞེས་འབྱུང་བས་རོལ་མཚོ་ནང་མའི་ཞེང་སྟེ་ཐད་ཀར་དཔག་ཚད་སྟོང་ཕྲག་བརྒྱད་ཅུ་ཡོད་ཅིང་། ཁོར་ཡུག་ཏུ་དེ་གསུམ་འགྱུར་ཡོད་ལ། ཕྱི་མ་རྣམས་ཀྱི་ཐད་ཀར་རང་རང་གི་ནང་མ་རྣམས་ཀྱི་ཕྱེད་ཕྱེད་ཡོད་ཅིང་།
དེ་ཐམས་ཅད་ཡན་ལག་བརྒྱད་དང་ལྡན་པ། དབྱིབས་ནི་གྲུ་བཞིའི་ཚུལ་གྱིས་རི་རབ་ལ་བསྐོར་བ་ཡིན་ལ། དེ་ནས་རོལ་མཚོ་བདུན་པོ་དེ་དག་གི་ཕྱི་རོལ་དུ་བ་ཚྭ་ཅན་གྱི་རྒྱ་མཚོ་སྟེ། ཡང་མཛོད་དུ། ལྷག་མ་ཕྱི་ཡི་མཚོ་ཆེན་ཡིན། ། འབུམ་ཕྲག་གསུམ་དང་སྟོང་ཕྲག་ནི། ། ཉི་ཤུ་གཉིས་སོ། ། ཞེས་འབྱུང་བས། ཞེང་གི་ཚད་མུ་ཁྱུད་འཛིན་རིའི་ངོས་ཀྱི་དཀྱིལ་ནས། ཕྱིའི་ལྕགས་རི་ལ་ཐུག་གི་བར་དུ་དཔག་ཚད་གསུམ་འབུམ་དང་ཉི་ཁྲི་ཉིས་སྟོང་ཡོད་ཅིང་།
རྒྱ་མཚོའི་ཆུ་དེ་དུམ་བུར་མ་ཆད་ཀྱང་། རི་རབ་ཀྱི་ངོས་བཞིའི་ཁ་དོག་གི་དབང་གིས་ཤར་ཕྱོགས་ཀྱི་མཚོ་དཀར་པོ་ལ་སོགས་པར་སྣང་བས་རྒྱ་མཚོ་བཞི་ཞེས་ཡོངས་སུ་གྲགས་ཤིང་། དེའི་མཐའ་བསྐོར་གྱི་ཚད་ནི། ས་ཡང་ཕྲག་གསུམ་དང་། དྲུག་འབུམ་བདུན་བརྒྱ་ལྔ་བཅུ་ཡོད་ཅིང་། མཚོ་དེ་ལ་གནས་པའི་གླིང་ནི། ཡང་མཛོད་དུ། དེ་ལ་ནི། འཛམ་བུའི་གླིང་སྟེ་ངོས་གསུམ་ལ། ། སྟོང་ཕྲག་གཉིས་པ་ཤིང་རྟའི་དབྱིབས། །
གཅིག་ལ་དཔག་ཚད་ཕྱེད་དང་བཞི། ། ཞེས་བྱ་བ་ལ་སོགས་པ་གསུངས་ཏེ། དེ་ལ་ལྷོ་འཛམ་བུ་གླིང་ནི་ཤིང་རྟའི་དབྱིབས་ཏེ་སོག་ཁ། ཚད་ཀྱང་ངོས་ཆུང་ཤོས་ལྕགས་རིའི་ཕྱོགས་སུ་བསྟན་པ་ལ་དཔག་ཚད་ཕྱེད་དང་བཞི་དང་། ངོས་གཞན་གསུམ་ལ་སྟོང་ཕྲག་གཉིས་གཉིས་ཡོད་ཅིང་། དེའི་ཤར་ན་རྔ་ཡབ་དང་། ནུབ་ན་རྔ་ཡབ་གཞན་ཞེས་བྱ་བའི་གླིང་ཕྲན་གཉིས་དང་བཅས་པ་ཡོད་ལ། ཕྱིའི་རྒྱ་མཚོའི་ཤར་ཕྱོགས་ན་ལུས་འཕགས་པོ་ཞེས་བྱ་བའི་གླིང་དབྱིབས་ཟླ་གམ་དུ་གནས་པ། ཚད་ནི་ཁོར་ཡུག་ལ་བསྟན་པའི་བཅད་ཁམས་ཀྱི་ངོས་ལ་དཔག་ཚད་སུམ་བརྒྱ་ལྔ་བཅུ་དང་། ངོས་གཞན་གསུམ་ནི་འཛམ་བུ་གླིང་གི་ངོས་གཞན་གསུམ་དང་འདྲ་བར་དཔག་ཚད་སྟོང་ཕྲག་དྲུག་དང་།
མཐའ་བསྐོར་ལ་དཔག་ཚད་སྟོང་ཕྲག་དྲུག་དང་སུམ་བརྒྱ་ལྔ་བཅུ་ཡོད་པ། དེའི་བྱང་ན་ལུས་ཞེས་བྱ་བ་དང་། ལྷོ་ན་ལུས་འཕགས་ཞེས་བྱ་བའི་གླིང་ཕྲན་གཉིས་ཡོད་ཅིང་། དེ་ལྟ་བུའི་གླིང་གསུམ་པོ་དེ་གླིང་གཞན་པས་ཤིང་ཏ་ལ་བདུན་ཙམ་གྱི་སྲིད་ཀྱིས་འཕགས་པའི་ཕྱིར་ན་དེ་སྐད་ཅེས་བྱ་ལ། ཕྱིའི་རྒྱ་མཚོའི་བྱང་ན་སྒྲ་མི་སྙན་ཞེས་བྱ་བའི་གླིང་དབྱིབས་གྲུ་བཞིར་གནས་པ། ཚད་ངོས་རེ་ལ་དཔག་ཚད་ཉིས་སྟོང་དང་། མཐའ་བསྐོར་ལ་དཔག་ཚད་སྟོང་ཕྲག་བརྒྱད་ཀྱིས་བསྐོར་བ། དེའི་ནུབ་ན་སྒྲ་མི་སྙན་ཞེས་བྱ་བ་དང་། ཤར་ན་སྒྲ་མི་སྙན་གྱི་ཟླ་བ་ཞེས་བྱ་བ་ཡོད། དེ་དག་ཏུ་སྐྱེས་པའི་མི་རྣམས་ལོངས་སྤྱོད་རང་གི་དཔག་བསམ་གྱི་ཤིང་ལས་འབྱུང་ཡང་།
འཆི་བའི་ཞག་བདུན་གྱི་གོང་ཙམ་ནས། ད་སྟེ་ཞག་བདུན་ནས་འཆིའོ་ཞེས་པའི་སྒྲ་མི་སྙན་པ་བྱུང་བའམ། ཡང་ན་པི་ཤ་ཙི་ཀ་ཞེས་བྱ་བ་ཤ་ཟའི་སྐད་ཀྱིས་སྨྲ་བས་ན་དེ་སྐད་ཅེས་བྱ་ཞིང་། ཕྱིའི་རྒྱ་མཚོའི་ནུབ་ན་བ་ལང་སྤྱོད་ཅེས་བྱ་བའི་གླིང་དབྱིབས་ཟླུམ་པོ། ཐད་ཀར་དཔག་ཚད་སྟོང་ཕྲག་ཕྱེད་དང་བཅུ་གསུམ་དང་། མཐའ་བསྐོར་དུ་དཔག་ཚད་སྟོང་ཕྲག་ཕྱེད་དང་བརྒྱད་པ། དེའི་ལྷོ་ན་གཡོ་ལྡན་དང་། བྱང་ན་ལམ་མཆོག་འགྲོ་ཞེས་བྱ་བའི་གླིང་ཕྲན་གཉིས་ཡོད་ལ། དེ་གསུམ་ན་གནས་པའི་མི་ཤས་ཆེར་བ་ལང་དང་རིན་པོ་ཆེ་ལ་ལོངས་སྤྱོད་པའི་ཕྱིར་དེ་ལྟར་དུ་གྲགས་ཤིང་། མདོར་ན་གླིང་དང་།
རྒྱ་མཚོ་དང་། རི་དེ་དག་འོག་ཏུ་དཔག་ཚད་བརྒྱད་ཁྲིར་མཚུངས་ཏེ་གསེར་གྱི་ས་གཞི་ལ་ཐུག་པའི་ཕྱིར་རོ་ཞེས་གསུངས་པ་ཡིན་ལ། རི་རབ་ཀྱི་བང་རིམ་དང་པོ་ནས་བརྩམས་ཏེ་གནོད་སྦྱིན་དང་། རྒྱལ་ཆེན་རིགས་བཞི་དང་སྟེང་དུ་སུམ་ཅུ་རྩ་གསུམ་དང་། དེའི་སྟེང་གི་ནམ་མཁའ་ན་ཡར་འཐབ་བྲལ་བ་ནས་གཞན་འཕྲུལ་དབང་བྱེད་ཀྱི་བར་འདོད་ལྷ་རིགས་བཞི་དང་། དེའི་ཡང་སྟེང་དུ་བསམ་གཏན་དང་པོའི་གནས་གསུམ་ནས། བསམ་གཏན་བཞི་པའི་གནས་བརྒྱད་པའི་བར་གཟུགས་ཁམས་གནས་རིགས་བཅུ་བདུན་དང་། དེ་རྣམས་ཀྱི་སྟེང་དུ་གཟུགས་མེད་སྐྱེ་མཆེད་མུ་བཞི་སྟེ་ལྷའི་གནས་རྣམས་ཆགས་ཤིང་། འཛམ་བུ་གླིང་འདིའི་འོག་ན་མར་དམྱལ་བའི་གནས་རྣམས་ཆགས་པ་ཡིན་པ་ལས། དེ་རྣམས་ཀྱི་ཁྱད་པར་དང་ཚད་སོགས་ནི་འོག་སྣང་གསུམ་གྱི་འཁོར་བའི་ཉེས་དམིགས་ཀྱི་སྐབས་སུ་རྒྱས་པར་འབྱུང་བས་འདིར་མི་འཆད་ལ།
ད་བཅུད་ཀྱི་སེམས་ཅན་ཆགས་པ་ནི། སྟོང་གསུམ་འདི་མེས་ཞིག་པའི་རྗེས་སུ་ཆགས་པའི་དབང་དུ་བྱས་ན། བསམ་གཏན་དང་པོའི་ཚངས་ཆེན་ནས་མར་ཆགས་པས་དེ་ཡང་དང་པོ་འོད་གསལ་གྱི་ལྷ་ཚེ་འཕོས་པ་གཅིག་ཚངས་པའི་ཁང་པ་སྟོང་པར་སྐྱེས་པ་དང་། དེ་གཅིག་པུར་གྱུར་པས་ཡིད་སྐྱོ་སྟེ། ཀྱེ་མ་བདག་དང་སྐལ་བ་མཉམ་པ་གཞན་དག་ཀྱང་འདིར་སྐྱེས་ན་ཅི་མ་རུང་སྙམ་དུ་བསམ་པ་དང་། དེའི་སྟོབས་ཀྱིས་བྱུང་བ་མ་ཡིན་ཀྱང་། སེམས་ཅན་རང་རང་གི་ལས་དང་། རྟེན་འབྲེལ་གྱི་དབང་གིས་སླར་ཡང་འོད་གསལ་གྱི་ལྷ་ཚེ་འཕོས་ནས་དེར་སྐྱེས་པ་དང་། དང་པོའི་ཚངས་པ་དེའི་བསམ་པ་ལ། འདི་དག་ནི་བདག་གི་བསམ་པ་ལས་བྱུང་ངོ་སྙམ་དུ་སེམས་པར་བྱེད་པས་ན།
དེ་ལྟ་བུ་ལ་འཇིག་རྟེན་གྱི་མེས་པོ་ཚངས་པ་ཞེས་པའི་ཐ་སྙད་ཀྱང་བྱས་ཤིང་། དེ་ནས་ཡང་རིམ་བཞིན་དུ་རྒྱལ་ཆེན་རིགས་བཞི་པའི་བར་དང་། དེ་ནས་ལུས་འཕགས་པོ་ནས་བཟུང་སྟེ་ལྷོ་འཛམ་བུ་གླིང་གི་བར་དང་། དེའི་རྗེས་སུ་རིམ་གྱིས་དམྱལ་བ་མནར་མེད་ཀྱི་བར་དུ་ཆགས་པ་ལས། འདིར་ཁྱད་པར་དུ་འཛམ་གླིང་འདི་ཉིད་ཀྱི་སེམས་ཅན་ཆགས་པའི་དབང་དུ་བྱས་ན། མཛོད་ལས། དང་པོའི་སེམས་ཅན་གཟུགས་ཅན་བཞིན། ། ཞེས་དང་། མཛོད་རང་ན། སྔར་བྱུང་སེམས་ཅན་གཟུགས་ཅན་བཞིན། །
ཞེས་གསུངས་པས་དེ་ཚུལ་ཡང་ལྷ་དག་ནས་ཚེ་འཕོས་ཏེ་འཛམ་གླིང་འདིར་སྐྱེས་པའི་བསྐལ་པ་དང་པོའི་དུས་ཀྱི་སེམས་ཅན་རྣམས་ནི་གཟུགས་ཁམས་ཀྱི་ལྷ་བཞིན་དུ་བརྫུས་ནས་སྐྱེ་བ་ཚེ་དཔག་ཏུ་མེད་པ་ཐུབ་ཅིང་། རྫུ་འཕྲུལ་གྱིས་ནམ་མཁའ་ལ་འགྲོ་བ། ཟས་སུ་བསམ་གཏན་གྱི་བདེ་བ་བཟའ་ཞིང་། རང་འོད་ཀྱིས་རང་འཚོ་བ་ཞིག་ཡོད་པ་ལས། རེ་ཞིག་ནས་སེམས་ཅན་སྤྱིའི་ལས་ཀྱི་དབང་གིས་སེམས་ཅན་རོ་ལ་ཆགས་པའི་རང་བཞིན་ཅན་འགས་བདུད་རྩིའི་བཅུད་ཅེས་བྱ་བའི་ཟས་ཁ་དོག་དཀར་པོ། རོ་སྦྲང་རྩི་འདྲ་བ་བརྙེད་ནས་དེ་ལྟ་བུའི་ཁམས་ཟས་དེ་ཟོས་པས་ལུས་ཀྱི་འོད་མེད་པར་གྱུར་པ་དང་། སེམས་ཅན་རྣམས་ཀྱི་ལས་མཐུན་པར་བསགས་པ་ལས་ཉི་མ་དང་ཟླ་བས་གླིང་བཞི་ལ་བྱ་བ་བྱེད་པ་བྱུང་ངོ་ཞེས་འཕགས་པས་བཤད་ལ། མཛོད་ལས། དེ་ནས་རིམ་གྱིས་རོ་ལ་ཆགས། ། ལེ་ལོས་བསོག་འཇོག་བྱས་ནས་ནི། །
འཛིན་བཅས་རྣམས་ཀྱིས་ཞིང་དཔོན་བཏབ། ། ཅེས་གསུངས་ཤིང་། ཀླུ་བྱང་གི་རྣམ་གཞག་རིམ་པར། བསྐལ་པ་དང་པོའི་མི་རྣམས་བདུད་རྩི་བཟའ་བ་ནས། ཇི་སྲིད་དུ་འབྲས་ཆེན་བཟའ་བ་ཚུན་ཆད་ཀྱི་ལུས་བསྲ་བ་དང་། ལྕི་བ་ཉིད་ཀྱིས་ནོན་ཏེ་འོད་མི་སྣང་བར་གྱུར་ཏོ། ། དེའི་འོག་ཏུ་མུན་པ་སྐྱེས་པས་ཉི་མ་དང་ཟླ་བ་དག་འཇིག་རྟེན་དུ་རབ་ཏུ་བྱུང་ངོ་། ། དེ་ནས་ཐབས་དང་ཤེས་རབ་ཀྱི་དབྱེ་བ་བསྟན་པའི་ཆེད་དུ་དེ་དག་གི་ཕོ་དང་མོའི་དབང་པོ་རབ་ཏུ་དོད་ཅིང་དབྱིབས་ཀྱང་ཐ་དད་དེ། དེ་དག་སྔོན་གོམས་པའི་དབང་གིས་ཕན་ཚུན་གཅིག་ལ་གཅིག་གིས་བལྟ་ཞིང་ཆགས་པའི་སེམས་སྐྱེས་སོ། ། ཞེས་གསུངས་ལ།
གང་ལྟར་ཡང་དུས་དེ་ཙམ་ནས་འཇིག་རྟེན་དུ་ཉི་ཟླའི་སྣང་བ་བྱུང་སྟེ། དེ་ཡང་མཛོད་དུ། ཉི་ཟླ་ལྷུན་པོའི་ཕྱེད་ན་འོ། ། དཔག་ཚད་ལྔ་བཅུ་གཅིག་དང་བཅས། ། ཞེས་གསུངས་པས་རི་གཉའ་ཤིང་འཛིན་གྱི་རྩེ་ཐད་ནས་ཤར་ཏེ། དེ་ཡང་། ནམ་ཕྱེད་ཉི་མ་ནུབ་པ་དང་། ། ཉི་མ་ཕྱེད་དང་འཆར་དུས་གཅིག ། ཅེས་འབྱུང་བས་དེ་ལྟ་བུའི་ཚུལ་གྱིས་གླིང་བཞི་ལ་བྱ་བ་བྱེད་པ་ཡིན་ལ། དེས་ན་རྣམ་གཞག་རིམ་པའི་གཞུང་དེ་ལ་དཔགས་ན།
མ་བཏབ་པའི་འབྲས་ས་ལུ་ཟོས་པའི་རྗེས་སུ་འོད་ཉམས་ཏེ་མུན་པར་གྱུར་པ་དང་གཟོད་ཉི་ཟླ་བྱུང་བ་འདྲ་མོ་ཞིག་འདུག་ཅིང་། མཛོད་རྩ་བར་ཧ་ཅང་གསལ་པོ་ཙམ་མེད་ལ། བླ་ཆེན་འཕགས་པའི་འཇིག་རྟེན་བསྟན་བཞག་ལྟར་ན། ཉི་ཟླ་བྱུང་བའི་རྗེས་དེ་ནས་སའི་ཞག་དང་། མྱུ་གུའི་ཚལ་དང་། མ་རྨོས་པའི་འབྲས་དང་། མ་བཏབ་པའི་འབྲས་ས་ལུ་རྣམས་རིམ་བཞིན་བྱུང་ནས་ཐ་མ་དེ་མི་རྣམས་ཀྱིས་ཟོས་པ་དང་། དེ་ཁམས་ཟས་རྩུབ་པས་ཕོ་མོའི་དབང་པོ་དག་ཀྱང་དོད་ལ། འདི་ནས་འདོད་ཆགས་དང་ཁྱིམ་ཡང་བྱུང་བར་གྲགས་ཤིང་། དེ་ནས་འབྲས་ས་ལུ་དེ་ནི་དགོས་པའི་ཚེ་བླངས་ནས་བཟའ་བ་ཡིན་པ་ལ།
མི་ལེ་ལོ་ཅན་འགའ་ཞིག་གི་སང་གི་སྐལ་བ་ཡང་དེ་རིང་ནས་བླངས་ཏེ་བསགས་པས། གཞན་རྣམས་ཀྱིས་ཀྱང་དེ་བཞིན་དུ་བྱས་པ་དང་། དེ་ཟད་ནས་དེའི་རྗེས་སུ་སོ་ནམ་གྱི་བྱ་བ་ལ་ཞུགས་ཏེ་ཞིང་བཏབ་པས། ལོ་ཐོག་སྨིན་པའི་ཚེ་གཅིག་གིས་བཏབ་པའི་ལོ་ཐོག་གཞན་གྱིས་བསྡུས་པ་དང་། དེ་རྣམས་མ་འཆམ་པར་བརྩད་པས་དེའི་སྟོབས་ཀྱིས་བརྐུ་བ་དང་། སྲོག་གཅོད་དང་། རྫུན་བྱུང་སྟེ། དེ་ལྟ་བུས་ལོག་པར་སྤྱད་པའི་སྟོབས་ཀྱིས་དེའི་ནང་ནས་སེམས་ཅན་ཤི་བ་དེ་རྣམས་མནར་མེད་དུ་གསར་དུ་སྐྱེས་པ་སྟེ། དེ་ཡན་ནི་ཆགས་པའི་བསྐལ་པའི་བསྡུས་པར་བཤད་ལ། དེས་ན་དང་པོར་སྣོད་ཀྱི་འཇིག་རྟེན་ཆགས་པ་ལ་བར་བསྐལ་བཅུ་དགུ་དང་།
བཅུད་ཀྱི་སེམས་ཅན་ཆགས་པ་ལ་བར་བསྐལ་གཅིག་སྟེ་མདོར་ན་འཇིག་རྟེན་ཆགས་པ་ལ་བར་གྱི་བསྐལ་པ་ཉི་ཤུ་བྱུང་བ་ཡིན་ལ། དེ་ནས་གནས་པའི་བསྐལ་པ། དེ་ནས་འཇིག་པའི་བསྐལ་པ། དེ་ནས་སྟོང་པའམ། ཞིག་ནས་འདུག་པའི་བསྐལ་པ་སྟེ། དེ་རྣམས་ལ་ཡང་བར་བསྐལ་ཉི་ཤུ་ཉི་ཤུ་འབྱུང་བ་ཡིན་ཏེ། མཛོད་ལས། དེ་ལྟར་འཇིག་རྟེན་ཆགས་པ་ནས། ། བར་གྱི་བསྐལ་པ་ཉི་ཤུར་གནས། ། ཆགས་པ་དང་ནི་ཞིག་པ་དང་། །
ཞིག་ནས་འདུག་པ་དག་མཉམ་མོ། ། ཞེས་གསུངས་པ་ཡིན། དེ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་མི་མཇེད་འཇིག་རྟེན་གྱི་ཁམས་ཡིན་པ་གང་ལས་ཤེ་ན། རྗེ་བཙུན་གྱིས། དེ་ལས་ཀྱང་གཞི་དང་སྙིང་པོ་མེ་ཏོག་གིས་བརྒྱན་པ་ཞེས་བྱ་བའི་སའི་ཆ་ལས། མི་མཇེད་འཇིག་རྟེན་གྱི་ཁམས། དེ་ལས་ཀྱང་དབུས་ཀྱི་གླིང་ཆེན་པོ་བཞི་ཞེས་གསུངས་པ་དང་། བླ་ཆེན་འཕགས་པས་ཀྱང་། ཆུ་དང་སའི་དཀྱིལ་འཁོར་གཉིས་ནི་གླིང་བཞི་སོ་སོའི་འོག་གཞི་ཡིན་ལ། རླུང་གི་དཀྱིལ་འཁོར་ནི་འཇིག་རྟེན་གྱི་ཁམས་མི་མཇེད་ལྟ་བུ་གཅིག་གི་གཞི་ཡིན་ལ།
ཞེས་གསུངས་པ་ལས་ཤེས་པས་དེ་ལྟར་ན་འཇིག་རྟེན་གྱི་ཁམས་ཆགས་ཚུལ་གྱི་རྣམ་གཞག་རགས་པ་དེ་ཙམ་ཞིག་བྱས་ནས། ད་འོ་ན་དེ་ལྟ་བུའི་འཇིག་རྟེན་གྱི་ཁམས་དེ་ལ་མི་མཇེད་ཟེར་བའི་རྒྱུ་མཚན་གང་ཡིན། འཇིག་རྟེན་གྱི་ཁམས་དེར་ཡང་དག་པ་རྫོགས་པའི་སངས་རྒྱས་རྣམས་དུས་ནམ་གྱི་ཚེ་འབྱོན་པ་ཡིན་སྙམ་ན། འཇིག་རྟེན་གྱི་ཁམས་དེ་ལ་མི་མཇེད་ཟེར་བ་ནི། མི་མཇེད་ཅེས་པ་བཟོད་པའི་མིང་ཡིན་ལ། དེ་ཡང་ཉོན་མོངས་པ་དུག་གསུམ་གྱིས་མི་འཕྲོག་ཅིང་བཟོད་པའམ། དེ་ལ་སེམས་བསྲན་ཐུབ་པས་ན་མི་མཇེད་ཏེ། དེ་སྐད་དུ་ཡང་སྙིང་རྗེ་པད་དཀར་ལས། ཅིའི་ཕྱིར་འཇིག་རྟེན་གྱི་ཁམས་དེ་ནི་མི་མཇེད་ཅེས་བྱ་ཞེ་ན། སེམས་ཅན་དེ་དག་འདོད་ཆགས་ལས་མི་མཇེད་པ་དང་།
ཞེ་སྡང་ལས་མི་མཇེད་པ་དང་། གཏི་མུག་ལས་མི་མཇེད་པ་དང་། ཉོན་མོངས་པའི་འཆིངས་པ་རྣམས་ལས་མི་མཇེད་པས་དེའི་ཕྱིར་འཇིག་རྟེན་གྱི་ཁམས་དེ་ནི་མི་མཇེད་ཅེས་བྱའོ། ། ཞེས་གསུངས་པས། དེས་ན་དེ་ལྟ་བུའི་འཇིག་རྟེན་གྱི་ཁམས་སུ་སྐྱེས་པའི་སེམས་ཅན་དེ་རྣམས་ཉོན་མོངས་པ་དང་མཇེད་པར་དཀའ་ཞིང་། དེར་བྱོན་པའི་སངས་རྒྱས་བྱང་སེམས་རྣམས་ཀྱང་སེམས་ཅན་གྱི་སྤྱོད་པ་དང་ཉོན་མོངས་པ་ལ་བཟོད་ཅིང་དེ་དག་གིས་མི་འཕྲོག་པས་ན་དེ་སྐད་ཅེས་བྱ་བ་ཡིན་ལ། འཇིག་རྟེན་གྱི་ཁམས་མི་མཇེད་དེར་སངས་རྒྱས་རྣམས་དུས་ནམ་གྱི་ཚེ་འབྱོན་པ་ནི། སྤྱིར་བསྐལ་པའི་དབང་དུ་བྱས་ན་བསྐལ་པ་དེ་ལ་བསྐལ་པ་ཆེན་པོ་དང་། བར་གྱི་བསྐལ་པ་གཉིས་སུ་ཡོད་ཅིང་། བསྐལ་པ་ཆེན་པོ་དེ་ལ་ཡང་མུན་བསྐལ་དང་།
སྒྲོན་བསྐལ་གཉིས་ལས། མུན་བསྐལ་རྣམས་ལ་སངས་རྒྱས་འབྱོན་པ་མ་ཡིན་ལ། སྤྱིར་གྱི་སྒྲོན་བསྐལ་དང་། ཁྱད་པར་དུ་བསྐལ་པ་བཟང་པོ་འདི་ལ་སངས་རྒྱས་སྟོང་འབྱོན་པ་ཡིན་ཞིང་། དེ་ནས་མུན་བསྐལ་དྲུག་ཅུ་འབྱུང་ལ། དེའི་རྗེས་སུ་བསྐལ་པ་སྙན་པ་ཆེན་པོ་ཞེས་བྱ་བའི་སྒྲོན་བསྐལ་ལ་སངས་རྒྱས་ཁྲི་འབྱོན་ཞིང་། དེ་ནས་ཡང་མུན་བསྐལ་ཁྲི་འབྱུང་ལ་དེ་འདས་པ་དང་། ཡང་བསྐལ་པ་སྐར་མ་ལྟ་བུ་ཞེས་བྱ་བའི་སྒྲོན་བསྐལ་ལ་སངས་རྒྱས་བརྒྱད་ཁྲི་འབྱོན། དེ་ནས་ཡང་མུན་བསྐལ་སུམ་བརྒྱ་འབྱུང་ཞིང་། དེའི་རྗེས་སུ་ཡོན་ཏན་བཀོད་པ་ཞེས་བྱ་བའི་སྒྲོན་མེའི་བསྐལ་པ་དེ་ལ་སངས་རྒྱས་བརྒྱད་ཁྲི་བཞི་སྟོང་འབྱུང་བར་མདོ་སྡེ་སྐལ་བཟང་ལས་བཤད་པས།
སྤྱིར་བསྐལ་པ་གང་ལ་སངས་རྒྱས་འབྱོན་ཚུལ་དེ་ལྟར་ཡིན་ཞིང་། ད་ཁྱད་པར་དུ་བསྐལ་པ་བཟང་པོ་འདི་ལ་སངས་རྒྱས་འབྱོན་པ་ཡང་། སྙིང་རྗེ་པད་དཀར་གྱི་རྗེས་སུ་འབྲངས་ནས་སངས་རྒྱས་སྟོང་དང་ལྔ་འབྱུང་བའི་ཚུལ་དང་། གསང་བ་བསམ་གྱིས་མི་ཁྱབ་པའི་མདོའི་རྗེས་སུ་འབྲངས་ནས་སངས་རྒྱས་སྟོང་ཁོ་ན་འབྱུང་བའི་ཚུལ་གཉིས་ལས། དང་པོའི་དབང་དུ་བྱས་ན། བུ་སྟོན་གྱི་ཆོས་འབྱུང་ན་ནི། སྔོན་བསྐལ་པ་ཆེན་པོ་འཛིན་པ་ཞེས་བྱ་བ་ལ་གླིང་བཞི་པ་འདི་ཉིད་དུ་འཁོར་ལོས་བསྒྱུར་བའི་རྒྱལ་པོ་རྩིབས་ཀྱི་མུ་ཁྱུད་ཅེས་བྱ་བ་བྱུང་སྟེ། དེ་ལ་སྲས་མིག་མི་འཛུམ་པ་ལ་སོགས་སྟོང་བྱུང་ཞིང་། རྒྱལ་པོ་དེའི་མདུན་ན་འདོན་ཏེ་བློན་པོའི་གཙོ་བོ་བྲམ་ཟེ་རྒྱ་མཚོའི་རྡུལ་ཞེས་བྱ་བ་སྲས་བརྒྱད་ཅུ་དང་། སློབ་མ་བྲམ་ཟེ་སྟོང་བཅས་པ་ཡོད་པ་དེའི་སྲས་བྲམ་ཟེ་རྒྱ་མཚོའི་སྙིང་པོ་ཞེས་བྱ་བ་དེ་མངོན་པར་རྫོགས་པ་སངས་རྒྱས་པའི་མཚན་སངས་རྒྱས་རིན་ཆེན་སྙིང་པོ་ཞེས་བྱ་བར་གྱུར་པ་དེ་ལ་རྒྱལ་པོ་རྩིབས་ཀྱི་མུ་ཁྱུད་དང་།
དེའི་སྲས་སྟོང་གིས་བསྙེན་བཀུར་ཅིང་། ཁྱད་པར་བྲམ་ཟེ་རྒྱ་མཚོའི་རྡུལ་གྱིས་བསྙེན་བཀུར་བྱས། ཆོས་ཉན་ནས་རྨི་ལམ་བརྟགས་པས། རྩིབས་ཀྱིས་མུ་ཁྱུད་ཀྱི་སྲོག་ཆགས་མང་པོ་བཟའ་བ་དང་། སྟག་ལ་སོགས་པའི་གཅན་གཟན་གདུག་པ་ཅན་གྱིས་རྒྱལ་པོ་ཡང་གསོད་པ་དང་། བློན་པོ་ཁ་ཅིག་ཤིང་རྟ་ལ་བཞོན་ནས་ལམ་གོལ་བར་ལྡོང་བ་སོགས་རྨིས་ཏེ་སངས་རྒྱས་ལ་ཞུས་པས། སངས་རྒྱས་ཀྱིས། རྒྱལ་པོ་རྒྱལ་སྲིད་ལ་ཆགས་ཤིང་མི་དགེ་བ་སྤྱད་པས་ངན་སོང་དང་འཁོར་བར་གནས་ཤིང་། བློན་པོ་རྣམས་ཉན་རང་དང་། གཞན་མང་པོ་བྱང་ཆུབ་ཆེན་པོར་འགྱུར་རོ་ཞེས་ལུང་བསྟན་པ་དང་།
རྒྱ་མཚོའི་རྡུལ་གྱིས་རྩིབས་ཀྱི་མུ་ཁྱུད་ལ། རྒྱལ་པོ་ཆེན་པོ། མིར་གྱུར་པ་ཡང་བརྙེད་པར་དཀའ། སངས་རྒྱས་འཇིག་རྟེན་དུ་འབྱུང་བ་ཡང་བརྙེད་པར་དཀའ། དམ་པའི་ཆོས་ཉན་པ་ཡང་བརྙེད་པར་དཀའ་ཡིས། བླ་ན་མེད་པའི་བྱང་ཆུབ་ཏུ་ཐུགས་སྐྱེད་ཅིག ཅེས་བསྐུལ་བས། རྒྱལ་པོ་ན་རེ། ཁོ་བོ་བྱང་ཆུབ་ཏུ་འཆིང་རྒྱ་བར་མི་འདོད་དོ། ། ཞེས་རྒྱུ་མཚན་དང་བཅས་པར་སྨྲ་ཞིང་སེམས་བསྐྱེད་དུ་མ་འདོད་པ་ལ་བྲམ་ཟེས་ལན་གཉིས་གསུམ་གྱི་བར་དུ་བསྐུལ་བས།
སངས་རྒྱས་པའི་ཞིང་བཟང་པོ་བྱུང་ན་སེམས་བསྐྱེད་དོ་ཞེས་ཁས་བླངས་པ་ལ། སངས་རྒྱས་རིན་ཆེན་སྙིང་པོས་མེ་ལོང་བཀོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་སངས་རྒྱས་ཀྱི་ཞིང་བཀོད་བསམ་གྱིས་མི་ཁྱབ་པ་བསྟན་སྟེ། གང་བཟང་བ་འདམ་དུ་བཅུག་པས་རྒྱལ་པོ་དད་དེ་རང་གི་སངས་རྒྱས་ཀྱི་ཞིང་གཟུང་བའི་ཕྱིར། ཁབ་ཏུ་བཞུགས་ནས་སྐྱེ་བོའི་འགྲུལ་བཅད་དེ་སེམས་པར་བྱེད་ཅིང་། སྲས་སྟོང་ཡང་དེ་བཞིན་དུ་ལོ་བདུན་གྱི་བར་དུ་སེམས་པར་བྱེད་པ་ལ། ལྷས་བསྐུལ་ཏེ། རྒྱལ་པོ་སྲས་བཅས་སངས་རྒྱས་རིན་ཆེན་སྙིང་པོའི་སྤྱན་སྔར་སངས་རྒྱས་ཀྱི་ཞིང་བཟུང་ཞིང་སེམས་བསྐྱེད་པས། རྒྱལ་པོ་རྩིབས་ཀྱི་མུ་འཁྱུད་བདེ་བ་ཅན་དུ་སངས་རྒྱས་ཚེ་དཔག་མེད་དུ་ལུང་བསྟན་ནས། སྲས་མིག་མི་འཛུམ་ལ་སོགས་པ་ཡང་སངས་རྒྱས་འོད་ཟེར་ཀུན་ནས་འཕགས་པ་དཔལ་བརྩེགས་ཀྱི་རྒྱལ་པོ་ལ་སོགས་པའི་སངས་རྒྱས་སྟོང་དུ་ལུང་བསྟན་ཅིང་། དེ་ནས་རྒྱལ་ཕྲན་བརྒྱད་ཁྲི་བཞི་སྟོང་དང་།
སྲོག་ཆགས་དུང་ཕྱུར་ཕྲག་དགུ་དང་། བྱེ་བ་ཕྲག་གཉིས་ལུང་བསྟན་ལ། དེ་ནས་བྲམ་ཟེ་རྒྱ་མཚོའི་རྡུལ་གྱི་སྲས་བརྒྱད་ཅུ་དང་། དེའི་སློབ་མ་བྲམ་ཟེ་སྟོང་ཕྲག་གཅིག་དང་། དེ་ནས་བྲམ་ཟེ་བྱེ་བ་ཕྲག་གསུམ་ལུང་བསྟན་ནས། རྣམ་པར་གཟིགས་དང་གཙུག་ཏོར་ཅན་དང་། ཐམས་ཅད་སྐྱོབས་ཀྱི་བར་དུ་འགྱུར་རོ། ། ཞེས་གསུངས་ཤིང་། དེའི་མཇུག་ཏུ་དེ་ནས་བྲམ་ཟེ་རིག་བྱེད་ཀློག་པ་སྟོང་གི་དང་པོ་ལུང་བསྟན། དེའི་རྗེས་ལ་རིག་བྱེད་ཀློག་པ་སྟོང་གི་གཉིས་པ།
སྐར་མ་སྐྱོང་ནི་བསྐལ་པ་དང་པོའི་སངས་རྒྱས་དང་པོ་འཁོར་བ་འཇིག་གོ ། ཞེས་དང་། དེ་ནས་གསེར་ཐུབ་ནས་བྱམས་པའི་བར་ལྔ་བཤད་ནས། དེ་བཞིན་དུ་དགུ་བརྒྱ་དགུ་བཅུ་གོ་དགུའི་བར་དུ་ལུང་བསྟན་ཏོ་ཞེས་གསུངས་ལ། དེའི་རྗེས་སུ་དེ་ནས་བྲམ་ཟེ་རྒྱ་མཚོའི་རྡུལ་གྱིས་རིག་བྱེད་ཀློག་པ་སྟོང་གི་ཐ་མ་ལ་ཞིང་ཟུངས། སེམས་སྐྱེད་ཅིག ཅེས་བསྐུལ་བས། ཅུང་ཟད་བསམ་ལོང་ཡོད་དོ་ཞེས་ཟེར་ནས། དེ་ནས་རྒྱ་མཚོའི་རྡུལ་གྱི་བསྙེན་བཀུར་པ་ལྔས་ཞིང་བཟུང་སེམས་བསྐྱེད་པས། སངས་རྒྱས་རིན་ཆེན་སྙིང་པོ་དེས་བསྐལ་པ་བཟང་པོའི་སངས་རྒྱས་སུ་ལུང་བསྟན་ལ།
དེ་ནས་སྟོང་གི་ཐ་མ་དེས་དེ་བཞིན་གཤེགས་པ་རིན་ཆེན་སྙིང་པོ་ལ་བསྐལ་པ་བཟང་པོ་འདི་ལ་ཐུབ་པ་ཉི་མ་དུ་མཆི་བར་འགྱུར། བཀའ་སྩལ་པ། ཐུབ་པ་ཉི་མ་སྟོང་དང་བཞི་འབྱུང་བར་འགྱུར་རོ། ། གསོལ་པ། སྟོང་དང་བཞི་པོ་དེ་དག་གི་སྐུ་ཚེའི་ཚད་དང་གདུལ་བྱ་ལ་སོགས་པ་ཇི་ཙམ་པ་དེ་ཙམ་དུ་གྱུར་ཅིག ། ཅེས་སྨོན་ལམ་བཏབ་པས། ། ལེགས་སོ་གནང་ནས་སངས་རྒྱས་གསལ་མཛད་ཅེས་བྱ་བ་འབྱུང་བར་ལུང་བསྟན་ནོ། ། ཞེས་འབྱུང་སྟེ་དེ་ནི་མོས་པ་ཡིན་པར་མཛད་པ་འདྲ་མོ་ཞིག་འདུག་ཅིང་། དེའི་རྗེས་སུ་དེ་ནས་བྲམ་ཟེ་རྒྱ་མཚོའི་རྡུལ་གྱི་དགོངས་པས། རྒྱལ་པོ་ཆེན་པོ་ལ་སོགས་པ་སྲོག་ཆགས་མང་པོས་སེམས་བསྐྱེད་ཅིང་སངས་རྒྱས་ཀྱི་ཞིང་ཡང་བཟུང་ཟིན་གྱི།
དེ་ནི་བདག་གིས་སེམས་བསྐྱེད་པར་བྱའོ་སྙམ་དུ་དགོངས་ཏེ། དེ་ཡང་ཞིང་མ་དག་པ་མི་མཇེད་ཀྱི་ཞིང་། སེམས་ཅན་མ་རུང་པ་མི་དགེ་བ་བཅུ་ཚང་བར་སྤྱོད་པ། མཚམས་མེད་པ་ལྔ་བྱེད་པ། ཤིན་ཏུ་འདུལ་དཀའ་བ་ལ་ཐུགས་རྗེས་ལྷག་པར་གཟིགས་ནས་སྨོན་ལམ་ཆེན་པོ་ལྔ་བཏབ་སྟེ་བདེན་པའི་སྟོབས་བརྗོད་པས། དེ་བཞིན་གཤེགས་པ་རིན་ཆེན་སྙིང་པོས་ལེགས་སོ་གནང་སྟེ། བསྐལ་བཟང་གི་སངས་རྒྱས་བཞི་པ་ཤཱཀྱ་ཐུབ་པར་ལུང་བསྟན་ཅེས་གསུངས་ནས། དེའི་མཇུག་ཏུ་དེ་ལྟར་ན་བསྐལ་པ་བཟང་པོ་འདི་ལ་སངས་རྒྱས་སྟོང་དང་ལྔ་འབྱུང་བར་ཤེས་པར་བྱའོ། ། ཞེས་གསུངས་པ་ལྟར། སྙིང་རྗེ་པད་དཀར་གྱི་རྗེས་སུ་འབྲངས་ན།
བྲམ་ཟེ་རིག་བྱེད་ཀློག་པ་སྟོང་གི་དང་པོ་ནི། ཞིང་ཁམས་གཞན་གྱི་སངས་རྒྱས་སུ་ལུང་བསྟན་པས་འདིའི་བསྐལ་བཟང་སངས་རྒྱས་སྟོང་དང་ལྔ་ཞེས་པའི་ཁོངས་སུ་མི་བགྲང་ལ། འོ་ན་ཇི་ལྟར་ཞེ་ན། རིག་བྱེད་ཀློག་པ་སྟོང་གི་གཉིས་པ་སྐར་མ་སྐྱོང་ཞེས་བྱ་བ་བསྐལ་བཟང་གི་སངས་རྒྱས་དང་པོ་འཁོར་བ་འཇིག་ཏུ་ལུང་བསྟན་པ་དེ་ལ་སོགས་ཏེ་རིག་བྱེད་ཀློག་པ་དགུ་བརྒྱ་དགུ་བཅུ་གོ་དགུ། དེའི་སྟེང་དུ་བྲམ་ཟེ་རྒྱ་མཚོའི་རྡུལ་ཞེས་བྱ་བ་བསྐལ་བཟང་གི་སངས་རྒྱས་བཞི་པར་ལུང་བསྟན་པར་དེ་ཉིད་དང་སྟོང་། དེ་ནས་བསྙེན་བཀུར་བ་ལྔ་སྟེ། ད་ལྟའི་བསྐལ་པ་འདི་ལ་སངས་རྒྱས་སྟོང་དང་ལྔ་འབྱུང་བའི་ཚུལ་ནི་དེ་ལྟར་ཡིན་ལ། ཡང་ལུགས་གཉིས་པ་སངས་རྒྱས་སྟོང་ཁོ་ན་འབྱུང་བའི་ཚུལ་ནི། སྔོན་གྱི་འཁོར་ལོས་བསྒྱུར་བའི་རྒྱལ་པོ་ཡུལ་འཁོར་བསྲུང་གི་སྲས་གཞོན་ནུ་རྣམ་པར་དག་པའི་བློ་གྲོས་ལ་སོགས་པ་སྟོང་ཕྲག་གཅིག་པོ་དེ་རྣམས་སངས་རྒྱས་སྟོང་དུ་འགྱུར་བར་ལུང་བསྟན་པའི་ཚུལ། མདོ་ལས་གསུངས་པའི་རྗེས་སུ་འབྲངས་ནས་མཁས་པ་རྣམས་ཀྱིས་བཤད་པ་དེ་ཉིད་ཡིན་པས་དེས་ན་ལུགས་དེ་གཉིས་ཀྱི་ནང་ནས།
འདིར་གསང་བ་བསམ་གྱིས་མི་ཁྱབ་པའི་རྗེས་སུ་འབྲངས་ནས་བསྐལ་པ་བཟང་པོ་འདི་ལ་འཛམ་བུའི་གླིང་འདི་ཉིད་དུ་མཛད་པ་བཅུ་གཉིས་ཀྱི་སྒོ་ནས་སེམས་ཅན་གྱི་དོན་མཛད་པའི་དབང་དུ་བྱས་ཏེ། སངས་རྒྱས་སྟོང་འབྱུང་བའི་ཚུལ་འདི་ཉིད་བཤད་པར་བྱ་སྟེ། དེ་ཡང་མདོ་དེ་ཉིད་ལས། སྔོན་འབྱུང་བ་འདས་པའི་དུས་ན་བསྐལ་པ་མཛེས་པར་སྣང་བ་ཞེས་བྱ་བ་ལ་འཇིག་རྟེན་གྱི་ཁམས་རྣམ་པར་རྒྱལ་བ་ཞེས་བྱ་བར་སངས་རྒྱས་ཡོན་ཏན་མཐའ་ཡས་རྣམ་པར་བཀོད་པའི་རྒྱལ་པོ་ཞེས་བྱ་བ་འབྱུང་ལ། དེའི་ཚེ་ཕོ་བྲང་རྣམ་པར་དག་པ་ཅན་དུ་གླིང་བཞི་ལ་དབང་བའི་འཁོར་ལོས་བསྒྱུར་བའི་རྒྱལ་པོ་ཡུལ་འཁོར་བསྲུང་ཞེས་བྱ་བ་བཙུན་མོ་བདུན་འབུམ་དང་། སྲས་སྟོང་དུ་ཚང་བ་ཡོད་པ། དེའི་ཚེ་རྒྱལ་པོ་དེ་སངས་རྒྱས་དགེ་སློང་གི་དགེ་འདུན་དང་བཅས་པ་ལ་ལོ་བྱེ་བར་བསྙེན་བཀུར་ཏེ། དགེ་སློང་རེ་རེ་ལའང་གཡོག་གསུམ་གསུམ་ཕུལ་ཞིང་ཡོད་པའི་ཚེ། རྒྱལ་པོའི་བུ་དེ་དག་གིས་སངས་རྒྱས་འབྱུང་བ་བརྒྱ་ལམ་བརྙེད་པར་འགྱུར། ། མིར་སྐྱེ་བ་ཡང་ཤིན་ཏུ་བརྙེད་པར་དཀའ། །
གྲོགས་པོ་གང་དག་དེ་དང་ཆོས་ཉན་པ། ། འདི་འདྲ་བསྐལ་པ་བརྒྱར་ཡང་བརྙེད་པ་དཀའ། ། ཞེས་པ་ལ་སོགས་པའི་ཚིགས་སུ་བཅད་པ་སྨྲས་ཤིང་། རྒྱལ་པོ་སྲས་དང་བཙུན་མོར་བཅས་པ་ཙནྡན་སྦྲུལ་གྱི་སྙིང་པོའི་ཁང་པ་བརྩེགས་པར་བཞུགས་ནས་ནམ་མཁའ་ལ་ཕྱིན་ཏེ། སངས་རྒྱས་ཀྱི་སྤྱན་སྔར་འཁོད་པ་དང་བཅོམ་ལྡན་འདས་ཀྱིས་ཆོས་བསྟན་པ་ཉན་ནས་རང་གི་ཁྱིམ་དུ་ཕྱིན་པ་དང་། བཙུན་མོ་མ་སྨད་མའི་པང་དུ་ཁྱེའུ་ཆོས་སེམས་དང་། དཔེ་མེད་མའི་དཔང་དུ་ཆོས་ཀྱི་བློ་གྲོས་གཉིས་བརྫུས་ཏེ་སྐྱེས་ཤིང་། དེ་གཉིས་དང་བཅས་པས་སངས་རྒྱས་ལ་ཆོས་ཉན་པ་ན། དེའི་ཚེ་རྒྱལ་པོ་འདི་སྙམ་དུ། རྒྱལ་བུ་འདི་དག་ཐམས་ཅད་བྱང་ཆུབ་ཏུ་ཞུགས་པ་ཤ་སྟག་ཡིན་ན་གང་ཐོག་མར་སངས་རྒྱས་བརྟག་པར་བྱའོ་སྙམ་སྟེ་སྲས་དེ་རྣམས་ཀྱི་མིང་བྲིས་ནས་རིན་པོ་ཆེའི་བུམ་པར་བཅུག་སྟེ།
ཞག་བདུན་དུ་མཆོད་ནས་བཙུན་མོ་སྲས་སྟོང་ཁྱེའུ་གཉིས་དང་བཅས་པའི་མདུན་དུ་ནང་མའི་མིང་རྣམས་བུམ་པའི་ནང་ནས་ཕྱུང་བས། ཐོག་མར་གཞོན་ནུ་རྣམ་པར་དག་པའི་བློ་གྲོས་ཀྱི་མིང་བྱུང་བ་དེ་ནི་བསྐལ་པ་བཟང་པོ་འདིའི་སངས་རྒྱས་དང་པོ་འཁོར་བ་འཇིག་ཡིན་ལ། དེའི་རྗེས་སུ་གཞོན་ནུ་རྣམ་པར་རྒྱལ་བའི་ལྷའི་མིང་བྱུང་བ་གསེར་ཐུབ་ཏུ་གྱུར་པ་ནས། བཞི་པ་དོན་ཐམས་ཅད་གྲུབ་པ་ཤཱཀྱ་ཐུབ་པ་དང་། སྐ་རགས་ཅན་བྱམས་པར་འགྱུར་པ་དང་། དེའི་རྗེས་སུ་མཆོག་གི་བློ་གྲོས་ལ་སོགས་པ་དགུ་བརྒྱ་དགུ་བཅུ་གོ་དགུའི་བར་གྱི་མིང་བྱུང་ནས། མཐར་གཅིག་ལུས་པ་ཐ་ཆུང་བློ་གྲོས་མཐའ་ཡས་ཞེས་པ་སྟེ་དེའི་མིང་རྗེས་སུ་བྱུང་པ་དང་། གཞན་རྣམས་ཀྱིས་ཐ་ཆུང་ལ་ངེད་རྣམས་ཀྱིས་སེམས་ཅན་སྨིན་པར་བྱས་ཤིང་། སངས་རྒྱས་ཀྱི་མཛད་པ་བྱས་པའི་འོག་ཏུ་ཁྱོད་ཀྱིས་ཅི་བྱར་ཡོད་ཅེས་སྨྲས་པས། བློ་མཐའ་ཡས་ཀྱིས་སྨྲས་པ།
སངས་རྒྱས་ཆོས་རྣམས་འདི་དག་ནམ་མཁའ་མཚུངས་ཤིང་འདྲ། ། བདག་གི་ཡིད་ལ་སེམས་ཅན་ཟད་པ་མེད་སྙམ་བགྱིད། ། ཚུལ་ཁྲིམས་ཀྱིས་ནི་བདག་གི་སྨོན་ལམ་འདི་དག་འགྱུར། ། བདག་གི་སྨོན་ལམ་ཅི་འདྲར་ཐམས་ཅད་འདིར་གསོན་ཅིག ། ཁྱོད་ཀྱི་ཚེ་ཚད་ཇི་ཙམ་པ་དག་སྡོམ་པ་དང་། ། ཚོགས་ཀྱི་རྒྱལ་པོ་ཇི་སྙེད་དེ་དག་ཀུན་སྡོམ་པ། ། ཐམས་ཅད་སྡོམ་པ་དེ་དག་བདག་གི་ཚེར་གྱུར་ཏེ། ། བདག་གི་དགེ་སློང་ཚོགས་ཀྱང་དེ་ཀུན་མ་ལུས་ཉིད། ། ཅེས་སྨྲས་ཏེ། དེ་ནི་སངས་རྒྱས་མོས་པ་སྟེ་དགུ་བརྒྱ་དགུ་བཅུ་གོ་དགུ་པོ་ཐམས་ཅད་ཀྱི་སྐུ་ཚེ་དང་།
འཕྲིན་ལས་དང་། ཉན་ཐོས་ཀྱི་དགེ་འདུན་ཇི་སྙེད་པ་དེ་སྙེད་དུ་འགྱུར་ཞིང་། དེ་ལྟར་དུ་མོས་པས་ན་དེ་སྐད་ཅེས་གྲགས་པ་ཡིན་ལ། དེ་ནས་རྒྱལ་བུ་དེ་རྣམས་ཀྱིས་ཆོས་སེམས་དང་། ཆོས་ཀྱི་བློ་གྲོས་ལ་ཁྱེད་གཉིས་ཀྱིས་སྨོན་ལམ་ཇི་ལྟར་འདེབས་ཞེས་དྲིས་པས། ཆོས་སེམས་ཀྱིས་སངས་རྒྱས་སྟོང་ཐམས་ཅད་ཀྱི་བཀའ་སྡུད་པ་པོར་སྨོན་ལམ་བཏབ་སྟེ། དེ་ནི་དཔལ་ཕྱག་ན་རྡོ་རྗེ་ཡིན་ལ། ཆོས་ཀྱི་བློ་གྲོས་ཀྱིས་སངས་རྒྱས་སྟོང་པོ་རེ་རེ་ལ་ཆོས་ཀྱི་འཁོར་ལོ་བསྐུལ་བར་གསོལ་བ་འདེབས་པ་པོར་སྨོན་ལམ་བཏབ་པས། དེ་ནི་ཚངས་པ་གཙུག་ཕུད་ཅན་འདི་ཡིན་ཞིང་། ཡབ་རྒྱལ་པོ་ཡུལ་འཁོར་བསྲུང་ནི་སྔོན་གྱི་སངས་རྒྱས་མར་མེ་མཛད་དུ་གྱུར་པ་ཡིན་པས།
དེས་ན་གསང་བ་བསམ་གྱིས་མི་ཁྱབ་པ་དང་མདོ་སྡེ་སྐལ་བཟང་ལས་བཤད་པ་ལྟར་བསྐལ་པ་བཟང་པོ་འདི་ལ་སངས་རྒྱས་སྟོང་འབྱོན་པ་ཡིན་ཞིང་། ད་ལྟར་གྱི་བསྐལ་པ་བཟང་པོ་འདིའི་གནས་པའི་བསྐལ་པ་ལ་བར་བསྐལ་ཉི་ཤུ་ཡོད་པས་དེའི་རིང་ལ་སངས་རྒྱས་སྟོང་པོ་ཐམས་ཅད་འབྱོན་པ་ཡིན་ལ། འོ་ན་གནས་བསྐལ་དེ་ལ་བར་གྱི་བསྐལ་པ་ཉི་ཤུ་ཡོད་པར་བཤད་མོད། བར་བསྐལ་གཅིག་གི་ཚད་གང་ལ་འཇོག་པ་ཡིན་སྙམ་ན། མཛོད་ལས། བར་གྱི་བསྐལ་པ་དཔག་མེད་ནས། ། ཚེ་ལོ་བཅུ་པའི་བར་དུའོ། ། ཞེས་གསུངས་པས་འཛམ་བུ་གླིང་པ་རྣམས་ཀྱི་ཚེ་ལོ་དཔག་ཏུ་མེད་པ་ནས་རིམ་པ་བཞིན་དུ་མར་འགྲིབ་སྟེ་ཚེ་ལོ་བཅུ་པའི་བར་དུ་སླེབ་པའི་བར་དེ་ཙམ་ལ་བར་བསྐལ་གཅིག་སྟེ་བར་གྱི་བསྐལ་པ་དང་པོར་བཤད་ཅིང་། དེའི་རྗེས་སུ་ཡང་མཛོད་ལས། དེ་ནས་ཡར་འཕེལ་མར་འགྲིབ་པའི། །
བསྐལ་པ་གཞན་ནི་བཅོ་བརྒྱད་དང་། ། ཞེས་གསུངས་པས། ཡང་ཚེ་ལོ་བཅུ་པ་ནས་ཚེ་ལོ་བརྒྱད་ཁྲིའི་བར་དུ་ཡར་འཕེལ་ཞིང་། ཡང་བརྒྱད་ཁྲི་ནས་མར་འགྲིབ་སྟེ་ཚེ་ལོ་བཅུ་པའི་བར་སྟེ་དེ་གཉིས་སྡོམ་པ་ལ་ཁུག་པ་གཅིག་ཏུ་བྱས་པ་དེ་འདྲ་བ་བཅོ་བརྒྱད་ལ་བར་གྱི་ཁུག་པ་བཅོ་བརྒྱད་དུ་གྲགས་ཤིང་། དེའི་རྗེས་སུ་ཡང་མཛོད་ལས། ཡར་སྐྱེ་བ་ནི་གཅིག་ཡིན་ཏེ། ། དེ་དག་ཚེ་ནི་བརྒྱད་ཁྲིའི་བར། ། ཞེས་གསུངས་པས། མཐར་ཚེ་ལོ་བཅུ་པ་ནས་བརྒྱད་ཁྲིའི་བར་ཡར་འཕེལ་ཞེས་ཏེ། འདི་ལ་གཏན་ཚིགས་གཞན་འགའ་ཞིག་ལས།
མར་གྱི་མ་ཐོག་རིང་མོ་ཞེས་འབྱུང་ཡང་། བླ་ཆེན་འཕགས་པས། བར་གྱི་བསྐལ་པ་ཐ་མ་ཞེས་བཤད་པས། དེས་ན་བར་བསྐལ་ཐོག་མཐའ་གཉིས། བར་གྱི་ཁུག་པ་བཅོ་བརྒྱད་དང་བཅས་པས་གནས་པའི་བསྐལ་པ་ལ་བར་བསྐལ་ཉི་ཤུ་དེ་ལྟར་དུ་ཡོད་པ་ཡིན་ལ། དེ་རྣམས་ཀྱིའང་ཚེ་ལོ་ཡར་འཕེལ་རྣམས་ལ་སངས་རྒྱས་མི་འབྱོན་ཏེ། དེའི་དུས་མི་དགེ་བ་ངང་གིས་སྤོང་ཞིང་། སྐྱོ་བ་ཤས་ཆུང་བས་ཆོས་དོན་དུ་མི་གཉེར་ལ། ཚེ་ལོ་བརྒྱད་པ་བས་ཕྱི་བར་ཡང་མི་འབྱོན་ཏེ། ཚེ་དང་སེམས་ཅན་དང་།
ཉོན་མོངས་པ་དང་། ལྟ་བ་དང་། དུས་ཀྱི་སྙིགས་མ་ལྔ་བདོ་བས་སོ་ཞེས་བླ་ཆེན་པས་བཤད་ལ། གང་ལྟར་ཡང་མཛོད་ལས། མར་ནི་འགྲིབ་པ་ཡིས། ། བརྒྱ་ཡི་བར་དུ་འདི་དག་འབྱུང་། ། རང་སངས་རྒྱས་རྣམས་གཉིས་ཀ་ལ། ། འཁོར་ལོས་བསྒྱུར་རྒྱལ་འབྱུང་བ་ནི། ། སྟོང་ཕྲག་བརྒྱད་ཅུ་ལས་མི་ཕྱི། ། ཞེས་གསུངས་པས་ན།
ཡང་དག་པར་རྫོགས་པའི་སངས་རྒྱས་རྣམས་འཛམ་བུ་གླིང་པའི་སྐྱེ་དགུ་རྣམས་ཀྱི་ཚེ་ལོ་མར་འགྲིབ་པ་ནས། བརྒྱ་པའི་བར་དུ་འབྱུང་བ་ཁོ་ན་ཡིན་ལ། རང་སངས་རྒྱས་རྣམས་ཡར་འཕེལ་དང་། མར་འགྲིབ་གཉིས་ཀ་སྟེ། ཡར་འཕེལ་གྱི་ཚེ་འབྱུང་བའང་ཡོད་ཅིང་། མར་འགྲིབ་ཀྱི་ཚེ་འབྱུང་བའང་ཡོད་ལ། འཁོར་ལོས་བསྒྱུར་བ་རྣམས་ནི་སྤྱིར་ཡར་འཕེལ་དང་། དེའི་ནང་ནས་ཀྱང་ཚེ་ལོ་བརྒྱད་ཁྲིའི་གོང་དུ་འབྱུང་བ་ཡིན་གྱི། དེ་བས་ཕྱི་བར་མི་འབྱུང་བ་ཡིན། ཞེས་བཤད་པ་ལ་འགའ་ཞིག་གིས།
སངས་རྒྱས་མིན་ན་ཚེ་ལོ་ཡར་འཕེལ་དང་། དཔག་ཏུ་མེད་པའི་དུས་དང་། མར་འགྲིབ་ཀྱི་ཡང་བརྒྱད་པ་བས་ཕྱི་བར་མི་འབྱུང་བས་ཁྱབ་ཟེར་བར་བསམ་ནས། འཇིག་རྟེན་གྱི་ཁམས་མཐེ་བོང་ཞེས་བྱ་བར་ཚེ་ལོ་བཅུ་པའི་དུས་སུ་མི་མཐེ་བོང་ཙམ་གྱི་ནང་དུ་སངས་རྒྱས་སྐར་མ་ལ་དགའ་བ་བྱོན་པར་བཤད་པ་དེ་དང་། ཡང་ཚེ་ལོ་བརྒྱད་ཁྲི་བས་སྔ་བའི་སངས་རྒྱས་མང་པོ་བཤད་པ་རྣམས་ཆོས་ཅན་དུ་བཟུང་ནས་སྐྱོན་འཕེན་པ་ནི་དྲང་དོན་ངེས་དོན་གྱི་རྣམ་གཞག་དང་། དགོས་པ་དང་། གཙོ་ཆེ་ཆུང་དང་། མདོ་ཐ་དད་ཀྱི་དགོངས་པ་གང་ཡིན་མ་བརྟགས་པར། ཚོལ་བའི་སྒོ་ནས་རྩོད་པར་བྱེད་ཅིང་། ཁྱད་པར་སངས་རྒྱས་ཀྱིས་གསུངས་པའི་མདོ་སྡེ་འགའ་ཞིག་དང་།
སློབ་དཔོན་དབྱིག་གཉེན་སོགས་ལ་རྒོལ་བའི་སྡིག་ཅན་དུ་འདུག་པས་སྙིང་རྗེའི་ཡུལ་མ་གཏོགས་རྩོད་པའི་ཟླ་བོར་མ་བཟུང་བར་རེ་ཞིག་བཏང་སྙོམས་སུ་བཞག་ནས། ད་འོ་ན་བསྐལ་པ་འདི་ལ་བསྐལ་པ་བཟང་པོ་ཟེར་བའི་རྒྱུ་མཚན་ཅི་ཡིན། སངས་རྒྱས་སྟོང་སྤྱིར་དུས་དེ་ཙམ་ནས་འབྱོན་མོད། འཁོར་བ་འཇིག་ལ་སོགས་པ་དུས་གང་གི་ཚེ་འབྱོན་སྙམ་ན། རྒྱལ་རབས་གསལ་བའི་མེ་ལོང་ན། རྒྱལ་པོ་མཛེས་ལྡན་འཁོར་ལོས་བསྒྱུར་རྒྱལ་ལྔ་པར་བྱས་ནས། དེའི་སྲས་མཆོག་སྦྱིན་ཏེ་ཡབ་སྲས་དེ་གཉིས་ཀྱི་དུས་སུ་ཚེ་ལོ་བཞི་ཁྲི་པའི་དུས་ཡིན་ཞིང་། དེའི་ཚེ་འཁོར་བ་འཇིག་བྱོན་པར་བཤད་པ་ནི་མངོན་པ་དང་འགལ་བས་ཆོས་ལྟར་སྣང་བ་ཡིན་ལ། ཀུན་མཁྱེན་བུས་ཀྱང་བསྐལ་པ་བཟང་པོ་འདིའི་ཚེ་ལོ་བཞི་ཁྲི་པའི་དུས་སུ་འཁོར་བ་འཇིག གསུམ་ཁྲི་པའི་དུས་གསེར་ཐུབ།
ཉི་ཁྲི་པའི་དུས་འོད་སྲུང་། བརྒྱ་པའི་དུས་སུ་ཤཱཀྱ་ཐུབ་པ། བརྒྱད་ཁྲི་པའི་དུས་སུ་བྱམས་པ་འབྱོན་པར་བཤད་ཀྱང་། རྗེ་བཙུན་རྩེ་མོས་ཆོས་ལ་འཇུག་པའི་སྒོར། སྐྱེ་དགུ་རྣམས་ཀྱི་ཚེ་ལོ་བརྒྱད་ཁྲིའི་དུས་སུ་དེ་བཞིན་གཤེགས་པ་འཁོར་བ་འཇིག་འཇིག་རྟེན་དུ་བྱོན་ནས་ཆོས་ཀྱི་འཁོར་ལོ་བསྐོར། དྲུག་ཁྲི་པའི་དུས་སུ་གསེར་ཐུབ། བཞི་ཁྲི་པའི་དུས་སུ་འོད་སྲུང་། བརྒྱ་པ་ལ་ཤཱཀྱ་ཐུབ་པ་བྱོན་པར་གསུངས་ཤིང་། འགོས་ཀྱི་སྔགས་ཀློག་སུན་འབྱིན་དུ། རྫོགས་ལྡན་སོགས་ལ་རིམ་པ་བཞིན་དུ་འཁོར་བ་འཇིག་ལ་སོགས་པའི་སངས་རྒྱས་བཞི་བྱོན་ནས་དང་པོ་གསུམ་པོ་དེས་ཕ་རོལ་ཏུ་ཕྱིན་པའི་ཆོས་འབའ་ཞིག་བསྟན་པར་བཤད་པ་ལས།
འདིར་རྗེ་བཙུན་རྩེ་མོའི་རྗེས་སུ་འབྲངས་ནས་འཆད་པར་བྱེད་དགོས་ལ། དེ་ལྟ་བུའི་སངས་རྒྱས་རྣམས་འབྱོན་པའི་བསྐལ་པ་དེ་ལ་བསྐལ་པ་བཟང་པོ་ཞེས་ཟེར་བ་ནི། འཇིག་རྟེན་གྱི་ཁམས་འདི་ཆུས་འཇིག་པའི་ཚེ་མཚོ་ནང་ནས་གསེར་གྱི་པདྨོ་སྟོང་བྱུང་བ་ལ་ལྷ་རྣམས་ཀྱིས་བརྟགས་པས་སངས་རྒྱས་སྟོང་འབྱུང་བའི་ལྟས་སུ་ཤེས་ཏེ། ཀྱེ་མ་བསྐལ་པ་འདི་ནི་བསྐལ་པ་བཟང་པོའོ་ཞེས་བརྗོད་པས་དེ་སྐད་དུ་གྲགས་པ་ཡིན་ཞེས་སྙིང་རྗེ་པད་དཀར་དུ་བཤད་པར་བུ་སྟོན་པ་གསུངས་ཤིང་། འདི་ལ་གོང་དུ་སྙིང་རྗེ་པད་དཀར་ལས་སངས་རྒྱས་སྟོང་དང་ལྔ་འབྱུང་བར་བཤད་པ་དང་འགལ་སྤོང་ཞིག་དགོས་པ་འདྲ་སྟེ་རེ་ཞིག་བཞག་ནས། ད་ཁྱད་པར་དུ་མི་མཇེད་འཇིག་རྟེན་གྱི་ཁམས་འདིར་འོ་སྐོལ་རྣམས་ཀྱི་སྟོན་པ་མཉམ་མེད་ཤཱཀྱའི་རྒྱལ་པོ་འདི་ཉིད་བྱོན་པའི་ཚུལ་བཤད་པར་བྱ་སྟེ། དེ་ལ་ཡང་དང་པོ་རིགས་སད་ནས་ཐོག་མར་སྨོན་ལམ་བསྐྲུན་པ། བར་དུ་ཚོགས་བསགས་ཚུལ། དེའི་རྗེས་སུ་འཛམ་བུ་གླིང་འདིར་མཛད་པ་རྣམས་མཛད་ཚུལ་དང་། ཁྱད་པར་དུ་སངས་རྒྱས་ནས་ཆོས་ཀྱི་འཁོར་བསྐོར་ཚུལ།
མཐར་མྱ་ངན་ལས་འདས་པའི་ཚུལ་བསྟན་ནས་སླར་འཇིག་རྟེན་གྱི་ཁམས་དཔག་ཏུ་མེད་པར་གཞན་དུའང་སེམས་ཅན་གྱི་དོན་རྒྱུན་མི་ཆད་པར་མཛད་པའི་ཚུལ་རྣམས་ཀྱི་སྒོ་ནས་གཏན་ལ་འབེབས་དགོས་པས། དེ་ཡང་སློབ་དཔོན་ཀླུ་སྒྲུབ་ཀྱིས་བདེ་གཤེགས་མཆོད་རྟེན་བརྒྱད་ཀྱི་བསྟོད་པར། དང་པོར་བྱང་ཆུབ་མཆོག་ཏུ་སེམས་བསྐྱེད་ནས། ། བསྐལ་པ་གྲངས་མེད་གསུམ་དུ་ཚོགས་བསགས་ཏེ། ། བར་དུ་གཅོད་པའི་བདུད་བཞི་འཇོམས་མཛད་པ། ། བཅོམ་ལྡན་སེངྒེ་དེ་ལ་ཕྱག་འཚལ་ལོ། ། ཞེས་འབྱུང་བས་དེ་ལྟར་དུ་བཤད་ན། འདི་ལ་འདོད་ཚུལ་གསུམ་ཙམ་འབྱུང་སྟེ། དེ་ལ་འཕགས་པ་ཉན་ཐོས་རྣམས་ནི་འདི་ལྟར། དེ་བཞིན་གཤེགས་པ་ཤཱཀྱ་ཐུབ་པ་འདི་དང་པོར་རིགས་བསད་ནས་སྐལ་བ་དང་ལྡན་པར་གྱུར་ཏེ།
དེ་ནས་ཤཱཀྱ་ཐུབ་པ་ཆེན་པོའི་དྲུང་དུ་སྨོན་ལམ་གྱི་ཐོག་མ་བསྐྲུན་ནས། བར་དུ་བསྐལ་པ་གྲངས་མེད་གསུམ་དུ་དེ་བཞིན་གཤེགས་པ་བསམ་གྱིས་མི་ཁྱབ་པ་ལ་ཚོགས་བསགས་ནས་རྡོ་རྗེ་གདན་གྱི་ས་མནན་ཏེ། བར་དུ་ཚོགས་ལམ་ལ་གནས་པ། སོ་སོ་སྐྱེ་བོ་ཆེན་པོ་ཞེས་བྱ་ཞིང་། དེ་ནས་ལམ་ཐམས་ཅད་སྟན་ཐོག་གཅིག་ལ་རྫོགས་པར་བྱས་ཏེ་སངས་རྒྱས་སོ་ཞེས་འདོད་དེ། མདོར་ན་སོ་སོ་སྐྱེ་བོ་གྲངས་མེད་གསུམ་དུ་ཐར་པ་ཆ་མཐུན་བསགས་པ་གཅིག་གིས། སྲོད་ལ་བདུད་བཏུལ། གུང་ལ་བསམ་གཏན་བཞི་པའི་རབ་མཐའ་སྟེ་དངོས་གཞི་ལ་བརྟེན་ནས་སྦྱོར་ལམ་ཡན་ཆད་རྒྱུད་ལ་སྐྱེས་ཏེ་ཐོ་རངས་སྐྱ་རེངས་འཆར་ཀའི་སྐད་ཅིག་མ་གཅིག་ཡན་ཆད་ལ་ཕར་ཕྱིན་དྲུག་རྫོགས་ཏེ་སངས་རྒྱས་ནས། ཆོས་སྐུ་དང་གཟུགས་སྐུའི་བདག་ཉིད་ཅན་དུ་གྱུར་ཏེ། ཀུན་ཤེས་ནས་རབ་བཟང་གི་བར་ལ་ཆོས་ཀྱི་འཁོར་ལོ་བསྐོར་ནས་ལྷག་མེད་མྱ་ངན་ལས་འདས་པར་འདོད་པ་དེ་དག་ནི་སྐབས་འདིར་གཙོ་བོར་མི་བཤད་ལ།
ཡང་ཐེག་ཆེན་ཐུན་མོང་མ་ཡིན་པའི་གཞུང་འགའ་ཞིག་ཏུ་ངེས་དོན་ཡང་དག་པ་ཁོ་ནའི་དབང་དུ་བྱས་ཏེ་སྟོན་པ་འདིས་དུས་འདི་ཙམ་ནས་སེམས་བསྐྱེད་ཅིང་འདི་ཙམ་དུ་ཚོགས་བསགས་པ་ལ་སོགས་པའི་ངེས་པ་མེད་པར་བཤད་དོ། ། དེ་ཡང་ཡབ་སྲས་མཇལ་བའི་མདོར། ཐུབ་པའི་དབང་པོ་འདི་བསྐལ་པ་གྲངས་མེད་པའི་སྔོན་རོལ་ཏུ་སངས་རྒྱས་དབང་པོ་ཏོག་ཅེས་བྱ་བར་སངས་རྒྱས་ཤིང་ད་དུང་སངས་རྒྱ་བ་དང་། བྱང་ཆུབ་སེམས་དཔའི་ཚུལ་གྱིས་གཞན་དོན་མཛད་པར་བཤད་དེ། ཇི་སྐད་དུ་དེ་ཉིད་ལས། བྱེ་བ་བརྒྱད་ཅུར་རྒྱལ་བ་ཉིད། ། སངས་རྒྱས་ཉིད་དུ་བསྟན་འགྱུར་ཀྱང་། ། ད་དུང་ཆོག་པའི་འདུ་ཤེས་བསལ། ། བྱང་ཆུབ་མཆོག་ཏུ་ཐུགས་ཀྱང་འཇུག ། སྟོང་གསུམ་དྲུག་ཅུ་རྩ་གཅིག་གི །
སངས་རྒྱས་ཞིང་རྣམས་དག་གྱུར་པས། ། ཇི་ལྟར་ཐུབ་པ་ཐབས་མཁས་པས། ། ཞེས་བྱ་བ་ལ་སོགས་པ་གསུངས་ཤིང་། དེ་བཞིན་དུ་ཡང་མདོ་སྡེ་འགའ་ཞིག་ཏུ། བཅོམ་ལྡན་འདས་བསྐལ་པ་བསམ་གྱིས་མི་ཁྱབ་པའི་སྔོན་རོལ་ཏུ་སངས་རྒྱས་ནས་སླར་ཡང་ཤཱཀྱའི་རིགས་སུ་སྐྱེ་བ་སྟོན་པར་མཛད་དོ། ། ཞེས་གསུངས་ཤིང་དེ་དག་གི་དོན་ནོ། ། ཐེག་པ་ཆེན་པོ་རྒྱུད་བླ་མར་ཡང་ཐུགས་རྗེ་ཆེན་པོས་འཇིག་རྟེན་མཁྱེན། ། འཇིག་རྟེན་ཀུན་ལ་གཟིགས་ནས་ནི། ། ཆོས་ཀྱི་སྐུ་ལས་མ་གཡོས་པར། ། སྤྲུལ་པ་རྣམ་པ་སྣ་ཚོགས་ཀྱིས། །
ཞེས་བྱ་བ་ལ་སོགས་པ་གསུངས་ལ། གསང་སྔགས་ཀྱི་དབང་དུ་བྱས་ན་ཡང་། རྡོ་རྗེ་གུར་ལས། འདིར་ནི་རང་བྱུང་བཅོམ་ལྡན་འདས། ཞེས་དང་། དུས་ཀྱི་འཁོར་ལོས་ཀྱང་དེ་དང་མཐུན་པར་གསུངས་ཤིང་། ཁྱད་པར་རྗེ་རྩེ་མོས་སྤྱི་རྣམ་དུ། དེ་བས་ན་ཡང་དག་པ་རྫོགས་པའི་སངས་རྒྱས་བསྐལ་པ་དཔག་ཏུ་མེད་པའི་ཐོག་མར་སངས་རྒྱས་ནས། སྤྲུལ་པའི་སྐུ་ཤཱཀྱ་ཐུབ་པ་ནི་ཕྱིས་བསྐལ་པ་བཟང་པོ་འདི་ལ་འཚང་རྒྱ་བའི་ཚུལ་སྟོན་པ་ཡིན་ནོ་ཞེས་བྱ་བ་ནི་ཐེག་པ་ཆེན་པོའི་དབྱིག་གཉེན་དང་། ཟླ་བ་གྲགས་པ་དང་།
ཀུན་དགའ་སྙིང་པོ་དང་། སྐལ་ལྡན་གྲགས་པ་སོགས་ཕལ་ཆེ་བའང་བཞེད་ལ། ཁོ་བོ་ཅག་གི་བླ་མ་བརྒྱུད་པ་རྣམས་ཀྱང་བཞེད་པ་ཡིན་ནོ། ། དེས་ན་དུས་བསྐལ་པ་བསམ་གྱིས་མི་ཁྱབ་པའི་སྔོན་རོལ་ཏུ་སངས་རྒྱས་ཟིན་ཅིང་། ད་དུང་རྟག་ཏུ་བཞུགས་ཏེ་ཞེས་བྱ་བ་ལ་སོགས་པ་གསུངས་ཤིང་། དེའི་དོན་ཆོས་ཀྱི་རྒྱལ་པོ་འཕགས་པས་ཀྱང་། བཀའ་གདམས་པ་དབང་ཕྱུག་འབུམ་གྱིས་དྲིས་ལན་དུ། ཤཱཀྱ་ཐུབ་པ་སངས་རྒྱས་པའི། ། དུས་ནི་བསྐལ་པ་གྲངས་མེད་སྔོན། ། འདིར་ནི་ཚེ་ལོ་བརྒྱ་པ་ལ། །
བྱང་ཆུབ་བརྙེས་པའི་སྤྲུལ་པ་ཡིན། ། ཞེས་གསུངས་པས་ངེས་དོན་གྱི་དབང་དུ་བྱས་ཏེ། གདུལ་བྱ་སྤྱིར་ཐེག་ཆེན་དང་། བྱེ་བྲག་རྡོ་རྗེ་ཐེག་པ་ལ་བློ་སྦྱངས་ཤིང་ལས་སྨིན་པ་བའི་སེམས་ཅན་རྣམས་ལ་དེ་ལྟར་དུ་བཤད་དགོས་ཀྱང་། འདིར་རེ་ཞིག་གཙོ་བོར་མི་བྱེད་པས། དེས་ན་གདུལ་བྱ་ལས་དང་པོ་པ་རྣམས་ལམ་ལ་འཇུག་པའི་ཐོག་མར་ངེས་དོན་ལྟ་བུར་བྱས་ཏེ། ཐེག་ཆེན་ཐུན་མོང་བའི་ལུགས་འདི་གཙོ་བོར་བཤད་དགོས་པས། དེ་ཡང་རྗེ་བཙུན་རྩེ་མོས་ཆོས་ལ་འཇུག་པའི་སྒོ་ནས་འབྱུང་བ་ལྟར་དུ་བཤད་ན། དེ་ཉིད་ལས། གོང་དུ་དང་པོ་ཉན་ཐོས་ཀྱི་ལུགས་དང་།
དེ་ནས་ཐེག་ཆེན་གྱི་ལུགས་བཞི་ཙམ་བཤད་ནས། དེའི་རྗེས་སུ་ལུགས་དང་པོ་ནི་འཕགས་པ་ཉན་ཐོས་པ་རྣམས་ཀྱི་བཤད་ཚུལ་ཡིན་པས་ཐུན་མོང་དུ་གྲགས་པ་མ་ཡིན་ནོ། ། གསུམ་པ་དང་། བཞི་པ་དང་། ལྔ་པ་ཡང་ཐེག་པ་ཆེན་པོའི་ཚུལ་གཞན་ཐུན་མོང་དུ་གྲགས་པ་མ་ཡིན་གྱི། དེའང་རེ་ཞིག་བཞག་གོ ། འདིར་ལུགས་གཉིས་པ་ཐེག་པ་ཆེན་པོ་ཐུན་མོང་བའི་གཞུང་མདོ་སྡེ་སྐལ་བ་བཟང་པོ་དང་། རྒྱ་ཆེར་རོལ་པ་ལས་འབྱུང་བའི་ལུགས་དེ་བརྗོད་པར་བྱའོ། ། ཞེས་གསུངས་ཏེ། དེ་ཡང་བསྟན་བཅོས་ཆེན་པོ་འདི་ཉིད་དུ་འབྱུང་བ།
རིགས་སད་ཐོག་མ་སྨོན་ལམ་བསྐྲུན། ། གྲངས་མེད་གསུམ་གྱིས་ལམ་རྣམ་བཞི། ། དེར་རྗེས་སྐྱེ་བ་གཅིག་གིས་ཐོགས། ། དེ་ནས་མཛད་པ་རྣམས་ཡིན་ནོ། ། ཞེས་གསུངས་ཏེ། འདི་ལ་ཀུན་མཁྱེན་བུས་རིགས་སད་པའི་ཐ་སྙད་མ་མཛད་པར་ཀླུ་སྒྲུབ་ཀྱིས་གསུངས་པའི་དངོས་བསྟན་ལྟར། དེ་གཉིས་དོན་གཅིག་པ་ལྟ་བུའི་སེམས་བསྐྱེད་ཀྱི་ཐ་སྙད་བྱས་བྱ། དེ་ཡང་དང་པོ་སེམས་བསྐྱེད་ཚུལ་ལ། སྙིང་རྗེ་པད་དཀར་ལས། བྲམ་ཟེ་རྒྱ་མཚོའི་རྡུལ་གྱིས་དེ་བཞིན་གཤེགས་པ་རིན་ཆེན་སྙིང་པོའི་དྲུང་དུ་སེམས་དང་པོ་བསྐྱེད་པར་བཤད།
སྐལ་བཟང་དུ་རྫ་མཁན་གྱི་བུ་ཁྱེའུ་སྣང་བྱེད་དུ་གྱུར་པའི་ཚེ། དེ་བཞིན་གཤེགས་པ་ཤཱཀྱ་ཐུབ་པ་ཆེན་པོའི་དྲུང་དུ་སེམས་བསྐྱེད་པར་བཤད། དྲིན་ལན་བསབ་བ་ལྟར་ན་སྟོན་པ་འདི་སྔོན་རིགས་ལ་གནས་པའི་དུས་ན། དམྱལ་བའི་ལྕགས་བསྲེགས་ཀྱི་ཤིང་རྟ་འདྲེན་པའི་གྱད་དུ་འཁྲུངས་པའི་ཚེ་སེམས་བསྐྱེད་པས་བསྐལ་པ་བརྒྱད་ཀྱི་སྡིག་པ་བྱང་བར་བཤད། ཕུང་པོ་གསུམ་པ་ལྟར་ན་སྟོན་པ་འདི་ཚོང་དཔོན་གྱི་བུ་མངོན་དགར་གྱུར་པའི་ཚེ་དེ་བཞིན་གཤེགས་པ་མཛེས་ཆེན་གྱི་དྲུང་དུ་སེམས་བསྐྱེད་པར་བཤད་ཅེས་གསུངས་ཀྱང་། འདིར་རྗེ་བཙུན་རྩེ་མོའི་གསུང་བཞིན་དུ་བཤད་ན། དང་པོ་རིགས་སད་ཅིང་ཚོགས་བསོག་དང་། ཐོག་མར་སྨོན་ལམ་བསྐྲུན་པ་ཞེས་གསུངས་ཏེ། དེ་ལ་དང་པོ་རིགས་སད་པ་ནི། མདོ་སྡེ་དྲིན་ལན་བསབ་པ་ནས་འབྱུང་བ་ལྟར།
བདག་ཅག་གི་སྟོན་པ་འདི་སོ་སོ་སྐྱེ་བོ་འཆིང་བ་ཀུན་ལྡན་གྱི་དུས་སུ་རེ་ཞིག་ལས་ཀྱི་དབང་གི་དམྱལ་བའི་གནས་སུ་ཤིང་རྟ་འདྲེན་པའི་གྱད་དུ་འཁྲུངས་ནས། དེ་སྐལ་བ་དང་རིགས་དང་ལྡན་པའི་དབང་གིས་སེམས་ཅན་དམྱལ་བའི་གྲོགས་པོ་དེ་རྣམས་ལ་རང་བཞིན་གྱིས་སྙིང་བརྩེ་བར་གྱུར་ནས། དེ་རྣམས་ཀྱི་སྡུག་བསྔལ་འདི་རྣམས་བདག་གི་འཁུར་ན་ཅི་མ་རུང་སྙམ་སྟེ། གཤིན་རྗེའི་སྐྱེས་བུ་རྣམས་ལ་སྨྲས་པ། ཀྱེ་གྲོགས་པ་དག འདི་རྣམས་ཀྱི་སྡུག་བསྔལ་བདག་གིས་འཁུར་ན་ཅི་གནང་ཞེས་སྨྲས་པས། གཤིན་རྗེ་ཨ་ཝ་ཞེས་བྱ་བས་སྨྲས་པ། སེམས་ཅན་སོ་སོར་རང་གི་ལས་ཀྱི་སྐལ་བ་ལ་སྤྱོད་ན། ཁྱོད་ཅི་བརྟོལ་མ་བྱེད་ཅེས་ཟེར་ནས་ཐོ་ལུམ་འབར་བ་ཞིག་མགོ་བོར་བསྣུན་པ་དང་། སྙིང་རྗེ་ཆེན་པོ་སྐྱེས་པ་དེའི་སྟོབས་ཀྱིས་ལས་ཟད་པའི་རྒྱུ་དང་རྐྱེན་བྱས་པས་དེ་དམྱལ་བ་ནས་ཤི་འཕོས་ཏེ་སུམ་ཅུ་རྩ་གསུམ་གྱི་ལྷར་སྐྱེས་པ་ནི་རིགས་སད་པ་ཡིན་ལ།
དེའི་རྗེས་སུ་སྨོན་ལམ་བསྐྲུན་པ་ནི། དེ་ནས་སད་པ་ལ་གནས་པ་དེ་ཉིད་སུམ་ཅུ་རྩ་གསུམ་ནས་ཤི་འཕོས་ཏེ་འཛམ་བུའི་གླིང་འདིར་རྫ་མཁན་གྱི་བུ་ཁྱེའུ་སྣང་བྱེད་དུ་གྱུར་པ་དེའི་ཚེ། འཇིག་རྟེན་གྱི་ཁམས་འདིར་དེ་བཞིན་གཤེགས་པ་ཤཱཀྱ་ཐུབ་པ་ཆེན་པོ་བྱོན་ནས་དེའི་དྲུང་དུ་འཇམ་ཕོར་གང་ཕུལ་ཏེ་སྨོན་ལམ་བཏབ་པ་ནི། དེ་བཞིན་གཤེགས་པ་ཁྱེད་སྐུ་ཅི་འདྲ་དང་། ། འཁོར་དང་སྐུ་ཚེ་ཚད་དང་ཞིང་ཁམས་དང་། ། མཚན་མཆོག་བཟང་པོ་ཁྱོད་དང་ཅི་འདྲ་བར། ། དེ་འདྲ་བདག་ཀྱང་དེ་དང་འདྲ་བར་ཤོག ། ཅེས་སྨོན་ལམ་བཏབ་པ་ནི་ཐོག་མར་སྨོན་ལམ་བསྐྲུན་པ་ཡིན་ལ། དེ་ནི་གྲངས་མེད་གསུམ་གྱི་ནང་དུ་མི་བགྲང་བར་བྱང་ཆུབ་སེམས་དཔའི་སྡེ་སྣོད་ལས་བཤད་ཅིང་། དཀོན་མཆོག་སྤྲིན་ལས་ཀྱང་ནམ་བྱང་ཆུབ་སེམས་དཔའ་ཆོས་མཉམ་པ་ཉིད་དུ་ཞུགས་པར་གྱུར་པ་དེའི་ཚེ་དེ་ནས་བརྩམས་ཏེ་བསྐལ་པ་བགྲང་བར་བྱ་ཡི།
ཐོག་མའི་སེམས་ནས་བརྩམ་ཏེ་ནི་མ་ཡིན་ནོ། ། ཞེས་གསུངས་ཤིང་། དེ་ནས་གྲངས་མེད་གསུམ་གྱིས་ཚོགས་བསགས་པ་དང་། ལམ་རྣམ་པ་བཞི་བགྲོད་པའི་ཚུལ་ལ། སྤྱིར་གྲངས་མེད་ཀྱི་རྣམ་གཞག་ནི། གསུང་རབ་རྣམས་ནས་མི་འདྲ་བ་དུ་མ་ཞིག་འབྱུང་སྟེ། དེ་ཡང་བསྐལ་པ་གྲངས་མེད་གསུམ་དང་། བདུན་དང་། བཅུ་དང་། སུམ་ཅུ་རྩ་གསུམ་དང་།
བཅུ་གསུམ་དུ་བཤད་པའང་ཡོད་ལ། གྲངས་མེད་གསུམ་དུ་བཤད་པ་ནི་གསུང་རབ་ཕལ་ཆེར་ལས་འབྱུང་ཞིང་། གྲངས་མེད་ཀྱི་དོན་འདི་ལ་ཡང་མཛོད་འགྲེལ་དང་། ཐུབ་པ་དགོངས་རྒྱན་སོགས་ནས་གྲངས་མེད་ཅེས་པ་བགྲང་བ་ལས་འདས་པའི་གྲངས་མེད་མ་ཡིན་གྱི། གྲངས་ཀྱི་གནས་གཞན་དྲུག་ཅུར་ཕྱིན་པའི་གྲངས་མེད་ལ་བཞེད་ཅིང་། དེ་ཡང་གཅིག བཅུ། བརྒྱ། སྟོང་། ཁྲི།
འབུམ། ས་ཡ། བྱེ་བ། དུང་ཕྱུར། ཐེར་འབུམ། ཐེར་འབུམ་ཆེན་པོ། ཁྲག་ཁྲིག དེ་ཆེན་པོ། རབ་བཀྲམ། དེ་ཆེན་པོ།
གཏམ་དང་། དེ་ཆེན་པོ། དཀྲིགས་དང་། དཀྲིགས་ཆེན་པོ་སོགས་ནས། སྟོབས་མིག སྟོབས་མིག་ཆེན་པོའི་བར་གྱི་དྲུག་ཅུ་ལ་བཤད་པ་དང་། བྱང་ས་ལས་བསྐལ་པ་ཆེན་པོ་གྲངས་མེད་པ་བགྲང་བའི་ཚུལ་དང་གཉིས་ཏེ། དང་པོ་ནི། བསྐལ་པ་ཆེན་པོ་རེ་རེ་ལའང་ལོ་དང་ཟླ་བ་དང་། ཞག་དང་།
སྐད་ཅིག་མ་ལ་སོགས་པ་གྲངས་མེད་པས་ན་གྲངས་མེད་ཅེས་བྱ་བ་དང་། ཡང་ན་བགྲང་བ་ལས་འདས་པའི་གྲངས་མེད་པ་ལ་བསྐལ་པ་ཆེན་པོ་གྲངས་མེད་པ་ཞེས་བྱ་བ་གཉིས་ལས། འཚང་རྒྱ་བ་ལ་བསྐལ་པ་གྲངས་མེད་མང་པོ་དགོས་པ་ལྟར་ན་ལུགས་དང་པོ་དང་། གྲངས་མེད་གསུམ་གྱིས་ཆོག་པ་ལྟར་ན། ལུགས་ཕྱི་མ་བཟུང་སྟེ། འདི་ནི་མདོ་རྣམས་ལས་བསྐལ་པ་ཆེན་པོ་གངྒཱའི་ཀླུང་གི་བྱེ་མ་སྙེད་ལས་འདས་པ་ཞེས་འབྱུང་བ་དང་ཡང་མཐུན་ལ། ཡང་བརྒྱད་སྟོང་འགྲེལ་ཆེན་དུ་གྲངས་མེད་གསུམ་དུ་བཤད་པ་ནི་དགོངས་པ་ཅན་ཡིན་ཞིང་། ངེས་དོན་དུ་གྲངས་མེད་སུམ་ཅུ་རྩ་གསུམ་དུ་བཤད་ལ། གལ་ཏེ་མདོ་ལས་བསྐལ་པ་གྲངས་མེད་པ་གསུམ་གྱིས་སངས་རྒྱ་བར་བཤད་པ་དང་འགལ་ལོ་སྙམ་ན་སྐྱོན་མེད་དེ་དེ་ནི་གསུམ་ཚན་གསུམ་དུ་མཚུངས་པས་ན་གྲངས་མེད་གསུམ་གྱིས་འཚང་རྒྱ་ཞེས་གསུངས་པ་ཡིན་གྱི། དོན་དམ་པར་ནི་མ་ཡིན་ནོ། །
དེས་ན་འདི་ལྟར་དྲང་བའི་དོན་གྱི་བཤད་པ་ནི་འགལ་བ་ཁོ་ནའོ་ཞེས་བཤད་ཅིང་། སློབ་དཔོན་དབྱིག་གཉེན་གྱི་བཞེད་པས། ཚོགས་ཀྱི་ས་ལ་གྲངས་མེད་གཅིག མོས་སྤྱོད་ཀྱི་ས་ལ་གཉིས། དེའི་འོག་ཏུ་ས་དང་པོ་རབ་ཏུ་དགའ་བ་ནས་བཟུང་སྟེ། ས་བཅུ་པའི་བར་ལ་སོ་སོར་བསྐལ་པ་གྲངས་མེད་གསུམ་གསུམ་གྱིས་བྱང་ཆུབ་སེམས་དཔའི་ས་རྫོགས་པར་བྱས་ནས་སངས་རྒྱས་ཀྱི་ས་ཀུན་ཏུ་འོད་སྒྲུབ་པར་བྱེད་པ་ཡིན་པས། དེས་ན་བསྐལ་པ་གྲངས་མེད་སུམ་ཅུ་རྩ་གསུམ་གྱིས་སངས་རྒྱས་ཉིད་ཐོབ་པར་བཤད། རྒྱ་ཆེར་རོལ་པ་ལས། གྲངས་མེད་བདུན་དུ་ཚོགས་རྫོགས་ནས་སངས་རྒྱ་བར་བཤད་ལ། འདུལ་བ་ལུང་དང་།
སློབ་དཔོན་དུལ་བ་ལྷའི་སྡེ་པ་ཐ་དད་བཀླགས་པར་ནི་གྲངས་མེད་བཅུར་ཡང་བཤད་པ་སོགས་ལུགས་མང་ཡང་། རྗེ་བཙུན་བྱམས་པས། གྲངས་མེད་གསུམ་ནི་རྫོགས་པ་ཡི། ། བསྒོམ་པའི་ལམ་ནི་ཚར་ཕྱིན་ཏོ། ། ཞེས་གསུངས་ཤིང་། མཛོད་ཀྱི་དངོས་བསྟན་ལའང་། དེ་དག་བརྒྱད་ཅུ་ལ་བསྐལ་ཆེན། ། དེ་གྲངས་མེད་གསུམ་ལ་སངས་རྒྱས། ། ཞེས་འབྱུང་ལ། ཐེག་བསྡུས་ལས་ཀྱང་།
བཟང་དང་སྨོན་པའི་སྟོབས་ཅན་དང་། ། སེམས་བརྟན་ཁྱད་པར་འགྲོ་བ་ཡི། ། བྱང་ཆུབ་སེམས་དཔའ་གྲངས་མེད་གསུམ། ། ཀུན་དུ་རྩོམ་པར་མཛད་པ་ཡིན། ། ཞེས་དང་། དེའི་འགྲེལ་པར། ཡོན་ཏན་ཅུང་ཟད་ཀྱིས་ཆོག་པར་མི་འཛིན་པ་དེ་ནས་བརྩམ་ཏེ་གྲངས་མེད་པ་གསུམ་བརྩམས་སོ། ། ཞེས་གསུངས་པ་རྣམས་ཀྱི་རྗེས་སུ་འབྲངས་ནས་བསྐལ་པ་གྲངས་མེད་གསུམ་དུ་ཚོགས་བསགས་ཏེ། སངས་རྒྱ་བའི་ལུགས་འདི་བཤད་པར་བྱ་བ་ཡིན་པས། དེ་ཡང་བྱང་ཆུབ་སེམས་དཔའི་སྡེ་སྣོད་ལས་འབྱུང་བའང་རྗེ་བཙུན་རྩེ་མོའི་གསུང་བཞིན་དུ་གཏན་ལ་དབབ་ན།
དེ་ལ་འོ་སྐོལ་གྱི་སྟོན་པ་འདི་ཐོག་མར་སྨོན་ལམ་བསྐྲུན་ཏེ་སེམས་བསྐྱེད་པའི་རྗེས་སུ་གྲངས་མེད་དང་པོ་ལ་འཇུག་པ་དང་། དང་པོ་རྒྱལ་པོའི་ཕོ་བྲང་རྣམ་པར་རྒྱལ་བའི་རྒྱལ་མཚན་དུ་རྒྱལ་པོ་ཆེ་རྣམ་པར་རྒྱལ་བའི་སྲས་གཞོན་ནུ་བརྩོན་འགྲུས་སྤྱོད་ཅེས་བྱ་བར་གྱུར་པའི་ཚེ། དེ་བཞིན་གཤེགས་པ་འོད་འཕྲོའི་ཕུང་པོ་འཇིག་རྟེན་དུ་བྱོན་པ་ལ་བསྙེན་བཀུར་ཅིང་དགེ་བའི་རྩ་བ་བསྐྲུན་པ་ནས་བརྩམས་ཏེ། བསྐལ་པ་གྲངས་མེད་གཅིག་ཏུ་ཚོགས་བསགས་པ་ནས་དེ་བཞིན་གཤེགས་པ་བསམ་གྱིས་མི་ཁྱབ་པ་ལ་བསྙེན་བཀུར་བས་བསྐལ་པ་གྲངས་མེད་དང་པོ་མཐར་ཕྱིན་ཏེ། དེས་ནི་མཐོང་བའི་ལམ་སྐྱེས་ཞེས་ཁ་ཅིག་འདོད་དོ། ། ཞེས་གསུངས་ལ། ཀུན་མཁྱེན་བུས་ནི་སྒྲ་དྲང་ཐད་དུ་བཤད་ཅིང་། གང་ལྟར་ཡང་དེ་ནས་གྲངས་མེད་གཉིས་པ་ལ་འཇུག་པའི་དུས་སུ་དེ་བཞིན་གཤེགས་པ་དཀོན་མཆོག་ཡན་ལག་ཅེས་པ་འཇིག་རྟེན་གྱི་ཁམས་སུ་བྱོན་པ་དེའི་དུས་གྲོང་ཁྱེར་འཛམ་བུ་ཆུ་བོའི་གསེར་ཞེས་བྱ་བར་རྒྱལ་པོ་མཛེས་པར་སྣང་བ་ཞེས་བྱ་བ་ཞིག་བྱུང་བ་དེའི་ཚེ། སྟོན་པ་འདི་དེའི་སྣང་ཆེན་ཚོང་དཔོན་ཤེས་རབ་བཟང་པོ་ཞེས་བྱ་བ་ཞིག་ཏུ་གྱུར་ཏེ། དེ་བཞིན་གཤེགས་པ་དེས།
ཚོང་དཔོན་དེ་བྱང་ཆུབ་སེམས་དཔའི་སྡེ་སྣོད་ཀྱི་སྣོད་དུ་རུང་བར་མཁྱེན་ནས་ཆོས་བསྟན་པས་དེ་དད་པར་གྱུར་ཏེ། དེ་བཞིན་གཤེགས་པ་འཁོར་དང་བཅས་པ་ལ་ལོ་སྟོང་དུ་བསྙེན་བཀུར་བྱས་ཤིང་། དེ་དག་ལ་སོགས་པ་དེ་བཞིན་གཤེགས་པ་དཔག་ཏུ་མེད་པ་ལ་བསྙེན་བཀུར་བས་བསྐལ་པ་གྲངས་མེད་གཉིས་མཐར་ཕྱིན་ཏེ། དེས་ས་བརྒྱད་པ་ལ་ཉེ་བར་འགྱུར་རོ། ། ཞེས་ཁ་ཅིག་འདོད་དོ། ། དེ་ནས་བསྐལ་པ་གྲངས་མེད་གསུམ་པ་ལ་འཇུག་པའི་དུས་སུ་སྔོན་འཛམ་བུའི་གླིང་འདིར་པདྨོ་ཅན་བྱ་བའི་ཚོང་དུས་སུ་རྒྱལ་པོ་དགྲ་ཐུལ་ཞེས་པ་བྱུང་བའི་ཚེ་བྲམ་ཟེ་མར་མོའི་བདག་པོ་ཞེས་བྱ་བའི་སྲས་དེ་བཞིན་གཤེགས་པ་མར་མེ་མཛད་འཇིག་རྟེན་དུ་བྱོན་པ་དེའི་དུས་སུ། སྟོན་པ་འདི་རིག་བྱེད་ཀློག་པའི་མཁན་པོ་བྲམ་ཟེ་རིན་ཆེན་ཞེས་བྱ་བའི་ཉེ་གནས་བྲམ་ཟེ་གཞོན་ནུ་སྤྲིན་དུ་གྱུར་པའི་ཚེ། དེ་བཞིན་གཤེགས་པ་མར་མེ་མཛད་བྱོན་པའི་ལམ་དུ་རལ་པ་གསེར་གྱི་མདོག་ཅན་ཞབས་ཀྱི་འོག་ཏུ་བཏིང་ནས་བསྙེན་བཀུར་ཅིང་གསོལ་བ་བཏབ་པས། མར་མེ་མཛད་ཀྱིས་ཤཱཀྱ་ཐུབ་པར་ལུང་བསྟན། དེའི་དྲུང་དུ་རབ་ཏུ་བྱུང་སྟེ་ཚངས་པར་སྤྱོད་པ་སྤྱད་པས་ས་བརྒྱད་པ་མཐར་ཕྱིན་ཅིང་།
དེ་ནས་བརྩམས་ཏེ་བྲམ་ཟེའི་ཁྱེའུ་འོད་ཟེར་ཕྲེང་བར་གྱུར་པ་ན་སངས་རྒྱས་འོད་སྲུང་འཇིག་རྟེན་གྱི་ཁམས་སུ་བྱོན་པའི་དུས་སུ་དེ་བཞིན་གཤེགས་པ་བསམ་གྱིས་མི་ཁྱབ་པ་ལ་བསྙེན་བཀུར་པས་བསྐལ་པ་གྲངས་མེད་གསུམ་མཐར་ཕྱིན་ཏོ། ། ཚུལ་དེ་དག་ནི་བྱང་ཆུབ་སེམས་དཔའི་སྡེ་སྣོད་ལས་གསུངས་ཤིང་། དེ་ནས་སངས་རྒྱས་འོད་སྲུང་བསྙེན་བཀུར་བའི་དུས་སུ་ས་བཅུ་པའི་བྱང་ཆུབ་སེམས་དཔའི་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་དེ་འཛམ་བུའི་གླིང་འདི་ནས་ཤི་འཕོས་ཏེ། དགའ་ལྡན་གྱི་གནས་སུ་ལྷའི་བུ་དམ་པ་ཏོག་དཀར་པོར་སྐྱེས་སོ། ། དེ་ནི་སྐྱེ་བ་གཅིག་གིས་ཐོགས་པ་སྟེ། དེ་ནས་ཤི་འཕོས་པ་ན་འཚང་རྒྱ་བར་འགྱུར་རོ། ། ཞེས་ལྷ་རྣམས་ཀྱིས་ཤེས་ཏེ་དེ་ལ་བསྙེན་བསྐུར་ཅིང་ཆོས་ཀྱང་ཉན་ལ། དེའི་ཚེ་ལྷ་རྣམས་ཀྱིས་བསོད་ནམས་རྒྱ་ཆེན་སོགས་ཀྱི་ཚིགས་སུ་བཅད་པས་བསྐུལ་བ་དང་། དེ་ནས་ལོ་བཅུ་གཉིས་ནས་བྱང་ཆུབ་སེམས་དཔའ་དེ་ཉིད་གཟིགས་པ་ལྔ་ལ་གཟིགས་ཏེ་འཛམ་བུའི་གླིང་དུ་གཤེགས་པར་དགོངས་ཏེ། བྱམས་པ་རྒྱལ་ཚབ་ཏུ་བསྐོས་ནས་གླང་པོ་ཆེ་ཐལ་དཀར་མཆེ་བ་དྲུག་ལྡན་གྱི་ལུས་སུ་བྱས་པའི་བར་ནི་དེར་རྗེས་སྐྱེ་བ་གཅིག་གིས་ཐོགས་པའི་དོན་ཡིན་ལ།
དེའི་རྗེས་སུ་དེ་ནས་མཛད་པ་རྣམས་ཡིན་ནོ། ། ཞེས་འབྱུང་བའི་དོན་ཡང་། ཆོས་ལ་འཇུག་པའི་སྒོ་དེ་ཉིད་དུ། ལྷ་ལས་བབས་དང་བལྟམས་པ་དང་། ། རོལ་རྩེད་མཛད་དང་མངོན་པར་འབྱུང་། ། དཀའ་བ་མཛད་དང་བདུད་བཏུལ་བ། ། བྱང་ཆུབ་སེམས་དཔའ་མཛད་པ་ཡིན། ། བྱང་ཆུབ་པ་དང་འཁོར་ལོ་དང་། ། གདུལ་བྱ་བཏུལ་དང་མྱ་ངན་འདས། ། གསུམ་པ་ལ་གསུམ་དུད་འགྲོ་དང་། །
ཉོན་མོངས་ཅན་དྲེགས་བཏུལ་བ་འོ། ། དེ་ལྟར་མཛད་པ་སངས་རྒྱས་ཡིན། ། ཞེས་བྱང་ཆུབ་སེམས་དཔའི་མཛད་པ་དང་སངས་རྒྱས་ཀྱི་མཛད་པ་ཞེས་པའི་ཐ་སྙད་མཛད་ནས། དེ་ལྟར་ན་མཛད་པ་བཅུ་གཉིས་སུ་གསུངས་ཏེ། དེ་ཡང་དེ་ནས་བྱང་ཆུབ་སེམས་དཔའ་རྫུ་འཕྲུལ་གྱིས་ལུས་དེ་བོར་ཏེ་ལྷུམས་སུ་ཞུགས་པར་ཆས་སོ། ། ཞེས་དགའ་ལྡན་ནས་འཕོ་བ་དང་ལྷུམས་སུ་ཞུགས་པ་གཉིས་གཅིག་ཏུ་མཛད་དེ་དང་པོ་དང་། དེ་ནས་ཟླ་བ་བཅུ་འདས་ནས་གྲོང་ཁྱེར་སེར་སྐྱར་སྐུ་བལྟམས་པ་ནི་གཉིས་པ། དེ་ནས་སྐྱེ་དགུའི་བདག་མོ་ལ་གཏད་དེ་སྐྱེད་བསྲིངས་ནས་ཡི་གེ་སློབ་པའི་གྲྭར་གཤེགས་པ་ནས་ལོ་ཉི་ཤུ་རྩ་དགུ་ཁབ་ཏུ་བཞུགས་པའི་བར་ནི་བཟོའི་གནས་ལ་མཁས་པ་དང་། བཙུན་མོའི་འཁོར་གྱིས་རོལ་པ་གཉིས་གཅིག་ཏུ་བྱས་ཏེ་མཛད་པ་གསུམ་པའོ། ། དེའི་རྗེས་སུ་དེ་བཞིན་གཤེགས་པ་རྣམས་ཀྱིས་བསྐུལ་བ་དང་ངེས་པར་འབྱུང་སྟེ་མཁའ་ལ་གཤེགས་པ་ནས་རབ་ཏུ་བྱུང་བའི་བར་ནི་ངེས་པར་བྱུང་བའི་མཛད་པ་སྟེ་བཞི་པའོ། །
དེའི་རྗེས་སུ་བྱང་ཆུབ་སེམས་དཔས་བསོད་སྙོམས་ལ་གཤེགས་པ་ནས། མཚན་དཔེས་བརྒྱན་པའི་བར་ནི་དཀའ་བ་སྤྱོད་པའི་མཛད་པ་སྟེ་ལྔ་པའོ། ། དེ་ནས་བྱང་ཆུབ་ཀྱི་སྙིང་པོར་གཤེགས་པར་དགོངས་པ་ནས། བདུད་བཏུལ་བའི་བར་ནི་བྱང་ཆུབ་སེམས་དཔའི་མཛད་པ་དྲུག་པའོ། ། དེ་ནས་ཐོ་རངས་མངོན་པར་རྫོགས་པ་སངས་རྒྱས་ནས་སངས་རྒྱས་ཀྱི་མཛད་པ་དྲུག་འབྱུང་བས། དེ་ཡང་སངས་རྒྱས་ནས་ཞིང་ཁམས་ལ་སོགས་པ་གཡོ་བར་མཛད་པ་ནི་བྱང་ཆུབ་པ་སྟེ་མཛད་པ་དང་པོ་ཡིན་ལ། ཡང་འོས་སུ་གྱུར་པའི་གདུལ་བྱ་ལ་ཆོས་ཐེག་པའི་བྱེ་བྲག་དང་བསྟུན་ནས་གསུངས་པ་ནི་ཆོས་ཀྱི་འཁོར་ལོ་བསྐོར་བ་སྟེ་གཉིས་པ་ཡིན་ལ། དེ་ནས་གདུལ་བྱ་བཏུལ་པ་ལ་གསུམ་ཡོད་པའི་དང་པོ་ལ་ཡང་ཤིན་ཏུ་འདུལ་དཀའ་བའི་སྐྱེ་བོ་དྲེགས་པ་ཅན་མུ་སྟེགས་ཀྱི་སྟོན་པ་དྲུག་ལ་སོགས་པ་ཆོས་ཀྱིས་མི་འདུལ་བ་རྣམས་རྫུ་འཕྲུལ་གྱི་ཆོ་འཕྲུལ་གྱིས་བཏུལ་བ་ནི་གསུམ་པའོ། ། ཆོས་འཁོར་བསྐོར་བ་གཉིས་པར་བྱས་པའི། དུད་འགྲོ་དང་ཞེས་པ་སྤྲེའུའི་རྒྱལ་པོས་སྦྲང་རྩི་ཕུལ་བ་དང་།
གླང་པོ་ཆེ་ནོར་སྐྱོང་བཏུལ་བ་འདི་ནི་བཞི་པ་ཡིན་ཞིང་། དེ་ནས་ཞེ་སྡང་ཤས་ཆེ་བ་མི་ཐུང་སོར་ཕྲེང་ཅན་དང་། འདོད་ཆགས་ཤས་ཆེ་བ་གཅུང་དགའ་བོ་དང་། གཏི་མུག་ཤས་ཆེ་བ་རལ་པ་ཅན་ཏེ་སྟེང་རྒྱས་འོད་སྲུང་དང་། ལེ་ལོ་ཤས་ཆེ་བ་ཀུན་ཏུ་རྒྱུ་རབ་བཟང་དང་། དྲི་ཟའི་རྒྱལ་པོ་རབ་དགའ་སྟེ་དེ་དག་ལ་སོགས་པ་ཤིན་ཏུ་ཉོན་མོངས་པ་ཤས་ཆེ་བ་རྣམས་བཏུལ་བ་ནི་ཉོན་མོངས་ཅན་དང་ཞེས་པ་ལྔ་པ་དང་། ཡང་ལེ་ལོ་ཅན་དང་། རྟག་པར་འཛིན་པ་རྣམས་གཤེད་བཅག་པའི་ཕྱིར་མྱ་ངན་ལས་འདའ་བའི་ཚུལ་སྟོན་པར་མཛད་པ་འདི་ནི་དྲུག་པ་སྟེ། དེ་ལ་དང་པོ་དང་ཐ་མ་གཉིས་ནི་གོ་རིམ་ངེས་པ་ཅན་ཡིན་ལ། བར་པ་བཞི་པོ་འདི་ནི་འདྲེས་ཤིང་འབྱུང་བས་གོ་རིམ་གྱི་ངེས་པ་མི་བཞག་ཅིང་།
ཡང་ཁ་ཅིག་བཞི་པོ་འདི་དག་ཀྱང་ཆོས་ཀྱི་འཁོར་ལོ་བསྐོར་བའི་མཛད་པ་ཡིན་པས་ཆོས་ཀྱི་འཁོར་ལོའི་མཛད་པར་བསྡུས་ཏེ་བྱང་ཆུབ་སེམས་དཔའི་མཛད་པ་ལྔ་དང་། སངས་རྒྱས་ཀྱི་མཛད་པ་གསུམ་སྟེ་བརྒྱད་ཡིན་པར་འདོད་དེ། དེ་ཡང་བྱང་ཆུབ་སེམས་དཔའི་ལྔ་ནི། ལྷ་ལས་བབས་པ་དང་། བལྟམས་པ་དང་། གཞོན་ནུ་རོལ་རྩེད་མཛད་པ་དང་། ཁབ་ནས་བྱུང་བ་དང་། རྡོ་རྗེ་གདན་གྱི་ས་མནན་པ་རྣམས་ཡིན་ཞིང་། སངས་རྒྱས་ཀྱི་གསུམ་ནི། ཆོས་ཀྱི་འཁོར་ལོ་བསྐོར་བ།
ཆོ་འཕྲུལ་མཛད་པ། མྱ་ངན་ལས་འདས་པའོ། ། ཡང་ན་བལྟམས་པ་དག་ལ་ནི། གྲོང་ཁྱེར་སེར་སྐྱར་པདྨ་སྤུངས་པ། ཁབ་ནས་བྱུང་སྟེ་སངས་རྒྱས་པའི་བར་དག་ལ་ནི་མ་ག་དྷར་བྱང་ཆུབ་ཆེན་པོ་སྟེ། དེ་གཉིས་ལ་བྱང་སེམས་ཀྱི་མཛད་པ་ཞེས་བྱ། དེ་ནས་གནས་ཆེན་པོ་ཝཱ་རཱ་ཎ་སཱིར་ཆོས་ཀྱི་འཁོར་ལོ་བསྐོར་བ་བཀྲ་ཤིས་སྒོ་མང་། གནས་ཆེན་པོ་རྒྱལ་པོའི་ཁབ་ཏུ་དགེ་འདུན་གྱི་དབེན་སྡུམ་པས་བྱམས་དངོས་ཀྱི་དབྱེན་སྡུམ་མཆོད་རྟེན།

དེ་ནས་གཉན་ཡོད་དུ་ཆོ་འཕྲུལ་ཆེན་པོ་མཛད་པས་མུ་སྟེགས་ཕམ་མཛད་མཆོད་རྟེན། གྲོང་ཁྱེར་གསལ་ལྡན་དུ་ལྷ་ལས་བབས་པའི་མཆོད་རྟེན། གནས་ཡངས་པ་ཅན་དུ་སྤྲེའུས་སྦྲང་རྩི་ཕུལ་བའི་ཚེ་སྐུ་ཚེའི་འདུ་བྱེད་བྱིན་གྱིས་བརླབས་པའི་རྣམ་རྒྱལ་མཆོད་རྟེན། གནས་རྩྭ་མཆོག་ཏུ་མྱ་ངན་ལས་འདས་པས་ཆོས་རྒྱལ་མྱ་ངན་མེད་པའི་མཆོད་རྟེན་ཏེ་བདེ་གཤེགས་མཆོད་རྟེན་བརྒྱད་དང་བསྟུན་ནས་མཛད་པ་བརྒྱད་དོ། ། དེ་ལ་ནི་བྱང་ཆུབ་སེམས་དཔའི་ལུས་ལས་མཛད་པ་ཡིན་པས་བྱང་ཆུབ་སེམས་དཔའི་མཛད་པ་ཞེས་གཞན་དག་འདོད་དེ་ལུགས་ལེགས་པ་ཡིན་ནོ། ། ཞེས་པ་ཡང་གསུངས་འདུག གང་ལྟར་ཡང་འདི་རྣམས་ནི་ལས་དང་པོ་པ་རྣམས་ཐོག་མར་ཆོས་ལ་འཇུག་པའི་ཕྱིར་དྲང་དོན་དུ་སྒྲ་ཇི་བཞིན་པ་ལྟ་བུར་བཤད་པ་སྟེ་ཐེག་ཆེན་ཐུན་མོང་བའི་ལུགས་ཡིན་ལ། ཡང་ངེས་དོན་གཙོ་ཆེ་བའི་དབང་དུ་བྱས་ནས་ཐེག་ཆེན་ཐུན་མོང་མ་ཡིན་པའི་ལུང་ལྟར་བཤད་ན། བསྐལ་བཟང་གི་སངས་རྒྱས་སྟོང་པོ་འདི་ཐམས་ཅད་ཐོག་མར་འོག་མིན་སྟུག་པོ་བཀོད་པར་སངས་རྒྱས་ནས། དེའི་རྗེས་སུ་འཛམ་བུ་གླིང་འདིར་སངས་རྒྱས་ཀྱི་མཛད་པ་སྟོན་པ་ཡིན་ཏེ། དེ་ཡང་རྣམ་བཤད་རིག་པ་ལ་སོགས་ཁ་ཅིག་ཏུ།
བྲམ་ཟེའི་ཁྱེའུ་བླ་མ་ནས་བཟུང་སྟེ་མྱ་ངན་ལ་འདས་པའི་བར་དུ་སྤྲུལ་པ་ཡིན་པར་བཤད་པས། མདོར་ན་སྲིད་པ་ཐ་མ་དེ་བྲམ་ཟེའི་ཁྱེའུ་བླ་མའི་དམ་པ་ཏོག་དཀར་པོ་སོགས་གང་ལ་བྱེད་ཀྱང་ཚོགས་རྫོགས་ནས། ས་བཅུ་པ་སྲིད་པ་ཐ་མ་བའི་རྟེན་ལ་འོག་མིན་དུ་སངས་རྒྱས་པར་བཤད་ཅིང་། དེ་ལྟར་ན་དེ་ལྟ་བུའི་འོག་མིན་དེ་ཡང་ཁ་ཅིག་གི་བཞེད་པས། ལང་དཀར་གཤེགས་པ་ལས། རིན་ཆེན་སྣ་ཚོགས་མཛེས་པ་ཡི། ། འོག་མིན་གནས་ནི་ཉམས་དགའ་བར། ། གཙང་མའི་གནས་ཀྱི་སྟེང་བཞུགས་ནས། ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་དེ་འདིར་འཚང་རྒྱ། །
ཞེས་དང་། ཡང་དེ་ཉིད་ལས། འདོད་པའི་ཁམས་དང་གཟུགས་མེད་དུ། ། སངས་རྒྱས་རྣམ་པར་འཚང་མི་རྒྱ། ། གཟུགས་ཀྱི་ཁམས་ཀྱི་འོག་མིན་དུ། ། འདོད་ཆགས་བྲལ་བ་ཁྱོད་འཚང་རྒྱ། ། ཞེས་གསུངས་ཤིང་། སློབ་དཔོན་ཀ་མ་ལ་ཤི་ལས་ཀྱང་། འོག་མིན་ཞེས་བྱ་བ་ནི་ལྷ་དག་སྟེ། དེ་དག་གི་ཕྱོགས་གཅིག་ན་གནས་གཙང་མའི་རིགས་ཀྱི་ལྷ་རྣམས་ཡོད་དེ།
དེར་འཕགས་པ་ཉིད་འབའ་ཞིག་གནས་སོ། ། དེ་དག་གི་སྟེང་ན་དབང་ཕྱུག་ཆེན་པོའི་གནས་ཞེས་བྱ་བ་ཡོད་དོ། ། དེར་ས་བཅུ་ལ་བཞུགས་པའི་བྱང་ཆུབ་སེམས་དཔའི་སྲིད་པ་ཐ་མ་པ་ཁོ་ན་སྐྱེ་བ་བཞེས་པ་ཡིན་ལ། འདིར་ནི་དེ་ལྟ་བུའི་སྤྲུལ་པ་དམིགས་པ་ཡིན་ནོ། ། ཞེས་བཤད་པས་སྟོན་པ་ལོངས་སྤྱོད་རྫོགས་པའི་སྐུར་སངས་རྒྱས་པའི་གནས་ཀྱི་འོག་མིན་གཟུགས་ཁམས་ཀྱི་འོག་མིན་འདིའི་སྟེང་ན་ཡང་དབང་ཕྱུག་ཆེན་པོའི་གནས་ཞེས་བྱ་བའི་གནས་ཤིག་ཡོད་པས་དེ་ཡིན་ནོ། ། ཞེས་བཤད་པས། རྗེ་བཙུན་རྩེ་མོའི་ཞལ་སྔ་ནས་ཀྱིས་འདི་ལྟར་གསུངས་པ་སྟེ། དེ་ལ་འོག་མིན་གྱི་གནས་དེ་གང་ན་ཡོད་ཅེ་ན། མི་མཁས་པ་ཁ་ཅིག་ན་རེ། གནས་གཙང་མའི་སྟེང་མ་ནི་འོག་མིན་ཞེས་བྱ་བ་ཡིན་ལ།
དེ་དག་སྤངས་པའི་སྟེང་ན་དབང་ཕྱུག་ཆེན་པོའི་གནས་གཞན་འོག་མིན་ཞེས་བྱ་ཡོད་དོ་ཞེས་ཟེར་རོ། ། དེ་ནི་མ་ཡིན་ཏེ། དེ་ལྟར་བཤད་པའི་གཞུང་ཡང་མ་མཐོང་ལ། དེའི་སྟེང་ན་གནས་གཞན་ཡོད་ཀྱང་ས་བཅུ་པ་རྣམས་ཀྱི་གནས་སུ་བཤད་ཀྱི། ལོངས་སྤྱོད་རྫོགས་པའི་སྐུའི་བཞུགས་གནས་སུ་མ་བཤད་དོ། ། དེས་ན་དེ་དག་འཇིག་རྟེན་གྱི་ཁམས་ཆུང་ངུ་ཡིན་ནོ། ། ཡང་དེ་དག་ནི་འཇིག་རྟེན་པ་ལ་བརྟེན་པས་འཇིག་རྟེན་གྱི་ཁམས་ཞེས་བྱ་བ་མི་རྟག་པ་ཡིན་ལ། སྟུག་པོ་བཀོད་པ་ནི་མི་འཇིག་སྟེ། རྡོ་རྗེ་རྩེ་མོ་ལས། འོག་མིན་སྟུག་པོ་ཉམས་དགའ་འདི། །
སྟུག་པོའི་ཞིང་ཁམས་འཇིག་མེད་པ། ། དེས་ན་སངས་རྒྱས་རྣམས་ཀྱི་ཆོས། ། རྫོགས་པར་ལོངས་སྤྱོད་ཚུལ་འདི་འབྱུང་། ། ཞེས་གསུངས་པས་སོ། ། འོ་ན་གང་ཡིན་ཞེ་ན། འཕགས་པ་སངས་རྒྱས་ཕལ་པོ་ཆེའི་མདོ་ལས་འབྱུང་བ་སྟེ། དེའང་འཇིག་རྟེན་གྱི་ཁམས་མི་མཇེད་ལ་སོགས་པ་བསམ་གྱིས་མི་ཁྱབ་པ་ནང་དུ་ཆུད་པ་ནི་གཞི་དང་སྙིང་པོ་མེ་ཏོག་གི་བརྒྱན་པ་ཞེས་བྱ་བ་ཡིན་ནོ། ། འཇིག་རྟེན་གྱི་ཁམས་རྒྱ་མཚོ་དེ་ནི་དེ་བཞིན་གཤེགས་པ་རྣམ་པར་སྣང་མཛད་ཡེ་ཤེས་གངས་ཅན་མཚོའི་ཕྱག་གི་མཐིལ་ན་གནས་སོ། ། བཅོམ་ལྡན་འདས་དེ་བྱང་ཆུབ་སེམས་དཔའ་ཆེན་པོ་རྣམས་ཀྱི་འཁོར་དང་བཅས་ཏེ་གང་ན་བཞུགས་པའི་གནས་དེ་ནི་ཡང་དག་པར་རྫོགས་པའི་སངས་རྒྱས་ལོངས་སྤྱོད་རྫོགས་པའི་སྐུའི་གནས་ཡིན་ལ། དེའི་ནང་ན་གནས་པའི་དུམ་བུ་ཐམས་ཅད་ནི་སྤྲུལ་པའི་སྐུའི་སངས་རྒྱས་ཀྱི་གནས་ཡིན་ཏེ།
དེའང་བློ་གྲོས་ཀྱི་རིམ་པས་ཁ་ཅིག་ལ་ནི་འཛམ་བུ་གླིང་དུ་སངས་རྒྱས་པ་སྣང་ལ། ཁ་ཅིག་ལ་གནས་གཙང་མའི་འོག་མིན་དུ་སངས་རྒྱས་ནས་མཛད་པ་མཛད་པར་སྣང་ལ། བྱང་ཆུབ་སེམས་དཔའ་ཁ་ཅིག་པ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་ཁམས་གླིང་བཞི་བྱེ་བ་ཕྲག་བརྒྱར་སངས་རྒྱས་པར་མངོན་ནོ། ། ཁ་ཅིག་ལ་ནི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་མཐའ་དག་གི་སངས་རྒྱས་གཅིག་ཏུ་བསྟན་ཏེ། ཕྱག་ན་རྡོ་རྗེ་དབང་བསྐུར་བའི་རྒྱུད་དང་། འཕགས་པ་མི་གཡོ་བའི་རྟོག་པ་ཆེན་པོ་ལས། དེ་ནས་བཅོམ་ལྡན་འདས་ཀྱིས་འཇིག་རྟེན་གྱི་ཁམས་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་འདི་ཐམས་ཅད་འོད་ཀྱིས་ཁྱབ་པར་མཛད་དེ། ཞེས་བྱ་བ་ལ་སོགས་པ་ལྟ་བུ་སྟེ་དེ་བས་ན་བློ་གྲོས་རྒྱ་ཆེ་ཆུང་གི་དབྱེ་བས་སྣ་ཚོགས་སུ་སྣང་བ་ནི་སྤྲུལ་པའི་སངས་རྒྱས་ཀྱི་གནས་སོ། ། གལ་ཏེ་ལོངས་སྤྱོད་རྫོགས་སྐུའི་སངས་རྒྱས་ལ་ཞིང་ཁམས་དེ་བས་ཀྱང་རྒྱ་ཆེ་བ་ཡོད་དོ་སྙམ་ན།
དགག་པར་མི་ནུས་མོད། འོན་ཀྱང་མདོ་རྒྱུད་བསྟན་བཅོས་ནས་བཤད་པ་མ་མཐོང་ལ། འདི་ནི་སངས་རྒྱས་ཕལ་པོ་ཆེ་དང་། དེ་ཉིད་བསྡུས་པ་དང་། ཕྱག་རྡོར་དབང་བསྐུར་བའི་རྒྱུད་ན་བཤད་པ་བླ་མ་རྣམས་ཀྱི་གསུང་ལ་བརྟེན་ནས་བྲིས་པ་ཡིན་ལ། དེ་བས་ཀྱང་རྒྱ་ཆེ་བ་ནམ་མཁའི་ཁམས་ཐམས་ཅད་ནི་ཆོས་སྐུའི་ཞིང་ཁམས་ཡིན་ནོ། ། དེས་ན་སངས་རྒྱས་རྣམས་ནི་ཆོས་ཀྱི་སྐུའི་བདག་ཉིད་ཡིན་པས། དེའི་སྨོན་ལམ་ལ་མཐའ་མེད་པ་དང་། མཛད་པའང་མཐའ་མེད་པས། ཞིང་ཁམས་ཡང་མཐའ་མེད་མོད།
གོང་དུ་བཤད་པའི་ཞིང་ཁམས་ཀྱི་ཚད་ཀྱང་དེ་ལྟར་དུ་ངེས་པ་ནི་ལོངས་སྤྱོད་རྫོགས་པའི་སྐུ་ཞེས་བྱ་བ་ས་བཅུའི་བྱང་ཆུབ་སེམས་དཔའ་ཁོ་ན་ལ་སྣང་བ་ཡིན་ལ། བྱང་ཆུབ་སེམས་དཔའ་ཆེན་པོ་རྣམས་ཀྱིས་སེམས་ཅན་ཡོངས་སུ་སྨིན་པར་བྱས་པ་དང་། སངས་རྒྱས་ཀྱི་ཞིང་ཡོངས་སུ་སྦྱངས་པ་དེ་ཙམ་ཞིག་བཤད་པས། འོག་མིན་ལྷའི་རྒྱལ་པོའི་གནས་ཞེས་བྱ་བ་བྱང་ཆུབ་སེམས་དཔའ་ཆེན་པོས་མཐར་ཕྱིན་པའི་གནས་ཞེས་བྱ་བ་གོང་དུ་བསྟན་པ་དེ་ཙམ་ཞིག་བཤད་པ་ཡིན་ནོ། ། ཞེས་གསུངས་པས་ལོངས་སྤྱོད་རྫོགས་སྐུའི་གནས་ཀྱི་འོག་མིན་ནི་གཙང་མའི་གནས་ཀྱི་ཁོངས་སུ་གཏོགས་པའི་གཟུགས་ཁམས་ཀྱི་འོག་མིན་དུ་ཕ་རོལ་ཏུ་ཕྱིན་པ་དང་གསང་སྔགས་ཀྱི་ལུགས་གང་ལའང་མི་བཞེད་དེ། ལང་དཀར་གཤེགས་པ་ལས་ཀྱང་། གཙང་མའི་རིགས་དག་སྤངས་པ་ཡི། ། འོག་མིན་ཞེས་བྱ་ཉམས་དགའ་བར། ། ཡང་དག་རྫོགས་སངས་དེར་སངས་རྒྱས། ། སྤྲུལ་པ་པོ་ནི་འདིར་འཚང་རྒྱ། །
ཞེས་དང་། རྡོ་རྗེ་རྩེ་མོ་ལས་ཀྱང་དེ་བཞིན་དུ་གསུངས་ཤིང་། གྲུབ་ཆེན་ཀུན་སྙིང་གི་དེ་ཉིད་འདུས་པའི་གླེང་གཞིར་ཡང་། བཅོམ་ལྡན་འདས་འོག་མིན་གྱི་ལྷའི་རྒྱལ་པོའི་གནས་ན་བཞུགས་ཏེ་ཞེས་བྱ་བའི་འགྲེལ་པ་ལས་ཀྱང་། འོག་མིན་གྱི་ལྷ་ཞེས་བྱ་བ་ནི། ཐོག་མའི་ལྷ་སྟེ་བཅོམ་ལྡན་འདས་རྣམ་པར་སྣང་མཛད་ཀྱི་སྲས་ཀྱི་ཐུ་བོ་སྟེ་ས་བཅུ་པའི་བྱང་ཆུབ་སེམས་དཔའོ། ། དེའི་གནས་ནི་ཐོག་མར་སངས་རྒྱས་པའི་གནས་སོ། ། ཞེས་གསུངས་པ་ཡིན་པས། བཅོམ་ལྡན་འདས་ལོངས་སྤྱོད་རྫོགས་པའི་སྐུར་སངས་རྒྱས་པའི་གནས་ནི་འོག་མིན་སྟུག་པོ་བཀོད་པ་ཞེས་བྱ་བ་སངས་རྒྱས་ཕལ་པོ་ཆེ་ལ་སོགས་པ་དང་། རྡོ་རྗེ་རྩེ་མོ་ནས་གསུངས་པ་ལྟར་ཡིན་ལ།
གཟུགས་ཁམས་ཀྱི་འོག་མིན་ནམ། དེའི་སྟེང་གི་གནས་གཞན་ལ་བྱེད་པ་ནི་གཏན་མ་ཡིན་ནོ། ། གལ་ཏེ་འོ་ན་མདོ་ལང་དཀར་གཤེགས་པ་ལས། གཟུགས་ཀྱི་ཁམས་ཀྱི་འོག་མིན་དུ། ། འདོད་ཆགས་བྲལ་བ་ཁྱོད་འཚང་རྒྱ། ། ཞེས་དང་། ཡང་དེ་ཉིད་ལས། གཙང་མའི་གནས་ཀྱི་སྟེང་བཞུགས་ནས། ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་དེ་འདིར་སངས་རྒྱས། །
ཞེས་གསུངས་ཤིང་། དེའི་དོན་སློབ་དཔོན་ཀཱ་མ་ལ་ཤི་ལས་ཀྱང་། འོག་མིན་ཞེས་བྱ་བ་ནི་ལྷ་དག་གི་ཕྱོགས་གཅིག་ན་གནས་གཙང་མའི་རིགས་ཀྱི་ལྷ་རྣམས་ཡོད་དོ། ། དེར་འཕགས་པ་ཉིད་འབའ་ཞིག་གནས་སོ། ། དེ་དག་གི་སྟེང་ན་དབང་ཕྱུག་ཆེན་པོའི་གནས་ཞེས་བྱ་བའི་གནས་གཞན་ཡོད་དེ། དེར་ས་བཅུ་ལ་གནས་པའི་བྱང་ཆུབ་སེམས་དཔའ་སྲིད་པ་ཐ་མ་པ་ཁོ་ན་སྐྱེ་བ་བཞེས་པ་ཡིན་ལ། འདིར་ནི་དེ་ལྟ་བུའི་སྤྲུལ་པ་དམིགས་པ་ཡིན་ནོ་ཞེས་བཤད་པ་དང་འགལ་ལོ་སྙམ་ན། སྐྱོན་མེད་དེ། དེ་དག་ནི་སངས་རྒྱས་སྤྲུལ་པའི་སྐུའི་གནས་ལ་དགོངས་ནས་དེ་ལྟར་དུ་གསུངས་ཤིང་། སྤྲུལ་སྐུའི་གནས་དེ་ཡང་གདུལ་བྱ་རྣམས་ཀྱི་བློ་གྲོས་ཀྱི་རིམས་པས།
ཁ་ཅིག་ལ་ནི་འཛམ་བུའི་གླིང་དུ་སངས་རྒྱས་པར་སྣང་ལ། ཁ་ཅིག་ལ་ནི་གནས་གཙང་མའི་འོག་མིན་དུ་སངས་རྒྱས་པར་སྣང་ཞིང་། ཁ་ཅིག་ལ་ནི་བཅོམ་ལྡན་འདས་འདི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་སངས་རྒྱས་པར་སྣང་ལ། ཁ་ཅིག་ལ་ནི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་འཇིག་རྟེན་གྱི་ཁམས་མཐའ་དག་གི་སངས་རྒྱས་གཅིག་ཏུ་གྱུར་པ་བསྟན་པར་བཤད་པ་རྣམས་སུ་ཡོད་པ་ལས། འདིར་བྱང་སེམས་དབང་འབྲིང་པ་ཁ་ཅིག་ལ་གཟུགས་ཁམས་ཀྱི་འོག་མིན་དུ་སྤྲུལ་པའི་སྐུ་དེ་ཉིད་སངས་རྒྱས་པར་སྣང་བ་ལ་དགོངས་ནས་གཟུགས་ཀྱི་ཁམས་ཀྱི་འོག་མིན་དུ་ཞེས་གསུངས་ཤིང་། ཡང་ཀཱ་མ་ལ་ཤི་ལའི་ལུང་ལ་བརྟེན་ནས་འོག་མིན་དེའི་སྟེང་ན་སྤྲུལ་པའི་སྐུ་སངས་རྒྱས་པའི་ཚུལ་སྟོན་གྱི་གནས་ཤིག་ཡོད་པའི་དབང་དུ་བྱས་པའི་ཚེ་ན་ཡང་། དེར་བྱང་ཆུབ་སེམས་དཔའ་སྲིད་པ་ཐ་མ་པ་ཁོ་ན་སྐྱེ་བ་བཞེས་པ་ཡིན་ལ་ཞེས་བཤད་པས། དེ་འདྲའི་གནས་དེ་ནི་ས་བཅུ་པའི་བྱང་སེམས་ཀྱི་གནས་སུ་འགྱུར་གྱི། ལོངས་སྤྱོད་རྫོགས་སྐུའི་བཞུགས་གནས་སུ་ག་ལ་འགྱུར། དེ་ལས་གཞན་དུ་དེ་ལྟ་བུའི་གནས་དེ་གཉིས་ལོངས་སྤྱོད་རྫོགས་སྐུའི་གནས་སུ་གྱུར་པའི་འོག་མིན་ཡིན་ན།
དངོས་ལ་གནོད་བྱེད་འདི་ལྟར་ཡོད་དེ། དེ་ལྟར་ན་ལོངས་སྤྱོད་རྫོགས་སྐུའི་བཞུགས་གནས་ཀྱི་འོག་མིན་སྟུག་པོ་བཀོད་པ་དེ་ནི་མི་འཇིག་པར་རྒྱུད་རྡོ་རྗེ་རྩེ་མོའི་ལུང་གིས་བསྙོན་མེད་པར་གྲུབ་ཅིང་། གཟུགས་ཁམས་ཀྱི་འོག་མིན་ནི་འཇིག་པའི་ཕྱིར་ཏེ། ཐེག་པ་ཆེན་པོའི་སློབ་དཔོན་དབྱིག་གཉེན་གྱིས། བཞི་པ་ནི་མི་གཡོའི་ཕྱིར་ཞེས་བསམ་གཏན་བཞི་པའི་གནས་བརྒྱད་པོ་དེ་མི་གཡོ་བར་བཤད་པའི་དོགས་སྤོང་དུ། མི་རྟག་དེ་ཡི་གཞལ་མེད་ཁང་། ། སེམས་ཅན་བཅས་པ་འབྱུང་འཇིག་ཕྱིར། ། ཞེས་བསམ་གཏན་གསུམ་པ་མན་ཆད་ལྟར་མེ་ཆུ་རླུང་གསུམ་གྱིས་མི་འཇིག་ཀྱང་མཐར་འཇིག་པར་བཤད་པའི་ཕྱིར། དེ་དག་ལ་ཁྱད་པར་ཆེ་བ་ཡིན་ལ། དེས་ན་གང་ལྟར་ཡང་ཐེག་ཆེན་ཐུན་མོང་མ་ཡིན་པའི་ལུགས་ཀྱི་ངེས་དོན་གྱི་དབང་དུ་བྱས་ན།
སྟུག་པོ་བཀོད་པའི་མདོ་ལས། སངས་རྒྱས་ཐམས་ཅད་འོག་མིན་དུ། ། སངས་རྒྱས་མ་གྱུར་འདོད་ཁམས་སུ། ། སངས་རྒྱས་མཛད་པ་མི་མཛད་དོ། ། ཞེས་གསུངས་པས། གྲགས་ཆེན་གྱི་སངས་རྒྱས་རྣམས་ཐོག་མར་འོག་མིན་སྟུག་པོ་བཀོད་པར་སངས་རྒྱས་ནས། དེའི་རྗེས་སུ་སྤྲུལ་པའི་སྐུས་འཛམ་བུའི་གླིང་འདི་ཉིད་དུ་མཛད་པ་རྣམས་སྟོན་པ་ཡིན་པས་དེའི་ཚུལ་བརྗོད་ན། དེ་ལ་སྤྱིར་གྱི་སངས་རྒྱས་ཀྱི་མཛད་པ་བསམ་གྱིས་མི་ཁྱབ་ཀྱང་། གྲངས་ལ་དགའ་བའི་གདུལ་བྱ་མི་རྣམས་རྗེས་སུ་གཟུང་བའི་ཕྱིར། དུས་ཀྱི་འཁོར་ལོ་ལས།
འདི་རྣམས་སྒྲོལ་བའི་སླད་དུ་སྲས་དང་རྒྱལ་བའི་བདག་པོ་ལས་ཀྱི་སར་ནི་རབ་བཞུགས་ཏེ། ། མངལ་ནི་རབ་ཏུ་བཟུང་བར་མཛད་ཅིང་མཆོག་གི་ཐུགས་རྗེ་དག་གིས་བྱང་ཆུབ་བསྐྱེད་པར་མཛད་ནས་ནི། ། ཉོན་མོངས་དང་ནི་བདུད་རྣམས་བཅོམ་ནས་ས་ཡི་སྟེང་དུ་ཆོས་ཀྱི་འཁོར་ལོ་རབ་བསྐོར་ཏེ། ། སྤྲུལ་པ་སྒྱུ་མ་མཛད་ནས་སླར་ཡང་བཅོམ་ལྡན་འདས་ནི་དག་པའི་སྐུ་ཅན་དེ་ཉིད་ཁོ་ན་འོ། ། ཞེས་མཛད་པ་དྲུག་ཙམ་གསུངས་ཤིང་། རྡོ་རྗེ་གུར་དུ། ཆོས་ཀྱི་འཁོར་ལོ་བསྐོར་བ་དང་། ། རིགས་དང་བྱང་ཆུབ་བྱེད་པ་དང་། ། དེ་བཞིན་དུ་ནི་ལྷར་གཤེགས་དང་། ། ཁྱིམ་ནས་འབྱུང་བར་བྱེད་པ་དང་། །
རབ་ཏུ་འབྱུང་བ་འཛིན་པ་དང་། ། སྐྱེ་བོ་ཡོངས་སུ་ལེན་པ་དང་། ། ཡོངས་སུ་མྱ་ངན་འདས་པ་སྟོན། ། ཞེས་མཛད་པ་བརྒྱད་དུ་གསུངས་ལ། ཐེག་པ་ཆེན་པོ་རྒྱུད་བླ་མར། སྐྱེ་བ་མངོན་པར་སྐྱེ་བ་དང་། ། དགའ་ལྡན་གནས་ནས་འཕོ་བ་དང་། ། ལྷུམས་སུ་ཞུགས་དང་བལྟམས་པ་དང་། ། བཟོ་ཡི་གནས་ལ་མཁས་པ་དང་། ། བཙུན་མོའི་འཁོར་གྱིས་རོལ་པ་དང་། །
ངེས་འབྱུང་དཀའ་བ་སྤྱོད་པ་དང་། ། བྱང་ཆུབ་སྙིང་པོར་གཤེགས་པ་དང་། ། བདུད་སྡེ་གཞོམ་དང་རྫོགས་པ་ནི། ། བྱང་ཆུབ་ཆོས་ཀྱི་འཁོར་ལོ་དང་། ། མྱ་ངན་འདས་པར་གཤེགས་མཛད་རྣམས། ། ཡོངས་སུ་མ་དག་ཞིང་རྣམས་སུ། ། སྲིད་པ་ཇི་སྲིད་གནས་པར་སྟོན། ། ཞེས་བཅུ་གཉིས་སུ་གསུངས་ཤིང་། ལམ་འབྲས་སུ་ཡང་ཕྱི་ནང་གི་མཛད་པ་བཅུ་གཉིས་སུ་བཤད་པ་རྣམས་ཡོད་པ་ལས། འདིར་པདྨའི་ངང་ཚུལ་གྱིས་སངས་རྒྱས་ཀྱི་སྐུའམ།
མཛད་པ་བཅུ་གཉིས་ལ་སོགས་པ་བསམ་ལ་བྱིང་བ་བསལ་བར་བྱའོ། ། ཞེས་གསུངས་པ་ལྟར་དུ་ཐེག་པ་ཆེན་པོ་ཕ་རོལ་ཏུ་ཕྱིན་པ་དང་ལུང་སྒོ་བསྟུན་གྱི་དབང་དུ་བྱས་ཏེ་རྒྱུད་བླ་མ་ནས་གསུངས་པ་ལྟར་དུ་བཤད་ན། དེ་ཡང་སྔར་སངས་རྒྱས་འོད་སྲུང་བསྙེན་བཀུར་བའི་དུས་སུ་བྲམ་ཟེའི་ཁྱེའུ་བླ་མ་དེ་འཛམ་བུའི་གླིང་འདི་ནས་ཤི་འཕོས་ཏེ་དགའ་ལྡན་གྱི་གནས་སུ་ལྷའི་བུ་དམ་པ་ཏོག་དཀར་པོ་སྐྱེ་བ་བཞེས་ནས་ལྷ་རྣམས་ལ་ཆོས་སྟོན་པ་ནི་སྐྱེ་བ་མངོན་པར་སྐྱེ་བའི་སྤྲུལ་པ་ཡིན་ལ། དེ་ན་མཛད་པ་དངོས་ནི། ཐོག་མར་དགའ་ལྡན་དུ་ལྷ་རྣམས་ལ་ཆོས་སྟོན་པར་མཛད་པ་དེའི་ཚེ། ཉིད་ཀྱི་བསོད་ནམས་ཀྱི་མཐུ་དང་། སངས་རྒྱས་རྣམས་ཀྱི་བྱིན་རླབས་ཀྱི་མཐུས་སིལ་སྙན་ལ་སོགས་པའི་རོལ་མོའི་སྒྲ་རྣམས་ལས་ཀྱང་། བསོད་ནམས་རྒྱ་ཆེན་ཚོགས་མངའ་དྲན་རྟོགས་དང་། ། བློ་གྲོས་མཐའ་ཡས་ཤེས་རབ་འོད་མཛད་པ། ། མཚུངས་མེད་སྟོབས་མངའ་མཐུ་རྩལ་རྒྱ་ཆེ་བ། །
མར་མེ་མཛད་ཀྱི་ལུང་བསྟན་དགོངས་པར་མཛོད། ། ཅེས་སོགས་ཀྱིས་བསྐུལ་ཅིང་བྱང་ཆུབ་སེམས་མའི་མངལ་དུ་ལོ་བཅུ་གཉིས་ནས་འཇུག་པར་འགྱུར་རོ། ། ཞེས་ལུང་ཡང་བསྟན་ནས། དེའི་ཚེ་ལྷའི་བུ་རྣམས་བྲམ་ཟེའི་ཆ་བྱད་དུ་སྤྲུལ་ནས་འཛམ་བུའི་གླིང་དུ་མི་རྣམས་རིག་བྱེད་སློབ་ཏུ་བཅུག་སྟེ། བྱང་ཆུབ་སེམས་དཔའི་མའི་མངལ་དུ་ཞུགས་པར་གྱུར་ན་མཚན་དཔེ་དང་ལྡན་ཏེ་སངས་རྒྱས་སུ་འགྱུར་རོ་ཞེས་འདོན་དུ་ཡང་འཇུག་ཅིང་། རང་སངས་རྒྱས་རྣམས་ལ་ད་ལོ་བཅུ་གཉིས་ན་བྱང་ཆུབ་སེམས་དཔའ་ལྷུམས་སུ་འཇུག་གི་ཞིང་འདི་བོར་ཅིག་ཞེས་གཏམ་དུ་བསྒྲགས་པས། དེ་རྒྱལ་པོའི་ཁབ་ཀྱི་རི་ན་གནས་པའི་རང་རྒྱལ་གླང་པོ་ཞེས་པས་ཐོས་ནས། རྡོ་ལ་རྐང་རྗེས་བཞག་སྟེ་འདས་ཤིང་། གཞན་ཡང་ཝཱ་རཱ་ཎ་སཱིར་རང་རྒྱལ་ལྔ་བརྒྱ་མེའི་ཁམས་ལ་ཞུགས་ཏེ་བར་སྣང་ལ་སྐུ་མེས་བསྲེགས་པས་རིང་བསྲེལ་རྣམས་ལྷུང་ཞིང་། ཡུལ་དེའི་ཚལ་ན་རི་དྭགས་མང་པོ་རྒྱུ་བས་ཝ་ར་ན་སེ་ལ་དྲང་སྲོང་ལྷུང་བ་རི་དྭགས་ཀྱི་ཚལ་དུ་གྲགས་པ་ཡིན་ལ།
དེ་ནས་བྱང་ཆུབ་སེམས་དཔའ་དེས་སྔར་གྱི་བསྐུལ་བའི་དོན་རྗེས་སུ་དགོངས་ཏེ། གཟིགས་པ་རྣམ་པ་ལྔ་ལ་གཟིགས་ནས་འཛམ་བུ་གླིང་དུ་གཤེགས་པར་དགོངས་ཤིང་། དེ་ལ་(Dགཟིགས་པ་ལྔ་)པོ་ཇི་ལྟ་བུ་ཡིན་ན། (Eཚེ་ལོ་བརྒྱ་པའི་སྐབས་ཀྱི་སེམས་ཅན་འདུལ་བའི་དུས་དང་། གླིང་འཛམ་བུའི་གླིང་དང་། ཡུལ་དབུས་དང་། རིགས་རྒྱལ་པོའི་རིགས་དང་། ཡོན་ཏན་ཕུན་སུམ་ཚོགས་པའི་བུ་མེད་ལ་གཟིགས་པ་)སྟེ། དེ་རྣམས་ཀྱི་སྒོ་ནས་འཛམ་བུའི་གླིང་འདི་ཉིད་དུ་གཤེགས་པར་རྩོམ་པ་ན་རྒྱལ་མཚན་མཐོན་པའི་ཁར་བྱོན་ནས་ལྷ་རྣམས་དགའ་བར་བྱེད་པ་ཤི་འཕོས་སྦྱོང་བ་བྱེད་པའི་ཆོས་བཤད་དེ། ཁོ་བོ་ནི་འཛམ་བུའི་གླིང་གི་སེམས་ཅན་རྣམས་ལ་ཆོས་སྟོན་དུ་འགྲོའོ། །
ཞེས་སྨྲས་པ་དང་། ལྷ་རྣམས་ན་རེ། བདག་ཅག་རྣམས་སུ་ལ་ཆོས་ཉན་ཞུས་པས་བྱང་ཆུབ་སེམས་དཔའ་བྱམས་པ་རྒྱལ་ཚབ་ཏུ་བསྐོས་ཏེ་ཅོད་པན་བྱིན་ལ་དབང་བསྐུར་བ་བྱས་ནས། གྲོགས་པོ་དག་ཁྱེད་རྣམས་བྱང་ཆུབ་སེམས་དཔའ་བྱམས་པ་ལ་ཆོས་ཞུས་ཅིག ཁོ་བོ་ནི་འཛམ་བུ་གླིང་དུ་འཚང་རྒྱ་བར་འགྲོའོ། ། ཞེས་གསུངས་པ་དང་། ལྷ་རྣམས་ཡིད་མ་དགའ་བར་བྱང་ཆུབ་སེམས་དཔའ་ཞེས་བོས་ནས་འཛམ་བུའི་གླིང་དེ་ནི་དེང་སང་འོད་སྲུང་རྫོགས་བྱེད་ལ་སོགས་པའི་རྟོག་གེ་པ་དྲུག་དང་། བྲམ་ཟེ་རྒྱུས་རྒྱལ་ལ་སོགས་པ་རྗེས་སུ་སྒྲོག་པ་དྲུག་དང་། རེངས་བྱེད་ཀྱི་བུ་ལ་སོགས་པ་སྙོམས་པར་འཇུག་པ་དྲུག་སྟེ་སྟོན་པ་དྲུག་གསུམ་བཅོ་བརྒྱད་ཀྱིས་མ་རུང་པ་བྱས་པས་གཤེགས་པའི་སྐབས་མ་ལེགས་སོ། ། ཞེས་ཞུས་པ་དང་།
བྱང་ཆུབ་སེམས་དཔས་དུང་གི་སྒྲ་དང་གཞན་གྱི་སྒྲ་མི་འདྲ་བ་དང་། ཉི་མའི་འོད་ཟེར་དང་འོད་གཞན་མི་འདྲ་བ་ལྟར། དེ་དག་གི་ཆོས་དང་ང་མི་འདྲ་སྟེ། དེ་དག་ང་ཉིད་ཀྱིས་ཟིལ་གྱིས་གནོན་ནུས་པས་ཁོ་བོ་ཇི་ལྟ་བུའི་གཟུགས་ཀྱིས་འགྲོ་ཞེས་དྲིས་པ་དང་། ལ་ལ་བརྒྱ་བྱིན་ལ་སོགས་པའི་གཟུགས་ཀྱིས་རིགས་སོ་ཟེར་ཡང་། དེའི་ནང་ན་ཚངས་རིགས་ཀྱི་ལྷའི་བུ་གཟི་བརྗིད་དམ་པ་ཞེས་བྱ་བ། དྲང་སྲོང་ལས་ཤི་འཕོས་པ་ཕྱིར་མི་ལྡོག་པ་ངེས་པ་གཅིག་ཡོད་པ་དེས་སྨྲས་པ། རིག་བྱེད་ཀྱི་གཞུང་ལས། གླང་པོ་ཆེ་ཐལ་དཀར་མཆེ་བ་དྲུག་ལྡན་མགོ་གསེར་གྱི་དྲ་བས་གཡོགས་པའོ། ། ཞེས་འབྱུང་བས།
དེ་ལྟ་བུའི་གླང་པོ་ཆེའི་གཟུགས་ཀྱིས་རིགས་སོ་ཞེས་སྨྲས་པ་དང་། དེ་ནས་བྱང་ཆུབ་སེམས་དཔས་རྫུ་འཕྲུལ་གྱིས་ལུས་དེ་བོར་ནས་གླང་པོ་ཆེ་དེ་ལྟ་བུའི་གཟུགས་སུ་བྱས་ཏེ་ཡུམ་གྱི་ལྷུམས་སུ་འཇུག་པར་ཆས་པ་ན། དེའི་ཚེ་རྒྱལ་པོ་ཟས་གཙང་སྲས་ཀྱི་ཁབ་ཏུ་སྔ་ལྟས་བརྒྱད་བྱུང་སྟེ། དེ་ཡང་། ཁང་པ་དགའ་དང་བྱ་མང་བྱུང་། ། ཤིང་གི་མེ་ཏོག་ཁ་ཡང་བྱེ། ། ལོངས་སྤྱོད་འཕེལ་ཞིང་སྒྲ་མང་ཁྲོལ། ། གཏེར་རྣམས་ཁ་བྱེ་འོད་གསལ་བའོ། ། ཞེས་འབྱུང་བ་ལྟར་གྱི་ལྟས་བཟང་པོ་བརྒྱད་བྱུང་ཞིང་། ལྷའི་བུ་རྣམས་ཀྱང་མའི་མངལ་དུ་འཇུག་པ་ནས་སངས་རྒྱས་པའི་བར་གྱི་ཞབས་འབྲིང་པར་ཆས་ཤིང་།
མེ་མོ་ཡོས་ཀྱི་ལོ་དཔྱིད་ཟླ་ཐ་ཆུང་གི་ས་ག་ཟླ་བའི་ཚེས་བཅོ་ལྔའི་མཚན་ཕྱེད་ཀྱི་དུས་ཡུམ་གསོ་སྦྱོང་བླངས་པའི་གློ་གཡས་པ་ནས་ལྷུམས་སུ་ཞུགས་པ་ཡིན་ལ། དེ་ལྟར་ཞུགས་ནས་དེར་ཇི་ལྟ་བུའི་ཚུལ་གྱིས་ཞུགས་པ་ཡིན་ཞེ་ན། རྫུ་འཕྲུལ་གྱི་བཀོད་པའི་ཁང་བུ་ལ་ཞུགས་ཏེ། དེ་ཡང་ཙནྡན་གྱི་ཁང་བུ་བརྩེགས་པར་བྱིས་པ་ཟླ་བ་དྲུག་ལོན་པའི་ཚད་ཙམ། མཚན་དཔེ་རྒྱན་གྱི་ན་བཟའ་དང་བཅས་པ་སྐྱིལ་མོ་ཀྲུང་གི་བཞུགས་ཏེ། ཚངས་པས་ཕུལ་བའི་ཟིན་མངར་བཞེས་པས་སྐུ་ལུས་བརྟས་པར་མཛད་ནས་ཟླ་བ་བཅུ་ཚང་བར་བཞུགས་ཏེ། སུམ་ཅུ་རྩ་གསུམ་པ་ལ་སོགས་པའི་ལྷ་དང་མིའི་སྐྱེ་དགུ་བྱེ་བ་ཕྲག་ཁྲིག་སུམ་ཅུ་རྩ་དྲུག་སྨིན་པར་མཛད་པ་རྣམས་ནི་གཉིས་པ་ལྷུམས་སུ་ཞུགས་པའི་མཛད་པ་ཡིན་པས། དེ་ནས་མེ་མོ་ཡོས་ཀྱི་ལོ་ས་ག་ཟླ་བའི་ཚེས་བཅོ་ལྔ་ལ་མེ་ཏོག་ཁ་འབུས་ཤིང་རྒྱས་པར་གྱུར་པ་ལ་སོགས་པའི་ལྟས་བཟང་པོ་བརྒྱད་བྱུང་པ་དང་ཡུམ་གྱི་ལྷུམས་སུ་ཞུགས་པ་ཡིན་ཏེ། དེ་ཡང་རྒྱ་ཆེ་རོལ་པ་ལས། དགེ་སློང་དག་དགུན་འདས་ཏེ།
དཔྱིད་ཀྱི་དུས་དཔྱིད་ཟླ་ཐ་ཆུང་གི་ཚེ་སྐར་མ་ས་ག་ལ་བབས་པའི་དུས་ཀྱི་དམ་པ་ལ་ཤིང་རྣམས་ཀྱི་ལོ་མ་རྒྱས་ཤིང་ཞེས་སོགས་གསུངས་ལ། དེའི་དོན་རྗེ་བཙུན་རྩེ་མོས། དེ་ནས་དཔྱིད་ཟླ་ཐ་ཆུང་གི་སྐར་མ་ས་ག་ལ་བབས་པའི་ཚེ། རྒྱལ་ནམ་གྱི་གུང་ལ་དར་བའི་དུས་སུ་ཚེས་བཅོ་ལྔའི་གསོ་སྦྱོང་བླངས་པའི་ཚེ་ཞུགས་པར་གྱུར་ཏེ། ། ཞེས་གསུངས་པ་ཡིན་ནོ། ། དེ་ལྟར་ཟླ་བ་བཅུ་རྫོགས་པར་བཞུགས་ཏེ་སྐུ་བལྟམས་པ་ནི། ཡུམ་ལུམྦི་ནིའི་ཚལ་དུ་བྱོན་ནས་ཤིང་པ་ལ་ཤའི་སྡོང་པོ་ལ་འཇུས་ཏེ་གློ་གཡས་པ་ནས་མངལ་གྱི་དྲི་མས་མ་གོས་ཤིང་གནོད་པ་མེད་པར་ན་བཟའ་དང་བཅས་ཏེ་སྐུ་བལྟམས་པ་ན། ལྷས་མེ་ཏོག་གཏོར། ཚངས་པ་དང་བརྒྱ་བྱིན་གྱིས་ཀ་ཤི་ཀའི་རས་ཀྱིས་བླངས། དགའ་བོ་དང་འཇོག་པོས་སྐུ་ཁྲུས་གསོལ་བ་དང་།
ཀཽ་ཤི་ཀ་ང་ཐོངས་གསུངས་ནས་ཤར་དུ་གོམ་པ་བདུན་བཞུད་ནས་སུས་ཀྱང་བསྟན་པ་མེད་པར་དགེ་བའི་ཆོས་ཐམས་ཅད་ཀྱི་སྔོན་དུ་འགྲོ་བར་བྱའོ་གསུངས། དེ་བཞིན་ཏུ་ལྷོར་བཞུད་དེ་ལྷ་དང་མི་རྣམས་ཀྱི་སྦྱིན་གནས་སུ་བྱའོ་གསུངས། ནུབ་ཏུ་བཞུད་དེ་འདི་ནི་ངའི་སྐྱེ་བ་ཐ་མ་སྟེ་སྐྱེ་རྒ་ན་འཆི་མེད་པར་བྱའོ་གསུངས། བྱང་དུ་བཞུད་དེ་སེམས་ཅན་གྱི་ནང་ན་བླ་ན་མེད་པར་བྱའོ་གསུངས། འོག་ཏུ་བཞུད་དེ་སེམས་ཅན་དམྱལ་བའི་མེ་བསད་པ་དང་། བདུད་གཞོམ་པར་བྱའོ་གསུངས། སྟེང་དུ་བཞུད་དེ་སེམས་ཅན་ཐམས་ཅད་ཀྱི་གྱེན་དུ་བལྟ་བར་བྱའོ་ཞེས་གསུངས་ཤིང་གོམ་པ་བདུན་བདུན་བོར་བ་དང་ཤུལ་ཐམས་ཅད་དུ་པདྨ་རེ་བྱུང་ཞིང་། དེའི་ཚེ་ས་གཡོ་བ་དང་། འོད་ཀྱིས་ཀྱང་འཇིག་རྟེན་སྣང་བར་བྱས་ཤིང་། འདུན་པ་ལ་སོགས་པའི་གཡོག་ལྔ་བརྒྱ་དང་།
གཏེར་ལྔ་བརྒྱ་ཡང་ཁ་བྱེ་བ་ལ་སོགས་པ་བྱུང་བས་མཚན་ཡང་དོན་གྲུབ་ཏུ་བཏགས་ལ། དེའི་དུས་སུ་བྱང་ཆུབ་སེམས་དཔའི་འོད་བྱུང་བས་ཡུལ་ཆེན་པོ་བཞིར་རྒྱལ་པོ་བཞིའི་བུ་བཞི་སྐྱེས་པའི་མིང་འོད་ལས་གྲས་ནས་བཏགས་ཏེ། དེ་ཡང་རྡོ་རྗེ་གདན་གྱི་ཤར་ན་ན་ལེནྡྲ་སྟེ་འདམ་བུ་སྦྱིན་ཞེས་བྱ་བའི་གྲོང་ཁྱེར་ཡོད་ལ། དེའི་ཤར་ལྷོ་ན་ར་ཛ་གྲྀ་ཧ་སྟེ་རྒྱལ་པོའི་ཁབ་ཅེས་བྱ་བའི་ཡུལ་གྱི་རྒྱལ་པོ་པདྨ་ཆེན་པོའི་བུ་གཟུགས་ཅན་སྙིང་པོ། རྡོ་རྗེ་གདན་གྱི་བྱང་གྲོང་ཁྱེར་སེར་སྐྱའི་ཤར་ན་ཨར་ཏ་ར་སྟེ་གཉན་ཡོད་ཅེས་པའི་ཡུལ་གྱི་རྒྱལ་པོ་ཚངས་སྦྱིན་གྱི་བུ་གསལ་རྒྱལ། དེའི་ཤར་ཕྱོགས་ན་ཀོའུ་ཤམྦི་སྟེ་མཛོད་ལྡན་ཞེས་པའི་ཡུལ་ཡོད་པ་དེའི་རྒྱལ་པོ་མཐའ་ཡས་ཀྱི་བུ་གཏུམ་པོ་རབ་སྣང་། ཡང་རྡོ་རྗེ་གདན་གྱི་ནུབ་ཕྱོགས་ཝ་ར་ན་སེ་དང་ཉེ་བ་ན་ཨ་ཛྫ་ས་ནི་ན་ག་རཾ་སྟེ་འཕགས་རྒྱལ་ཞེས་པའི་གྲོང་ཁྱེར་ཡོད་པ་དེའི་རྒྱལ་པོ་དམག་བརྒྱ་པའི་བུ་འཆར་པོ་རྣམས་སྐྱེས་ཤིང་། དེའི་ཚེ་བྱང་ཆུབ་སེམས་དཔའི་འོད་ཀྱིས་ཕྱོགས་མཐའ་དག་ཏུ་ཁྱབ་པ་ལ་བརྟེན་ནས་རི་བོ་ཀུན་འཛིན་གྱི་བྱ་སྐྱིབས་ན་དྲང་སྲོང་ནག་པོའམ་ཉོན་མོངས་མེད་ཅེས་པ་ཚ་བོ་མས་སྦྱིན་དང་བཅས་ནས་ཡོད་པ་དེ་མཐོང་བ་དང་། ཚ་བོས་སྨྲས་པ། ཉི་མ་ཐམས་ཅད་དུས་གཅིག་ཏུ་ཤར་བ་ཡིན་ནམ་ཅི་ཡིན་བྱས་པ་དང་།
དྲང་སྲོང་ནག་པོ་ན་རེ། ཉི་མའི་འོད་ནི་ཚ་ལ་འོད་ནི་གསལ། ། ཀུན་ཏུ་འཇུག་པས་མཐུ་ཆེན་འོད། ། བྱང་ཆུབ་སེམས་དཔའ་འོད་པོ་ཆེ། ། ལྷུམས་ནས་བྱུང་བ་གདོན་མི་ཟ། ། ཞེས་བརྗོད་པ་དང་། ཚ་བོས་སྨྲས་པ། འོ་ན་དེ་བལྟ་བར་འགྲོའོ་བྱས་པས། དེ་ད་ལྟ་ལྷ་མཐུ་བོ་ཆེ་རྣམས་ཀྱིས་བསྐོར་བས་བལྟ་མི་ཐུབ། གྲོང་ཁྱེར་དུ་གཤེགས་ནས་མིང་འདོགས་པའི་དུས་བལྟའོ་ཞེས་སྨྲས་སོ། །
དེ་ནས་དུས་མ་རིང་བ་ཚངས་པ་དང་། བརྒྱ་བྱིན་ལ་སོགས་པ་རྣམས་བྲམ་ཟེའི་གཟུགས་སུ་སྤྲུལ་ཏེ་ཤིས་པ་རྣམས་ཀྱང་བརྗོད་ལ། བྱང་ཆུབ་སེམས་དཔའ་འཁྲུངས་པའི་ཞག་བདུན་ནས་ཡུམ་སྒྱུ་འཕྲུལ་ཆེན་མོ་འདས་ཏེ་སུམ་ཅུ་རྩ་གསུམ་དུ་སྐྱེས་པ་ཡིན་ལ། དེ་ནི་བྱང་ཆུབ་སེམས་དཔའ་འདི་ལྟ་བུ་རྣམས་ཀྱི་ལུགས་ཡིན་ཏེ། དེ་ཡང་བྱང་ཆུབ་སེམས་དཔའ་དགའ་ལྡན་ན་བཞུགས་པའི་དུས་སུ་ཡུམ་གྱི་ཚེ་བརྟགས་ནས་འཇུག་པ་ཡིན་ཏེ། དེའི་རྒྱུ་མཚན་སྲས་གྲོང་ནས་མངོན་པར་འབྱུང་བ་གཟིགས་ན་ཡུམ་སྙིང་གས་ནས་འཆི་བས། ཚེའི་ཚད་མཐར་ཕྱིན་པར་བྱ་བ་ལ་དགོངས་པ་སྟེ་འདི་ནི་ཞར་བྱུང་ཙམ་ཡིན་ལ། དེ་ནས་འཁོར་རྣམས་ཀྱིས་སེར་སྐྱའི་གྲོང་ཁྱེར་དུ་སྤྱན་དྲངས་པ་ན་རྫུ་འཕྲུལ་གྱིས་གཤེགས་ནས་སུ་སྐྱེ་དགུའི་བདག་མོ་སྒྱུ་འཕྲུལ་མར་བསྐོས་ཏེ་དེ་ཉིད་དང་། པང་དུ་འཚོ་བའི་མ་མ་བརྒྱད་ལ་སོགས་པར་རྣམས་ལ་གཏད་ནས་སྐྱེད་བསྲིངས་ཏེ། བྲམ་ཟེ་མཚན་མཁན་རྣམས་ལ་བསྟན་པ་དང་།
དེ་རྣམས་ཀྱིས་བརྟགས་པས། ཁྱིམ་དུ་བཞུགས་ན་འཁོར་ལོས་བསྒྱུར་རྒྱལ་དང་། རབ་ཏུ་བྱུང་ན་སངས་རྒྱས་སུ་འགྱུར་བར་ལུང་བསྟན་པ་ལ། སྐབས་ཅིག་ཏུ་སྔར་གྱི་དྲང་སྲོང་ནག་པོ་ཚ་བོ་དང་བཅས་པ་བྱུང་ནས་བལྟས་ཤིང་འདིའི་མཚན་བྲམ་ཟེ་རྣམས་ལ་བསྟན་ཟེར་བས། རྒྱལ་པོ་ལ་སོགས་པ་ན་རེ། མཚན་བསྟན་པས་བསྒྱུར་རྒྱལ་ལམ་སངས་རྒྱས་སུ་ལུང་བསྟན་ཏོ་བྱས་པ་དང་། དྲང་སྲོང་ནག་པོས་སླར་ལེགས་པར་བརྟགས་ནས་འདི་སྐད་སྨྲས་ཏེ། ས་བདག་རྟོག་གེ་རྣམས་ཀྱི་བློ་གྲོས་འཁྲུལ། ། དུས་ཀྱི་མཐར་ནི་བསྒྱུར་རྒྱལ་འབྱུང་མི་སྲིད། ། འདི་ནི་བསོད་ནམས་མཆོག་གི་མཛོད་མངའ་བ། །
ཉེས་པ་བཅོམ་ནས་སངས་རྒྱས་སུ་ཡང་འགྱུར། ། མི་གསལ་མཚན་ནི་མི་ཡི་དབང་པོ་སྟེ། ། ཤིན་ཏུ་མཚན་གསལ་ཐུབ་དབང་རྫོགས་སངས་རྒྱ། ། ཞེས་སངས་རྒྱས་ཉིད་དུ་འགྱུར་བར་ལུང་བསྟན་པ་ལ་སོགས་པ་རྣམས་ཀྱིས་མཛད་པ་གསུམ་པ་སྐུ་བལྟམས་པའི་རྣམ་གཞག་དེ་ཙམ་ཞིག་བྱས་ནས། ད་འོ་ན་དེ་ལྟ་བུ་བྱང་ཆུབ་སེམས་པ་འཁྲུངས་པའི་ཡུལ་གྱི་གྲོང་ཁྱེར་སེར་སྐྱ་དེ་རྒྱ་གར་གྱི་ཆ་ག་འདྲ་ཞིག་ན་ཡོད་པ་ཡིན་སྙམ་ན། དེ་ལ་མ་ག་དྷ་སྟེ་དབུས་འགྱུར་ཚལ་ཞེས་པ་དེ་རྒྱ་གར་གྱི་ཡུལ་ཐམས་ཅད་ཀྱི་དབུས་རང་ན་ཡོད་ལ། དེའི་ཡང་དབུས་ན་བཛྲ་ཨ་ས་ན་སྟེ་རྡོ་རྗེ་གདན་ཡོད་པའི་རྟེན་གྱི་གཙོ་བོ་ནི་མཧཱ་བོ་དྷི་བྱང་ཆུབ་ཆེན་པོ་ཡིན་པས་དེང་སང་རྒྱ་བོད་འགའ་ཞིག་གི་རྟེན་གྱི་གཙོ་བོ་ལ་འཁྲུལ་ནས་རྡོ་རྗེ་གདན་ལ་མཧཱ་བོ་དྷི་ཟེར་བའང་ཡོད། གང་ལྟར་ཡང་རྡོ་རྗེ་གདན་གྱི་ནུབ་བྱང་ན་ཀཱི་པི་ལ་ཝསྟུ་སྟེ། གོང་དུ་བཤད་པའི་གྲོང་ཁྱེར་སེར་སྐྱ་ཞེས་པ་དེ་ཡོད་ལ། དེའི་དབུས་ན་ཧི་ས་བ་ཏི་ཞེས་པ་དང་སྐྱ་ལྡན་ཏེ་རྒྱལ་པོ་ཟས་གཙང་སྲས་ཀྱི་ཕོ་བྲང་གི་ཉེ་འཁོར་ན་བཀྲ་ཤིས་ལུམྦིའི་ཚལ་ཞེས་བྱ་བ་ཡོད་པས་འོ་སྐོལ་རྣམས་ཀྱི་སྟོན་པ་འདི་ཉིད་གནས་དེ་ལྟ་བུར་འཁྲུངས་པའི་ཚུལ་བསྟན་པ་ཡིན་ལ།
དེར་མ་ཟད་འཁོར་བ་འཇིག་ནས་མོས་པའི་བར་གྱི་སངས་རྒྱས་གཞན་རྣམས་ཀྱང་ཡུལ་དེ་ཉིད་དུ་འཁྲུངས་ནས་མཛད་པ་བཅུ་གཉིས་ཀྱི་ཚུལ་སྟོན་པ་ཡིན་པས། མདོར་ན་རྒྱ་གར་འཕགས་པའི་ཡུལ་ཟེར་བའི་རྒྱུ་མཚན་གྱི་གཙོ་བོ་ཡང་དེ་ཉིད་ཡིན་ལ། དེས་ན་དེ་ཡན་ཆད་ཀྱིས་སྐུ་བལྟམས་པའི་ལོ་རྒྱུས་རགས་པ་ཞར་བྱུང་ཅུང་ཟད་དང་བཅས་པ་སོང་ནས། ད་བཞི་པ་བཟོའི་གནས་ལ་མཁས་པའི་མཛད་པ་ནི། དེ་ལྟར་དྲང་སྲོང་དང་བྲམ་ཟེ་དེ་རྣམས་ཀྱིས་དེ་ལྟ་བུར་ལུང་བསྟན་ཅིང་། སྐྱེད་བསྲིངས་ནས་བྱང་ཆུབ་སེམས་དཔའ་དགུང་ལོ་ལྔ་འགྲོ་བའི་དུས་སུ་དབུ་སྐྲ་བྲེགས་ཤིང་གཙུག་ཕུད་བཞག་ནས། དྲུག་པ་ལ་གསེར་གཞོང་དུ་འབྲས་ཆན་གསོལ་བ། མ་མ་རྣམས་ཀྱིས་བཀག་པས་མ་ཐུབ་པ་གླང་པོ་ཆེ་ལྔ་བརྒྱ་ལ་སྣོད་བཏགས་ཏེ་འཕྲོག་པར་བརྩམས་པ་ན། མཛུབ་མོས་གླང་པོ་ཆེ་དེ་དག་ཚུར་དྲངས་པས་འདིའི་ལག་པ་གཉིས་ཀྱིས་གླང་པོ་ཆེ་སྟོང་ཐུབ་པས་མཚན་བཞི་པ་གླང་པོ་སྟོང་ཐུབ་ཏུ་བཏགས་སོ། ། ཞེས་ཁ་ཅིག་ཏུ་འབྱུང་ངོ་། །
དེ་ནས་ཆེར་སྐྱེས་ཏེ་ཤཱཀྱའི་ཁྱིའུ་སྟོང་ཕྲག་བཅུ་དང་ལྷན་ཅིག་ཏུ་ཡི་གེའི་གྲྭར་གཤེགས་ཏེ། ཡི་གེའི་སློབ་དཔོན་ཀུན་གྱི་བཤེས་གཉེན་གྱི་དྲུང་དུ། ཀྱེ་སློབ་དཔོན། ཚངས་པའི་ཡི་གེ་དྲུག་ཅུ་རྩ་བཞི་ལས། བདག་གང་ལ་སློབ་ཅེས་ཞུས་པ་དང་། སློབ་དཔོན་ངོ་མཚར་སྐྱེས་ཤིང་སྐྲག་ནས་བདག་གིས་ནི་ཡི་གེ་དེ་དག་གི་མིང་ཙམ་ཡང་ཤེས་པར་མ་གྱུར་ཏོ། ། ཞེས་སྨྲས་ལ། འོན་ཀྱང་ཡི་གེ་དེ་ཐམས་ཅད་ལ་མཁས་པར་བསླབས་ནས་མཁྱེན་པའི་ཚུལ་མཛད་ཅིང་། དེའི་ཚེ་བྱང་ཆུབ་སེམས་དཔའི་མཐུས་ཤཱཀྱའི་བྱིས་པ་ཐམས་ཅད་ཀྱིས་ཀྱང་ཤེས་པར་གྱུར་ནས། དེའི་རྗེས་སུ་རྩིས་ཀྱི་གྲྭར་བྱོན་ནས་རྩིས་བསླབས་པས་སྲིད་སྒྲུབ་ཀྱིས་མི་འཁྲུགས་པ་ཚུན་ཆད་ལས་མ་ཤེས་ཀྱང་།
བྱང་ཆུབ་སེམས་དཔས་སྙིང་པོ་མཆོག་གི་བར་དུ་མཁྱེན་ཅིང་། དེ་ནས་ཤཱཀྱ་རྒན་རབ་འདུས་ཏེ་འཁོར་ལོས་བསྒྱུར་བའི་གདུང་མི་ཆད་པའི་ཕྱིར་ཁབ་མཛད་པར་ཞུས་པ་ལ། དང་པོར་བྱང་ཆུབ་སེམས་དཔའ། ང་འདོད་པའི་ཡོན་ཏན་ལྔ་མི་འདོད་པས་བུད་མེད་ཀྱི་ཚོགས་དང་ལྷན་ཅིག་ཏུ་མི་གནས་སོ་གསུངས་ནས་མ་གནང་ལ། ཕྱིས་ལེགས་པར་བརྟགས་པ་ན་སྔོན་གྱི་བྱང་ཆུབ་སེམས་དཔའ་མཁས་པར་གྱུར་པ་རྣམས་ཀྱིས་ཀྱང་སེམས་ཅན་གྱི་དོན་དུ་བཙུན་མོ་སྲས་དང་བཅས་པ་བསྟེན་པ་ཡིན་ན། ངས་སྐྱེ་བོ་མང་པོའི་ཁྲོད་དུ་བཙུན་མོ་བསྟེན་ནས་འཁོར་གྱི་མཆོག་ཐོབ་པར་གྱུར་པ་ན། དེའི་ཚེ་སེམས་ཅན་བྱེ་བ་ཕྲག་ཁྲིག་མང་པོའི་དོན་བྱེད་པར་འགྱུར་རོ་སྙམ་དུ་དགོངས་ཏེ་ཅང་མི་གསུང་བའི་ཚུལ་གྱིས་གནང་བ་དང་། རྒྱལ་པོས་འཁོར་ཤཱཀྱ་རྣམས་ལ་ཡོན་ཏན་དང་ལྡན་པའི་བཙུན་མོ་ཚོལ་ཅིག་ཅེས་བསྒོས་པ་དང་། ཤཱཀྱ་རྣམས་ཀྱིས་བཙལ་བས་ཤཱཀྱ་ལག་ན་བེ་ཅོན་གྱི་བུ་མོ་ས་མཚོ་མ་ལ་བྱང་ཆུབ་སེམས་དཔའ་དེ་འདོད་པའི་ཡོན་ཏན་ཡོད་པར་ཤེས་ནས་བསླངས་པས། བེ་ཅོན་ན་རེ།
ངེད་ཀྱི་རིགས་འདི་སྒྱུད་རྩལ་ཤེས་པ་ལ་བུ་མོ་སྟེར་བ་ཡིན་ན། ཁྱེད་ཀྱི་གཞོན་ནུས་ནི་སྒྱུ་རྩལ་མི་ཤེས་པས་མི་སྟེར་ཟེར། དེ་རྒྱལ་པོ་ལ་སྨྲས་པ་དང་། རྒྱལ་པོ་ཡིད་མ་བདེ་བར་གཞོན་ནུ་ལ་སྨྲས་པས། གཞོན་ནུས་སྒྱུ་རྩལ་འགྲན་ནོ་བྱས་ཏེ། དགུང་ལོ་བཅུ་དྲུག་པ་ལ་ལྷས་སྦྱིན་སོགས་ཤཱཀྱ་རྣམས་དང་འགྲན་པས་ཐམས་ཅད་ལས་རྒྱལ་བར་བྱས་པ་ཡིན་ན་བཟོ་དང་སྒྱུ་རྩལ་སྦྱངས་པའི་མཛད་པ་སྟེ་བཞི་པ་ཡིན་ལ། དེ་ནས་དགུང་ལོ་བཅུ་བདུན་པ་ལ་ཡབ་ཀྱིས་རྒྱལ་ཚབ་ཏུ་བསྐོས་ཏེ། ལག་ན་བེ་ཅོན་གྱི་བུ་མོ་ས་མཚོ་མ་ཕུལ་བ་ཁབ་ཏུ་བཞེས་ནས། དེས་གཙོ་བྱས་པའི་བཙུན་མོའི་འཁོར་ཉི་ཁྲི་བཞི་སྟོང་དང་ལྡན་པ་ལྷན་ཅིག་ཏུ་དགུང་ལོ་ཉེར་དགུའི་བར་རྒྱལ་སྲིད་སྐྱོང་བར་མཛད་ནས་སྲས་སྒྲ་གཅན་འཛིན་ཡང་ས་མཚོ་མའི་མངལ་དུ་འཇུག་པར་མཛད་པ་རྣམས་ནི། བཙུན་མོའི་འཁོར་དགྱེས་རོལ་པ་དང་། །
ཞེས་པའི་དོན་གྱི་མཛད་པ་ལྔ་པ་ཡིན་ལ་དེའི་རྗེས་སུ་འཁོར་བ་ལ་ངེས་པར་འབྱུང་བའི་མཛད་པ་འབྱུང་བས། དེ་ནི་སྤྱིར་བྱང་ཆུབ་སེམས་དཔའ་དམ་བཅའ་དུས་ལས་མི་འདའ་ཡང་། སངས་རྒྱས་རྣམས་ཀྱིས་བསྐུལ་བ་ཆོས་ཉིད་ཡིན་པས། དེ་ཡང་། ཁྱོད་ཀྱི་སྔོན་གྱི་སྨོན་ལམ་དེ་སྐད་བཏབ། ། དགེ་བ་དང་པོ་སྔོན་གྱི་སྤྱོད་པ་དང་། ། འགྲོ་ཕན་བྱ་ཞེས་སྨོན་ལམ་དྲན་པར་བྱོས། ། ཞེས་བསྐུལ་བ་དང་། འདུན་པ་ཁྲིད་དེ་གྲོང་ཁྱེར་སེར་སྐྱའི་ཤར་སྒོར་བྱོན་པ་དང་རྒས་པ་གཟིགས། ལྷོ་སྒོ་ནས་ན་བའི་སྡུག་བསྔལ་གཟིགས།
ནུབ་སྒོ་ནས་འཆི་བའི་སྡུག་བསྔལ། བྱང་སྒོ་ནས་ལྷས་དགེ་སློང་དུ་སྤྲུལ་པ་གཟིགས་པ་དང་། འཁོར་བ་ལ་ངེས་པར་འབྱུང་སྟེ་ནང་དུ་ལོག་ནས། ད་ནི་ཞག་བདུན་ནས་མངོན་པར་འབྱུང་ངོ་སྙམ་དགོངས་པ་དང་། དེའི་ཚེ་སིལ་སྙན་རྣམས་ལས་ཀྱང་གཞོན་ནུ་ཞག་བདུན་ནས་མངོན་པར་འབྱུང་ངོ་ཞེས་པའི་སྒྲ་བྱུང་བ་དེ་རྒྱལ་པོ་སོགས་གྲོང་ཁྱེར་བ་ཐམས་ཅད་ཀྱིས་ཐོས་ནས་བསྲུང་བ་དང་། ཕ་མས་མ་གནང་བར་རབ་ཏུ་བྱུང་བར་མི་རུང་སྙམ་དུ་དགོངས་ནས། ནུབ་གཅིག་སུས་ཀྱང་མ་ཚོར་བར་བྱས་ཏེ་རྒྱལ་པོའི་དྲུང་དུ་ཕྱིན་ནས་གནང་བ་ཞུས་པས། རྒྱལ་པོས་ཀྱང་འདི་བཙས་པའི་དུས་སུའང་ངས་སྲིད་པ་ཐ་མར་བྱའོ་ཞེས་སྨྲས་ཤིང་། བྲམ་ཟེ་རྣམས་ཀྱིས་ཀྱང་མངོན་པར་འབྱུང་བར་ལུང་བསྟན་པས་འདི་ངེས་པར་འགྲོ་སྙམ་དུ་དགོངས་ནས་སྐད་ཆུང་ངུས་གནང་བ་དང་། དེའི་ཚེ་བྱང་ཆུབ་སེམས་དཔས་སྨོན་ལམ་འདི་བཏབ་ཏེ།
སེམས་ཅན་ཐམས་ཅད་ལ་ཆོས་ཀྱི་སྒྲ་བསྒྲག་པར་བྱའོ། ། མ་རིག་པའི་མུན་པ་བསལ་བར་བྱའོ། ། ང་རྒྱལ་གྱི་རི་བོ་བསྙིལ་བར་བྱའོ། ། སྲེད་པའི་མདུད་པ་གྲོལ་བར་བྱའོ། ། ཞེས་གསུངས་ཤིང་ཁང་པའི་སྟེང་དུ་བྱུང་སྟེ་ནམ་ཕྱེད་ཀྱི་དུས་སུ་སྐར་མའི་བདག་པོ་རྒྱལ་མངོན་དུ་གྱུར་པ་ན། ཕྱོགས་བཅུའི་སངས་རྒྱས་ཐམས་ཅད་ལ་ཕྱག་བྱས་ཏེ་གསོལ་བ་བཏབ་ནས་འདུན་པ་ལ་སྨྲས་པ། ཕྱི་བཤོལ་མ་བྱེད་པར་རྟའི་རྒྱལ་པོ་རྒྱན་གྱིས་བརྒྱན་པ་ང་ལ་བྱིན་ཅིག་གསུངས་ནས་རྟ་བླངས་ཤིང་། དེའི་ཚེ་ལྷ་རྣམས་ཁ་ཅིག་གི་ནི་སྲུང་མ་རྣམས་མྱོས་པར་བྱས། ཁ་ཅིག་གིས་ནི་མཆོད་པ་བྱེད་ལ། རྒྱལ་ཆེན་བཞིས་ནི་རྟའི་རྐང་ལག་བཞི་ནས་བཏེགས་ཏེ་བྱང་ཆུབ་སེམས་དཔའ་འདུན་པ་དང་བཅས་ཏེ་གྲོང་ཁྱེར་སེར་སྐྱ་ནས་དཔག་ཚད་དྲུག་གི་སར་ནམ་མཁའ་ལས་བབས་ཏེ།
མཆོད་རྟེན་རྣམ་དག་གི་དྲུང་དུ་ཉིད་ཀྱི་དབུ་སྐྲ་ཉིད་ཀྱིས་བཅད་དེ་རབ་ཏུ་བྱུང་བར་དགོངས་ནས། རྟ་དང་དབུ་རྒྱན་ལ་སོགས་པ་འདུན་པ་ལ་བསྐུར་ཏེ། འདི་དག་ཁྱེར་ནས་སེར་སྐྱར་སོང་ལ་ཡབ་ཀྱི་དྲུང་དུ་ངའི་ཚིག་འདི་དག་ཞུས་ཤིག་གསུངས་པ་དང་། འདུན་པས་ཀྱང་དེ་བཞིན་དུ་བྱས་པས། བྱང་ཆུབ་སེམས་དཔའི་བྱིན་རླབས་ཀྱིས་ཐམས་ཅད་མྱ་ངན་ཞི་ནས་བདེ་བར་གྱུར་ཏོ། ། དེ་ནས་བྱང་ཆུབ་སེམས་དཔའ་གོས་བཟང་པོ་མི་འདོད་ཀྱི། ངུར་སྨྲིག་གི་གོས་གྱོན་སྙམ་དུ་དགོངས་པ་དང་། ལྷ་རྣམས་ཀྱིས་རྔོན་པའི་གཟུགས་སུ་བྱས་ནས་གོས་དེ་རྣམས་བླངས་ནས། ངུར་སྨྲིག་གི་གོས་ཕུལ་ནས་རབ་ཏུ་བྱུང་བ་ཡིན་ལ། འོ་ན་དེ་ལྟ་བུའི་གནས་དེ་གང་ན་ཡོད་པ་ཡིན་སྙམ་ན།
དེ་ཡང་གྲོང་ཁྱེར་སེར་སྐྱའི་ཤར། མ་ག་དྷའི་བྱང་ཕྱོགས་ན་བི་ཤ་ལི་ཞེས་པ་ཡངས་པ་ཅན་གྱི་ཡུལ་ཡོད་ཅིང་། དེ་ན་མཆོད་རྟེན་རྣམ་དག་འདི་ཡོད་ལ། ཡང་ཚེ་དཔག་མེད་ཀྱི་མདོ་ལས། བཅོམ་ལྡན་འདས་གཉན་ཡོད་ན་རྒྱལ་པོ་རྒྱལ་བྱེད་ཀྱི་ཚལ་སོགས་གསུངས་ཤིང་། སྒྲའི་བསྟན་བཅོས་འགའ་ཞིག་ཏུ། ཡངས་པ་ཅན་གྱི་ཡུལ་དེ་ན་ཛེ་ཏ་བཱ་ན་ཨ་ནཱ་ཐ་པཎྜི་ཏ་ད་སྱ་ར་མ་སྟེ། རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ཡོད་པར་བཤད་པས། དེ་གཉིས་ལ་དཔགས་ན་ཡུལ་གཉན་ཡོད་ཀྱང་དེ་སྐོར་ན་ཡོད་པ་འདྲ་ཞིང་། གང་ལྟར་ཡང་རབ་ཏུ་བྱུང་བ་ཡན་ནི་ངེས་པར་འབྱུང་བའི་མཛད་པ་མདོར་བསྡུས་པ་ཙམ་ཡིན་ལ།
དེ་ནས་གྲོང་ཁྱེར་རིགས་ལྡན་དང་པདྨ་ཅན་ལ་སོགས་པར་བསོད་སྙོམས་ལ་གཤེགས་པ་དང་། རྒྱལ་པོའི་ཁབ་ཏུ་བྱོན་ནས་གཟུགས་ཅན་སྙིང་པོ་ལ་ཆོས་གནང་བ་ལ་སོགས་པ་རྣམས་རིམ་གྱིས་མཛད་ཅིང་། དེའི་དུས་སུ་འཁོར་ལྔ་སྡེ་ཡང་རྗེས་སུ་འབྲངས་ལ། མཐར་གྲོང་ཁྱེར་སྟེང་རྒྱས་ཞེས་བྱ་བའི་ཤར་ཕྱོགས་ན་ཆུ་ཀླུང་ནཻ་རཉྫ་ན་ཡོད་པ་དེར་བཞུགས་ནས། སངས་རྒྱས་འོད་སྲུང་གི་དུས་ཀྱི་ངག་གི་སྒྲིབ་པ་སྦྱང་བའི་ཕྱིར་དུ་མཁའ་ཁྱབ་ཀྱི་བསམ་གཏན་ལ་བརྟེན་ནས་ལོ་དྲུག་གི་བར་ཅི་ཡང་མི་བཟའ་བའི་དཀའ་སྤྱད་མཛད་དེ་ལུས་ལ་གོས་སོགས་ཀྱི་སྐྱོབ་ཀྱང་མེད་པར་ཉ་འདའ་ཀུ་རའི་མདོག་དང་འདྲ་བར་གྱུར་པ་ལ་བ་ལང་རྫི་རྣམས་ཀྱིས་གཙེས་ཀྱང་གཡོ་བ་མེད་ཅིང་། བདུད་རྣམས་ཀྱིས་གླགས་བཙལ་ཀྱང་གླགས་རྙེད་པར་མ་གྱུར་ལ། དེའི་ཚེ། དགོན་པ་ཉམས་ནི་དགའ་བ་དང་། ། སྟེང་རྒྱས་ཀྱི་ནི་ཤར་ཕྱོགས་སུ། ། ཆུ་ཀླུང་ནཻ་རཉྫ་ན་དེར། །
སྤོང་བའི་ཕྱིར་ནི་བརྩོན་པར་བྱས། ། ཞེས་གསུངས་པ་རྣམས་ནི་དཀའ་བ་སྤྱད་པའི་མཛད་པ་ཡིན་ཞིང་། དེ་ནས་དགུང་ལོ་སོ་ལྔ་པ་དགུན་ཟླ་ར་བའི་ཚེས་བརྒྱད་ལ་སངས་རྒྱས་ཐམས་ཅད་ཀྱིས་དབྱངས་དང་བཅས་པའི་ཚིགས་སུ་བཅད་པའི་ཏིང་ངེ་འཛིན་དེ་ལས་བསླངས་པ་དང་། དེ་ལྟ་བུའི་ཏིང་ངེ་འཛིན་དང་དཀའ་ཐུབ་ལས་བཞེངས་ཏེ། དེ་ནས་དཀའ་ཐུབ་ལ་སྙིང་པོ་མེད་པར་གཟིགས་ནས་དཀའ་ཐུབ་ཏུ་མཆོག་ཏུ་འཛིན་པ་རྣམས་སུན་དབྱུང་བའི་ཕྱིར། ཁ་ཟས་རགས་པ་གསོལ་བ་ཞལ་གྱིས་བཞེས་པ་ན་ལྔ་སྡེ་མ་དད་ནས་འཁོར་མོ་འཇིག་ཏུ་སོང་བ་དང་། བྱང་ཆུབ་སེམས་དཔའ་འདོམས་དཀྲིས་ཀྱི་རས་བླངས་ཏེ་བཞེས་པ་ལ། ལྷ་རྣམས་ཀྱིས་ངུར་སྨྲིག་གི་ན་བཟའ་ཕུལ་བ་བཞེས་ནས་ལུས་ཁྲུས་བྱས་ཏེ་བསྣམས་པས། དགེ་སྦྱོང་གི་ཆ་ལུགས་སུ་གྱུར་ཅིང་། དེའི་ཚེ་ཞིང་པའི་བུ་མོ་ལེགས་སྐྱེས་མས་བ་སྟོང་གི་ཞོའི་ཉིང་ཁུ་ཕུལ་བ་དེ་གསོལ་བས་མཚན་དཔེ་མཆོག་ཏུ་གསལ་ཞིང་འོད་འདོམ་གང་བས་བརྒྱན་པར་གྱུར་ལ།
དེ་ནས་ཡང་རྩྭ་འཚོང་བཀྲ་ཤིས་ཀྱིས་རྩྭ་ཀུ་ཤ་ཕུལ་བ་བཞེས་ནས་དགུ་ལོ་སོ་ལྔ་པ་ལ་རྡོ་རྗེ་གདན་གྱི་བྱང་ཆུབ་ཀྱི་ཤིང་དྲུང་དུ་གཤེགས་ནས་རྩྭའི་རྩེ་མོ་ནང་དུ་བསྟན་པའི་སྟེང་དུ་ཞལ་ཤར་ལ་ཕྱོགས་པར་རྡོ་རྗེ་སྐྱིལ་ཀྲུང་བཅས་ནས་སྐུ་དྲང་པོར་བསྲངས་ཏེ། ཕྱག་མཉམ་བཞག་མཛད་ནས་དམ་བཅའ་བརྟན་པོ་དང་བཅས་པས་བྱང་ཆུབ་ཀྱི་སྙིང་པོ་ལ་བཞུགས་པ་ཡན་ནི་བྱང་ཆུབ་སྙིང་པོར་གཤེགས་པའི་མཛད་པ་ཡིན་ལ། དེའི་རྗེས་སུ་བྱང་ཆུབ་སེམས་དཔས་སྨིན་མཚམས་ནས་འོད་བཀྱེས་པས་བདུད་ཀྱི་གནས་ཐམས་ཅད་མོག་མོག་པོར་བྱས་པ་དང་། དེ་ནས་དགའ་རབ་དབང་ཕྱུག་གིས་བདུད་ཀྱི་དམག་ཤིན་ཏུ་འཇིགས་སུ་རུང་བ། སྒྱུ་མ་ལྟ་བུའི་བློ་ཅན་མ་ཡིན་པ་རྣམས་མཐོང་བ་ཙམ་གྱིས་སྙིང་འགས་པ་བཞིན་སྤྲུལ་སྟེ། དེ་ཡང་། ཁ་བཞིན་དམར་ལ་ལུས་པོ་སེར་བ་དང་། ། མགོ་གཅིག་མགོ་གཉིས་མགོ་གསུམ་ལྡན་པ་དང་། ། མགོ་སྟོང་བྱེ་བའི་བར་དུ་རབ་ཏུ་མང་། ། ཞེས་བྱ་བ་ལ་སོགས་པ་འཇིགས་པའི་མཚོན་ཆ་འཛིན་པའི་དམག་ས་ཡ་སྟོང་ཕྲག་བཅུ་གསུམ་གནས་དེར་ལྷགས་ནས།
དེ་ཡང་གཡས་ཕྱོགས་སུ་སངས་རྒྱས་ལ་དད་པའི་བདུད་རྣམས་དང་། གཡོན་རོལ་ན་ནག་པོའི་ཕྱོགས་ཀྱི་བདུད་རྣམས་འཁོད་ནས། དེའི་ཚེ་བདུད་ནག་པོའི་ཕྱོགས་ཀྱིས་སྨྲས་པ། འདི་ནི་གཅིག་པུ་ཡིན་ལ། ། ངེད་རྣམས་ནི་ཤིན་ཏུ་མང་གི ། འདི་གཞོམ་པ་ལ་ཐོགས་པ་མེད་དོ་ཟེར། སངས་རྒྱས་ལ་དད་པའི་བདུད་རྣམས་ཀྱིས་སྨྲས་པ། ས་སྟེང་འདི་ན་སེང་གེ་དང་། ། འཁོར་ལོས་བསྒྱུར་རྒྱལ་གྲོགས་བྱེད་མེད། ། བྱང་ཆུབ་ངེས་གནས་བཞུགས་པ་ཡི། །
བྱང་ཆུབ་སེམས་དཔའ་གྲོགས་མི་དགོས། ། ཞེས་ཟེར་ཞིང་ཕན་ཚུན་རྩོད་པར་གྱུར་ཀྱང་། བདུད་ཀྱི་དབང་པོས་བསྐུལ་ནས་མཚོན་ཆའི་ཆར་ཕབ་པས་དེ་ཐམས་ཅད་མེ་ཏོག་གི་ཆར་དུ་གྱུར་པ་དང་། བདུད་ཀྱིས་འདི་སྐད་ཅེས་ཁྱོད་ཀྱི་བསོད་ནམས་ཀྱི་ཚོགས་དེ་ཙམ་གྱིས་བྱང་ཆུབ་ག་ལ་ཐོབ། ཅེས་སྨྲས་པ་དང་། བཀའ་སྩལ་པ། ཁྱོད་ཀྱིས་གཏན་པ་མེད་པའི་མཆོད་སྦྱིན་མ་བྱས་ཀྱང་། འདོད་ཁམས་ཀྱི་དབང་ཕྱུག་ཏུ་གྱུར་པ་ཡིན། ངས་ནི་གཏན་པ་མེད་པའི་མཆོད་སྦྱིན་དུ་མ་བྱས་སོ། ། ཞེས་གསུངས་པ་དང་།
བདུད་ན་རེ། ངས་གཏན་པ་མེད་པའི་མཆོད་སྦྱིན་མ་བྱས་པའི་དཔང་པོ་ཁྱོད་ཡིན་ན། ཁྱོད་ཀྱིས་མཆོད་སྦྱིན་དེ་ལྟ་བུ་བྱས་པའི་དཔང་པོར་སུ་ཡོད་ཟེར་བ་དང་། བྱང་ཆུབ་སེམས་དཔས་སྨྲས་པ། ས་འདི་དཔང་པོ་ཡིན་ནོ་གསུངས་ནས་ཕྱག་གཡས་པ་ས་ལ་བརྡབས་ཏེ། ས་ནི་རྒྱུ་དང་མི་རྒྱུ་ཀུན་གྱི་རྟེན་ཡིན་པས། ། བརྟན་མ་དེ་རིང་ང་ཡི་དཔང་གྱིས་ཤིག ། ཅེས་གསུངས་པ་དང་། སའི་ལྷ་མོ་བྱུང་སྟེ། འདི་ནི་བསྐལ་པ་གྲངས་མེད་པར་ཚོགས་བསགས་པ་ཡིན་པས།
ཁྱོད་ཀྱིས་བར་ཆད་བྱ་བར་མི་ནུས་སོ། ། ཞེས་སྨྲས་པ་དང་། བདུད་ཡིད་ཆད་ཅིང་ཁ་སྐྱེངས་ཏེ་སླར་འཁོར་རྣམས་ཀྱིས་སྨད་ཀྱང་མ་ཉན་པར་མཚོན་ཆ་སྣ་ཚོགས་འཕངས་ཤིང་། ཆོ་འཕྲུལ་སྣ་ཚོགས་བསྟན་པས་ཀྱང་གླགས་མ་རྙེད་ཅིང་བདུད་ཀྱི་དཔུང་རྣམས་ཀྱང་འཐོར་ཏེ་ཞག་བདུན་དུ་མ་འཕྲད་ལ། བདུད་གཞན་མང་པོས་བྱང་ཆུབ་ཏུ་སེམས་བསྐྱེད་པར་ཡང་བྱས་པས། མདོར་ན་དེ་རྣམས་ཀྱིས་བདུད་བཏུལ་བའི་མཛད་པ་རྣམས་སོང་བ་ཡིན་ཞིང་། དེ་ལ་ཡང་བདུད་བཏུལ་བ་མན་གྱི་གང་ཟག་འདི་ལ་ཐེག་པ་གོང་འོག་གསུམ་གྱི་དགོངས་པས་སོ་སོར་ཕྱེ་ན། ཉན་ཐོས་ཀྱི་ཐེག་པའི་ལུགས་ལ་བདུད་བཏུལ་བ་མན་སོ་སོ་སྐྱེ་བོ་རང་རྒྱུད་པ་གྲངས་མེད་གསུམ་དུ་ཐར་པ་ཆ་མཐུན་བསགས་པ་གཅིག་ཡིན་ལ། དེས་སྲོད་ལ་བདུད་བཏུལ། གུང་ལ་བསམ་གཏན་བཞི་པའི་དངོས་གཞི་ལ་བརྟེན་ནས།
སྦྱོར་ལམ་རྒྱུད་ལ་སྐྱེས་ཏེ། ཐོ་རངས་སྐྱ་རངས་འཆར་ཁའི་སྐད་ཅིག་ཡན་ལ་ཕར་ཕྱིན་དྲུག་རྫོགས་ནས་སངས་རྒྱས་པར་འདོད་ལ། ཐེག་ཆེན་ཐུན་མོང་བའི་ལུགས་ལ་བདུད་བཏུལ་བ་མན་ཆད་ས་བཅུ་རྒྱུན་གྱི་ཐ་མ་ལ་གནས་པའི་བྱང་ཆུབ་སེམས་དཔའ་རང་རྒྱུད་པ་ཡིན་ཞིང་། དེའི་རྟེན་ལ་སངས་རྒྱས་ཐོབ་པར་བཞེད་དེ། དེ་ན་ས་སྐྱ་པཎྜི་ཏས། ས་བཅུའི་ཐ་མར་བདུད་བཏུལ་ནས། ། རྫོགས་པའི་སངས་རྒྱས་ཐོབ་པར་གསུངས། ། ཞེས་པ་ཡང་འདི་ལ་དགོངས་པ་འདྲ་སྙམ་སྟེ་དཔྱད་པར་བྱ་ཞིང་། ཐེག་ཆེན་ཐུན་མོང་མ་ཡིན་པའི་ལུགས་ལ་བསྐལ་པ་དཔག་ཏུ་མེད་པའི་སྔོན་རོལ་ནས་སངས་རྒྱས་ཀྱང་། འདིའི་སྐབས་སུ་བདུད་བཏུལ་པ་མན་ལ་བྱང་སེམས་ཀྱི་ཚུལ་བཟུང་ནས་དེའི་རྟེན་ལ་སངས་རྒྱས་པའི་ཚུལ་བསྟན་པར་བཞེད་པ་ཡིན་པས།
ལུགས་སོ་སོར་ཕྱེ་ན་དེ་འདྲ་ཡིན་ཞིང་། དེ་ནས་བྱང་ཆུབ་སེམས་དཔས་བསམ་གཏན་བཞི་དང་རིག་པ་གསུམ་བསྐྱེད་ནས་ཆུ་ཕོ་སྟག་གི་ས་ག་ཟླ་བའི་ཚེས་བཅོ་ལྔའི་སྐྱ་རེངས་འཆར་ཁ་ཙམ་གྱི་དུས་སུ་རྟེན་འབྲེལ་བཅུ་གཉིས་དང་བདེན་པ་བཞི་མངོན་དུ་མཛད་ནས། སྐད་ཅིག་གཅིག་དང་ལྡན་པའི་ཤེས་རབ་ཀྱིས་མངོན་པར་རྫོགས་པ་སངས་རྒྱས་པ་དང་། ཤིང་ཏ་ལ་བདུན་ཙམ་དུ་ནམ་མཁའ་ལ་འཕགས་ཏེ་ལམ་གྱི་རྒྱུན་ནི་ཆད་དོ། ། ཞེས་བྱ་བ་ལ་སོགས་པའི་ཆེད་དུ་བརྗོད་པ་ཡང་མཛད་ཅིང་། ལྷ་རྣམས་ཀྱིས་ཀྱང་མེ་ཏོག་པུས་མོ་ནུབ་ཙམ་དུ་གཏོར་ཏེ་མཆོད་ལ་འཇིག་རྟེན་སྣང་བར་བྱས་ཤིང་། ས་ཡང་རབ་ཏུ་གཡོས་ལ་ཕྱོགས་བཅུའི་སངས་རྒྱས་ཐམས་ཅད་ཀྱིས་ཀྱང་ཕྱག་བྱས་ཤིང་། སྟོན་པས་ཀྱང་ཆེད་དུ་བརྗོད་པའི་ཚིགས་སུ་བཅད་པ་རྒྱ་ཆེར་གསུངས་ནས་སྐྱིལ་ཀྲུང་མ་བཤིག་པར་ཞག་བདུན་དུ་བྱང་ཆུབ་ཀྱི་ཤིང་དྲུང་ལ་གཟིགས་ཤིང་། བདུན་ཕྲག་གཉིས་པ་ལ་སྟོང་གསུམ་རིང་དུ་འཆགས། གསུམ་པ་ལ་བྱང་ཆུབ་ཀྱི་སྙིང་པོ་ལ་སྤྱན་མི་འཛུམ་པར་གཟིགས།
བཞི་པ་ལ་ཤར་ནུབ་ཀྱི་བར་དུ་རྒྱང་མི་རིང་པར་འཆགས་ཤིང་། དེ་ནས་བདུད་སྡིག་ཅན་གྱིས་མྱ་ངན་ལས་འདའ་བར་གསོལ་བ་བཏབ་ཀྱང་། གདུལ་བྱའི་དོན་བྱས་ཟིན་གྱི་བར་དུ་མྱ་ངན་ལས་མི་འདའ་བར་ཞལ་གྱིས་བཞེས་པས་ཁོ་མྱ་ངན་དུ་གྱུར་ནས་བུ་མོ་དགའ་མ་ལ་སོགས་པ་ཡང་དྲུང་དུ་སོང་བ་ན་རྒན་མོར་མཛད་ཅིང་། བདུན་ཕྲག་ལྔ་པ་ལ་ཀླུ་བཏང་བཟུང་གི་གནས་སུ་བཞུགས་ཤིང་། དྲུག་པ་ལ་ཤིང་ནྱ་གྲོ་དྷར་བཞུགས་ཏེ་ཀུན་ཏུ་རྒྱུ་རྣམས་ལ་བཀའ་སྩལ་པ། ཆོས་མཐོང་བ་དང་ཐོས་པ་དང་། ། དབེན་པར་དགའ་བ་བདེ་བ་ཡིན། ། སྲོག་ཆགས་འབྱུང་པོ་རྣམས་ལ་གདམས། ། གནོད་པ་མི་བྱེད་འཇིག་རྟེན་བདེ། ། ཞེས་གསུངས་པ་ཡིན་ཞིང་།
བདུན་པ་ལ་ཤིང་སྒྲོལ་རྒྱུའི་དྲུང་དུ་བཞུགས་ཏེ། ཚོང་དཔོན་ག་གོན་བཟང་པོས་སྦྲང་རྩི་དང་། སྐྱོ་མ་དང་། བུ་རམ་ཤིང་རྣམས་ཕུལ་བ་དང་། ལག་པས་བླངས་ན་མི་ལེགས་པས། སྔོན་གྱི་སངས་རྒྱས་རྣམས་ཀྱིས་སྣོད་ཇི་ལྟ་བུ་ཞིག་ཏུ་བཞེས་པ་ཡིན་ནམ་སྙམ་དུ་དགོངས་པ་དང་། རྒྱལ་ཆེན་བཞིས་གསེར་སོགས་ལས་བྱས་པའི་ལྷུང་བཟེད་ཕུལ་བ་མ་བཞེས་པ་དང་། རྣམ་སྲས་ལ་མངོན་པའི་རིགས་ཀྱི་ལྷས་བྱིན་པའི་རྡོའི་ལྷུང་བཟེད་བཞི་ཡོད་པ་མེ་ཏོག་གིས་བཀང་སྟེ་ཕུལ་བས་ཕྱག་བརྐྱངས་ཏེ། བདེ་བར་གཤེགས་ལ་ལྷུང་བཟེད་ཕུལ་ཅིག་དང་། ། ཁྱོད་ནི་ཐེག་པ་མཆོག་གི་སྣོད་དུ་འགྱུར། །
ང་འདྲ་དག་ལ་ལྷུང་བཟེད་ཕུལ་བ་ནི། ། དྲན་དང་བློ་གྲོས་ནམ་ཡང་ཉམས་མི་འགྱུར། ། ཞེས་གསུངས་ཤིང་བཞེས་ནས་གཅིག་ཏུ་བྱིན་གྱིས་རླབས་ལ་དེར་བླངས་ནས་གསོལ་ཏེ། ག་གོན་བཟང་པོ་ཡང་སྦྲང་རྩི་འབྱུང་བ་ཞེས་བྱ་བའི་སངས་རྒྱས་སུ་འགྱུར་བར་ལུང་བསྟན་ནས། དེའི་རྗེས་སུ་འདི་སྐད་ཅེས་གསུངས་ཏེ། ཟབ་ཅིང་རྡུལ་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་གཅིག་བདག་གིས་རྙེད། ། སུ་ལ་བསྟན་ཀྱང་གོ་བར་མི་འགྱུར་བས། ། མི་སྨྲ་ནགས་འདབ་གནས་པར་བྱ་འོ་སྙམ། ཞེས་དང་། །
ཡང་ཚིག་འདི་གསུངས་ཏེ། འཇིག་རྟེན་ཀུན་ལ་སྙིང་རྗེ་མཐའ་ཡས་པ། ། གཞན་གྱིས་གསོལ་བ་བཏབ་ལ་ང་མི་སྟོན། ། སྐྱེ་བོ་འདི་ཀུན་ཚངས་ལ་དད་པ་སྟེ། ། དེ་ཡིས་གསོལ་བ་བཏབ་ན་འཁོར་ལོ་བསྐོར། ། ཞེས་གསུངས་ཤིང་། འོད་བཀྱེས་པས་སྟོང་གསུམ་གྱི་བདག་པོ་ཚངས་པ་གཙུག་ཕུད་ཅན་གྱིས་ཤེས་ནས་གྲོགས་སྦྲན་ཏེ་ཚངས་པ་འབུམ་ཕྲག་དྲུག་ཅུ་དང་བཅས་པས་ཐལ་མོ་སྦྱར་ནས་གསོལ་བ་བཏབ་པས་ཅང་མི་གསུང་བའི་ཚུལ་གྱིས་གནང་ངོ་། ། སླར་ཡང་ཆོས་ལ་གུས་པ་བསྐྱེད་པའི་ཕྱིར་ཡང་ནས་ཡང་དུ་གསོལ་བ་བཏབ་པས། ཐུགས་ལས་ཆུང་ངུ་དེ་ལས་གཞོལ་བར་མཛད་ཀྱང་དངོས་སུ་ཞལ་གྱིས་མ་བཞེས་པ་དང་། ཡང་ཚངས་པས་བརྒྱ་བྱིན་སྦྲན་ཏེ་གཉིས་ཆར་གྱིས་གསོལ་བ་བཏབ་ཀྱང་མ་གནང་བ་ལ་དེའི་ཚེ་མ་ག་དྷ་ན་ལྟ་བ་ངན་པ་སྣ་ཚོགས་ཀྱི་སྒོ་ནས་ཆོས་སྤོང་བ་རྣམས་ལ་སྙིང་བརྩེ་བའི་སླད་དུ་ཡང་ཚངས་པས་ནམ་ཕྱེད་ན་དེ་བཞིན་གཤེགས་པའི་དྲུང་དུ་འོངས་ཏེ་གསོལ་བ་བཏབ་པ་དང་།
དེ་ནས་དེ་བཞིན་གཤེགས་པས་འཇིག་རྟེན་ལ་གཟིགས་ནས་ལོག་པར་ངེས་པ་དང་། ཡང་དག་པར་ངེས་པ་དང་། དེ་གཉིས་ཀར་མ་ངེས་པ་གསུམ་དུ་གནས་པ་ལས། མ་ངེས་པར་གཟིགས་ཏེ་ཚངས་པ། མ་ག་དྷ་ཡི་སེམས་ཅན་གང་སུ་དག ། སྐལ་བར་ལྡན་ཞིང་རིགས་དང་ལྡན་གྱུར་པ། ། མི་ཚེ་འདུ་ཤེས་རྟག་ཏུ་ཆོས་ཉན་པ། ། དེ་དག་ལ་ནི་བདུད་རྩིའི་སྒོ་དབྱེ་འོ། ། ཞེས་གསུངས་ནས་དངོས་སུ་གནང་བ་བྱིན་པ་དང་། ཚངས་པ་དེ་ཉིད་ཡིད་དགའ་བར་གྱུར་ཏེ་ལྷའི་གནས་སུ་སྒྲ་བསྒྲགས་པ་དང་།
བྱང་ཆུབ་ཀྱི་ཤིང་གི་ལྷ་བཞིས་གསོལ་པ། བཅོམ་ལྡན་འདས་ཆོས་ཀྱི་འཁོར་ལོ་གང་དུ་བསྐོར། བཀའ་སྩལ་པ། ཝཱ་རཱ་ཎ་སཱིར་བསྐོར་རོ། ། དེ་ཅིའི་སླད་དུ་ཞེ་ན། ཝཱ་རཱ་ཎ་སཱི་དེ་ནི་སྔོན་གྱི་དྲང་སྲོང་རྣམས་ཀྱི་གནས་ས་སྟེ། ལྷ་དང་ཀླུ་ཡིས་མངོན་བསྟོད་རྟག་ཏུ་ཆོས་ནི་རྣམ་པར་གཞོལ། ། ངས་ནི་སྔོན་ཆད་སངས་རྒྱས་བྱེ་བ་སྟོང་ཕྲག་དགུ་བཅུ་རྩ་གཅིག་དྲན། ། དེ་དག་དྲང་སྲོང་ཞེས་བྱ་ནགས་མཆོག་དམ་པ་དེར་ནི་འཁོར་ལོ་བསྐོར། ། ཅེས་གསུངས་ཤིང་།
དེ་ནས་སུ་ལ་ཆོས་སྟོན་དགོངས་པ་དང་། རེངས་བྱེད་ཀྱི་བུ་ལྷག་སྤྱོད་དབང་པོ་རྣོ་བས་དེ་ལ་གཟིགས་པ་དང་། དེ་ཤི་ནས་ཞག་བདུན་ལོན་ལ། དེ་ནས་སྒྱུ་རྩལ་ཤེས་ཀྱི་བུ་རིང་ཕུར་ལ་གཟིགས་པ་དང་། དེ་ཡང་ཤི་ནས་ཞག་གསུམ་ལོན་པར་དགོངས་ཤིང་། དེའི་རྗེས་སུ་ལྔ་སྡེ་ལ་གཟིགས་པ་དང་། དེ་དག་སྔོན་གྱི་སྨོན་ལམ་ཅན་སྐལ་བ་དང་ལྡན་པ་རྣམས་ཝཱ་རཱ་ཎ་སཱི་ན་ཡོད་པར་དགོངས་ནས་དེར་གཤེགས་པའི་ཐུགས་སྔོན་དུ་བཏང་བ་ཡིན་ལ། འོ་ན་སྔོན་སྨོན་ལམ་ཇི་ལྟ་བུ་ཡིན་སྙམ་ན། སྟོན་པ་འདི་སྔོན་རྒྱལ་པོ་བྱམས་པའི་སྟོབས་སུ་གྱུར་པ་ན། དེའི་ཚེ་གནོད་སྦྱིན་མིག་དམར་ཞེས་པ་ལྔས་ཉིན་རེ་ལ་སེམས་ཅན་དུ་མ་སྲོག་གཅོད་ཅིང་བཟའ་བར་བྱེད་པ་ལས།
རྒྱལ་པོ་འདི་ཉིད་འཁྲུངས་པའི་སྟོབས་ཀྱིས་གནོད་སྦྱིན་དེ་རྣམས་ལ་སེམས་ཅན་གྱི་སྲོག་གཅོད་པའི་སྐལ་བ་མེད་པར་ལུས་ཤིན་ཏུ་རིད་པར་གྱུར་ནས་ནགས་གསེབ་ཅིག་ཏུ་གནས་པ་ལ། རྒྱལ་པོས་ནགས་སུ་བྱོན་ནས་གཟིགས་པ་དང་། ལུས་འདི་ལྟ་བུར་གྱུར་པ་ཅི་ཡིན་ཞེས་དྲིས་པ་དང་། གནོད་སྦྱིན་རྣམས་ཀྱིས་གོང་གི་རྒྱུ་མཚན་བཤད་པས། སྙིང་རྗེ་དཔག་ཏུ་མེད་པ་འཁྲུངས་ནས་རང་ཉིད་ཀྱི་མགྲིན་པའི་རྩ་བཅད་ནས་ཁྲག་དང་ལུས་ཀྱི་ཤ་བཅད་ནས་དེ་རྣམས་ལ་བྱིན་པས། དེ་རྣམས་ན་རེ། འདི་ལྟ་བུ་བྱས་ནས་ཁྱོད་ཅི་འདོད་ཟེར་བ་དང་། རྒྱལ་པོས། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་ཉེས་པའི་དགྲ་རྣམས་ཕམ་བྱས་ནས། །
སྐྱེ་རྒ་ན་འཆིའི་རྦ་ཀློང་འཁྲུག་པ་ཡི། ། སྲིད་པའི་མཚོ་ལས་འགྲོ་བ་འདྲེན་པར་ཤོག ། ཅེས་གསུངས་པ་དང་། དེ་རྣམས་ཀྱིས་ཀྱང་དེའི་ཚེ་ངེད་རྣམས་ཀྱང་ཁྱོད་ཀྱི་འཁོར་གྱི་ཐོག་མར་སྐྱེ་བར་གྱུར་ཅིག ཅེས་སྨོན་ལམ་བཏབ་པ་ལ་བརྟེན་ནས་གནོད་སྦྱིན་དེ་རྣམས་རྒྱལ་པོ་དེ་ཉིད་སངས་རྒྱས་ཤཱཀྱ་ཐུབ་པར་གྱུར་པའི་ཚེ་འཁོར་གྱི་ཐོག་མར་བྱུང་བ་ཡིན་པས། དེས་ན་བཅོམ་ལྡན་འདས་ཀྱིས་ཐོག་མར་ཡུལ་ཝཱ་རཱ་ཎ་སཱིར་འཁོར་ལྔ་སྡེ་བཟང་པོ་ལ་ཆོས་ཀྱི་འཁོར་ལོ་བསྐོར་བར་བྱའོ་སྙམ་དུ་དགོངས་ཏེ་མ་ག་དྷ་ནས་གྲོང་ཁྱེར་གསལ་ལྡན་དུ་གཤེགས་པ་དང་། དེའི་ཚེ་རི་ག་ཡའི་བྱང་ཆུབ་ཀྱི་ཤིང་དྲུང་ན་འཚོ་བ་པ་ཞིག་གིས་དེ་བཞིན་གཤེགས་པ་མཐོང་ནས་དྲུང་དུ་ཕྱིན་ཏེ། དགེ་སློང་ཁྱོད་དབང་པོ་ནི་གསལ། བཞིན་ནི་རབ་ཏུ་དྭངས་ན། སུ་ལ་ཚངས་པར་སྤྱད་ཅེས་དྲིས་པ་དང་།
བཀའ་སྩལ་པ། ང་ལ་སློབ་དཔོན་གང་ཡང་མེད། ། ང་དང་འདྲ་བ་ཡོད་མ་ཡིན། ། ང་ནི་གཅིག་པུར་རྫོགས་སངས་རྒྱས། ། བསིལ་བུར་གྱུར་པ་ཟག་མེད་ཡིན། ། ཞེས་གསུངས་པ་དང་། འཚོ་བ་པོ་དེ་ན་རེ། འོ་ན་དགྲ་བཅོམ་པར་ཞལ་གྱིས་བཞེས་སམ་ཞུས་པ་དང་། ང་ནི་འཇིག་རྟེན་དགྲ་བཅོམ་པ། ། ང་ནི་སྟོན་པ་བླ་ན་མེད། །
ཞེས་བྱ་བ་ལ་སོགས་པ་གསུངས་པས། དེས་ན་རྒྱལ་བར་ཞལ་གྱི་བཞེས་སམ་ཟེར་བ་ལ། ང་འདྲ་རྒྱལ་བར་ཤེས་པར་བྱ། ། ང་ནི་སྡིག་པའི་ཆོས་ལས་རྒྱལ། ། ཞེས་གསུངས་པ་དང་། ཁོ་དད་དེ་ད་གང་དུ་བཞུད་ཟེར་བ་དང་། བཀའ་སྩལ་པ། ང་འགྲོ་ཝཱ་རཱ་ཎ་སཱིར་འགྲོ། ། གྲོང་ཁྱེར་གསལ་ལྡན་སོང་ནས་ནི། ། ལོང་བ་ལྟ་བུའི་སེམས་ཅན་ལ། །
མཚུངས་པ་མེད་པའི་འོད་བྱ་འོ། ། འོན་པ་ལྟ་བུའི་སེམས་ཅན་ལ། ། བདུད་རྩིའི་རྔ་ཆེན་བརྡུང་བྱ་ཞིང་། ། འཇིག་རྟེན་དུ་ནི་མ་བསྐོར་བའི། ། ཆོས་ཀྱི་འཁོར་ལོ་བསྐོར་བར་བྱ། ། ཞེས་གསུངས་པ་དང་། དེས་ཀྱང་དེ་བཞིན་དུ་གྱུར་ཅིག་ཟེར་ནས་ལྷོར་སོང་ལ། དེ་ནས་བཅོམ་ལྡན་འདས་ཀྱིས་གྲོང་ཁྱེར་སྟེང་རྒྱས་ནས་རིམ་ཀྱིས་གཤེགས་ཏེ་གངྒཱའི་འགྲམ་དུ་བྱོན་ནས་གྲུ་ལ་སྒྲོལ་གསུངས་པས་གྲུ་རྫས་དགོས་ཟེར་བ་དང་། ང་ལ་གྲུ་རྫས་མེད་གསུངས་ནས་ནམ་མཁའ་ལ་གཤེགས་པས། གྲུ་མཁན་རྣམས་འགྱོད་པ་སྐྱེས་ཏེ་རྒྱལ་པོ་ལ་ཞུས་པས།
རྒྱལ་པོ་གཟུགས་ཅན་སྙིང་པོས་དེ་ཕྱིན་ཆད་བཙུན་པ་ལ་གྲུ་རྫས་མི་ལེན་པ་བྱས་པ་ཡིན་ལ། དེ་ནས་བཅོམ་ལྡན་འདས་ཀྱིས་འཁོར་མོ་འཇིག་ཏུ་གཤེགས་པ་ལྔ་སྡེས་རྒྱང་རིང་པོ་ནས་མཐོང་བ་དང་བཅས་པ་བྱས་ཏེ། ལྷོད་པ་མང་དུ་བཟའ་བ་དེ་བྱུང་གི འདི་ལ་སྔོན་དུ་ལྡང་བ་དང་། ཕྱག་ཀྱང་མི་བྱ། སྟན་ལྷག་པོ་ཡོད་པས་ཁོ་རང་སྡོད་ན་སྡོད་དུ་བས་སོ་ཞེས་བཅའ་བ་བྱས་པའི་ཚེ། ཀུན་ཤེས་ཀོའུ་ཌེ་ནྱས་ཡིད་ལ་མ་བཅས་ཤིང་། གཞན་རྣམས་ཀྱིས་བཅས་ཀྱང་། དེ་བཞིན་གཤེགས་པའི་མཐུས་བཅའ་བ་རྣམས་རང་ཞིག་ཏུ་གྱུར་ནས། སོ་སོ་དེ་རྣམས་ཀྱིས་ལ་ལས་བསུ།
ལ་ལས་སྟན་བཏིང་། ལ་ལས་ཞབས་བཀྲུ་བའི་ཆུ་བཤམས་ནས། ཚེ་དང་ལྡན་པ་ཁྱེད་ལེགས་པར་བྱོན་ནམ། གདན་འདི་ལ་བཞུགས་སུ་གསོལ་ཞེས་ཞུས་པ་དང་། སྟོན་པས་ཀྱང་སྟན་དེ་ལ་བཞུགས་ནས་ལྔ་སྡེ་མགུ་བར་བྱ་བའི་གཏམ་མང་པོ་མཛད་པས། ཡང་ལྔ་སྡེས་གསོལ་བ། ཚེ་དང་ལྡན་པ་གཽ་ཏ་མ་ཁྱེད་དབང་པོ་གསལ་ཞིང་པགས་པ་ནི་ཡོངས་སུ་དག་ན། ཁྱོད་ལ་མིའི་ཆོས་བླ་མ་ལས་མཆོག་ཏུ་གྱུར་པའི་ཡེ་ཤེས་མཐོང་བའི་ཁྱད་པར་མངོན་དུ་མཛད་དམ་ཞེས་ཟེར་བ་དང་། ཁྱོད་དེ་བཞིན་གཤེགས་པ་ལ་ཚེ་དང་ལྡན་པ་མ་ཟེར་ཅིག ཡུན་རིང་པོར་མི་བདེ་བར་འགྱུར་རོ། །
ངས་ནི་བདུད་རྩི་ཐོབ་བོ། སངས་རྒྱས་སོ། ། ཐམས་ཅད་མཁྱེན་པའོ། ། སྔར་ཁྱེད་རྣམས་ཀྱིས་ཁྲིམས་འདི་ལྟར་མ་བཅས་སམ། དགེ་སློང་དག་ཚུར་ཤོག ང་ལ་ཆོས་ཉོན་ཅིག ང་ལ་ཆོས་ཉན་ན་ཁྱེད་རྣམས་ཀྱང་ཟག་པ་ཟད་དོ། ། དགེ་སྦྱོང་གཽ་ཏ་མ་ལྷོད་པ་མང་དུ་བཟའ་བ་ཞེས་མ་ཟེར་བ་ཚུར་ཤོག་ཅིག་གསུངས་པའི་མོད་ལ་དེ་རྣམས་ཀྱི་མུ་སྟེགས་ཀྱི་རྟགས་དང་ཆ་ལུགས་མི་སྣང་བར་གྱུར་ཏེ། དགེ་སློང་གི་དངོས་པོ་བསྙེན་པར་རྫོགས་ནས་ལོ་བརྒྱ་ལོན་པ་ལྟ་བུར་མཛད་པ་ཡིན་ལ། འོ་ན་ཡུལ་འཁོར་མོ་འཇིག་དེ་གང་ན་ཡོད་པ་ཡིན་སྙམ་ན།
དེ་ཡང་མ་ག་དྷ་རྡོ་རྗེའི་གདན་ནས་ནུབ་ཏུ་ཕྱིན་པ་གྲོང་ཁྱེར་སེར་སྐྱའི་ལྷོ་ཕྱོགས་ན། རྒྱ་གར་གྱི་སྐད་ལ་ཝཱ་རཱ་ཎ་སཱི་ཟེར་བ། དེ་ཁ་ཅིག་གིས་ཕུབ་རལ་ཅན་ཞེས་པར་བསྒྱུར་ཏེ། དེའི་རྒྱུ་མཚན་སྔོན་ཡུལ་དེར་ཐབས་འཁྲུག་ཤིན་ཏུ་མང་བར་གྱུར་པས། མི་རྣམས་ཉིན་མཚན་ཀུན་ཏུ་ཕུབ་དང་རལ་གྲི་འབྲལ་མེད་དུ་འཛིན་པས་ན་དེ་སྐད་ཅེས་ཟེར་ཞིང་། ཡང་ཁ་ཅིག་གིས་ཝ་ར་ན་ཤི་རི་ཥ་སྟེ་སྤྲེའུའི་མགོ་རུ་བསྒྱུར་བ་སོགས་ཡོད་ཀྱང་། འདིར་འཁོར་མོ་འཇིག་ཏུ་བསྒྱུར་བ་སྟེ་འདིའི་མིང་གི་རྣམ་གྲངས་ཀཱ་པི་ལ་ཝསྟུ་ཞེས་པ་གསལ་ལྡན་སྟེ། གྲོང་ཁྱེར་གསལ་ལྡན་དང་། ཡང་རི་ཁི་པ་ན་ན་ཞེས་པ་དྲང་སྲོང་ལྷུང་བ་དང་། མྲྀ་ག་ད་ཡ་ཞེས་པ་རི་དྭགས་ཀྱི་ཚལ་ཞེས་བྱ་བ་ཡིན་ལ།
གང་ལྟར་ཡང་དེ་ལྟ་བུའི་གནས་སུ་སླར་ཡང་ཚངས་པ་གཙུག་ཕུད་ཅན་གྱིས་འདི་སྙམ་དུ་བསམ་སྟེ། དེ་བཞིན་གཤེགས་པ་སྔོན་མར་མེ་མཛད་ཀྱིས་ལུང་བསྟན་པའི་ཚེ་ངས་ཀྱང་ཆོས་ཀྱི་འཁོར་ལོ་བསྐོར་སྙམ་ནས་གསེར་གྱི་འཁོར་ལོ་རྩིབས་སྟོང་ལྡན་ཕུལ་ནས་གསོལ་བ་བཏབ་པ་དང་། སྟོན་པས་འཁོར་ལྔ་སྡེ་བཟང་པོ་ཞེས་བྱ་བ་ཀུན་ཤེས་ཀོའུ་ཌི་ནྱ་དང་། རྟ་ཐུལ། བ་གླང་བདག མིང་ཆེན། བཟང་ལྡན་ཏེ་འཁོར་གྱི་གཙོ་བོ་དེ་ལྔ་དང་། གཞན་ཡང་ཚངས་པ་དང་། བརྒྱ་བྱིན་ལ་སོགས་པའི་ལྷའི་འཁོར་མང་པོ་ལ་ཐོག་མར་བློ་རྒྱ་ཆུང་བའི་གདུལ་བྱ་ལ་དགོངས་ནས་བདེན་པ་བཞིའི་ཆོས་ཀྱི་འཁོར་ལོ་བསྐོར་བ་ཡིན་པས་དེའི་ཚུལ་ནི། སྟོན་པས་ལྔ་སྡེ་ལ་བཀའ་སྩལ་པ།
དགེ་སློང་དག མཐའ་གཉིས་པོ་འདི་དག་ནི་རབ་ཏུ་བྱུང་བའི་འཇུག་པར་བྱ་བ་མ་ཡིན་ཏེ། འདོད་པ་བསོད་ཉམས་དང་། ངལ་ཞིང་དུབ་པའི་མཐའ་སྟེ་དེ་གཉིས་སྤངས་ནས་དབུ་མའི་ལམ་གྱིས་དེ་བཞིན་གཤེགས་པས་ཆོས་སྟོན་པས། དེ་ཡང་འཕགས་པའི་བདེན་པ་བཞི་སྟེ། སྡུག་བསྔལ་བ་དང་། ཀུན་འབྱུང་བ་དང་། འགོག་པ་དང་། ལམ་གྱི་བདེན་པའོ། ། ཞེས་གསུངས་ཤིང་།
ཡང་སྡུག་བསྔལ་ཤེས་སོ། ། ཀུན་འབྱུང་སྤངས་སོ། ། འགོག་པ་མངོན་དུ་བྱས་སོ། ། ལམ་རྟེན་ཏོ། ། ཞེས་གསུངས་ལ། དེའི་དོན་འཕགས་པ་བྱམས་པས་དཔེ་དང་བཅས་ནས་གསུངས་ཏེ། དེ་ཡང་འདི་ལྟར། ནད་ནི་ཤེས་བྱ་ནད་ཀྱི་རྒྱུ་ནི་སྤངས་བྱ་ཞིང་། ། བདེ་གནས་ཐོབ་ཕྱིར་དེ་བཞིན་སྨན་ནི་བསྟེན་པ་ལྟར། ། སྡུག་བསྔལ་རྒྱུ་དང་དེ་འགོག་པ་དང་དེ་བཞིན་ལམ། །
ཤེས་བྱ་སྤང་བྱ་རིག་པར་བྱེད་ཅིང་བརྟེན་པར་བྱ། ། ཞེས་གསུངས་པས། དེས་ན་སྡུག་བསྔལ་ཤེས་པར་བྱ། དེའི་རྒྱུ་ཀུན་འབྱུང་སྤང་བར་བྱ། དེ་དག་འགོག་པ་ལ་མངོན་དུ་བྱ་དགོས་ཤིང་། དེ་ལ་ལམ་བརྟེན་དགོས་སོ་ཞེས་བྱ་བ་ལ་སོགས་པའི་ཚུལ་གྱིས་ཆོས་བསྟན་པས། འཁོར་ལྔ་པོ་དེ་རྣམས་ཀྱིས་མཐོང་ལམ་དང་། ངེས་ཞུགས་ཀྱི་སྡོམ་པ་དུས་གཅིག་ཏུ་ཐོབ་ཅེས་ཁ་ཅིག་གིས་གསུངས་ལ། རྗེ་རྩེ་མོས་ནི་དགེ་སློང་ལྔ་པོས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་ཐོབ་བོ་ཞེས་པ་ཙམ་གསུངས་པས། དེ་ལྟར་ན་གནས་དེར་བདེན་པ་བཞི་ལས་བརྩམས་ཏེ་དགེ་སློང་དག་ཁུར་འཁུར་བ་ཡང་ཡོད་ལ།
འཁུར་ཁྱེར་བ་ཡང་ཡོད་དོ། ། ཞེས་གཟུང་བ་དང་འཛིན་པ་ཡོད་པར་བསྟན་པའི་སྒོ་ནས་གདུལ་བྱ་ཉན་ཐོས་དང་། རང་རྒྱལ་གྱི་རིགས་ཅན་རྣམས་སྨིན་པར་མཛད་ཅིང་། དེ་ནས་ཡུལ་ཝཱ་རཱ་ཎ་སཱི་དང་ཉེ་བའི་བྱ་རྒོད་ཕུང་པོའི་རིར་ཐེག་པ་ཆེན་པོའི་རིགས་ཅན་གྱི་གདུལ་བྱ་རྣམས་ལ་ཆོས་ཐམས་ཅད་ངོ་བོ་ཉིད་མ་མཆིས་པ་ལས་བརྩམས་ཏེ། བཀའ་བར་པ་མཚན་ཉིད་མེད་པའི་ཆོས་ཀྱི་འཁོར་ལོ་བསྐོར་ཏེ། དེ་ཡང་ཤེར་ཕྱིན་དང་བཀའ་བར་པར་གཏོགས་པ་རྣམས་གསུངས་ཤིང་། ཤེར་ཕྱིན་ལ་སློབ་དཔོན་ཆོས་ཀྱི་བཤེས་གཉེན་གྱིས། སྙིང་པོའི་དོན་སྟོན་པ་དང་། མངོན་པར་རྟོགས་པའི་དོན་སྟོན་པའི་ཤེར་ཕྱིན་གཉིས་ལས། དང་པོ་ནི།
དོན་དམ་སྟོང་པ་ཉིད་རྣམ་ཐར་སྒོ་གསུམ་སྟོན་པ་སྟེ། ཤེས་རབ་སྙིང་པོ་ལ་སོགས་པའོ། ། གཉིས་པ་ནི་རྒྱས་པ་སྟོང་ཕྲག་བརྒྱ་པ་དང་། འབྲིང་གི་རྒྱས་པ་ཉི་ཁྲི་ལྔ་སྟོང་པ་དང་། འབྲིང་གི་འབྲིང་ཁྲི་བརྒྱད་སྟོང་པ་དང་། འབྲིང་གི་བསྡུས་པ་ཤེས་རབ་ཁྲི་པ། བསྡུས་པའི་རྒྱས་པ་བརྒྱད་སྟོང་པ། བསྡུས་པའི་བསྡུས་པ་ཡོན་ཏན་རིན་པོ་ཆེའི་བསྡུད་པ་སྟེ། དེ་དག་ཚིག་རྒྱས་བསྡུས་ཙམ་མ་གཏོགས་མངོན་རྟོགས་བརྒྱད་སྟོན་པ་ལ་ཁྱད་པར་མེད་གསུངས་ཏེ། མདོར་ན་དེ་ལྟ་བུའི་ཆོས་ཀྱི་འཁོར་ལོ་བསྐོར་ནས་དེའི་རྗེས་སུ་རི་མ་ལ་ཡ་ལ་སོགས་པར་ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ལ་ཐ་མ་ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོ་བསྐོར་ཏེ།
སྔར་འཁོར་ལོ་དང་པོ་བདག་ཏུ་བལྟ་བ་དང་། མེད་པར་ལྟ་བ་ལས་ལྡོག་པས། དེ་ནས་ཡོད་པར་འཛིན་པ་ཆེས་ཆེ་བར་གྱུར་པ་ན་འཁོར་ལོ་བར་པས་དེ་ལས་ལྡོག་ནས། མེད་པར་ལྟ་བ་ཆེས་ཆེ་བར་གྱུར་པ་ལ་དེའི་གཉེན་པོར་འཁོར་ལོ་ཐ་མ་འདིའི་གཞན་དབང་ཀུན་རྫོབ་ཏུ་ཡོད། ཀུན་བརྟགས་ཀུན་རྫོབ་ཏུ་མེད་ཅིང་། ཡོངས་གྲུབ་དོན་དམ་དུ་ཡོད་པར་བསྟན་པའི་སྒོ་ནས་མཐའ་གཉིས་སུ་འཛིན་པ་ལྡོག་པ་ངེས་དོན་རྩོད་མེད་ཡིན་ཅིང་། དང་པོ་གཉིས་ནི་དྲང་དོན་རྩོད་པ་ཅན་ཡིན་པར་སེམས་ཙམ་པ་འདོད། ཅེས་ཀུན་མཁྱེན་བུས་གསུངས་ལ། རྗེ་བཙུན་རྩེ་མོས་ནི། དེ་ལྟར་རྣལ་འབྱོར་སྤྱོད་པ་དག་གི་གཞུང་ལུགས་སོ། །
ཞེས་དང་། ཡང་ངོ་བོ་ཉིད་མེད་པར་སྨྲ་བ་ན་རེ། དེ་ཉིད་འཚོལ་བས་ཐོག་མར་ནི། ། ཐམས་ཅད་ཡོད་ཅེས་བརྗོད་པར་བྱ། ། དེ་ཉིད་རིག་འདོད་དེ་ནས་ནི། ། ཕྱི་ནས་རྣམ་པར་དབེན་པ་ཉིད། ། ཅེས་གསུངས་པ་ལྟར་ཡིན་པ་དེ་ནི་རྣམ་པར་རིག་པ་རྩལ་དུ་སྟོན་པ་ཡིན་ལ། ཐ་མ་ནི་མཚན་ཉིད་མེད་པའི་ཆོས་ཀྱི་འཁོར་ལོ་ཡིན་ནོ་ཞེས་དང་། དེའི་ཕྱིར་ཐེག་པ་ཆེན་པོའི་ལུགས་ལ་ཕྱི་མ་ལེགས་པ་ཡིན་ནོ། ། ཞེས་གསུངས་པ་དང་།
དེས་ན་ཇོ་ནང་པ་ལ་སོགས་པའི་མཁས་པ་འགའ་ཞིག་གིས་བཀའ་ཐ་མའི་དགོངས་པ་གོང་གི་སེམས་ཙམ་པར་འདོད་པ་ལྟར་ཡིན་པར་བྱས་ནས་ཀུན་བརྟགས་ཀྱི་ཆོས་ཐམས་ཅད་ཐ་སྙད་དུའང་མེད་ལ། གཞན་དབང་དངོས་པོའི་ཆོས་རྣམས་ཀུན་རྫོབ་བམ། ཐ་སྙད་དུ་ཡོད་ཀྱང་དེས་ཡོད་པའི་གོ་མི་ཆོད་པས། དེས་ན་ཡོངས་གྲུབ་ཅེས་པ་ཆོས་དབྱིངས་སམ། ཆོས་ཉིད་དེ་རིགས་པས་དཔྱད་བཟོད་དམ། དོན་དམ་པར་ཡོད་པས་ན་རང་སྟོང་མི་འདོད་པར་གཞན་སྟོང་ཁོ་ནའི་ཕྱོགས་ཀྱི་གྲུབ་མཐའ་དང་། ཁྱད་པར་དུ་གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་བདེན་གྲུབ་ཏུ་ཁས་བླངས་ནས། དེ་ལ་རྣམ་རྫུན་དབུ་མ་པར་འདོད་པ་རྣམས་ནི་གང་འདྲ་ཡིན་ཐེ་ཚོམ་ཟ་ལ། གང་ལྟར་ཡང་གདུལ་བྱ་རིགས་ཅན་གསུམ་ལ་དེ་ལྟ་བུའི་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་ནས། ད་གདུལ་བྱ་དབང་རྣོན་ཉེ་ལམ་ཟབ་མོ་རྡོ་རྗེ་ཐེག་པའི་སྣོད་དུ་གྱུར་པ་རྣམས་ལ་ཆོས་ཀྱི་འཁོར་ལོ་བསྐོར་བའི་ཚུལ་ཇི་ལྟར་ཡིན་སྙམ་ན།
འདི་ལ་ཆོས་འབྱུང་འགའ་ཞིག་ཏུ་གོང་དུ་བཤད་པའི་ཡུལ་དེ་རྣམས་སུ་ཆོས་འཁོར་རིམ་པ་གསུམ་དུ་བསྐོར་ནས་རྡོ་རྗེ་བཙུན་མོའི་བྷ་ག་ལ་ཞུགས་ནས། འཁོར་ཐུན་མོང་མ་ཡིན་པ་རྣམས་ལ་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་ཞེས་པ་ཙམ་དང་། ཁ་ཅིག་ཏུ། སྟོན་པ་དགུང་ལོ་བརྒྱད་ཅུ་པའི་དུས་སུ་མགར་བའི་བུ་ཙུནྡས་མྱ་ངན་ལས་མི་འདའ་བར་གསོལ་བ་བཏབ་པས། སྐུ་ཚེའི་འདུ་བྱེད་སྤངས་ཤིང་། འཚོ་བའི་འདུ་བྱེད་བྱིན་བརླབས་ཏེ་ཟླ་བ་གསུམ་ནས་མྱ་ངན་ལ་འདའ་བར་ལུང་བསྟན་ཏེ། དེའི་རྗེས་སུ་རྒྱ་གར་འཕགས་པའི་ལྷོ་ཕྱོགས་དཔལ་འབྲས་སྤུངས་ཀྱི་མཆོད་རྟེན་དུ་རྒྱལ་པོ་ཟླ་བ་བཟང་པོ་ལ་དུས་ཀྱི་འཁོར་ལོ་གསུངས་ཞེས་པ་དང་། ཡང་ཁ་ཅིག་ཏུ། ཕ་རོལ་ཏུ་ཕྱིན་པའི་ཆོས་ཀྱི་འཁོར་ལོ་རིམ་པ་གསུམ་གྱི་བསྐོར་ཚུལ་བཤད་པའི་རྗེས་སུ་བྱ་རྒྱུད་ལྕང་ལོ་ཅན། སྤྱོད་རྒྱུད་བསིལ་བ་ཚལ།
རྣལ་འབྱོར་གྱི་རྒྱུད་རི་རབ་ཀྱི་རྩེའམ། ལྷའི་གནས་སུ། བླ་མེད་འོག་མིན་ནམ། ཨུ་རྒྱན། བདེ་མཆོག་འཛམ་བུའི་གླིང་གི་ཆོས་འབྱུང་དུ་བྱིན་གྱིས་བརླབས་ནས་དྲག་པོ་འཇིགས་བྱེད་ཉེར་ལྔ་བསྒྱེལ་བའི་གདན་ལ་གསུངས། ཞེས་གསུངས་ཤིང་། དང་པོའི་སངས་རྒྱས་ནི་ཤམྦྷ་ལར་གསུངས་སོ། ། ཞེས་པ་ཙམ་ལས་མི་སྣང་ལ། ཆོས་འབྱུང་བསྟན་པ་རྒྱས་པའི་ཉི་འོད་དུའང་ཆོས་འཁོར་རིམ་པ་གསུམ་དུ་བསྐོར་བ་བཤད་པའི་མཇུག་ཏུ་གདུལ་བྱ་ཟབ་མོ་རྡོ་རྗེ་ཐེག་པ་ལ་མོས་པ་རྣམས་ལ་བྱ་བ་དང་། སྤྱོད་པ་དང་།
རྣལ་འབྱོར་དང་། རྣལ་འབྱོར་བླ་ན་མེད་པ་སྟེ་རྒྱུད་སྡེ་བཞིའི་ཆོས་ཀྱི་འཁོར་ལོ་བསྐོར། ཅེས་པ་ཙམ་ལས་མ་བྱུང་ཡང་། འདིར་རྗེ་བཙུན་ཀུན་དགའ་བཟང་པོ་ཉིད་ཀྱིས་མཛད་པའི་རྒྱུད་ཀྱི་བྱུང་ཚུལ་དང་བསྟུན་ནས་རྣམ་པར་ཕྱེ་སྟེ་བཤད་ན། སྟོན་པ་འདིས་མཛད་པ་བཅུ་གཉིས་ཀྱི་ཚུལ་མ་བསྟན་པའི་སྔོན་རོལ་ཏུ་འོག་མིན་ལ་སོགས་པར་གསང་སྔགས་རྡོ་རྗེ་ཐེག་པ་གསུང་བའི་ཚུལ་དང་། ཕྱིས་མཛད་པ་བཅུ་གཉིས་ཀྱི་ཚུལ་བསྟན་པའི་རྗེས་སུ་བསྐྱར་བཤད་མཛད་པའི་ཚུལ་གཉིས་སུ་བྱས་ཏེ་བཤད་དགོས་པས། དེ་ཡང་ལོངས་སྐུ་རྒྱུ་ཧེ་རུ་ཀས་གསུངས་ཚུལ་གཅིག་དང་། སྤྲུལ་སྐུ་འབྲས་བུའི་ཧེ་རུ་ཀས་གསུང་ཚུལ་གཉིས་ཡོད་པ་ལས། ལོངས་སྐུ་རྒྱུའི་ཧེ་རུ་ཀས་འོག་མིན་སྟུག་པོ་བཀོད་པར་གསུང་ཚུལ་ལ། སྤྱིར་སྟོན་པ་ཡང་དག་པ་རྫོགས་པའི་སངས་རྒྱས་ཆོས་དང་ལོངས་སྤྱོད་རྫོགས་པའི་སྐུའི་བདག་ཉིད་ཅན་གྱིས་འཁོར་དེ་བཞིན་གཤེགས་པའི་ཚོགས་དང་།
བྱང་ཆུབ་སེམས་དཔའ་བརྗོད་ཀྱིས་མི་ལང་པ་ལ་དུས་རྟག་ཏུ་ཆོས་ཟབ་པ་དང་རྒྱ་ཆེ་བའི་རྡོ་རྗེ་ཐེག་པ་རྒྱུན་མི་ཆད་པར་གསུངས་པ་ཡིན་པས། དེ་ཡང་དེ་ཉིད་འདུས་པ་ལས། བཅོམ་ལྡན་འདས་རྣམ་པར་སྣང་མཛད་མངོན་པར་རྫོགས་པ་སངས་རྒྱས་ནས་རིང་པོར་མ་ལོན་པར། དེ་བཞིན་གཤེགས་པ་ཐམས་ཅད་ཀྱི་ཐུགས་ཀུན་ཏུ་བཟང་པོའོ། ། ཞེས་གསུངས་པའི་དོན་སངས་རྒྱས་མ་ཐག་ཏུ་དེ་ཉིད་འདུས་པའི་རྒྱུད་གསུངས་པར་རྩེ་མོས་བཤད་ལ། སློབ་དཔོན་སངས་རྒྱས་གསང་བའི་དེ་ཉིད་སྣང་ཆེན་ལས་ཀྱང་། བཅོམ་ལྡན་འདས་རྣམ་པར་སྣང་མཛད་ཀྱིས་འོག་མིན་གྱི་གནས་སུ་མངོན་པར་བྱང་ཆུབ་པ་མངོན་དུ་མཛད་པའི་རྗེས་ཐོགས་ཉིད་ལ་བྱང་ཆུབ་སེམས་དཔའ་ཀུན་ཏུ་བཟང་པོ་སོགས་ལ་ཐོག་མར་གསུངས་པ་ཡིན་ནོ། ། ཞེས་དང་པོར་དེ་ཉིད་འདུས་པ་ལ་སོགས་པ་རྣམས་གསུངས་ཤིང་། དེ་ནས་ཁྱད་པར་དུ་ངེས་པ་ལྔ་ལྡན་གྱི་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པས། འཁོར་རྡོ་རྗེ་སྙིང་པོ་སོགས་ལ་ཆོས་བཅོམ་ལྡན་འདས་ཀྱཻ་རྡོ་རྗེའི་རྒྱུད་རྣམས་གསུངས་པ་ཡིན་ཏེ།
ཇི་སྐད་དུ། གང་ཡང་འོག་མིན་ཞིང་ཁམས་ནི། ། ཡེ་ཤེས་སྣང་བ་རྒྱས་པའི་ཕྱིར། ། བཅོམ་ལྡན་རྡོ་རྗེ་འཆང་ཆེན་གྱིས། ། རྒྱུན་མི་ཆད་ཅིང་ཁྱབ་པ་དང་། ། བརྟག་ཅིང་འགྱུར་མེད་མཆོག་གི་ནི། ། གསང་ཆེན་འདི་ནི་ཀུན་ཏུ་སྟོན། ། ཞེས་གསུངས་པས། འོག་མིན་དུ་ལོངས་སྐུ་ཧེ་རུ་ཀས་གསུངས་པའི་ཚུལ་དེ་ཙམ་ཞིག་བྱས་ནས། དེའི་རྗེས་སུ་སྤྲུལ་པ་མཆོག་གིས་གསུངས་པའི་ཚུལ་ལ།
དང་པོ་སྤྲུལ་པ་མཆོག་དེས་གསུང་པའི་རྒྱུ་ནི། འཛམ་བུའི་གླིང་འདིར་དབང་ཕྱུག་ཆེན་པོ་ལ་སོགས་པ་འཇིག་རྟེན་གྱི་དྲེགས་པ་ཅན་རྣམས་འདུལ་བའི་ཕྱིར་དུ་གསུངས་པ་ཡིན་ཏེ། དེ་ཡང་རྒྱུད་རྒྱས་པའི་དོན་བླ་མ་གོང་མ་རྣམས་ཀྱི་གསུང་བཞིན་དུ་བཤད་ན། སྔོན་ཁམས་གསུམ་ལས། གཟུགས་མེད་ཀྱི་ཁམས་ལ་ནི་བདག་པོ་མེད་ཅིང་། གཟུགས་ཁམས་ཀྱི་བདག་པོ་ཚངས་པ་དང་། འདོད་ཁམས་རྒྱ་ཆེ་བའི་བདག་པོ་དབང་ཕྱུག་ཆེན་པོ་དང་། འདོད་ཁམས་རྒྱ་ཆུང་བའི་བདག་པོ་གཞན་འཕྲུལ་དབང་བྱེད་ཀྱི་བདུད་སྡིག་ཏོ་ཅན་དང་། རི་རབ་ཀྱི་རྩེ་མོ་མན་ཆད་ཀྱི་གླིང་བཞིའི་བདག་པོ་དབང་ལྡན་ན་གནས་པའི་དྲག་པོ་དབང་ཕྱུག་ཆེན་པོ་སྟེ་གཙོ་བོ་བཞི་དང་། དེ་དག་གི་ཆུང་མ་གཽ་རི་ལ་སོགས་པ་བརྒྱད་དང་།
དེ་རྣམས་ཀྱི་འཁོར་འདོད་ཁམས་ཀྱི་ཚངས་པ་ལ་སོགས་པ་དྲེགས་པ་ཅན་བརྒྱད་ཡོད་ཅིང་། དེ་དག་ལ་ཡང་རང་རང་གི་འཁོར་དང་ཆུང་མ་ལ་སོགས་པ་བསམ་གྱིས་མི་ཁྱབ་པ་དང་ལྡན་པ་རྣམས་འདོད་ཆགས་ཤས་ཆེ་བས། སྤྱོད་ལམ་དུས་བཞིར་རང་རང་གི་ཆུང་མ་དང་འཁྱུད་ཅིང་། ཞེ་སྡང་ཤས་ཆེ་བས་མི་མང་པོ་བསད་ནས་དེ་དག་གི་ཤ་ཁྲག་ལ་རོལ། གཏི་མུག་ཤས་ཆེ་བས་ལས་རྒྱུ་འབྲས་དང་། དེ་ཁོ་ན་ཉིད་ཀྱི་དོན་ལ་རྨོངས་པའི་སྟོབས་ཀྱིས་འདོད་ཡོན་ལྔ་རང་དགར་སྤྱོད་ཅིང་། འཛམ་བུ་གླིང་གི་མི་ཐམས་ཅད་དབང་དུ་བསྡུས་ནས། རང་ཡང་ལམ་ལོག་པ་ལ་ཞུགས་ཤིང་། གཞན་དག་ཀྱང་འགོད་པར་བྱེད་བཞིན་པའི་ངང་ནས་དྲེགས་པའི་རློམ་ཚིག་ཀྱང་སྨྲས་ཏེ། འཛམ་བུ་གླིང་གི་མི་རྣམས་མ་རུང་པར་བྱས་པ་དེའི་ཚེ་ལོངས་སྐུ་རྒྱུའི་ཧེ་རུ་ཀས་དྲག་པོ་དབང་ཕྱུག་ཆེན་པོ་འཁོར་དང་བཅས་པ་འདུལ་བའི་ཕྱིར་དགོངས་པ་སྣ་ཚོགས་པའི་དམ་ཚིག་ཆེན་པོས་རྣམ་པར་རོལ་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་ཞུགས་ཏེ།
བ་སྤུའི་བུ་ག་ནས་དཀྱིལ་འཁོར་གྱི་འཁོར་ལོ་སྣ་ཚོགས་པར་གླིང་བཞི་བྱེ་བ་ཕྲག་བརྒྱར་གདུལ་བྱའི་དོན་དུ་སྤྲོས་ཤིང་། ཁྱད་པར་དུ་འཛམ་བུའི་གླིང་འདིར་སྤྲུལ་སྐུ་འབྲས་བུའི་ཧེ་རུ་ཀ་བཅོམ་ལྡན་འདས་ཀྱེ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་དང་། དྲག་པོའི་ཆུང་མ་བརྒྱད་དང་མིང་མཐུན་པར་གཽ་རི་ལ་སོགས་པའི་ལྷ་མོ་བརྒྱད་སྤྲུལ་ནས་དབང་ཕྱུག་རང་དང་། དེ་བས་ཆེ་བ་གསུམ་དང་བཅས་པ་བཅོམ་ལྡན་འདས་ཉིད་ཀྱི་གདན་དུ་མཛད་ཅིང་དྲེགས་པ་ཅན་བརྒྱད་ནི་ལྷ་མོ་བརྒྱད་ཀྱི་གདན་དུ་བྱས། ། ཞེས་དག་ལྡན་དུ་འབྱུང་ཞིང་། ས་ཆེན་གྱི་དག་པ་ལས། དྲག་པོའི་འཁོར་ཆེ་ཤོས་ནི་བཅོམ་ལྡན་འདས་ཀྱིས་མནན་ཞིང་། དྲག་པོ་རང་ནི་གྷསྨ་རིས་མནན་ནོ། ། ཞེས་བཤད་ལ། གང་ལྟར་ཡང་དབང་ཕྱུག་གི་ཆུང་མ་བརྒྱད་དང་།
འཁོར་གཞན་རྣམས་ནི་འཕྲིན་ལས་པའི་ཚུལ་གྱིས་དུར་ཁྲོད་བརྒྱད་དུ་བསྐྲད་ནས་དེ་རྣམས་ཀྱི་ཞེ་སྡང་བཏུལ། ཙུམྦ་ལ་སོགས་པ་བདེ་བ་ཆེན་པོའི་རྣམ་འཕྲུལ་གྱིས་འདོད་ཆགས་བཏུལ། སྔགས་ལ་སོགས་པ་གསུང་གི་སྒྲས་གཏི་མུག་བཏུལ་བར་མཛད་པས། མདོར་ན་གདུལ་བྱ་དྲག་པོ་དབང་ཕྱུག་འཁོར་དང་བཅས་པ་འདུལ་བའི་ཕྱིར་དུ་གསུངས་པ་ཡིན་ཞིང་། དུས་ནམ་གྱི་ཚེ་གསུངས་ན་དབང་ཕྱུག་འཁོར་བཅས་བཏུལ་བའི་རྗེས་ཁོ་ན་ལ་རྡོ་རྗེ་བཙུན་མོའི་བྷ་ག་སྟེ་ཆོས་འབྱུང་གི་ནང་དུ་ཚུད་པའི་གཞལ་ཡས་ཁང་དང་། སྟོན་པ་བཅོམ་ལྡན་འདས་ཀྱཻ་རྡོ་རྗེ་རྒྱུའི་ཧེ་རུ་ཀས་འཁོར་འཇིག་རྟེན་ལས་འདས་པ་དུ་མ་ལ། ཆོས་ཀྱཻ་རྡོ་རྗེ་འབུམ་ཕྲག་བདུན་གྱི་བདག་ཉིད་ཅན་གྱི་རྩ་བའི་རྒྱུད་ཆེན་མོ་དང་། འབུམ་ཕྲག་ལྔ་པ་ཞེས་བྱ་བ་རྟོག་པའི་རྒྱུད་དང་། དེའི་རྒྱུད་ཕྱི་མ་ཕྱག་རྒྱ་ཆེན་པོ་ཐིག་ལེའི་རྒྱུད་དང་། ཕྱི་མའི་ཕྱི་མ་ཡེ་ཤེས་སྙིང་པོ་དང་།
ཡེ་ཤེས་ཐིག་ལེའི་རྒྱུད་དང་། ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར་དང་། རྒྱུད་སྡེ་གཞན་དང་ཐུན་མོང་གི་བཤད་རྒྱུད་དཔལ་སམྦུ་ཊི་འབུམ་ཕྲག་སུམ་ཅུ་སོ་དྲུག་པ་དང་། སྙིང་པོའི་རྒྱུད་གྲུབ་པ་ངེས་བསྟན་ཐིག་ལེ་དང་། འབྲས་བུའི་རྒྱུད་དེ་ཁོ་ན་ཉིད་སྒྲོན་མ་རྣམས་གསུངས་པར་ཡེ་ཤེས་ཐིག་ལེའི་རྒྱུད་ལས་བཤད་ཅིང་། དེ་རྣམས་འཛམ་གླིང་འདིར་མཛད་པ་བཅུ་གཉིས་ཀྱི་ཚུལ་བསྟན་པའི་ཤཱཀྱ་ཐུབ་པ་འདིའི་སྔོན་དུ་གསུངས་པ་གང་ལས་ཤེས་ཤེ་ན། མཁའ་འགྲོ་རྒྱ་མཚོ་རྩ་འགྲེལ་ལས་ཀྱང་བཤད་ཅིང་། ཁྱད་པར་དུ་ཡེ་ཤེས་ཐིག་ལེའི་རྒྱུད་ལས། མ་འོང་པའི་དུས་སུ་གསང་བའི་རྒྱུད་སུས་སྐལ་བ་དང་ལྡན་པའི་སེམས་ཅན་རྣམས་ལ་བཤད་པར་འགྱུར། བཀའ་སྩལ་པ།
ལག་ན་རྡོ་རྗེ་མགོན་པོས་བཤད་པར་བྱེད་དོ་ཞེས་གསུངས་པ་དང་། གཞན་ཡང་སློབ་དཔོན་ཨ་རྻ་དེ་ཝའི་སྤྱོད་བསྡུས་སྒྲོན་མེ་ལས། རྫོགས་ལྡན་དང་། གསུམ་ལྡན་དང་། གཉིས་ལྡན་གྱི་དུས་སུ་གསང་སྔགས་ཀྱི་བསྟན་བཅོས་ནི་མེད་ཅིང་། རྒྱུད་ཡོད་པར་བཤད་པས་ན་སྤྱིར་གསང་སྔགས་ཀྱི་རྒྱུད་ཤཱཀྱ་ཐུབ་པའི་འདིའི་སྔོན་རོལ་ཏུ་གསུང་པའི་ཤུགས་ཀྱིས་འདི་རྣམས་ཀྱང་སྔོན་དུ་གསུངས་པར་ཤེས་ལ། ཁྱད་པར་རྗེ་བཙུན་རྩེ་མོས་སྤྱི་རྣམ་གྱི་རྒྱུད་གསུང་པ་པོའི་སྟོན་པ་ལ་འགལ་བ་སྤོང་བའི་སྐབས་སུ། གལ་ཏེ་ཤཱཀྱ་ཐུབ་པ་ལས་སྔ་བར་ཡོད་ན། ། ཤཱཀྱ་སེང་གེ་མཆོག་གིས་ནི། ། དྲག་པོ་ཆེན་པོ་བདུད་ཀྱི་སྡེ། །
སྟོབས་ཆེན་དག་ཀྱང་དེས་བཅོམ་ནས། ། འཁོར་ལོ་བསྐོར་ནས་མྱ་ངན་འདས། ། ཞེས་བྱ་བ་ལ་སོགས་པར་ཤཱཀྱ་ཐུབ་པའི་མཚན་ཁོ་ན་བྱུང་བ་ནི་མ་ཡིན་ནམ་ཞེ་ན། མཚན་བྱུང་མོད། དེ་ནི་སྔོན་དུ་གསུངས་པའི་བཅོམ་ལྡན་འདས་རྣམ་པར་སྣང་མཛད་ཉིད་དང་ད་ལྟའི་ཤཱཀྱ་ཐུབ་པ་གཉིས་ཐ་དད་མེད་པས་ཐ་དད་དགག་པའམ། མཚོན་སླ་བའི་དབང་དུ་བྱས་ནས་སྡུད་པ་པོས་དེ་ལྟར་གསུངས་པ་ཡིན་ཞེས་དཔེ་དང་བཅས་གསུངས་ཤིང་། དེར་མ་ཟད་འཁོར་ལོ་བདེ་མཆོག་རྣམས་ནི་ཀྱཻ་རྡོ་རྗེའི་རྒྱུད་དེ་རྣམས་ཀྱི་ཡང་སྔོན་དུ་གསུངས་པར་བཞེད་པས། མདོར་ན་སྟོན་པ་འདིས་འཛམ་བུའི་གླིང་འདིར་སངས་རྒྱས་པའི་ཚུལ་མ་བསྟན་པའི་གོང་ཉིད་དུ་རྒྱུད་དེ་རྣམས་གསུང་པའི་ཚུལ་སྒྲུབ་བྱེད་དང་བཅས་པའི་རྣམ་གཞག་རགས་པ་ཙམ་ནི་དེ་ལྟ་བུ་ཡིན་ལ། དེ་ནས་བཅོམ་ལྡན་འདས་ཀྱིས་མི་མཇེད་འཇིག་རྟེན་གྱི་ཁམས་འདིར་སངས་རྒྱས་པའི་ཚུལ་བསྟན་ནས་བསྐྱར་བཤད་མཛད་པའི་ཚུལ་ནི། དེ་ལྟར་ན་སྟོན་པ་ངེས་དོན་དུ་བསྐལ་པ་དཔག་ཏུ་མེད་པའི་སྔོན་རོལ་ནས་སངས་རྒྱས་ཏེ།
ཆགས་བྲལ་གྱི་ལམ་གྱིས་འདུལ་བའི་གདུལ་བྱ་རྣམས་ལ་གོང་དུ་བཤད་པའི་ཚུལ་གྱི་གནས་དེ་དང་དེར་ཐེག་པ་གསུམ་གྱི་ཆོས་ཀྱི་འཁོར་ལོ་བསྐོར་བ་ཡིན་ཞེས་བཤད་པ་རྣམས་ནི་ཐེག་ཆེན་ཐུན་མོང་བ་ལྟར་དུ་སྤོམ་ཡོར་དུ་བཤད་པ་ཡིན་ལ། འདིར་རྗེ་བཙུན་རྩེ་མོའི་བཞེད་པས་རྡོ་རྗེ་ཐེག་པའི་དགོངས་པ་ཐུན་མོང་མ་ཡིན་པའི་དབང་དུ་བྱས་ན། གསང་བ་འདུས་པའི་རྒྱུད་དགོངས་པ་ལུང་སྟོན་པ་ལས། རྟོག་པ་མེད་ཅིང་འཁྲུལ་མེད་པ། ། ཡིད་འོང་རྡོ་རྗེའི་ཚིག་གཅིག་པུ། ། གདུལ་བྱའི་བསམ་པའི་དབང་གིས་ནི། ། བྱེ་བྲག་མང་པོར་འགྱུར་བ་ཡིན། ། ཞེས་གསུངས་པས། ཆོས་ཀྱི་འཁོར་ལོ་རིགས་མི་འདྲ་བ་གསུམ་དུ་བསྐོར་དུ་ཆུག་ཀྱང་། དུས་གཅིག་ཉིད་ལ་བཅོམ་ལྡན་འདས་ཀྱིས་གསུང་གཅིག་ཉིད་གདུལ་བྱ་ཐ་དད་པ་རྣམས་ལ་ཆོས་ཐ་དད་པར་གནང་བ་ཡིན་པས།
དེས་ན་གདུལ་བྱ་རྣམས་ལ་དུས་གཅིག་ཏུ་ཆོས་ཐ་དད་པར་གསུངས་པར་སྣང་བ་ནི་གསུང་གི་བཀོད་པས་སེམས་ཅན་གྱི་དོན་མཛད་པ་ཡིན་ལ། དུས་གཅིག་ལ་གནས་ཐ་དད་པར་སྐུ་ཐ་དད་པ་དུ་མ་སྟོན་པར་མཛད་པ་ནི་སྐུའི་བཀོད་པས་སེམས་ཅན་གྱི་དོན་མཛད་པ་ཡིན་ནོ། ། ཞེས་གསུངས་ལ། ཇི་ལྟར་ཡིན་ཀྱང་སྟོན་པ་འདིས་སླར་ཡང་འཛམ་བུའི་གླིང་དུ་སངས་རྒྱས་པའི་ཚུལ་བསྟན་ནས་ཐོག་མར་ཐེག་པ་གསུམ་གྱི་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་བའི་རྗེས་སུ་ཆགས་པ་དང་བྲལ་བའི་ལམ་གྱིས་འདུལ་བར་མི་ནུས་པ་རྣམས་ཀྱི་དོན་དུ་གནས་རི་རབ་ཀྱི་རྩེ་ལ་སོགས་པར་གསང་སྔགས་ཀྱི་རྒྱུད་སྡེ་བསྡུས་པ་འགའ་ཞིག་དང་། ཁྱད་པར་དུ་དཔལ་ཀྱཻ་རྡོ་རྗེའི་རྩ་རྒྱུད་བསྡུས་པ་བརྟག་པ་གཉིས་ཀྱི་བདག་ཉིད་ཅན་དང་། དེའི་ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར་དང་། རྒྱུད་གཞན་དང་ཐུན་མོང་གི་བཤད་རྒྱུད་དཔལ་སམྦུ་ཊི་རྣམས་གསུངས་པ་ཡིན་ལ། དེ་དག་ཚུལ་ཇི་ལྟར་དུ་གསུང་པ་ཡིན་ཞེ་ན། གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་ག་སྟེ། བམ་པོ་མ་ཡིན་པ་ཁང་པ་བརྩེགས་པ་གྲུ་བཞི་པ།
སྒོ་བཞི་པ། འཇིག་རྟེན་ལས་འདས་པའི་རྒྱན་གྱིས་སྤྲས་པའི་གཞལ་ཡས་ཁང་གི་ནང་དུ། སྟོན་པ་སྤྲུལ་པའི་ཧེ་རུ་ཀ་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པས། འཁོར་ཕུན་སུམ་ཚོགས་པ་རྡོ་རྗེ་སྙིང་པོ་ལ་སོགས་པ་དཔའ་བོའི་འཁོར་བྱེ་བ་ཕྲག་བརྒྱད་ཅུ་དང་། བདག་མེད་མ་ལ་སོགས་པ་རྣལ་འབྱོར་མའི་འཁོར་རི་རབ་ཀྱི་རྡུལ་དང་མཉམ་པ་རྣམས་དང་། གཞན་ཡང་འགྲོ་བ་རྒྱུད་ཡོངས་སུ་དག་པ་ལྷ་དང་མི་བསམ་གྱིས་མི་ཁྱབ་པ་དང་བཅས་པ་རྣམས་ལ། དུས་སངས་རྒྱས་ནས་དགུང་ལོ་བརྒྱད་ཅུའི་བར་གྱི་དུས་གཅིག་ལ་ལན་གཅིག་ཏུ་སྟོན་པ་སྟེ་དེ་བས་ན་འདིའི་དུས་ནི་གཞན་ལས་ཁྱད་པར་དུ་འཕགས་པ་ཡིན་པས། དེ་ལྟ་བུ་ཕུན་སུམ་ཚོགས་པ་བཞི་འཛོམས་པའི་ཚེ་ཆོས་ཕུན་སུམ་ཚོགས་པ་གསུང་བར་བཞེད་ནས་སྟོན་པས་རྡོ་རྗེ་སྙིང་པོ་ལ་སྤྱན་གཟིགས་ནས་འཛུམ་པ་མཛད་དེ། ཐུགས་དཔལ་གྱི་བེའུ་ལས་འོད་ཟེར་བྱུང་ནས་བསྐུལ་བས། རྡོ་རྗེ་སྙིང་པོས་ཤེས་ཏེ་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ཏེ།

པུས་མོ་གཡས་པ་ས་ལ་བཙུགས་ནས་ཐལ་མོ་སྦྱར་ཏེ། ཡེ་ཤེས་དབང་པོས་དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་ཀྱི་སྙིང་པོ་རྗེ་བཙུན་གསང་བ་ལས་ཀྱང་ཆེས་གསང་བའང་བསྟན་པར་འཚལ་ན། དེ་རྣམས་ཇི་ལྟ་བུ་ལགས། ཞེས་ཞུས་པས། ཨེ་མ་ཧོ་ཞེས་ངོ་མཚར་བའི་ཚིག་དང་། ལེགས་སོ་ཞེས་གཏང་རག་བྱིན་ནས་བརྟག་པ་གཉིས་ཀྱི་བདག་ཉིད་ལེའུ་ཉི་ཤུ་རྩ་གསུམ། ཤོ་ལོ་ཀ་བདུན་བརྒྱ་ལྔ་བཅུ་པ་འདི་གསུངས་ཤིང་། དེ་བཞིན་དུ་ནམ་མཁའ་བེམ་བཅས་དྭངས་པ་དང་། ། ཞེས་སོགས་ཀྱི་སྒོ་ནས་བསྡུས་རྒྱུད་དམ།
ཐུན་མོང་མ་ཡིན་པའི་བཤད་རྒྱུད་མཁའ་འགྲོ་མ་རྡོ་རྗེ་གུར་དང་། འདི་སྐད་བདག་གིས་ཐོས་པའི་དུས་གཅིག་ན། ཞེས་སོགས་ཀྱི་སྒོ་ནས་ཐུན་མོང་བའི་བཤད་རྒྱུད་སམྦུ་ཊི་སྟེ་ཀྱཻ་རྡོ་རྗེ་རྒྱུད་གསུམ་དུ་གྲགས་པ་རྣམས་གསུངས་པ་སྟེ། འདི་དག་ཀྱང་དྲང་དོན་དུ་དུས་རིམ་པ་ཅན་དུ་གསུངས་པ་ཡིན་ཞིང་། ཚུལ་འདི་རྣམས་ནི་དཀའ་འགྲེལ་རྡོ་རྗེའི་ཚིག་བཏུ་བར་གསུངས་ཏེ། དེ་ཡང་འདི་ལྟར་གནས་ཕུན་སུམ་ཚོགས་པ་གསལ་བར་བྱ་བའི་ཕྱིར་བྷ་ག་ཞེས་བྱ་བ་སྨོས་ཏེ་ཡེ་ཤེས་ཀྱི་བདག་ཉིད་ཀྱི་ཕྱིར་བེམ་པོ་མ་ཡིན་པའི་ཁང་པ་བརྩེགས་པ་གྲུ་བཞི་པ། སྒོ་བཞི་པ། འཇིག་རྟེན་ལས་འདས་པའི་རྒྱན་གྱི་ཁྱད་པར་གྱིས་སྤྲས་པ། ཚད་མེད་བཞིའི་བསོད་ནམས་ཀྱི་རྒྱུ་ལས་བྱུང་བ་དེ་ནི་བྷ་ག་སྟེ་དེ་ནའོ། ། འདི་ཉིད་གང་ཡིན་ཞེ་ན།
སྐལ་བ་དང་ལྡན་པ་དེ་དག་ལ་ནི་རྒྱལ་པོའི་ཁབ་ལ་སོགས་པའི་གནས་འདི་དག་ཉིད་དེ་ལྟར་དུ་སྣང་བའོ། ། ཞེས་དང་། ཡང་འདི་ལྟར། བཅོམ་ལྡན་འདས་ཀྱི་སྤྲུལ་པའི་སྐུས་ལོ་བརྒྱད་ཅུར་འཛམ་བུའི་གླིང་དུ་བཞུགས་པ་དེ་སྲིད་ལ་རྒྱུད་རིན་པོ་ཆེ་འདི་ཡང་ནས་ཡང་དུ་མ་གསུངས་ཀྱི། དུས་གཅིག་ལ་ལན་གཅིག་གསུངས་པ་ཁོ་ན་སྟེ། དེ་བས་ན་འདིའི་དུས་ནི་དུས་ཁྱད་པར་དུ་འཕགས་པ་ཁོ་ནའོ། ། ཞེས་གསུངས་པས། དེས་ན་བསྐྱར་བཤད་མཛད་པ་ནི་རྒྱུད་དེ་རྣམས་དང་། ཕྱག་ན་རྡོ་རྗེ་དབང་བསྐུར་བ་ལྟ་བུ་སྟེ། རྒྱུད་དེ་ཉིད་ཀྱང་དང་པོར་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་འཇིག་རྟེན་གྱི་ཁམས་སུ་བྱང་ཆུབ་སེམས་དཔའ་ཀུན་ཏུ་བཟང་པོ་ལ་དབང་བསྐུར་བའི་གླེང་གཞི་གསུངས་ནས་སླར་སྟོན་པ་འདི་ཉིད་མི་མཇེད་འཇིག་རྟེན་གྱི་ཁམས་སུ་སངས་རྒྱས་པའི་ཚུལ་བསྟན་ནས།
སླར་ཡང་གྲོང་ཁྱེར་དཔལ་ཡོན་ཅན་དུ་གསུངས་པ་ལ་སོགས་པ་རྣམས་ཡིན་པས་དེ་རྣམས་ནི་བསྐྱར་བཤད་མཛད་པ་ཡིན་ལ། དེ་ལྟར་ན་དབུས་ཀྱི་གླིང་བཞི་པའི་ལྷོ་འཛམ་བུ་གླིང་དུ་ཆོས་ཀྱི་འཁོར་ལོ་དེ་ལྟར་དུ་བསྐོར་ནས་དགུང་ལོ་བརྒྱད་ཅུ་བཞེས་པའི་ཚེ། མཆོད་རྟེན་བརྒྱད་ཀྱི་བསྟོད་པར། ཙུནྡས་གསོལ་བཏབ་ཟླ་བ་གསུམ་དུ་བཞུགས། ། ཞེས་གསུངས་ཏེ། དེའི་ཚེ་ཙུནྡས་གསོལ་བ་བཏབ་པས་ཟླ་བ་གསུམ་བཞུགས་པར་ཞལ་གྱིས་བཞེས་ནས་སྐུ་དངོས་ཀྱི་གདུལ་བྱ་རབ་བཟང་དང་། དྲི་ཟའི་རྒྱལ་པོ་རབ་དགའ་དང་། འདུན་པ་རྣམས་བདེན་པའི་ལམ་ལ་བཀོད་ཅིང་དེ་ཉིད་ཀྱི་བསྟན་པ་ཡང་འདུལ་བ་ལུང་ཕྲན་ཚེགས་ལས། འོད་སྲུང་ཀུན་དགའ་ཤ་ནའི་གོས་ཅན་དང་། ། ཉེར་སྦས་སྡི་ཏི་ཀ་དང་ནག་པོ་དང་། །
ལེགས་ལྡན་ཆེན་པོ་བསྟན་པ་གཏད་རབས་བདུན། ། ཞེས་གསུངས་པ་ལྟར་གང་ཟག་དེ་རྣམས་ལ་གཏད་ནས་མཐར་གྱད་ཀྱི་ཡུལ་གྲོང་ཁྱེར་རྩྭ་ཅན་ནམ། རྩྭ་མཆོག་གི་ཡུལ་དང་ཉེ་བར་ཤིང་པ་ལ་ཟུང་གི་བར་དུ་མྱ་ངན་ལས་འདས་པའི་ཚུལ་ཏེ་དེ་ལྟ་བུའི་མཛད་པ་བཅུ་གཉིས་ཀྱི་སྒོ་ནས་ཞིང་འདི་ཉིད་ཀྱི་གདུལ་བྱ་རྣམས་ཀྱི་དོན་མཛད་ནས། དེའི་རྗེས་སུ་བཀའ་བསྡུ་བ་རྣམས་རིམ་པ་བཞིན་དུ་བྱུང་བ་ཡིན་པས། དེ་ཡང་སངས་རྒྱས་མྱ་ངན་ལས་འདས་ནས་རིང་པོར་མ་ལོན་པ་ན། མ་ག་དྷ་ནས་ལྷོ་ཕྱོགས་སུ་ཕྱིན་པ་ན། བི་དེ་ཧ་ན་ག་རམ་ཞེས་པ་ལུས་འཕགས་ཀྱི་གྲོང་ཡོད་ལ། དེ་དང་ཉེ་བ་ན་རྒྱ་གར་གྱི་སྐད་ལ་ཛྭ་ལ་གུ་ཧྱ་ཡང་ཟེར། ཨིནྡྲ་གུ་ཧྱ་ཡང་ཟེར། སམ་གྲ་གུ་ཧྱ་ཡང་ཟེར་བའི་གནས་ཡོད་པས།
དེ་ཡང་དང་པོ་ལྟར་ན་འབར་བའི་ཕུག་ཅེས་པ་སྟེ། དེའི་རྒྱུ་མཚན་སྟོན་པས་མེའི་སྐྱེ་མཆེད་ལ་ཞུགས་ནས་དེ་སྐད་ཅེས་བྱ། གཉིས་པ་ལྟར་ན་དབང་པོའི་ཕུག་སྟེ། དེ་ཡང་ལྷའི་དབང་པོ་བརྒྱ་བྱིན་འཆི་ལྟས་སུ་གྱུར་པ་ན་སྟོན་པའི་དྲུང་དུ་ཕུག་པ་དེར་ཕྱིན་ནས་སྐྱབས་ཞུས་པས་འཆི་ལྟས་ལས་གྲོལ་བའི་དོན་གྱིས་དེ་སྐད་ཅེས་བྱ་ལ། གསུམ་པ་ལྟར་ན་བསྡུ་བའི་ཕུག་ཅེས་པ་ཡིན་ཅིང་། འགའ་ཞིག་ཏུ་བི་མ་ལ་ཡ་ནའི་ཕུག་ཅེས་པའང་འབྱུང་ལ། གང་ལྟར་ཡང་གནས་དེར་རྒྱལ་པོ་མ་སྐྱེས་དགྲས་སྦྱིན་བདག་བྱས་ཏེ། ཀུན་དགའ་བོ་ལ་སོགས་པའི་དགྲ་བཅོམ་པ་ལྔ་བརྒྱ་འདུས་ནས་མདོ་སྡེ་ཀུན་དགའ་བོས་བསྡུས། འདུལ་བ་ཉེ་བ་འཁོར་གྱིས་བསྡུས། མངོན་པ་འོད་སྲུང་གིས་བསྡུས་ཤིང་།
དེའི་རྗེས་སུ་སྟོན་པ་མྱ་ངན་ལས་འདས་ནས་ལོ་བརྒྱད་ཅུ་ལོན་པ་ན། ཡངས་པ་ཅན་གྱི་དགེ་སློང་གིས་མི་རུང་བའི་གཞི་བཅུ་བཅས་པའི་རྐྱེན་གྱིས་ཆོས་རྒྱལ་མྱ་ངན་མེད་ཀྱིས་སྦྱིན་བདག་བྱས་ནས་བྱ་བཀག་གི་ཀུན་དགའ་ར་བར་དགྲ་བཅོམ་པ་བདུན་བརྒྱས་བསྡུ་བ་གཉིས་པ་མཛད། སྟོན་པ་མྱ་ངན་ལས་འདས་ནས་ལོ་གསུམ་བརྒྱ་ན་དགེ་སློང་ལྷ་ཆེན་ཞེས་བྱ་བས་རྫུ་འཕྲུལ་གྱིས་བསྟན་པ་དཀྲུགས་པ་ལ་བརྟེན་ནས་ཁ་ཆེའི་ཡུལ་འུན་པ་ན་ཞེས་བྱ་བར། ཛ་ལེནྡྷ་རའི་རྒྱལ་པོ་ཀ་ནི་ཀས་སྦྱིན་བདག་བྱས་ནས་དགྲ་བཅོམ་པ་ལྔ་བརྒྱ། བྱང་སེམས་ལྔ་བརྒྱ། སོ་སོ་སྐྱེ་བོའི་པཎྜི་ཏ་ལྔ་བརྒྱ་འདུས་ནས་བཀའ་བསྡུ་བ་གསུམ་པ་མཛད་ཅིང་། བསྡུ་བ་གཉིས་པ་ནས་ཡི་གེར་བཀོད་ལ། དེའི་གོང་དུ་སྡེ་པ་ཡང་གཞི་ཐམས་ཅད་ཡོད་པར་སྨྲ་བ་ལས་མེད་ཅིང་། དེ་ནས་བཞི་དང་བཅོ་བརྒྱད་དུ་གྱེས་ཞེས་པ་ལོ་རྒྱུས་ཁ་ཅིག་ན་སྣང་ཞིང་། ཡང་ཐེག་ཆེན་གྱི་ཆོས་ནི་ལྷོ་ཕྱོགས་བི་མ་ལ་སཾ་བྷ་བར་བྱང་ཆུབ་སེམས་དཔའ་བྱེ་བ་ཕྲག་དགུ་བཅུ་འདུས་ནས།
མངོན་པ་འཇམ་དཔལ་གྱིས། འདུལ་བ་བྱམས་པས། མདོ་སྡེ་ཕྱག་ན་རྡོ་རྗེས་བསྡུས་ཞེས་ཁ་ཅིག་ཏུ་བཤད་ལ། རྗེ་བཙུན་རྩེ་མོས། དེ་ལ་སྐྱོན་ཆེན་པོ་ནི་མེད་ཅིང་། འོན་ཀྱང་གསང་སྔགས་དང་ཐེག་ཆེན་ཐུན་མོང་མ་ཡིན་པ་གཉིས་ཀ་ཕྱག་ན་རྡོ་རྗེས་བསྡུས། ཞེས་གསུངས་པས་དེ་ལྟར་ན་རྡོ་རྗེ་ཐེག་པ་ཕྱག་ན་རྡོ་རྗེས་བསྡུས་པའི་ཚུལ་ཇི་ལྟ་བུ་ཡིན་ཞེ་ན། འདི་ལ་ཁ་ཅིག་ན་རེ། སྡོམ་འབྱུང་གི་རྒྱུད་ཕྱི་མ་ཞེས་བྱ་བ་ལས། ང་ནི་འདི་ནས་མི་སྣང་ནས། །
ལོ་ནི་བརྒྱད་དང་བཅུ་གཉིས་ན། ། བསྟན་པའི་སྙིང་པོ་དམ་པ་ཞིག ། ལྷ་གནས་གསུམ་དུ་གྲགས་པ་དེ། ། འཛམ་གླིང་ཤར་ལྷོའི་ཕྱོགས་མཚམས་སུ། ། དཔལ་ཞེས་བྱ་བའི་རི་བོ་ལ། ། ཐུགས་རྗེས་མཐུན་པའི་བྱིན་རླབས་ཀྱིས། ། རྒྱལ་པོ་ཛ་ཞེས་བྱ་བ་ལ། ། ལག་ན་རྡོ་རྗེས་གནང་བར་བྱེད། ། མི་ལ་སྐལ་ལྡན་དམ་པ་རྣམས། ། བྱང་ཆུབ་མཆོག་ཏུ་གྲུབ་འགྱུར་བས། །
དེ་ལ་རྟག་ཏུ་གུས་པར་བྱོས། ། ཞེས་གསུངས་པས་ན། ཤཱཀྱ་ཐུབ་པ་མྱ་ངན་ལས་འདས་ནས་ལོ་ཉི་ཤུ་ན་མ་ག་དྷའི་ཤར་ལྷོའི་ཕྱོགས་ཟ་ཧོར་གྱི་ཡུལ་ཨུ་རྒྱན་ཞེས་བྱ་བར་རྒྱལ་པོ་ཛ་ཞེས་པའམ། ཨིནྡྲ་བོ་དྷི་ཞེས་བྱ་བའི་ཁང་སྟེང་དུ་གསེར་གྱི་གླེགས་བམ་ལ་བཻ་ཌཱུརྻ་ཡི་ཞུན་མས་བྲིས་པའི་པོ་ཏི་མང་པོ་བབས་པ་དེ་རྒྱལ་པོས་བལྟས་པས་ཤེས་ནས་བསྒྲུབས་པས་གྲུབ་པ་ཐོབ་ཟེར་ལ། ཡང་ཁ་ཅིག་རྒྱལ་པོས་མ་ཤེས་པར་དགེ་སློང་ཀུ་ཀུ་རི་པ་ཞེས་བྱ་བ་སྤྱན་དྲངས་ནས་བསྟན་པས། དེས་ཀྱང་གཞན་རྣམས་མ་ཤེས་ལ། དེའི་ནང་ནས་རྡོ་རྗེ་སེམས་དཔའ་ཞལ་མཐོང་གི་ལེའུ་ཡོད་པ་དེ་ཤེས་ནས་བསྒྲུབས་པས་རྡོ་རྗེ་སེམས་དཔའི་ཞལ་མཐོང་བ་དང་། དེ་ནས་རྒྱུད་སྡེ་བཅོ་བརྒྱད་ཤེས་ནས་རྒྱལ་པོ་ལ་བཤད་པས། རྒྱལ་པོ་འཁོར་དང་བཅས་པ་གྲུབ་པ་ཐོབ་ཅིང་། དེ་ནས་གཞན་རྣམས་ལ་འཕེལ་ལོ། །
ཞེས་ཟེར་བ་རྣམས་ནི་གཏམ་རྒྱུད་ཅུང་མ་དག་པ་ཡིན་པས། དེ་གཉིས་ཀ་མི་འཐད་དེ། རྒྱལ་པོ་ཛ་ལ་ལག་ན་རྡོ་རྗེས་གནང་བར་བྱེད་ཅེས་པའི་སངས་རྒྱས་ཀྱི་གསུང་དེ་དགག་པར་མི་ནུས་ཤིང་། གླེགས་བམ་བལྟས་པ་ཙམ་གྱིས་གྲུབ་པ་ནི། གསང་སྔགས་རང་ཉིད་ལེན་པ་ནི། ། ལུས་ཅན་དམྱལ་བ་འབའ་ཞིག་རྒྱུ། ། ཞེས་བཤད་པ་དང་འགལ་ཞིང་། བླ་མ་མེད་པར་གྲུབ་པ་ཐོབ་པར་མེད་པར་བཤད་པ་དང་ཡང་འགལ་བས་ཆོས་ནས་བཤད་པ་དང་མི་མཐུན་ལ། གཞན་ཡང་ཨུ་རྒྱན་གྱི་ཡུལ་ཤར་ལྷོ་ན་ཡོད་ཅེས་པ་ནི་འཇིག་རྟེན་གྱི་གྲགས་པ་དང་ཡང་འགལ་བས་ཡིད་བརྟན་དུ་མི་བྱ་ཞིང་། རྙིང་མའི་ཆོས་འབྱུང་ཁ་ཅིག་ཏུའང་འདི་དང་འདྲ་བའི་ལོ་རྒྱུས་འབྱུང་བ་རྣམས་ལ་རྒྱུད་དང་གོང་མའི་གསུང་རབ་ལ་བལྟས་ནས་བརྟག་དཔྱད་ལེགས་པར་བྱེད་དགོས་ལ།
གལ་ཏེ་འོ་ན་སྔར་གྱི་ལུང་དེ་ཇི་ལྟར་དྲངས་ཤེ་ན། ལུང་དེའི་དོན་ནི། ལྷ་གནས་གསུམ་དུ་གྲགས་པ་དེ། ། ཞེས་བྱ་བ་ནི་ཡོ་ག་དེ་ཉིད་འདུས་པའི་རྒྱུད་ཡིན་ལ། དེ་ཡུལ་པ་ཏི་ཀིརྟི་ཞེས་བྱ་བར་རྒྱལ་པོ་རབ་གསལ་ཟླ་བ་ལ་ཕྱག་ན་རྡོ་རྗེས་སྤྲུལ་པས་དཀྱིལ་འཁོར་དུ་དབང་བསྐུར་ནས་དེ་ཉིད་འདུས་པ་ལ་སོགས་པའི་རྒྱུད་རྣམས་གསུང་བར་ལུང་བསྟན་གྱི། ཨུ་རྒྱན་དུ་རྒྱུད་བསྡུ་བ་བྱས་པའི་ལུང་བསྟན་པ་མ་ཡིན་པས། དེས་ན་རྗེ་བཙུན་གོང་མའི་བཞེད་པ་ནི། དཔལ་ཡེ་ཤེས་ཐིག་ལེའི་རྒྱུད་ལས། མ་འོངས་པའི་དུས་སུ་གསང་བའི་རྒྱུད་སྐལ་བ་དང་ལྡན་པའི་སེམས་ཅན་རྣམས་ལ་སུས་བཤད་པར་བྱེད། བཀའ་སྩལ་པ།
ཕྱག་ན་རྡོ་རྗེ་མགོན་པོས་བཤད་པར་བྱེད་དོ། ། ཞེས་དང་། གསང་བ་སྒྲོན་མེའི་རྒྱུད་ལས་ཀྱང་། གསང་བ་ཆེན་མོའི་རྒྱུད་ཤེས་པ་དང་བཤད་པ་མ་འོངས་པ་ན་སུས་བྱེད། བཀའ་སྩལ་པ། བྱང་ཕྱོགས་ཨུ་རྒྱན་གྱི་ཡུལ་དཔལ་རྡོ་རྗེ་ཆེན་པོའི་གནས་སུ་ཨུ་རྒྱན་གྱི་རྒྱལ་པོ་ཨིནྜ་བོ་དྷི་ཞེས་བྱ་བས་ཤེས་པ་དང་། བཤད་པ་དང་། སེམས་ཅན་གསལ་བར་བྱེད་དོ། ། གསོལ་བ། རྒྱལ་པོ་ཨིནྜ་བོ་དྷི་དེ་ས་བཅུའི་དབང་ཕྱུག་ལེགས་སམ།
བཀའ་སྩལ་པ། ཕྱག་ན་རྡོ་རྗེ་ཡེ་ཤེས་ཀྱི་སྐུ་ས་བཅུའི་དབང་ཕྱུག་དེ་ཉིད་ཀྱི་སྤྲུལ་པའི་སྐུ་སྟེ། ས་བཅུའི་དབང་ཕྱུག་གོ ། ཞེས་གསུངས་སོ། ། མདོར་ན་རྡོ་རྗེ་ཐེག་པའི་རྒྱུད་རྣམས་བསྡུས་པའི་གནས་ནི་ཨུ་རྒྱན་ཡིན་ལ། སྡུད་པ་པོ་ནི་ཕྱག་ན་རྡོ་རྗེ་ཡིན་ཞིང་། བསྡུས་པའི་དུས་ནི་བཅོམ་ལྡན་འདས་མྱ་ངན་ལས་མ་འདས་པའི་དུས་སུ་བསྡུས་པ་ཡིན་ཏེ། འདིའི་ལོ་རྒྱུས་ནི། བཅོམ་ལྡན་འདས་གྲོང་ཁྱེར་གཉན་ཡོད་ན་བཞུགས་པའི་ཚེ། དེ་ནས་དཔག་ཚད་སུམ་བརྒྱ་ན་ཨུ་རྒྱན་ཞེས་བྱ་བའི་ཡུལ་ཡོད་དེ།
དེ་ན་རྒྱལ་པོ་ཨིནྡྲ་བོ་དྷི་ཡོད་པ་དེས་སྔ་དྲོའི་དུས་གཅིག་གི་ཚེ་དགེ་སློང་དུ་མ་ནམ་མཁའ་ལ་འགྲོ་བ་མཐོང་བས་དེ་དག་ཅི་ཡིན་མ་ཤེས་ནས་བློན་པོ་རྣམས་ལ་དྲིས་པས་དེ་རྣམས་ཀྱིས་ཀྱང་མ་ཤེས་པར་གྲོང་ཁྱེར་གྱི་མི་རྣམས་ལ་དྲིས་པས། དེ་དག་ན་རེ། འདི་ནས་དཔག་ཚད་སུམ་བརྒྱ་ན་གཉན་ཡོད་ཅེས་བྱ་བའི་གྲོང་ཁྱེར་ཡོད་པས། དེ་ན་རྒྱལ་པོ་ཟས་གཙང་མའི་སྲས་སངས་རྒྱས་གཅིག་བཞུགས་པ་དེའི་འཁོར་གྱི་དགེ་སློང་ཡིན་ནོ། ། ཞེས་སྨྲས་པ་དེ་རྒྱལ་པོས་ཐོས་པ་དང་། སངས་རྒྱས་ཞེས་བྱ་བའི་སྒྲ་དེ་ཐོས་པ་ཙམ་གྱིས་རྒྱལ་པོ་དད་དེ། རྒྱལ་པོས་དེའི་ཕྱོགས་སུ་ཕྱག་བཙལ་ནས་མེ་ཏོག་དང་བཅས་ཐལ་མོ་སྦྱར་ཏེ་འདུག་པས་གཉན་ཡོད་ན་བཅོམ་ལྡན་འདས་འཁོར་དང་བཅས་པ་བཞུགས་པ་མཐོང་བས་དང་བ་སྐྱེས་ཏེ། བཅོམ་ལྡན་འདས་ཐམས་ཅད་མཁྱེན་པ་ཐུགས་རྗེ་ཅན་རྫུ་འཕྲུལ་གྱི་ཞབས་མངའ་བ་ཁྱེད་སང་བདག་གི་གདུགས་ཚོད་ལ་འདིར་གཤེགས་པ་གསོལ་བ་བཏབ་པས། བཅོམ་ལྡན་འདས་འཁོར་དང་བཅས་པ་སང་དེར་བྱོན་པ་དང་། རྒྱལ་པོ་འཁོར་དང་བཅས་པས་མཆོད་ཅིང་བསྙེན་བཀུར་ཏེ།
རྒྱལ་པོས་གསོལ་པ། བདག་ཅག་སྲིད་པའི་སྡུག་བསྔལ་ལས་ཐར་པར་མཛད་དུ་གསོལ། ཞེས་ཞུས་པས། བཀའ་སྩལ་པ། ཁྱིམ་ནས་ཁྱིམ་མེད་པར་རབ་ཏུ་བྱུང་ཞིག་དང་ཐབས་ཡོད་དོ་གསུངས་པས། རྒྱལ་པོ་ན་རེ། བདག་ཅག་ནི་འདོད་པའི་ཡོན་ཏན་གྱི་གདུང་བ་ཆེ་བས་འདི་མ་སྤངས་པར་ཉིད་དུ་སྡུག་བསྔལ་ལས་ཐར་པའི་ཐབས་ཞུའོ། ། ཞེས་གསོལ་པས། དེ་ཉིད་ཀྱི་ཚེ་སྐྱེ་བོ་འདོད་ཆགས་ཅན་དེ་དག་རྗེས་སུ་གཟུང་བའི་ཕྱིར་རྡོ་རྗེ་བཙུན་མོའི་བྷ་ག་སྟེ་ཡེ་ཤེས་ཀྱི་དཀྱིལ་འཁོར་སྤྲུལ་ནས་དེར་དབང་བསྐུར་ཏེ་རྒྱལ་པོ་འཁོར་དང་བཅས་པ་སྨིན་པར་མཛད་ལ། དེ་ལྟར་ན་བཅོམ་ལྡན་འདས་ཀྱི་རྣམ་པར་འཕྲུལ་པས་འདོད་ཆགས་དང་ལྡན་པ་ཉིད་དུ་བསྟན་ནས་ཆགས་ཅན་གྱི་སེམས་ཅན་སྨིན་པར་མཛད་ཅིང་།
དེའི་རྗེས་སུ་ཕྱག་ན་རྡོ་རྗེས་རྒྱུད་མཐའ་དག་བསྡུས་ནས་རྒྱལ་པོ་ཨིནྡྲ་བོ་དྷི་འཁོར་དང་བཅས་པ་ལ་བྱིན་པས་དེས་ཀྱང་དངོས་གྲུབ་ཐོབ་སྟེ་ཨིནྡྲ་བོ་དྷི་ཆེན་པོ་ཡིན་ཞེས་བླ་མ་དམ་པ་འགའ་ཞིག་གིས་གསུངས་ལ། འདི་དང་གོང་དུ་གསང་བ་སྒྲོན་མེའི་རྒྱུད་དུ་ལུང་བསྟན་པའི་ཨིནྡྲ་བོ་དྷི་དེ་གཉིས་གཅིག་གམ་མི་གཅིག་ལ་དོགས་པ་ཅུང་ཟད་ཅིག་ཡོད། གང་ལྟར་ཡང་སངས་རྒྱས་བཞུགས་པའི་དུས་སུ་ཕྱག་ན་རྡོ་རྗེས་གསང་སྔགས་མཐའ་དག་བསྡུས་པར་སྤྱི་རྣམ་དུ་བཤད་ལ། དེ་རྣམས་ནི་དྲང་དོན་གྱི་དབང་དུ་བྱས་པ་ཡིན། ངེས་དོན་དུ་གསང་བ་གྲུབ་པ་ལས། འདི་ཡི་བསྡུས་པར་བྱེད་པ་པོ། ། གཞན་དག་ཡོད་པ་མ་ཡིན་ཏེ། ། བདག་ཉིད་འབའ་ཞིག་སྨྲ་བར་བྱེད། ། ཞེས་གསུངས་པས། དེ་བས་ན་ངེས་དོན་ལ་མོས་པའི་གདུལ་བྱ་དབང་རྣོན་རྣམས་ཀྱིས།
འདི་སྐད་བདག་གིས་ཐོས་པ་སོགས་ཀྱི་གླེང་གཞིའི་ཚིག་འདི་དག་བཅོམ་ལྡན་འདས་ཉིད་ཀྱིས་རྒྱུད་ཐམས་ཅད་ཀྱི་དོན་མདོར་བསྡུས་ནས་བསྟན་པར་གོ་ལ། དབང་རྟུལ་རྣམས་ཀྱིས་སྡུད་པ་པོས་གླེང་གཞིའི་བཤད་པ་གསུངས་པའི་ཕྱིར། ཞེས་གསུངས་པར་གོ་བ་ཡིན་གྱི། ། སངས་རྒྱས་ཀྱིས་ཆོས་བསྟན་པའི་དུས་སྡུད་པ་པོས་བཅུག་པའི་ཚིག་མ་ཡིན་ཏེ། རྒྱུད་སྟོན་པ་པོས་དེ་ལ་བཤད་པ་མཛད་མི་རིགས་པ་ལ། རྒྱུད་དུ་མ་ལ་གླེང་གཞིའི་བཤད་པ་གསུངས་པའི་ཕྱིར། ཞེས་གསུངས་པས། དེ་ལྟར་ན་གསང་སྔགས་རྡོ་རྗེ་ཐེག་པའི་རྒྱུད་རྣམས་ནི་དཔལ་ཕྱག་ན་རྡོ་རྗེས་བྱང་ཕྱོགས་ཨུ་རྒྱན་གྱི་ཡུལ་དཔལ་ཡོན་ཏན་འབྱུང་བར་བསྡུས་ནས་རྒྱལ་པོ་ཨིནྡྲ་བོ་དྷི་ལ་གཏད་པ་ཡིན་ཞིང་། དེའི་རྗེས་སུ་རེ་ཞིག་ནས་ཨུ་རྒྱན་གྱི་ཡུལ་སྟོང་སྟེ་མཚོ་ཆེན་པོ་ཀླུས་གང་བ་ཞིག་ཏུ་གྱུར་པ་དང་། ཡང་ཕྱག་ན་རྡོ་རྗེས་རྒྱུད་མཐའ་དག་གསེར་གྱི་གླེགས་བམ་ལ་བཻཌཱུརྻའི་ཞུན་མས་བྲིས་ཏེ།
ཡུལ་དེའི་མཚོ་ན་ཡོད་པའི་ཀླུ་རྣམས་སྨིན་པར་བྱས་ནས་དེ་རྣམས་ལ་རྒྱུད་ཀྱི་གླེགས་བམ་རྣམས་གཏད་པས་དེའི་བྱིན་རླབས་ཀྱི་ཀླུ་དེ་རྣམས་རིམ་གྱིས་མིར་གྱུར་ནས་མཚོ་འགྲམ་དུ་གྲོང་ཁྱེར་བྱས་ཏེ། དེ་དག་གིས་རྡོ་རྗེ་ཐེག་པ་ཉམས་སུ་བླངས་པས་ཕལ་ཆེར་གྱིས་གྲུབ་པ་ཐོབ་ཅིང་། མ་གྲུབ་པ་རྣམས་ཀྱང་མིར་གྱུར་པའི་བུད་མེད་ཤས་ཆེར་མཁའ་འགྲོ་མར་གྱུར་ནས་ནམ་མཁའ་ལ་འགྲོ་བས་ཨོ་ཌི་ཡ་ན་དྭེ་པ་སྟེ་འཕུར་འགྲོ་བའི་གནས་སམ། ཟུར་ཆག་ལ་ཨུ་རྒྱན་གྱི་ཡུལ་དུ་གྲགས་ལ། དེང་སང་ནུབ་ཕྱོགས་ཨུ་རྒྱན་ཞེས་ཟེར་བ་རྣམས་ནི་ཚིག་དོན་གང་ལའང་མི་མཁས་པ་ཡིན་ལ། འོ་ན་རྒྱུད་བསྡུས་པའི་ཡུལ་ཨུ་རྒྱན་ཡིན་མོད། རྒྱ་གར་འཕགས་པའི་ཡུལ་དུ་འཕེལ་བའི་ཚུལ་ཇི་ལྟར་ཡིན་ན། དེ་ཡང་ཡུལ་ལྷོ་ཕྱོགས་ཀྱི་རྒྱུད་ན་རྒྱལ་པོ་བི་སུ་ཀལྤ་ཞེས་བྱ་བ་ཉན་ཐོས་ཀྱི་ཐེག་པ་ལ་ཞུགས་པ་ཅིག་གི་རྨི་ལམ་དུ་ཁྱོད་ཨུ་རྒྱན་དུ་སོང་ཞིག སྐྱེ་བ་འདིར་རྡོ་རྗེ་འཛིན་པ་ཐོབ་པར་འགྱུར་རོ། ཞེས་ཐོས་ཏེ་གཉིད་སད་པ་དང་ཐེ་ཚོམ་མེད་པར་སོང་པས། །
དེར་བུད་མེད་གཅིག་དང་འཕྲད་དེ་བསྙེན་བཀུར་བྱས་པས་བྱིན་གྱིས་རླབས་ཏེ། གསང་བ་འདུས་པ་དང་། དེ་ཉིད་འདུས་པའི་རྒྱུད་བྱིན་ནས་ཁྱེར་ཡོང་པས་ཡུལ་ལྷོ་ཕྱོགས་ཀྱི་རྒྱུད་དུ་འཕེལ་ཞིང་། དེ་བཞིན་དུ་ཀུ་ཀུ་རི་པས་མཧཱ་མ་ཡའི་རྒྱུད་དང་། སློབ་དཔོན་ལ་ལི་ཏ་བཛྲས་འཇིགས་བྱེད་ཀྱི་རྒྱུད་ལ་སོགས་པ་རྣམས་སྤྱན་དྲངས་ཤིང་། ཁྱད་པར་ཀྱཻ་རྡོ་རྗེའི་རྒྱུད་རྣམས་ནི། རྔོག་པ་རྣམས་སློབ་དཔོན་ཀླུ་སྒྲུབ་གླེན་པར་བརྫུས་ནས་བརྐུས་སོ་ཞེས་གསུངས་པ་ནི་གཏམ་རྒྱུད་མ་དག་པ་ཡིན་ཞིང་། རང་ལུགས་ལ་རྣལ་འབྱོར་གྱི་དབང་ཕྱུག་དཔལ་བིརྺ་པས་སྤྱན་དྲངས་པའི་ལོ་རྒྱུས་གཅིག་དང་། ཌོམྦྷི་ཧེ་རུ་ཀས་སྤྱན་དྲངས་པའི་ལོ་རྒྱུས་གཉིས་ཙམ་འབྱུང་ཡང་། གཉིས་ཀ་ལྟར་འགལ་བ་མེད་པས་དེ་ནས་རིམ་བཞིན་དུ་འཕེལ་བ་ཡིན་ལ།
དེ་ལྟར་ན་སངས་རྒྱས་འཇིག་རྟེན་དུ་བྱོན་ནས་ཆོས་ཀྱི་འཁོར་ལོ་བླ་ན་མེད་པ་བསྐོར་ཏེ་མཐར་མྱ་ངན་ལས་འདས་པའི་ཚུལ་བསྟན་ནས། དེའི་རྗེས་སུ་སྡེ་སྣོད་གསུམ་དང་། ཁྱད་པར་རྡོ་རྗེ་ཐེག་པའི་རྒྱུད་སྡེ་རྣམས་བསྡུ་བ་བྱས་པའི་ཚུལ་དེ་བཞིན་ཡིན་ན། ཐུབ་པའི་དབང་པོ་དེའི་བསྟན་པ་ལོ་གྲངས་ཇི་ཙམ་ཞིག་འཇམ་བུའི་གླིང་འདིར་གནས་པ་ཡིན་སྙམ་ན། འདི་ལ་མདོ་ཐ་དད་ཀྱི་དགོངས་པས་འདུལ་འཛིན་རྣམས་ཀྱི་བཤད་ལུགས་མང་པོ་ཞིག་འབྱུང་བས། དེ་ཡང་སློབ་དཔོན་མཆེ་བའི་སྡེ་ལ་སོགས་པའི་འདུལ་འཛིན་ཁ་ཅིག་གི་བཞེད་པ། ཐུབ་པའི་བསྟན་པ་ལོ་གྲངས་བདུན་སྟོང་དུ་གནས་པ་ལ་སྐྱེ་དགུའི་བདག་མོ་སོགས་བུད་མེད་ཀྱི་ཚོགས་རབ་ཏུ་བྱུང་བས་ལོ་ཉིས་སྟོང་འགྲིབ་ནས་ལྷག་མ་ལོ་ལྔ་སྟོང་དུ་གནས་པར་ལུང་ཕྲན་ཚེགས་ལས་བཤད་དོ། ། ཞེས་གསུངས། མདོ་སྡེ་སྐལ་བཟང་དུ་བསྟན་པ་རྣམ་དག་ལོ་ལྔ་བརྒྱ་དང་། བསྟན་པའི་གཟུགས་བརྙན་ལོ་ལྔ་བརྒྱ་སྟེ་སྟོང་དུ་གནས་པར་བཤད།
བུ་མོ་གསེར་ཕྲེང་ཅན་གྱི་རྟོགས་བརྗོད་དང་། ཡུམ་གྱི་འབུམ་ཊིག་ཏུ་ཡང་ལོ་ལྔ་སྟོང་དུ་གནས་པར་གསུངས་ཤིང་། སྙིང་རྗེ་པད་དཀར་ལས། རྣམ་དག་ལོ་སྟོང་དང་། གཟུགས་བརྙན་ལོ་ལྔ་བརྒྱ་སྟེ། མདོར་ན་ལོ་ཕྱེད་དང་ཉིས་སྟོང་དུ་གནས་པར་བཤད་ལ། བློ་གྲོས་མི་ཟད་པས་ཞུས་པའི་མདོ་ལས། ལྔ་བརྒྱ་པ་གཉིས་ཏེ། དེ་ཡང་ལྔ་བརྒྱ་པ་དང་པོ་ལ་འཕེལ་བའི་དུས་དང་། ཕྱི་མ་ལ་འགྲིབ་པའི་དུས་དང་ཞེས་པའི་རྣམ་གཞག་མཛད་ནས་མདོར་ན་ལོ་སྟོང་དུ་གནས་པར་གསུངས་ཤིང་།
འཕགས་པ་རྡོ་རྗེ་གཅོད་པའི་འགྲེལ་པ་དང་། ཐུབ་པའི་དགོངས་རྒྱན་ལས། སྟོན་པའི་བསྟན་པ་ལོ་ལྔ་སྟོང་དུ་གནས་སོ་ཞེས་སྤྱི་ལམ་ཏེ་གསུངས་པ་རྣམས་སུ་ཡོད་པ་ལས། དང་པོ་ནི་ལུང་ཕྲན་ཚེགས་ལས་ལོ་སྟོང་དུ་གནས་པར་གསུངས་པ་དང་མི་མཐུན་ལ། གཉིས་པ་དང་། གསུམ་པ་དང་། བཞི་པ་དང་། ལྔ་པ་རྣམས་ཀྱང་དྲང་དོན་དགོངས་པ་ཅན་ཡིན་ཏེ། དེ་རྣམས་ཀྱི་དགོངས་གཞི་ནི་བསྒྲུབ་པ་སོགས་ཉམས་པ་ལ་དགོངས་པ་ཡིན་ཏེ། དེ་ཡིན་པར་གང་ལས་ཤེས་ན།
ཐུབ་པ་དགོངས་རྒྱན་དུ། དམ་པའི་ཆོས་ནུབ་པ་ནི་བསྒྲུབ་པ་ཡོངས་སུ་ཉམས་པ་ཡིན་ནོ། ། ཞེས་དང་རྡོ་རྗེ་གཅོད་པའི་འགྲེལ་པར་ཡང་། དམ་པའི་ཆོས་རབ་ཏུ་གནས་པ་འཇིག་པ་ནི། མོས་པ་དང་། ཀློག་པ་དང་། ཁ་འདོན་བྱེད་པ་དང་། ལུང་ནོད་པ་དང་། ཉན་པ་དང་། འཆད་པ་དང་།
སེམས་པ་ལ་སོགས་པ་ཉམས་པའོ། ། ཞེས་གསུངས་པས་ཤེས་སོ། ། ཡང་འཕགས་པ་དགེ་འདུན་འཕེལ་གྱི་རྟོགས་བརྗོད་ལས། བསྟན་པ་འཛམ་བུ་གླིང་པའི་མི་རྣམས་ཀྱི་ཚེ་ལོ་བཅུ་པ་ནས་ཡར་འཕེལ་དྲུག་བརྒྱའི་བར་དུ་གནས་པར་གསུངས་པའི་དགོངས་གཞི་སྐུ་གདུང་མཆོད་རྟེན་ཡོད་པ་ལ་དགོངས་ཤིང་། དགོས་པ་གདུལ་བྱ་འགའ་ཞིག་སྤྲོ་བ་བསྐྱེད་པའི་ཆེད་ཡིན་ལ། སྔར་གྱི་སྐལ་བཟང་ལ་སོགས་པའི་དགོས་པ་ནི་གདུལ་བྱ་རྟག་འཛིན་ཅན་རྣམས་སྐྱོ་བ་བསྐྱེད་པའི་ཆེད་དུ་ཡིན་ཞིང་། དངོས་ལ་གནོད་བྱེད་ནི། ལྷ་མོ་དྲི་མ་མེད་པ་ལུང་བསྟན་པའི་མདོ་ལས། ང་ཡོངས་སུ་མྱ་ངན་ལས་འདས་ནས་ལོ་གཉིས་སྟོང་ལྔ་བརྒྱ་ན་གདོང་དམར་ཅན་གྱི་ཡུལ་དུ་དམ་པའི་ཆོས་དར་བར་འགྱུར་རོ། ། ཞེས་གསུངས་པ་དང་འགལ་བས།
དེས་ན་འདིར་འཕགས་པ་རྡོ་རྗེ་གཅོད་པའི་འགྲེལ་པ་དང་། ཐུབ་པ་དགོངས་རྒྱན་གྱི་རྗེས་སུ་འབྲངས་ནས་རྗེ་བཙུན་རྩེ་མོའི་གསུང་བཞིན་དུ་བཤད་ན། དེ་ཡང་རྡོ་རྗེ་གཅོད་པའི་འགྲེལ་པ་དང་། དགོངས་རྒྱན་གཉིས་སུ་བསྟན་པ་ལོ་ལྔ་སྟོང་དུ་གནས་ཞེས་པ་ཙམ་དང་། དྲིན་ལན་བསབ་པར། སྐྱེ་དགུའི་བདག་མོ་རབ་ཏུ་བྱུང་བས་བསྟན་པ་ལོ་ལྔ་བརྒྱ་འགྲིབ་ཅེས་པ་ཙམ་ལས། བྱེ་བྲག་གི་ཁྱད་པར་ཞིབ་ཏུ་མ་བྱུང་ཡང་། རྗེ་བཙུན་རྩེ་མོའི་དགོངས་པ་འབྲས་བུའི་དུས་ཀྱི་ལྔ་བརྒྱ་པ་ཕྲག་བཞི། བསྒྲུབ་པའི་དུས་ཀྱི་ལྔ་བརྒྱ་པ་ཕྲག་གསུམ་ལུང་གི་དུས་ཀྱི་ལྔ་བརྒྱ་པ་ཕྲག་གསུམ་སྟེ། བསྟན་པ་རྣམ་དག་ལྔ་བརྒྱ་པ་ཕྲག་བཅུར་གནས་རྒྱུ་ཡིན་པ་ལ།
སྲུ་སྐྱེ་དགུའི་བདག་མོ་རབ་ཏུ་བྱུང་བས་འབྲས་བུའི་དུས་ཀྱི་ལྔ་བརྒྱ་པ་ཕྲག་གཅིག་བྲི་ནས་རྟགས་ཙམ་འཛིན་པར་གྱུར་པས་དེ་ལྟར་ན་བསྟན་པ་རྣམ་དག་ལྔ་བརྒྱ་པ་ཕྲག་དགུ་དང་། བསྟན་པའི་གཟུགས་བརྙན་ལྔ་བརྒྱ་པ་ཕྲག་གཅིག་སྟེ། ཐུབ་པའི་བསྟན་པ་ལོ་ལྔ་སྟོང་གི་བར་ཚུལ་དེ་ལྟར་དུ་གནས་པར་བཞེད་པས། དེ་ཡང་འབྲས་དུས་ཀྱི་ལྔ་བརྒྱ་པ་ཕྲག་གསུམ་གྱི་དང་པོ་ལ་དགྲ་བཅོམ། གཉིས་པ་ལ་ཕྱིར་མི་འོང་། གསུམ་པ་ལ་རྒྱུན་ཞུགས་མང་བས་འབྲས་བུའི་དུས་ཞེས་བྱ་ཞིང་། དེ་ནས་བསྒྲུབ་པའི་དུས་ཀྱི་ལྔ་བརྒྱ་པ་ཕྲག་གསུམ་ལ་རིམ་པ་བཞིན་དུ་ལྷག་པ་ཤེས་རབ་སྟེ་ལྷག་མཐོང་དང་། དེ་བཞིན་དུ་ཏིང་ངེ་འཛིན་དང་། ཚུལ་ཁྲིམས་དང་ལྡན་པ་མང་བས་བསྒྲུབ་པའི་དུས་ཞེས་བྱ་ལ། དེའི་རྗེས་སུ་ལུང་གི་དུས་ཀྱི་ལྔ་བརྒྱ་པ་ཕྲག་གསུམ་ལ་ཡང་རིམ་པ་ལྟར་མངོན་པ་དང་།
མདོ་སྡེ་དང་། འདུལ་བ་སྟེ། དེ་གསུམ་སྟོན་པ་མང་དུ་འབྱུང་བས་ལུང་གི་དུས་ཞེས་བྱ་ཞིང་། དེ་ནས་ལྔ་བརྒྱ་པ་ཐ་མ་ལ་རབ་ཏུ་བྱུང་བའི་རྟགས་ཙམ་ལས་ལྟ་སྤྱོད་རྣལ་མ་མི་འབྱུང་བས་རྟགས་ཙམ་འཛིན་པ་ཞེས་བྱ་སྟེ། སྔོན་གྱི་མཁས་པ་རྣམས་རྣམ་གཞག་དེ་ལྟར་དུ་མཛད་པ་ཡིན་ལ། དེ་ལྟར་ན་ཐུབ་པའི་བསྟན་པ་ཚུལ་དེ་ལྟ་བུའི་སྒོ་ནས་ལོ་གྲངས་ལྔ་སྟོང་དུ་གནས་པ་ཡིན་མོད། འོ་ན་བསྟན་པ་དེ་སངས་རྒྱས་མྱ་ངན་ལས་འདས་ནས་སྔར་ལོ་དུ་ཞིག་འདས་ལ། ད་ལྟ་འབྲས་བུ་སོགས་གང་གི་དུས་ཡིན་ཞིང་། མ་འོངས་པའི་གནས་ཚད་ཇི་ལྟར་ཡིན་སྙམ་ན། དེ་ཡང་སངས་རྒྱས་མྱ་ངན་ལས་འདས་ནས་བློ་ངན་ཞེས་པ་ལྕགས་མོ་བྱ་ལོ་འདི་ཡན་གྱི་འདས་ལོ་འདི་ལ་ལུགས་ཆེན་དགུའི་ཐ་སྙད་ཅིག་བྱུང་ཡང་།
གཙོ་ཆེ་བ་ནི་ཇོ་བོ་རྗེའི་ལུགས། ཁ་ཆེ་པཎ་ཆེན་གྱི་ལུགས། ས་སྐྱ་པཎ་ཆེན་གྱི་ལུགས། དུས་འཁོར་བ་འགའ་ཞིག་གི་ལུགས་དང་བཞི་ཙམ་ཞིག་ཡིན་པ་ལས། དང་པོ་ཇོ་བོ་རྗེའི་ལུགས་ནི། སྟོན་པ་མིག་དམར་ཞེས་པ་ཤིང་ཕོ་བྱི་བ་ལ་ལྷུམས་སུ་ཞུགས་ནས་ཤིང་མོ་གླང་ལ་སྐུ་བལྟམས། སྒྱུར་བྱེད་ཅེས་པ་ས་མོ་ཕག་ལ་སངས་རྒྱས་ནས། སྒྲོལ་བྱེད་ཅེས་པ་ཤིང་ཕོ་སྤྲེའུ་ལ་མྱ་ངན་ལས་འདས་པའི་ཚུལ་བསྟན་པར་བཞེད་པས། དེས་ན་ཐུབ་པ་སྐུ་འདས་ནས་ད་ལོའི་ལྕགས་མོ་བྱ་འདི་ཡན་ལ་ལོ་སུམ་སྟོང་བདུན་བརྒྱ་དང་ལྔ་བཅུ་ང་བདུན་ལོན་པར་བཞེད། ཁ་ཆེ་པཎ་ཆེན་ལུགས་ནི།
པཎ་ཆེན་དེའི་རྩིས་ཀྱི་ཐོག་མ་མེ་སྦྲུལ་ནས་བཟུང་བ་ཡིན་པས། དེ་ལྟར་ན་ཐུབ་དབང་མྱ་ངན་ལ་འདས་ནས་ད་ལྟའི་ལྕགས་བྱ་འདི་ཡན་ལ་ལོ་སྟོང་ཕྲག་གཉིས་དང་བརྒྱ་དང་དྲུག་ཅུ་རེ་ལྔ་ཙམ་ལོན་པར་བཞེད་ལ། དུས་འཁོར་བ་འགའ་ཞིག་གིས ། ཐུབ་དབང་ཟིལ་གནོན་ཞེས་པ་མེ་ཕོ་རྟ་ལ་ལྷུམས་སུ་ཞུགས་ནས་བབས་ལྟས་ཀྱི་དབོ་ཟླ་བའི་ཚེས་བཅོ་ལྔ་ལ་བལྟམས་རྒྱུ་ཡིན་པ། ཆུ་སྟོད་ལ་ཟླ་བཤོལ་བྱུང་བའི་སྟོབས་ཀྱིས་སྤྲེའུ་ཞེས་པ་མེ་མོ་ལུག་གི་མཆུ་ཟླ་བའི་ཚེས་བཅོ་ལྔ་ལ་སྐུ་བལྟམས་ཤིང་། དགེ་བྱེད་ཅེས་པ་ཆུ་ཕོ་རྟའི་ས་གའི་ཉ་ལ་སངས་རྒྱས་ནས། ཟད་པ་ཞེས་པ་མེ་ཕོ་སྟག་གི་ས་གའི་ཉ་ལ་མྱ་ངན་ལས་འདས་པས་དེས་ན་ཐུབ་དབང་འདས་ནས་ལྕགས་མོ་བྱ་འདི་ཡན་ལ་ལོ་སྟོང་ཕྲག་གཉིས་དང་བཞི་བརྒྱ་ལྔ་བཅུ་ང་བཞི་ཙམ་ལོན་པར་གསུངས་ཀྱང་། རང་ལུགས་ས་སྐྱ་པཎ་ཆེན་གྱི་རྗེས་སུ་འབྲངས་ཏེ་བཤད་དགོས་པས་ན། དེ་ལ་སྐབས་འདིའི་འདས་ལོ་དུ་སོང་ནི། ལ་ལར་བལྟམས་ནས་བརྩིས་པའང་ཡོད་ནའང་།
ངེས་པར་སངས་རྒྱས་མྱ་ངན་ལ་འདས་པ་ནས་རྩི་དགོས་པས། དེ་ཡང་ས་སྐྱ་པའི་བཞེད་པ། ཡང་དག་པ་རྫོགས་པའི་སངས་རྒྱས་ཤཱཀྱའི་རྒྱལ་པོ་དེ་ཉིད་ཆོས་ཀྱི་དབྱིངས་སུ་བཞུགས་པ་ནས་ལྕགས་བྱ་འདི་ཡན་ལ་སུམ་སྟོང་བདུན་བརྒྱ་དང་ལྔ་བཅུ་ང་ལྔ་ཙམ་ལོན་པར་བཞེད་པ་ཡིན་ཏེ། དེའི་རྒྱུ་མཚན་ས་སྐྱ་པཎྜི་ཏས་མཛད་པའི་རྗེ་བཙུན་གྱི་རྣམ་ཐར་བསྟན་རྩིས་མ་ལས་གསུངས་པའི་དོན། ཐུབ་པའི་དབང་པོ་རབ་བྱུང་ཞེས་པ་རབ་ཏུ་སྐྱེ་བའམ། མེ་མོ་ཡོས་ཀྱི་ས་གའི་ཉིན་ནམ་གྱི་གུང་ལ་ལྷུམས་སུ་ཞུགས་ནས། འབྱོར་པའི་ས་ཕོ་འབྲུག་གི་དབོ་ཟླ་བའི་ཉ་ལ་སྐུ་བལྟམས་པ་ཡིན་ལ། དེ་ཡང་ཞིབ་ཏུ་བྱས་ན་དབོ་ཟླ་བའི་ཁྱིམ་ཞག་གི་ཚེས་བརྒྱད། ཚེས་ཞག་གི་ཉ་ལ་སྐུ་བལྟམས་པ་ཡིན་ཞིང་། དེ་ནས་དགེ་བྱེད་ཅེས་པ་ཆུ་ཕོ་སྟག་གི་ཚེས་བཅོ་ལྔའི་དུས་སུ་མངོན་པར་རྫོགས་པ་སངས་རྒྱས་ནས།
ཐམས་ཅད་འདུལ་ཞེས་པ་མེ་མོ་ཕག་རྫོགས་ནས་ཀུན་འཛིན་ཞེས་པ་ས་ཕོ་བྱི་བའི་མགོ་རྩོམས་པའི་མཚམས་ལ་ཡོངས་སུ་མྱ་ངན་ལས་འདས་པར་གསུངས་ཤིང་། ཡང་རྣམ་པར་ཐར་པ་དེ་ཉིད་ལས། དེ་ནས་གཙང་གྲོམ་པ་ལ་སྟོད་དཔལ་ལྡན་ས་སྐྱའི་དགོན་པར་རྗེ་བཙུན་ཆེན་པོ་བདེ་བ་ཅན་དུ་གཤེགས་པའི་དུས་མེ་ཕོ་བྱི་བའི་ལོ་ལ་ཕྱོགས་ཀྱི་དགེ་འདུན་མཁས་པ་རྣམས་སྤྱན་དྲངས་ནས་ཆོས་ཀྱི་འཁོར་ལོ་ཆེན་པོ་བསྐོར། བཤད་པ་དང་འབྲེལ་གཏམ་གྱི་གྲྭ་ཆེན་པོ་བཙུགས། སྡེ་སྣོད་མཐའ་དག་གཏན་ལ་འབེབས་པའི་དགའ་སྟོན་ཆེན་པོ་མཛད་པའི་མེ་ཕོ་བྱི་བའི་ལོ་རྒྱལ་གྱི་ཟླ་བའི་ཚེས་བཅོ་ལྔ་ལ་གསོ་སྦྱོང་བྱས་པའི་དུས་སུ་དགེ་སློང་སྟོང་ལྷག་པ་ཞིག་ཚོགས་པའི་ནང་དུ་ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོ་ཞེས་བགྱི་བས། དུས་བཟང་གི་མདོ་དང་། སོ་སོ་ཐར་པའི་མདོ་ཤིན་ཏུ་དག་པར་བཏོན་ནས། སངས་རྒྱས་ཀྱི་བསྟན་པ་བྱི་དོར་བྱ་བའི་དུས་སུ་བརྩིས་པ་ན་མེ་ཕོ་བྱི་བའི་ལོ་འདི་ཡན་ལ་དེ་བཞིན་གཤེགས་པ་མྱ་ངན་ལས་འདས་ནས་ལོ་སུམ་སྟོང་སུམ་བརྒྱ་ལྔ་བཅུ་ཐམ་པ་ལོན་ནོ། ། ཞེས་གསུངས་པས་དེ་ཡན་ལ་སུམ་སྟོང་སུམ་བརྒྱ་དང་ཞེ་དགུ་འདས་པའི་ལྔ་བཅུ་པའི་ལོ་དེ་མེ་བྱི་དེ་ཡིན་པ་སྙོན་མེད་པར་གྲུབ་ཅིང་། དེའི་རྗེས་སུ་དེའི་འཕྲོ་ནས་དྲུག་ཅུ་རྩ་གཅིག་སོང་བ་མེ་མོ་གླང་གི་ལོ་ལ་ཆོས་རྒྱལ་འཕགས་པས་ཆུ་མིག་ཏུ་ཆོས་འཁོར་ཆེན་པོ་མཛད་པའི་དུས་བརྩིས་པ་ན།
དེ་ཡན་ལ་སུམ་སྟོང་བཞི་བརྒྱ་དང་བཅུ་འདས་པར་བཞེད། དེའི་འཕྲོ་ནས་ལོ་སུམ་ཅུ་རྩ་དྲུག་སོང་བ་ཆུ་ཕོ་བྱི་བའི་ལོ་བླ་མ་དམ་པ་ཐམས་ཅད་མཁྱེན་པ་བསོད་ནམས་རྒྱལ་མཚན་དཔལ་བཟང་པོ་བྱོན་ལ། དྲུག་ཅུ་རྩ་བཞི་ཤིང་མོ་ཡོས་ལ་གཤེགས། དེ་ནས་ལོ་བདུན་འདས་པ་ཆུ་ཕོ་ཁྱིའི་ལོ་ལ་རྡོ་རྗེ་འཆང་ཀུན་དགའ་བཟང་པོ་འཁྲུངས་སོ། ། ཆོས་རྒྱལ་འཕགས་པའི་བརྩིས་པའི་འཕྲོ་ནས་བཞི་བཅུ་ཞེ་ལྔ་འདས་པ་ཆུ་ཕོ་ཁྱིའི་ལོ་ཏི་ཤྲཱི་ཀུན་བློ་བསྙེན་པར་རྫོགས་དུས་བརྩིས་པས་སུམ་སྟོང་བཞི་བརྒྱ་ལྔ་བཅུ་རྩ་ལྔ་འདས་པར་བཞེད། དེ་ནས་ལོ་ལྔ་བཅུ་འདས་པ་ཆུ་ཕོ་བྱི་ལོ་བོ་དོང་དུ་དཔལ་ལྡན་བླ་མས་བརྩིས་པའི་ཚེ་སུམ་སྟོང་ལྔ་བརྒྱ་དང་ཉག་མ་ལྔ་འདས་པར་བཤད་དོ། ། རྗེ་རྡོ་རྗེ་འཆང་འཁྲུངས་ནས་ལོ་དྲུག་འདས་པ་ས་ཕོ་འབྲུག་ལ། སྙིགས་དུས་ཀྱི་རྒྱལ་བ་གཉིས་པ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་བྱོན་པ་ཡིན་ལ། དེ་ནས་ལོ་ཞེ་གཅིག་འདས་པ་ས་མོ་བྱ་ལ་ཀུན་མཁྱེན་བསོད་ནམས་སེང་གེ་འཁྲུངས་ཤིང་། དེ་ནས་ལོ་ཉི་ཤུ་འདས་པ་ཆུ་མོ་བྱ་ལ་རྗེ་བཙུན་སངས་རྒྱས་རིན་ཆེན་འཁྲུངས་སོ། །
དེ་ནས་ལོ་སོ་གཉིས་འདས་པ་ཤིང་མོ་སྦྲུལ་ལ་ས་ལོ་འཇམ་པའི་རྡོ་རྗེ་འཁྲུངས་ཤིང་། དེ་ནས་ལོ་བཅུ་གཉིས་འདས་པ་མེ་མོ་སྦྲུལ་ལ་རྗེ་བཙུན་ཨེ་ཝྃ་པ་ཆེན་པོ་དཀོན་མཆོག་ལྷུན་གྲུབ་འཁྲུངས་པ་ཡིན་ནོ། ། དཔལ་ལྡན་བླ་མས་བརྩིས་པའི་འཕྲོ་ནས་ལོ་ལྔ་བཅུ་རྩ་བདུན་འདས་པའི་ས་མོ་བྱ་ལ་ཨེ་ཝྃ་ཆོས་ལྡན་བཏབ་ཅིང་། དེ་ནས་ལོ་བདུན་འདས་པ་མེ་ཕོ་འབྲུག་ལ་ཁ་ཆར་དུ་གུ་གེ་ལྷ་བཙུན་པ་རབ་བྱུང་མཛད་དུས་རྗེ་ཀུན་དགའ་བཟང་པོས་བརྩིས་ཚེ་སུམ་སྟོང་ལྔ་བརྒྱ་དང་དྲུག་ཅུ་རྩ་དགུ་འདས་པ་ཡིན་ལ། ལོ་འདི་ལ་ན་ལཻནྡྲ་བཏབ་ཅིང་། དེའི་ཕྱི་ལོ་མེ་སྦྲུལ་ལ་གླིང་དགའ་བདེ་བ་ཅན་གྱི་དགོན་གནས་ཆེན་པོ་བྱོན་པ་ཡིན་ནོ། ། རྗེ་དཀོན་མཆོག་ལྷུན་གྲུབ་དགུང་ལོ་ཞེ་བཞི་བཞེས་པ་ལྕགས་ཕོ་བྱི་བའི་ལོ་ཨེ་ཝྃ་ཆོས་ལྡན་དུ་བརྩིས་པའི་ཚེ་སུམ་སྟོང་དྲུག་བརྒྱ་དོན་གསུམ་འདས་པར་བཤད་དོ། ། དེ་ནས་ད་བར་ལ་ལོ་བརྒྱད་ཅུ་བརྒྱ་གཅིག་སོང་བའི་གྱ་གཉིས་པ་དེ་ད་ལོའི་བྱ་ལོ་འདི་ཡིན་ལ། རྒྱུ་མཚན་དེས་ན་ཐུབ་དབང་གཤེགས་ནས་ད་ལོའི་ལྕགས་མོ་་་་་་ཡིག་ཆ་འདི་ཉིད་རྩོམ་པ་པོ་ས་སྐྱ་པ་ཤཱཀྱའི་དགེ་བསྙེན་རིགས་སྔགས་འཆང་བ་ངག་དབང་ཀུན་དགའ་བསོད་ནམས་རང་ལོ་ཉེར་ལྔ་ལོན་པའི་ལོ་དེའོ། ། བྱ་ལོ་འདི་ཡན་ལ་ལོ་གྲངས་སུམ་སྟོང་བདུན་བརྒྱ་དང་ལྔ་བཅུ་ང་ལྔ་ལོན་པ་ཡིན་ནོ། །
གལ་ཏེ་སངས་རྒྱས་མྱ་ངན་ལས་འདས་ནས་སྔར་ལོ་གྲངས་དེ་ཙམ་ཞིག་འདས་པ་ཡིན་དུ་ཆུག་ནའང་། སྟོན་པ་དབོ་ཟླ་བའི་ཉ་ལ་སྐུ་བལྟམས་པར་བཞེད་ན། མདོ་སྡེ་སྐལ་བཟང་ལས། འདྲེན་པ་ཁྱོད་ནི་རྒྱལ་ལ་བལྟམས། ། ཞེས་གསུངས་པ་དང་མི་འགལ་ལམ་ཞེ་ན། འདི་ལ་དུས་འཁོར་བ་ཁ་ཅིག་གིས། འགལ་སྤོངས་ནི་བབས་ལྟས་ལ་དེ་ལྟར་ཡིན་ཀྱང་། ཞིབ་ཏུ་བརྩིས་ན་མཆུ་ཟླ་བའི་ཉ་ལ་སྐུ་བལྟམས་པ་འདི་ཡོང་ལ། འོ་ན་མཆུ་ཟླ་བ་ལ་སྐར་མ་རྒྱལ་གྱི་ཉ་བ་འབྱུང་ངམ་ཞེ་ན་འབྱུང་སྟེ། དེ་ཡང་ཆུ་སྟོད་ལ་ཟླ་ཤོལ་བྱུང་བའི་དབང་གིས་སོ། །
ཞེས་པའི་འགལ་སྤོང་བྱས་པ་འདུག་ཀྱང་། ཁོ་བོའི་རྣམ་རྟོག་གི་འཆར་སྒོ་ལ་འདི་ལྟར་བྱུང་སྟེ། དེ་ཡང་མཁས་པ་ཆེན་པོ་བསོད་ནམས་རྩེ་མོའི་ཆོས་ལ་འཇུག་པའི་སྒོའི། ལྷུམས་སུ་ཞུགས་པའི་མཛད་པ་མཛད་པའི་སྐབས་ན། དེ་ནས་དཔྱིད་ཟླ་ཐ་ཆུང་གི་དུས་སུ་སྐར་མ་ས་གའི་དུས་རྒྱལ་ནམ་གྱི་གུང་ལ་དར་བའི་དུས་སུ་ཡུམ་གྱིས་ཚེས་བཅོ་ལྔའི་ཉིན་གསོ་སྦྱོང་བླངས་པའི་ཚེ་ཞུགས་པར་གྱུར་ཏེ། ཞེས་དང་། ། ཡང་དེའི་ངེས་པ་འབྱུང་བའི་མཛད་པའི་སྐབས་སུ། ནམ་ཕྱེད་ཀྱི་དུས་སུ་སྐར་མའི་བདག་པོ་རྒྱལ་མངོན་དུ་གྱུར་པ་ན། ཞེས་གསུངས་པས། ལེགས་པར་བརྟགས་ན་བནྷ་ཞེས་པའི་སྒྲ་འདི་ཞུགས་པ་དང་།
སྐྱེས་པ་དང་། བལྟམས་པ་རྣམས་ལ་འཇུག་པ་ལས། སྔོན་གྱི་ལོ་ཙཱ་བ་རྣམས་ཀྱི་ཕལ་ཆེར་དུ་བལྟམས་པར་བསྒྱུར་ཀྱང་། ཞུགས་པར་བསྒྱུར་བའི་ཚེ་འདིར་ལྷུམས་སུ་ཞུགས་པ་ཡིན་ལ། དེ་གོང་དུ་དྲངས་པའི་ལུང་གི་སྐར་མ་རྒྱལ་ཤར་བའི་ཚེ་ཞུགས་པར་གྲུབ་པས་ན་འགལ་སྤོང་གི་ངལ་བ་དེ་ཙམ་མི་དགོས་པ་འདྲ་སྙམ་སྟེ་ད་དུང་ཡང་དཔྱད་པར་བྱའོ། ། དེ་ལྟར་ན་བསྟན་པ་སྔར་ལོ་གྲངས་དེ་ཙམ་ཞིག་གི་སྒོ་ནས་ལུང་གི་དུས་ཀྱི་མངོན་པ་ཡན་འདས་ནས། ད་ལྟ་མདོ་སྡེའི་དུས་ན་ཡོད་པ་ལས། མདོ་སྡེའི་དུས་ཀྱིའང་ལྕགས་མོ་བྱ་འདི་ཡན་ལ་ལོ་ཉིས་བརྒྱ་དང་ལྔ་བཅུ་ང་བཞི་ཙམ་ལོན་ཞིང་། ད་མ་འོངས་པ་ལ་སྤྱོད་རྒྱུ་ལ་ཉིས་བརྒྱ་དང་བཞི་བཅུ་ཞེ་ལྔ་ཡོད་ཅིང་། དེའི་རྗེས་སུ་འདུལ་བའི་དུས་ཀྱི་ལྔ་བརྒྱ་པ་ཕྲག་གཅིག་སྟེ།
བསྟན་པ་རྣམ་དག་མ་འོངས་པ་ན་སྤྱོད་རྒྱུ་ལ་བདུན་བརྒྱ་དང་བཞི་བཅུ་ཞེ་དྲུག་ཡོད་ལ། དེ་ནས་རྟགས་ཙམ་འཛིན་པ་སྟེ་བསྟན་པའི་གཟུགས་བརྙན་ལྔ་བརྒྱ་པ་ཕྲག་གཅིག་དང་བཅས་པའི་མ་འོངས་པའི་ལོ་སྟོང་ཕྲག་གཅིག་དང་། ཉིས་བརྒྱ་དང་བཞི་བཅུ་ཞེ་ལྔ་ཙམ་ཡོད་པས། ཆོས་བྱེད་འདོད་ཀྱི་གང་ཟག་རྣམས། མཁས་པ་ཁ་ཅིག་གིས་སྙིང་རྗེ་པད་དཀར་ལ་སོགས་པའི་ལུང་སྒྲ་ཇི་བཞིན་དུ་མཛད་ནས་དེང་སང་རྟགས་ཙམ་འཛིན་པ་ཙམ་གྱི་ཚོད་ཡིན་གསུངས་པའི་རྗེས་སུ་འབྲངས་ནས་སེམས་ཞུམ་ཡང་མི་དགོས་ལ། འོན་ཀྱང་སྙིགས་མ་ལྔ་བདོ་བའི་དུས་ཡིན་པས་སྙེམས་བཅས་ཀྱི་བདུད་སྤངས་ནས། སྟོང་པ་ཉིད་དང་། སེམས་ངོ་སྤྲོད་པ་ཙམ་ལ་གཙོ་བོར་མི་བྱེད་པར། མདོ་རྒྱུད་ནས་གསུངས་པའི་ཆོས་གཤའ་མ་གཅིག་ཉམས་སུ་ལེན་དགོས་པ་ཡིན། གལ་ཏེ་ཁྱེད་རང་གི་ལུགས་ཀྱི་བསྟན་པ་ཡོད་མེད་ཀྱི་ཚད་གང་ཙམ་ནས་འཇོག་པ་ཡིན་ཞེ་ན།
ལུང་གཞི་ལས། བཙུན་པ་ཅི་ཙམ་བགྱིས་ན་དམ་པའི་ཆོས་མཆིས་པ་ཞེས་བགྱི། ཅི་ཙམ་བགྱིས་ན་མ་མཆིས་པ་ཞེས་བགྱི། ཨུ་པ་ལི། ལས་ཀྱང་ཡོད་ལ་ནན་ཏན་བྱེད་པའང་ཡོད་པའི་བར་དུ་སྟེ། དེ་ཙམ་གྱི་ན་མཆིས་པ་ཞེས་བྱའོ། ། ལས་ཀྱང་མེད་ལ་ནན་ཏན་བྱེད་པ་ཡང་མེད་ན་དམ་པའི་ཆོས་ཞིག་པ་ཞེས་བྱའོ། ། ཞེས་དང་། འཕགས་པ་ཐོགས་མེད་ཀྱིས། དམ་པའི་ཆོས་རྣམས་ནུབ་པ་ན་ལས་ཀྱི་མཐའ་མེད་པའི་ཕྱིར།
དགེ་སློང་གི་སྡོམ་པ་མ་བླངས་པ་ནི་བླང་དུ་མེད་ལ། བླངས་པ་ནི་མི་སྟོང་བར་རིག་པར་བྱའོ། ། ཞེས་གསུངས་པས་དེ་ལྟར་དུ་བྱེད་པ་ཡིན། འོ་ན་ཤཱཀྱའི་རྒྱལ་པོའི་བསྟན་པ་སྔར་དེ་ཙམ་ཞིག་འདས་ལ། མ་འོངས་པའི་ཚད་དེ་ལྟར་དུ་ཡིན་ཞིང་། ད་ལྟ་མདོ་སྡེའི་དུས་ཡིན་པས། དེ་ལ་བསྟན་པ་དེ་ཉིད་དང་པོར་རྒྱ་གར་ཡུལ་དུ་གནས་ཤིང་དར་བར་གྱུར་ནས། དེའི་རྗེས་སུ་རིམ་གྱིས་བོད་ཁ་བ་ཅན་གྱི་ཡུལ་དུ་དར་བ་ཡིན་པ་ལས། དང་པོ་རྒྱ་གར་དུ་ཕ་རོལ་ཏུ་ཕྱིན་པ་དང་། ཉན་ཐོས་ཀྱི་བསྟན་པ་རྣམས་ནི་དགྲ་བཅོམ་པ་ལ་སོགས་པ་རྣམས་ཀྱིས་བཀའ་བསྡུ་བ་གསུམ་མཛད་པའི་སྒོ་ནས་དར་ཞིང་རྒྱས་པར་མཛད་མོད།
ད་སྤྱིར་གསང་སྔགས་དང་། ཁྱད་པར་དུ་གསུང་ངག་རིན་པོ་ཆེའི་ལམ་འབྲས་བུ་དང་བཅས་པའི་གདམས་ངག་འདི་ཉིད་འཕགས་ཡུལ་དུ་དུས་ཇི་ཙམ་ཞིག་ནས་བྱུང་བ་ཡིན་སྙམ་ན། དེ་ལ་སྤྱིར་གསང་སྔགས་ནི། མདོ་སྡེ་གདམས་ངག་འབོགས་པའི་རྒྱལ་པོ་ལས། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། ཉེ་ལམ་རྡོ་རྗེ་ཐེག་པ་ཞིག ། མ་འོངས་དུས་སུ་འབྱུང་བར་འགྱུར། ། ཞེས་པ་ཙམ་ལས་མ་གསུངས་ཀྱང་བདེ་མཆོག་སྡོམ་འབྱུང་གི་རྒྱུད་ཕྱི་མ་ལས། ང་ནི་འདི་ནས་མི་སྣང་ནས། །
ལོ་ནི་བརྒྱད་དང་བཅུ་གཉིས་ནས། ། བསྟན་པའི་སྙིང་པོ་དམ་པ་ཞིག ། ལྷ་གནས་གསུམ་དུ་གྲགས་པ་དེ། ། འཛམ་གླིང་ཤར་ལྷོའི་ཕྱོགས་མཚམས་ན། ། དཔལ་ཞེས་བྱ་བའི་རི་བོ་རུ། ། ཐུགས་རྗེས་མཐུན་པའི་བྱིན་རླབས་ཀྱིས། ། རྒྱལ་པོ་ཛ་ཞེས་བྱ་བ་ལ། ལག་ན་རྡོ་རྗེས་གནང་བར་བྱེད། ། ཅེས་གསུངས་པས། དེ་ཡང་སྟོན་པ་ཡོངས་སུ་མྱ་ངན་ལས་འདས་ན་ལོ་ཉི་ཤུ་སོང་བ་ན་དཔལ་ཕྱག་ན་རྡོ་རྗེས་གྲོང་ཁྱེར་པ་ཏི་ཀིརྟི་ཞེས་བྱ་བར་སྤྲུལ་པའི་དཀྱིལ་འཁོར་དུ་རྒྱལ་པོ་རབ་གསལ་ཟླ་བ་ལ་དབང་བསྐུར་ཏེ་དེ་ཉིད་འདུས་པ་ལ་སོགས་པའི་རྒྱུད་སྡེ་རྣམས་གནང་ཞིང་།
དེ་ནས་རྒྱལ་པོ་དེའི་སློབ་མ་སྒྲ་གཅན་འཛིན་ནས་བརྒྱུད་དེ་གྲུབ་ཆེན་ཀུན་དགའ་སྙིང་པོས་རྒྱ་གར་ཁ་ཆེ་ལ་སོགས་པར་དར་བ་མཛད་ལ། དེའི་རྗེས་སུ་ཁྱད་པར་གསུང་ངག་རིན་པོ་ཆེ་འདི་ནི་སློབ་དཔོན་དཔལ་ལྡན་ཆོས་སྐྱོང་ཞེས་བྱ་བ་བྱོན་ནས་དར་བ་ཡིན་ཏེ། དེ་ཡང་དང་པོ་རྒྱལ་རིགས་ཡིན་པ་ལས་དེ་སྤངས་ནས་ཤྲཱི་ན་ལཻནྡྲའི་གཙུག་ལག་ཁང་དུ་གཞི་ཐམས་ཅད་ཡོད་པར་སྨྲ་བའི་མཁན་པོ་རྣམ་པར་རྒྱལ་བའི་སྡེ་ཞེས་བྱ་བ་ལས་རབ་ཏུ་བྱུང་ནས་མཚན་ཡང་དཔལ་ལྡན་ཆོས་སྐྱོང་དུ་བཏགས་ཤིང་། འཁོར་ལོ་བདེ་མཆོག་གི་དབང་དང་གདམས་ངག་ཀྱང་ཞུས་ལ། དེ་ནས་མཁན་པོ་དེ་ཉིད་འདས་པའི་རྗེས་སུ་ན་ལཻནྡྲའི་མཁན་པོ་མཛད་དེ། ཉིན་མོ་འདུལ་བ་ལ་སོགས་པའི་ཆོས་འཆད་ཅིང་། མཚན་མོ་བདེ་མཆོག་གི་བསྒྲུབ་པ་ལ་བརྩོན་པ་ཡུན་རིང་དུ་མཛད་པས་དེའི་ངོས་ནས་དངོས་གྲུབ་ཀྱི་མཚན་མ་ཧ་ཅང་མ་བྱུང་ཡང་། གཞན་དངོས་གྲུབ་ཀྱི་དྲོད་རྟགས་བྱུང་བ་རྣམས་དེ་དུས་ངོ་མ་ཤེས་སུ་ཟིན་ཀྱང་། སྐབས་ཤིག་ཏུ་ས་ག་ཟླ་བའི་ཉི་ཤུ་གཉིས་ཀྱི་ནུབ་མོ་མནལ་ལམ་དུ་ཡེ་ཤེས་མཁའ་འགྲོ་བདག་མེད་མ་བུད་མེད་ཐ་མལ་པའི་ཚུལ་དུ་བྱས་ནས། ཁྱོད་ཀྱི་ལས་བསགས་པའི་ལྷ་ང་ཡིན་པས་དངོས་གྲུབ་མྱུར་དུ་ཐོབ་བོ་ཞེས་གསུངས་ནས་མི་སྣང་བར་སོང་བ་དང་།
མནལ་སད་ནས་དེའི་བཀའ་བཞིན་བྱས་པས། དེའི་ནུབ་མོ་ཡེ་ཤེས་མཁའ་འགྲོ་མས་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་སྤྲུལ་ནས་དབང་བཞི་བསྐུར་བས་ས་དང་པོའི་རྟོགས་པ་སྐྱེས་ཤིང་། དེ་ནས་ཉི་ཤུ་དགུའི་བར་ལ་ས་དྲུག་གི་རྟོགས་པ་བརྙེས་པ་ན་རྣལ་འབྱོར་གྱི་དབང་ཕྱུག་དཔལ་བིརྺ་པ་ཞེས་མཚན་ཉི་ཟླ་ལྟར་གྲགས་པ་དེས་སྤྱིར་མདོ་རྒྱུད་ཐམས་ཅད་དང་། ཁྱད་པར་ཀྱཻ་རྡོ་རྗེ་རྒྱུད་གསུམ་གྱི་དགོངས་པ་རྗེ་བཙུན་རྡོ་རྗེ་བདག་མེད་མའི་བཀའ་བཞིན་དུ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཆོས་སྐོར་རྣམས་གསུངས་པ་ཡིན་ལ། འོ་ན་སློབ་དཔོན་དེ་ཉིད་དུས་ནམ་གྱི་ཚེ་བྱོན་པ་ཡིན་ཞེ་ན། དེ་ཡང་ཐོག་མར་འཇམ་དཔལ་རྩ་རྒྱུད་ལས། ང་ནི་འདི་ནས་མི་སྣང་ནས། ། ལོ་ནི་བཞི་བརྒྱ་ལོན་པ་ན། ། ཀླུ་ཞེས་བྱ་བའི་དགེ་སློང་འབྱུང་། ། ཞེས་བྱ་བ་ལ་སོགས་པ་གསུངས་པས།
སངས་རྒྱས་མྱ་ངན་ལས་འདས་ནས་ལོ་བཞི་བརྒྱ་ན་སློབ་དཔོན་ཀླུ་སྒྲུབ་བྱོན་པ་ཡིན་ལ། ཡང་དེ་ཉིད་ལས། ལོ་ནི་དྲུག་བརྒྱ་དག་ཏུ་འཚོ། ། ཞེས་གསུངས་པས་དེས་ལོ་དྲུག་བརྒྱའི་བར་དུ་བཞུགས་ཤིང་། དེའི་སློབ་མ་ཨཱརྻ་དེ་བ་ཡིན་ལ། དེའི་སློབ་མ་བིརྺ་པ་ཡིན་པར་དམ་པ་རྒྱ་གར་གྱི་མན་ངག་ལས་འབྱུང་ཞིང་། སྤྱན་རས་གཟིགས་བརྟུལ་ཞུགས་ཀྱི་དབུ་མའི་འགྲེལ་པར། ཨརྻ་དེ་བའི་དབུ་མ་བཞི་བརྒྱ་པ་ལ་སློབ་དཔོན་འདིས་འགྲེལ་པ་མཛད། ཅེས་བླ་མ་རྣམས་གསུངས་ལ། ཡང་སངས་རྒྱས་མྱ་ངན་ལས་འདས་ནས་ལོ་དགུ་བརྒྱ་ན་སློབ་དཔོན་ཐོགས་མེད་འབྱོན་པར་ཝན་བརྩེགས་ཀྱི་མདོ་ལས་བཤད་ཅིང་།
འཇམ་དཔལ་རྩ་རྒྱུད་ལས། ལོ་ནི་བརྒྱ་དང་ལྔ་བཅུར་འཚོ། ། ཞེས་ལུང་བསྟན་པས། སློབ་དཔོན་དེས་དགུང་ལོ་ཕྱེད་དང་ཉིས་བརྒྱ་བཞུགས་པར་བཤད་ཅིང་། དེའི་སློབ་མ་དཔལ་ལྡན་ཆོས་སྐྱོང་ཡིན་པར་མདོ་སྡེ་ས་བཅུ་པའི་རྒྱུད་ལས་འབྱུང་བས། དེས་ན་ཐུབ་པའི་དབང་པོ་མྱ་ངན་ལ་འདས་པའི་རྗེས་སུ་སྤྱིར་དེ་ཉིད་ཀྱི་བསྟན་པ་ཉིན་མོ་ལྟར་གསལ་བར་མཛད་པའི་དགྲ་བཅོམ་པ་དང་། པཎ་གྲུབ་གནམ་གྱི་སྐར་མ་ལྟ་བུ་བསམ་གྱིས་མི་ཁྱབ་པ་ཞིག་བྱོན་ཅིང་། ཁྱད་པར་རྒྱ་གར་འཕགས་ཡུལ་དུ་གྲགས་ཆེ་བའི་གང་ཟག་གསུམ་བྱུང་བ་ནི། དང་པོ་སངས་རྒྱས་མྱ་ངན་ལས་འདས་ནས་ལོ་བརྒྱ་དང་བཅུ་ལོན་པ་ན། བསྟན་པ་སྟོབས་ཀྱི་འཛིན་པ་ཆོས་རྒྱལ་མྱ་ངན་མེད་ཅེས་བྱ་བར་བྱོན་པར་ཆོས་ལ་འཇུག་པའི་སྒོ་དང་།
བུ་སྟོན་ཆོས་འབྱུང་གཉིས་ཀ་ལས་བཤད་ཅིང་། གཉིས་པ་ནི་དེ་ནས་ལོ་བདུན་བརྒྱ་དང་དགུ་བཅུ་ན་སློབ་དཔོན་དབྱིག་གཉེན་བྱོན་པ་ཡིན་ཞིང་། དེའི་སློབ་མ་ཕྱོགས་གླང་། དེའི་ཡང་སློབ་མ་སློབ་དཔོན་དབང་ཕྱུག་སྡེ་ཞེས་བྱ་བ་སྟེ། དེ་ལ་སློབ་མའི་ཚོགས་དུ་མ་ཞིག་ཡོད་པའི་ནང་ནས་མཆོག་ཏུ་གྱུར་པ་ནི། རྒྱ་གར་ལྷོ་ཕྱོགས་རྒྱལ་དབང་གཙུག་གི་ནོར་བུ་ཞེས་བྱ་བར་སྐུ་འཁྲུངས་པའི་བློན་པོ་ཆོས་ཀྱི་གྲགས་པ་ཞེས་མཚན་ཡོངས་སུ་གྲགས་པ་དེ་ཉིད་ཀྱི་རིགས་པའི་སྒོ་ནས་མུ་སྟེགས་པ་རྣམས་མིང་མེད་པར་བྱས་ཏེ་སངས་རྒྱས་ཀྱི་བསྟན་པ་གསལ་བར་མཛད་པ་ཡིན་ལ། ཁྱད་པར་དུ་གོང་གི་རྒྱུ་མཚན་དེ་རྣམས་ཀྱི་སྒོ་ནས་རགས་རྩིས་ཙམ་གྱི་དབང་དུ་བྱས་ན། སངས་རྒྱས་མྱ་ངན་ལས་འདས་ནས་ལོ་སྟོང་དང་ཉི་ཤུ་ལྷག་ཙམ་ན་སློབ་དཔོན་རྣལ་འབྱོར་གྱི་དབང་ཕྱུག་དཔལ་བིརྺ་པ་བྱོན་ཏེ་མཐུ་སྟོབས་ཀྱི་སྒོ་ནས་མུ་སྟེགས་པ་རྣམས་ཚར་བཅད་ནས། བསྟན་པ་སྤྱི་དང་། བྱེ་བྲག་ཏུ་གསང་སྔགས།
ཁྱད་པར་དུ་ལམ་འབྲས་བུ་དང་བཅས་པ་ལ་སོགས་པའི་གདམས་ངག་གི་སྒོ་ནས་གསང་སྔགས་བླ་མེད་ཀྱི་བསྟན་པ་དར་ཞིང་རྒྱས་པར་མཛད་པ་ཡིན་ཞིང་། སློབ་དཔོན་དེ་ཉིད་ཀྱང་བླ་མ་རྣམས་ཀྱི་གསུང་གིས་རྒྱ་གར་དུ་ཐེངས་གསུམ་བྱོན་ཞེས་ཁ་ཅིག་གིས་ཟེར་བས། དེ་ཡང་དང་པོ་ནི་ལམ་འབྲས་གསུང་བ་པོ་དེ་ཡིན་ལ། གཉིས་པ་ནི་ཡུལ་དབུས་ཀྱི་རྣལ་འབྱོར་པ་སི་རོ་པ་ཞེས་བྱ་བའི་མིང་བཟུང་སྟེ་གླང་པོ་ཆེ་ཉི་མ་འཆར་ཀ་ཞེས་པ་བཏུལ་ནས་རྩོད་པའི་དུས་ཀྱི་སེམས་ཅན་ལ་ཕན་བཏགས་ཤིང་། འདིར་བརྗོད་བྱ་ཕྲན་བུ་མ་ཚང་བ་ལྟ་བུ་སྣང་། གསུམ་པ་ནི་སླར་ཡང་བྷི་མི་ས་ར་འདུལ་བ་ལ་སྐོར་ཅིག་བྱོན་ཟེར་ཏེ་གང་ལྟར་ཡང་དེ་ལྟ་བུའི་རྣལ་འབྱོར་གྱི་དབང་ཕྱུག་དེ་ད་ལྟ་ཡང་སྭ་ཝ་ན་ཐའི་ས་ཕྱོགས་ན་བཞུགས་པ་ཡིན་ཏེ། དེ་ཡང་སོ་ཝ་ན་ཐའི་དབང་ཕྱུག་གིས་བཞེངས་པའི་གཙུག་ལག་ཁང་དེ་ཉིད་ནས་དྲོ་ལམ་ཙམ་གྱི་སའི་ཆ། དགུ་ཙར་ཞེས་བྱ་བའི་གནས་ན་རྣལ་འབྱོར་དབང་ཕྱུག་གི་རྡོ་སྐུ་ཡིན་ཡང་ཟེར། རྣལ་འབྱོར་དབང་ཕྱུག་ཡིན་ཡང་ཟེར། གང་ལྟར་ཡང་རྣལ་འབྱོར་དབང་ཕྱུག་སྐུ་ཞབས་རོལ་པའི་འདུག་སྟངས།
ཕྱག་གཡས་ཉི་མ་གཏེང་འཛིན། གཡོན་མཉམ་བཞག་གི་མཐིལ་ན་གསེར་འགྱུར་ཨ་རུ་ར་རྣམ་རྒྱལ་གྱི་ཆ་ཙམ་འཛིན་པ། སྐུ་བོངས་ཀྱི་ཚད་ནི་འདི་ཞེས་མཐའ་གཅིག་ཏུ་གཞལ་བར་མི་ནུས་ཏེ། མ་དད་ཅིང་མཐོ་མཚམས་པས་ནི་མི་ཚད་ལོང་གིས་ཀྱང་དབུའི་གཙུག་མི་རྟོགས་ཤིང་། དད་ཅིང་མཆོད་པར་འདུག་ན་བྱིས་པ་ཆུང་ངུས་ཀྱང་ཅི་འདོད་དུ་རྟོགས་པའོ། ། མིང་གི་ཁྱད་པར་ནི། ཕྱི་པ་རྣམས་དབང་ཕྱུག་ལ་སོགས་པ་རྣམས་ཀྱི་སྟོབས་དང་བསོད་ནམས་འཕྲོག་པར་བྱེད་པས། བ་ལ་ཧ་རའམ། པུ་ཎྱེ་ཧ་ར་ཞེས་འདོགས་ཏེ། འདི་མ་མཆོད་ན་མི་དགེ་བའི་ལྟས་ངན་ཆེན་པོ་འབྱུང་ཟེར་ནས་ཆ་གསུམ་དུ་བགོས་ནས་མཆོད་པས་མཆོད་པར་བྱེད།
ནང་པ་རྣམས་སྟོབས་ཀྱི་མགོན་པོ་ཡིན་པས། བ་ལ་ནཱ་ཐཱ་ཞེས་འདོད་དེ། འདི་མཆོད་ན་དངོས་གྲུབ་འབྱུང་ཟེར་ནས་མཆོད་པར་བྱེད་དོ། ། སྤྱིར་རྒྱ་གར་ན་དུས་རྒྱུན་གྱི་མཆོད་པ་དེ་ཝི་ཀོ་ཌའི་ཁརྶ་པ་ཎི་བཟང་། གློ་བུར་གྱི་མཆོད་པ་རྡོ་རྗེ་གདན་བཟང་བ་ཡིན་པ་ལ། དེང་སང་ནི་རྒྱུན་དང་ཁྱད་པར་གྱི་མཆོད་པ་གཉིས་ཀ་སྭ་ཝ་ན་ཐ་ཉིད་བཟང་བ་ཡིན་ཞེས་གྲགས་སོ། ། འཁོར་ནི་གུ་བ་གཅིག་དང་། བུད་མེད་དམ་ཁྱི་མོ་གཅིག་རྒྱུན་དུ་ཡོད་དེ་ཕྱག་ན་རྡོ་རྗེ་དང་། རྣལ་འབྱོར་མ་ཡིན་པར་གྲགས། ཡོན་ཏན་གྱི་ཁྱད་པར་ནི་ཤིན་ཏུ་ཆེ་སྟེ།
ཕྱག་མཐིལ་གྱི་གསེར་འགྱུར་གྱི་རྩིས། ལྕགས་ལ་སོགས་པ་ཅི་འདོད་གསེར་དུ་བསྒྱུར་ནས་འཇིག་རྟེན་གྱི་དབུལ་འཕོང་སེལ་བའི་སྒོ་ནས་ཡུན་རིང་དུ་བདེ་བས་འཚོ་བར་མཛད་པ་ཡིན་ནོ། ། དེ་ལྟ་མོད་ཀྱི་སྐབས་ཤིག་ཏུ་རྒྱལ་པོ་འདོད་ཅན་གཅིག་གིས་ལྕགས་ལ་སོགས་པའི་ཡོ་བྱད་མང་པོ་དུས་གཅིག་ཏུ་བསགས་ནས་བང་མཛོད་གསེར་གྱིས་གང་བར་འདོད་པའི་འདོད་རྔམ་ཚབས་ཆེས་པ་ལ་བརྟེན་ནས། ཕྱག་སོར་བསྡམས་ནས་སུས་ཀྱང་ལོངས་སྤྱད་རྒྱུ་མེད་པ་ཞིག་བྱུང་། ཕྱིས་སུ་གསོལ་བ་དྲག་ཏུ་བཏབ་པས་ཕྱག་གི་སྦུབ་ན་མར་ལྕགས་ཕྲ་མོ་བཏང་བས་རེག་ཐུབ་ཅིང་གང་རེག་ཐམས་ཅད་གསེར་དུ་བསྒྱུར་བས་འཇིག་རྟེན་གྱི་འདོད་པ་སྐོང་བ་ཙམ་བྱུང་། ཡང་སྐབས་ཤིག་ཏུ་བྲམ་ཟེ་གཅིག་གིས་ས་སྡེ་བཙུགས་ནས་གསེར་འགྱུར་ཞུས་པས། ཕྱག་གི་ནང་གི་གསེར་འགྱུར་གནང་ནས་ཁྱོད་རང་ཇི་ལྟར་བཞེད་པའི་དོན་སྒྲུབས་ལ། དེ་ནས་འདིར་སྔ་མོ་བཞིན་དུ་ཞོག་ཅིག་ཅེས་གདམས། བྲམ་ཟེ་རང་གི་ཁྱིམ་དུ་གསེར་འགྱུར་མང་པོ་བྱས་པས། ཡུལ་དེའི་རྒྱལ་པོས་གསན་ནས་ཕོ་ཉ་མངགས་པ་ན།
བྲམ་ཟེས་སྔར་གྱི་ཆད་བྱས་པ་ལྟར་བླངས་ན། རྒྱལ་པོ་རང་ཡང་རྣལ་འབྱོར་དབང་ཕྱུག་ཉིད་ལ་ཞུས་པ་འཐད་དོ་བྱས་ནས་ཕོ་ཉ་བ་དང་བཅས་སྭ་ཝ་ན་ཐར་ཕྱིན་པ་ན། ཕྱག་གི་གསེར་འགྱུར་སྔ་མ་བཞིན་བསྡམས་ནས་རྒྱལ་པོ་ལ་མ་གནང་བས། རྒྱལ་པོ་ཁྲོས་ནས་མཐོ་འཚམ་པར་བརྩམས་པ་ན། རྒྱལ་པོ་ལ་མི་དགེ་བའི་ལྟས་བྱུང་ནས་འཚེར་མ་ནུས་སོ། ། གཞན་ཡང་རྟེན་དེ་ཉིད་ཀྱི་ཞལ་དུ་ཆང་བླུགས་པས་དང་པོར་ཁོལ་ཞིང་། མཐར་ཐིམ་པས་ཇི་ཙམ་པའི་ཆང་བླུགས་ཀྱང་ཁེངས་པ་མེད་པ་ཡོད། ཁ་ཅིག་དེའི་དྲུང་ན་རྡོའི་ཀ་པ་ལ་ཅིག་ཡོད་པས་ཆང་བླུག་ས་དེ་ཉིད་ཡིན་ཡང་ཟེར། མདོར་ན་རྣལ་འབྱོར་དབང་ཕྱུག་དེ་ཉིད་ལ་ཐིམ་པའོ། ། རྣལ་འབྱོར་དབང་ཕྱུག་ཉིད་ཡིན་ཡང་རུང་སྟེ།
རེ་ཞིག་གླིང་འདིར་བརྟུལ་ཤུགས་ཀྱི་སྤྱོད་པ་འཕྲོ་བཤོལ་ཏེ་བཞུགས་པ་ཡིན་ལ། ཕྱིས་བྷི་མ་ས་རའི་དབང་ཕྱུག་གི་ལིང་ཁ་ཞིག་ལ་བསྡུད་པ་ལ་ལན་ཅིག་དང་། གླང་པོ་ཆེ་སྨྱོན་པ་འདུལ་བ་ལ་རྣལ་འབྱོར་པ་སེ་རོལ་ཞེས་པ་གཅིག་བྱུང་སྟེ། དེ་ཡང་རྣལ་འབྱོར་གྱི་དབང་ཕྱུག་འདི་ཉིད་ཡིན་ནམ་ཞེས་གྲགས་པས་ལན་གཉིས་བྱོན་པ་ཡིན་ནོ། ། དེ་དག་ནི་སྭ་ཝ་ན་ཐའི་སྐོར་ཅུང་ཟད་ཙམ་མོ། ། གཞན་ཡང་འདིའི་རྣམ་ཐར་བསྡུས་ཏེ་ཚིགས་བཅད་དུ་བརྗོད་ན། མཁན་པོར་གསོལ་དང་མཁའ་འགྲོས་བྱིན་གྱིས་བརླབས། ། ངན་པར་ཁས་སླང་གངྒཱས་ལམ་ཡང་བྱིན། ། རྒྱལ་པོ་བཏུལ་དང་གངྒཱ་གྱེན་ལ་ལྡོག ། མྱོས་བྱེད་གསོལ་ཕྱིར་ཉི་མ་གཏེང་པར་བཟུང་། །
ལིང་ག་གས་དང་དབང་ཕྱུག་ལག་ནས་འཁྲིད། ། ཙཎྜི་བཏུལ་དང་སྒྲོལ་མས་ཞལ་འགྱུར་དང་། ། རྟོགས་པ་ཕུལ་དང་གདོང་དྲུག་བཏུལ་བ་སོགས། ། ལོ་རྒྱུས་གཞུང་དང་བླ་མའི་ཞལ་ཤེས་བྱ། ། ཞེས་སོ། ། རྗེ་འབྲོག་མིའི་གསུང་རྒྱུན་ལས་ནི། འཇམ་དཔལ་རྩ་རྒྱུད་ལས། ཡི་གེ་དྷ་ཞེས་སྡོམ་བརྩོན་འགྱུར། ། ལྷོ་ཡི་ཕྱོགས་སུ་རྣམ་པར་གྲགས། ། སྡོམ་བརྩོན་དེ་བཞིན་སྔགས་ཀྱང་འགྲུབ། །
ཅེས་པ་འདི་རྣལ་འབྱོར་དབང་ཕྱུག་འདིའི་ལུང་བསྟན་ཡིན་པར་མཛད་དེ། འདིའི་མཚན་དྷརྨ་པ་ལ་ཡིན་པས། མིང་ཐོག་བསྟན་པ་དང་གངྒཱ་གྱེན་ལྡོག་གཉིས་པ་ནས་ཙཎྜི་ཀ་བཏུལ་བ་ཡན་ཆད་ལྷོ་ཕྱོགས་ཡིན་པས། ལྷོ་ཕྱོགས་སུ་རྣམ་པར་གྲགས་པ་ཆེས་ཆེར་ཆེ་བ་དང་། སྡོམ་བརྩོན་གྱི་སྒོ་ནས་བསྟན་པའི་བྱ་བ་མཛད་པ་དང་། རྡོ་རྗེ་བདག་མེད་མས་བྱིན་གྱིས་བརླབས་ནས་གསང་སྔགས་ཀྱི་མཆོག་གྲུབ་པ་སོགས་ཐམས་ཅད་ཇི་ལྟ་བ་བཞིན་འགྲིག་ཅིང་། ཡོངས་སུ་གྲགས་པ་ལ་དཔལ་ལྡན་ཆོས་གྲགས་ཀྱི་ལུང་བསྟན་དུ་སྦྱོར་བ་ལ་ནི་ཐམས་ཅད་ཚང་བའི་ངེས་པ་ཅུང་དཀའ་བ་ཡིན་ནོ། ། ཞེས་གསུངས། དེ་ལས་གསུང་ངག་རིན་པོ་ཆེའི་བཀའ་དྲིན་ཐོབ་པའི་སློབ་མ་ནི་གཉིས་ལས། ནག་པོ་པ་ཉིད་གཙོ་བོ་ཡིན་ཞིང་།
དེ་ཉིད་ལས་གཙོ་བོར་འཕེལ་ཏེ། དེ་ཡང་གངྒཱ་གྱེན་ལྡོག་གཉིས་པའི་དུས་ཀྱི་ཀོ་མཁན་རྗེས་སུ་འབྲངས་པ་ནི་ཌོམྦྷི་ཧེ་རུ་ཀ་སྟེ། དེ་ཉིད་སྐལ་ལྡན་གཅིག་ཅར་བ་ཡིན་པས་དེའི་ལམ་གྱི་སྒོ་ནས་དཀྲི་ཞིང་། ལམ་གྱི་ཆ་ཤས་ཙམ་གྱིས་བདག་ཉིད་དང་རྟོགས་པ་མཉམ་པར་གྱུར་ནས། ཤར་ཕྱོགས་ཀྱི་ཡུལ་སྣ་ཚོགས་སྦྱངས་ལྡན། ཕོ་བྲང་ཀི་ཀ་ནའི་རྒྱལ་པོ་འདུལ་དུ་བཏང་བས། སྦྲུལ་གྱི་སྲབ་ཐུར་བྱས་ནས་སྟག་མི་ཟན་ལ་ཆིབས། ཕྱག་ཏུ་སྦྲུལ་ཐོགས་ནས་རྒྱལ་པོ་བཏུལ་བ་སོགས་མཛད་ལ། འདི་ལས་འཕེལ་བ་རྩ་བ་མེད་པ་ཅུང་ཟད་ཅིག་ཡོད་དོ། ། དེང་སང་བརྒྱུད་པའི་ཕྱོགས་འདི་པ་བ་འགྲེལ་པ་ལུགས་སུ་བཞེད་པའོ། །
ནག་པོ་པ་ནི་རྣལ་འབྱོར་དབང་ཕྱུག་གི་རྗེས་སུ་འབྲངས་པ་ན། སྔར་བསྟན་ལ་མ་ཞུགས་ཤིང་འཇུག་འདོད་ཡོད་པ། བཏུལ་ཏེ་རྡོ་རྗེའི་ཚིག་རྐང་བརྗེད་ཐོར་གནང་ནས། སྐལ་དམན་རིམ་འཇུག་པའི་དེའི་མཚན་ཉིད་དང་ལྡན་པས་རྡོ་རྗེའི་ཚིག་རྐང་གནང་། དེའི་དངོས་བསྟན་གྱི་རིམ་པ་དཀྲིས་པ་ཡིན་ལ་དེ་ཉིད་ལ་བརྟེན་ནས་གསུང་ངག་རིན་པོ་ཆེ་འདི་རྒྱུན་མར་འཕེལ་བ་ཡིན་ཏེ། དེ་ཡང་རྣལ་འབྱོར་དབང་ཕྱུག་གིས། གྲུབ་ཆེན་ཤར་ཕྱོགས་ནག་པོ་པ་ལ་ཡུལ་དབུས་ཀྱི་རྒྱལ་པོ་སེངྒེ་རྣམ་པར་རོལ་པའམ། རླུང་ལས་རྣམ་པར་རྒྱལ་བ་ཞེས་བྱ་བ་ལ་རྡོ་རྗེའི་ཚིག་རྐང་བྱིན་ལ་ཐུལ། དེ་ཡིད་ཆེས་པའི་རྒྱབ་རྟེན་དུ་ནུབ་ཕྱོགས་ཨུ་རྒྱན་དྷརྨཱ་ག་ཙ་སྟེ་ཆོས་ཀྱི་ཕོ་བྲང་ན་རྒྱུད་འབུམ་ཕྲག་ལྔ་པའི་ནང་ནས་ལུང་སྐོར་སྡེ་ལྔ་ཞེས་བྱ་བ་ཡིད་ཆེས་པའི་ལུང་ཡོད་པས་དེ་སྤྱན་དྲོངས་ཞེས་ལུང་བསྟན་ནས་དཔེར་ན་གྲུབ་ཆེན་ལཱུ་ཧི་པས་དྷ་རི་ཀ་པ་ལ་དཔལ་མངོན་པར་རྟོགས་པ་གནང་ནས་དེའི་རྒྱབ་བརྟེན་དུ། ཨུ་རྒྱན་ནས་མཁའ་འགྲོ་མ་ཀུན་སྤྱོད་ཀྱི་རྒྱུད་སྤྱན་དྲངས་ཞེས་ལུང་བསྟན་ནས་དེ་བཞིན་མཛད་པ་དང་འདྲའོ།
ལུང་སྐོར་སྡེ་ལྔ་ཞེས་པ་འདི་ས་ལུགས་ལ་ནི་བགྲོས་གསལ་བར་མེད། ཞ་ལུགས་ན་ཡང་དང་ཡང་དུ་འབྱུང་བས་ཁོང་པ་ལ་ལུང་སྡེ་ལྔ་འདི་ཡིན་གྱི་གཏད་སོ་ཙམ་ཞིག་ནི་ནམ་ཡང་ཡོད་པ་ཡིན་ནམ་གསུངས། གང་ལྟར་ཡང་དེ་ལྟ་བུའི་ནག་པོ་པ་དེ་ཉིད་ལྷོ་ཕྱོགས་ནས་འོངས་ཀྱང་ཡུལ་རྒྱ་གར་ཤར་ཕྱོགས་པ་ཡིན་པས་ཤར་ཕྱོགས་ནག་པོ་པ་ཞེས་བྱ་ལ། སྙན་ཤལ་རིང་བས་སམ། ཡུལ་གྱི་བྱེ་བྲག་ཀརྞ་ཞེས་པ་ལ་བརྟེན་ནས་ནག་པོ་ཀརྞ་པ་ཞེས་ཀྱང་བྱ་སྟེ་འདི་ལ་མགོན་པོ་མངོན་འབྱུང་གི་རྒྱུད་ལྟར་ན། ཀ་ཧ་ན་པ་ཞེས་པ་གཅིག་ངེས་པར་ཐོབ་གསུངས། དེ་ལྟ་བུའི་ནག་པོ་པས་རྒྱལ་པོ་བཙུན་མོ་བདུན་ཅུ་རྩ་གཉིས་ལ་ཆགས་པ་ཞིག་ཀྱང་བཏུལ་ཏེ། དང་པོར་བཙུན་མོའི་དབུས་སུ་བྱོན། བཙུན་མོ་རྣམས་ཀྱིས་རྒྱལ་པོ་ལ་རྒྱུ་མཚན་བསྙད་པས། ཆད་པས་ཆོད་ཅིག་གསུངས་པ་ལ།
རྒྱལ་པོའི་དམག་ཕྱིར་ཕྱིན་རྩ་ན་སློབ་དཔོན་ནང་དུ་འོང་། ནང་དུ་ཕྱིན་རྩ་ན་སློབ་དཔོན་ཕྱིར་འོང་། ཕྱི་ནང་གཉིས་ཀ་དམག་གིས་བཀང་བས། སློབ་དཔོན་གྱིས་སྤྲུལ་པའི་དམག་ཇེ་མང་དུ་བཏང་སྟེ་མཐར་བརྒྱ་རྩ་བརྒྱད་དུ་སྤེལ་བས། རྒྱལ་པོས་གྲུབ་པ་ཐོབ་པར་ཤེས་ཏེ་ཞབས་ལ་གཏུགས་པ་སོགས་སོ། ། དེས་ན་རྣལ་འབྱོར་དབང་ཕྱུག་གིས་ཌཱ་མ་རུ་པ་ལུང་བསྟན་པ་བཞིན་དུ། ནག་པོ་པས་ཨ་ཝ་དྷུ་ཏི་པ། ཌཱ་མ་རུ་པས་ག་ཡ་དྷ་ར། ཨ་ཝ་དྷུ་ཏི་པས་འབྲོག་མའི་བར་དུ་ལུང་བསྟན་ནས། གསུང་ངག་རིན་པོ་ཆེ་ནི་གང་ཟག་དེ་དག་ལ་སྙན་ནས་སྙན་དུ་བརྒྱུད་དེ་གབ་པའི་ཚུལ་གྱིས་བཞུགས་པས།
འཕགས་པའི་ཡུལ་དུ་དེ་ཙམ་གྱི་སྙན་གྲགས་ཆེ་བ་དང་། འཕེལ་རྒྱས་ཆེས་ཆེར་སྤེལ་བ་ནི་མ་མཛད་དེ་མཁའ་འགྲོའི་ཁ་རླངས་ཐུ་ལེ་བའི་གདམས་ངག བཀའ་མདོ་རྒྱུད་ཐམས་ཅད་ཀྱི་བཅུད་ཕྱུང་བ་སྙིང་པོའི་སྙིང་པོ་ཟབ་མོ་འདི་ནི། སྙན་ནས་སྙན་དུ་བརྒྱུད་པ་དང་། གཅིག་ནས་གཅིག་ཏུ་འོངས་ཏེ་སྣོད་ལྡན་ཁོ་ནའི་སྤྱོད་ཡུལ་ཡིན་པས་སོ། ། དེ་ལྟ་མོད་ཀྱི་འཕགས་ཡུལ་བ་གཞན་དག་ལ་ཡང་བགྲོས་གཏན་མེད་པ་ནི་མ་ཡིན་ཏེ། གྲུབ་ཆེན་དཔའ་བོ་འོད་གསལ་དང་། ཐུབ་པ་བྱིན་ལ་སོགས་པས་རྣལ་འབྱོར་དབང་ཕྱུག་གི་ལམ་གྱི་སྲོལ་ནི་འདི་ལྟ་བུའོ་ཞེས་ངོས་བཟུང་བ་ཙམ་ཡོད། དེ་དག་ནི་འཕགས་པའི་ཡུལ་དུ་ཇི་ལྟར་སྤེལ་བའི་ལོ་རྒྱུས་ཏེ། བརྒྱུད་པ་གཞན་དེ་དག་ལ་ངོ་མཚར་བའི་གཏམ་གྱི་ཆ་ཤས་རང་གཞན་གྱི་ཡིག་ཆ་རྣམས་སུ་འདི་དང་འདི་ཞེས་མང་པོ་བྲིས་པ་ནི་མེད།
འོན་ཀྱང་འདིར་མ་འཁོད་པ་ནི་མང་པོ་ཞིག་རྗེ་བླ་མ་གསུངས་ཏེ། དཔེར་ན་ཌཱ་མ་རུ་པས་སྟག་མི་ཟན་དང་། མུ་སྟེགས་ཀྱི་རྒྱལ་པོ་ཅིག་ཕྲག་ལ་བཀལ་ནས་མུ་སྟེགས་ཀྱི་རྒྱལ་པོ་འཁོར་ལྔ་བརྒྱ་དང་བཅས་པ་རྡོ་རྗེ་ཐེག་པ་ལ་བཀོད་པ་སོགས་སོ། ། དེ་ནས་བོད་ཁ་བ་ཅན་དུ་དུས་གང་ཙམ་ནས་དར་བ་ཡིན་སྙམ་ན། འདི་ལ་ཐོག་མར་ཆོས་སྤྱི་དར་བའི་ཚུལ་ཅུང་ཟད་ཙམ་བརྗོད་ན། དེ་ཡང་དང་པོ་བོད་འདི་མཚོ་ཆེན་པོ་གཅིག་ཏུ་ཡོད་པ་ལས་རིང་ཞིག་ནས་ཆུ་ཕལ་ཆེར་སྐམ་སྟེ། ས་གཞི་རི་བྲག་རྩི་ཤིང་ནགས་ཚལ་ལ་སོགས་པ་རྣམས་རིམ་གྱིས་ཆགས་ཤིང་། དེ་ལ་ཡང་ལོ་རྒྱུས་འགའ་ཞིག་ཏུ་མངའ་རིས་བོད་ཀྱི་རྒྱལ་ཁམས་རི་མཐོ་སྟེ་གངས་ལ་གཡའ་རིས་བསྐོར་བ། ས་གཙང་སྟེ་ཟིལ་རྫབ་དང་འབུ་སྦྲང་ལ་སོགས་པ་དབེན་པའི་སྟོད་མངའ་རིས་སྐོར་གསུམ་སེངྒེ་ཁྱུང་ལ་སོགས་པས་འཛིན། བར་དབུས་གཙང་རུ་བཞི་འབྲོང་དང་ཤ་རྐྱང་སོགས་ཀྱིས་འཛིན།
སྨད་མདོ་ཁམས་སྒང་གསུམ་གླང་པོ་ཆེ་དང་སྟག་གཟིགས་དོམ་དྲེད་སྤྲེའུ་ལ་སོགས་པ་དུད་འགྲོའི་ཚོགས་དང་། གཞན་ཡང་ལྷ་སྲིན་སྡེ་བརྒྱད་དང་། མ་སང་ཡིན་ཟེར་བའི་མི་མིན་འདྲེ་མིན་རྣམས་ཀྱིས་གང་ཞིང་དེ་ཐམས་ཅད་ཀྱང་ཕན་ཚུན་གཅིག་གིས་གཅིག་ལ་གནོད་པར་བྱེད་པས་ཤི་ཚད་ངན་སོང་དུ་ལྷུང་ནས་སྡུག་བསྔལ་དཔག་ཏུ་མེད་པ་མྱོང་དགོས་པ་ལས། སྐབས་ཅིག་གི་ཚེ་སྤྱན་རས་གཟིགས་ཀྱིས་སྤྲེའུའི་རྒྱལ་པོ་ཧ་ནུ་མནྡྷ་ལ་ཁྱོད་གངས་ཅན་དུ་སོང་ལ་སེམས་ཅན་རྣམས་ལ་བྱམས་སྙིང་རྗེ་སྒོམ་ཞིག་གསུངས་པས། ཧ་ནུ་མནྡྷས་ཐུགས་རྗེ་ཆེན་པོའི་གསུང་ལྟར་དུ་གཡོར་པོའི་བྲག་ལ་སྒོམ་བྱས་པ་ལ་སོགས་པ་བྱུང་ཞིང་། བླ་མ་དམ་པ་བསོད་ནམས་རྒྱལ་མཚན་གྱི་གསུང་ལས། དང་པོ་བོད་འདི་མཐའ་འཁོབ་ཡིན་སྔོན་ཁྲིམས་གཉིས་ཀ་མེད་དེ་ཟས་སུ་རི་དྭགས་ཀྱི་ཤ་བཟའ་ཞིང་། པགས་པ་གོས་སུ་གྱོན། དགེ་སྡིག་བླང་དོར་གྱི་རྣམ་གཞག་གང་ཡང་མི་ཤེས་པར་རང་དགའ་སིལ་བུར་གནས་ནས་ཡུན་རིང་པོར་ཆོས་ཀྱི་མིང་ཙམ་ཡང་མ་བྱུང་ཞེས་པ་ཙམ་ལས་མི་འབྱུང་ལ། འོ་ན་བོད་ཀྱི་མི་བྱིན་པོ་འདི་རྣམས་གང་ལས་འཕེལ་བ་ཡིན་ཞེ་ན།
འདི་ལ་ཡང་མ་ཎི་བཀའ་འབུམ་ལ་སོགས་པའི་ལོ་རྒྱུས་ཁ་ཅིག་ཏུ། ཐུགས་རྗེ་ཆེན་པོའི་སྤྲུལ་པ་སྤྲེའུ་རྫུ་འཕྲུལ་ཐོབ་པ་གཅིག་དང་། མ་བྲག་སྲིན་མ་གཉིས་འགྲོགས་པ་ལས་སྤྲེལ་ཕྲུག་མང་པོ་བྱུང་ཞིང་། དེ་རྣམས་ཀྱང་ཕ་འདྲ་བ་ལས། སྤུ་དང་མཇུག་མ་མེད་ཅིང་སེམས་ཅུང་དུལ་བ་ཞིག་བྱུང་ལ། མ་འདྲ་བ་ལས་གདོང་དམར་ཞིང་དུག་ལྔ་རགས་པ་རྣམས་བྱུང་བས་དེ་ནས་རིམ་གྱིས་འཕེལ་ཏེ་མིའུ་རིགས་བཞི་ལ་སོགས་པ་བྱུང་སྟེ། དེ་ཡང་སེ་དང་། དམུ་དང་། ལྡོང་དང་། སྟོང་བྱ་བའི་རིགས་བཞི་དང་།
ཡང་འབྲ་དང་། འབྲུ་དང་། སྤྲ་དང་། སྟོང་དང་། ལྷོང་དང་། མི་ཉག་སྟེ་བོད་མིའུ་གདོང་དྲུག་ཅེས་ཀྱང་ཟེར་བས་དེ་རྣམས་ལས་འཕེལ་བའི་བཤད་ཚུལ་ཅིག་དང་། ལྷ་ལས་ཕུལ་བྱུང་བར་བསྟོད་པའི་འགྲེལ་པ་སློབ་དཔོན་ཤེས་རབ་གོ་ཆས་མཛད་པ་དང་། དེར་གསུངས་པའི་དོན་དཔལ་ལྡན་བླ་མའི་ངོ་མཚར་སྣང་བར། སྐྱེ་དགུ་རྣམས་ཀྱི་ཚེ་ལོ་བརྒྱ་པའི་དུས། སངས་རྒྱས་འཇིག་རྟེན་དུ་མ་བྱོན་པའི་གོང་གི་ལོ་ཉིས་སྟོང་ལྷག་ཙམ་གྱི་དུས་སུ་ཡུལ་དབུས་ཀྱི་དགྲ་ངན་གྱི་བུ་ལྔ་བརྒྱའི་གཅེན་ཐབས་དཀའ་ཞེས་བྱ་བ་བྱུང་བའི་དུས་སུ་རྩོད་དུས་ཀྱི་མགོ་བརྩམས་པ་ཡིན་པས།
དེའི་ཚུལ་ནི་སྔོན་རྒྱ་གར་ནས་ཁྱབ་འཇུག་དང་། འཐབ་དཀའ་གཉིས་འགྲས་ཏེ། ཁྱབ་འཇུག་གིས་སྐྱབས་སེང་གི་ཕྱོགས་བྱས་ནས་གཡུལ་བཤམ་པ་ན། སྲིད་བསྒྲུབ་ཀྱིས་ཁོ་བོས་ཉེ་དུའི་ཚོགས་གསོད་མི་ནུས་ཀྱིས་ཞེས་སྨྲས་པ་དང་། ཁྱབ་འཇུག་གིས་མེད་ལྟའི་ཚིག་དང་། གཟུགས་སྣ་ཚོགས་བསྟན་པས་བསླུས་ནས། སྲིད་བསྒྲུབ་ཀྱི་ཁ་ལོ་ཁྱབ་འཇུག་གིས་བྱས་ཏེ་གཡུལ་བཀྱེ་བས། འཐབ་དཀའ་རིགས་ངན་དཔུང་ཚོགས་བཅོ་བརྒྱད་པོ་བརླག་པར་བྱས་པའི་ཚེ། རཱུ་པི་ཀ་ཞེས་བྱ་བའི་རྒྱལ་པོ་དཔུང་ཚོགས་དང་བཅས་པ་བུ་མེད་ཀྱི་ཆས་སུ་བྱས་ཏེ་བྲོས་ནས་རི་ཁ་བ་ཅན་དུ་གནས་པའི་རིགས་ལས་བོད་ཀྱི་མི་རྣམས་འཕེལ་བ་ཡིན་ཞེས་གསུངས་ཤིང་། ས་སྐྱ་པཎྜི་ཏས།
དགྲ་ངན་དཔུང་ཚོགས་བཅུ་གཉིས་པོ། ། སྐྱབས་སེང་བུ་ཡིས་བཅོམ་ཞེས་ཐོས། ། ཞེས་དང་། ལོ་རྒྱུས་ཁ་ཅིག་ཏུ། འཐབ་དཀའི་འགྲན་ཟླ་སྐྱབས་སེང་བུ་ལྔ་བརྒྱའི་གཅེན་གཡུལ་ངོར་བསྟན་པ་ཞེས་བྱ་བའི་བཅོས་མཁན་ཞིག་བྱུང་བར་བཤད་ལ། གང་ལྟར་ཡང་དེ་དུས་ཀྱི་རཱུ་པི་ཀའི་རྒྱལ་པོ་འཁོར་དང་བཅས་པ་རྣམས་ལས་བོད་ཀྱི་མི་བྱིན་འཕེལ་བའི་བཤད་ཚུལ་གཉིས་ཙམ་བྱུང་ན་ཡང་། དང་པོ་ནི་མཁས་པ་སོ་སོའི་བཤད་ལུགས་ཙམ་ནི་ཡིན་མོད། འདིར་རང་རེ་ས་སྐྱ་པར་ཁས་ཆེ་བ་རྣམས་ཀྱིས་ལུགས་ཕྱི་མ་ཉིད་བཟུང་བར་བྱེད་དགོས་ལ། གལ་ཏེ་བོད་ཀྱི་འཕེལ་ཚུལ་དེ་ལྟར་དུ་བཤད་པས་ཆོག་ཀྱང་། ད་འོ་ན་བོད་ཀྱི་རྒྱལ་པོ་རྣམས་རིགས་གང་ལས་འཆད་ཅིང་རྒྱལ་པོའི་ཐོག་མ་དེ་དུས་ཇི་ཙམ་ནས་བྱུང་བ་ཡིན་ཞེ་ན།
དེ་ཡང་ཐོག་མ་ནི་གཉའ་ཁྲི་བཙན་པོ་ཞེས་བྱ་བ་དེ་ཡིན་ཀྱང་། རྗེ་བཙུན་གྱིས་མཛད་པའི་རྒྱལ་རབས་དང་། བླ་མ་དམ་པའི་རྣམ་ཐར་ངོ་མཚར་སྣང་བ་གཉིས་སུ་གཉའ་ཁྲི་བཙན་པོའི་ལོ་རྒྱུས་མི་འབྱུང་ཞིང་། རྗེ་བཙུན་གྱི་རྡོ་རྗེ་འབྱུང་བའི་ཊིཀྐའི་མགོའི་ལོ་རྒྱུས་ཀྱི་དཔེ་ཞིག་ན་གཉའ་ཁྲི་བཙན་པོ་ནས་རྒྱལ་རབ་ཉེར་དྲུག་གི་བར་དུ་དམ་པའི་ཆོས་མ་བྱུང་། ཉེར་བདུན་པ་ལྷ་ཐོ་ཐོ་རི་སྙན་ཞལ་གྱི་རིང་ལ་དམ་པའི་ཆོས་དབུ་བརྙེས་ཞེས་གསུངས་ལ། བླ་མ་དམ་པས་མཛད་ཟེར་བའི་དེང་སང་རྒྱལ་རབ་གསལ་བའི་མེ་ལོང་དུ་གྲགས་པ་ན། རྒྱལ་རབ་བཀའ་སྐོལ་མར། གཉའ་འཁྲི་བཙན་པོ་ནི་ཤཱཀྱ་རི་བྲག་པའི་རྒྱུད་པ། རྒྱལ་པོ་སྐྱབས་སེང་དང་། དམག་བརྒྱ་པ་གཉིས་ལྷན་ཅིག་ཏུ་སྐྱེས་ནས་རྒྱལ་སྲིད་ལ་མ་འཆམ་པར།
དམག་བརྒྱ་པའི་བུ་ཆུང་ཤོས་མཚན་དང་ལྡན་པ་ཞིག་གི་རྒྱལ་སྲིད་མ་ཐོབ་པར་བོད་དུ་སྤྱུགས་པ་ལས་ཞེས་བྱ་བ་ལ་སོགས་པ་བཤད་དོ། ། མདོར་ན་གཉའ་ཁྲི་བཙན་པོ་དེ་སངས་རྒྱས་དང་དགུང་མཉམ་གྱི་རྒྱལ་པོ་འཆར་བྱེད་ཅེས་བྱ་བ་ཞིག་བྱུང་བ་དེ་ཡིན་པར་བྱས་འདུག་ཅིང་། དེང་སང་གསལ་བའི་མེ་ལོང་དུ་གྲགས་པའི་མཚན་ཅིག་ལ་གཉའ་ཁྲི་བཙན་པོ་བོད་དུ་སངས་རྒྱས་མྱ་ངན་ལས་འདས་ནས་ལོ་ཉིས་སྟོང་ན་བྱུང་བར་བྱས་པ་ཡང་འདུག་ལ། ཀུན་མཁྱེན་བུས། རྒྱལ་པོ་གསལ་རྒྱལ་གྱི་བརྒྱུད་ཚིགས་ལྔ་ཚིགས་སམ། གཟུགས་ཅན་སྙིང་པོའི་ལྔ་ཚིགས་སམ། འཆར་བྱེད་ཀྱི་བུའི་ལྔ་ཚིགས་ལ་སོགས་པའི་ཐེ་ཚོམ་ཅན་དུ་བཤད་པ་རྣམས་བྱུང་བ་ལས། འདིར་རེ་ཞིག་རང་ལུགས་སུ་ཁས་ལེན་རྒྱུ། བོད་ཀྱི་རྒྱལ་པོའི་ཐོག་མར་གཉའ་ཁྲི་བཙན་པོ་ཞེས་བྱ་བ་ནི་བཅོམ་ལྡན་འདས་དང་དགུང་ཟླ་མཉམ་པའི་རྒྱལ་པོ་འཆར་བྱེད་ཀྱི་བུ་ཚིགས་ལྔ་པ་ཡིན་ཞིང་། དེའི་ལོ་རྒྱུས་ཅུང་ཟད་ཅིག་བརྗོད་ན།
ཡང་གོང་གི་ལྷ་ལས་ཕུལ་དུ་བྱུང་བའི་འགྲེལ་པར། བོད་བྱིན་འཕེལ་བར་གསུངས་པའི་འཕྲོས་ལ། མཁས་པ་རྣམས་ཀྱི་བོད་ཀྱི་རྒྱལ་པོ་ནི། རྒྱ་གར་གྱི་རྒྱལ་པོ་འཆར་བྱེད་ཀྱི་ཅེས་པའི་ཚིགས་ལྔ་པའི་བུ། མིག་གཟི་མས་ཁེབ་ལ། སོར་མོ་རྣམས་དྲ་བས་འབྲེལ་ཞིང་མཚན་དང་ལྡན་པ་ཞིག་བྱུང་བ་དེ་མི་དཔྱད་མཁན་ལ་བསྟན་པས། ཡབ་རྒྱལ་པོ་ལ་གནོད་དོགས་འདུག་པས་འདི་ཡུལ་གཞན་དུ་སྤྱུགས་ཟེར་བ་ལ། ཡབ་རྒྱལ་པོ་ན་རེ། བོད་ན་གྲགས་ངན་གྱི་དཔུང་ཞིག་ཀྱང་བྲོས་ནས་ཡོད་པ་རྣམས་ལ་འབངས་དཔོན་མེད་པས། དེ་རྣམས་ཀྱི་རྗེ་བོར་བསྐྱལ་ལོ་ཟེར་ནས།
བུད་མེད་ཡིན་པར་བྱས་ནོར་སྐལ་མང་པོ་དང་། ནུ་མ་བསྣུན་པའི་མ་མ། འཁོར་ཡོན་ཏན་ཤེས་པ་བཅུ་གཉིས། དམག་བརྒྱ་དང་བཅས་ཏེ་བརྫངས་ནས། བོད་རྣམས་ལ་འདི་ལ་རྗེ་བོ་གྱིས་ཟེར་བའི་འཕྲིན་བཏང་ཞིང་། དེས་དབུས་ཀྱི་ལྷ་རིར་བཞུགས་ཏེ། བོད་ཀྱི་མི་ཆེན་དགུ་དང་། རུས་ཆེན་བཅོ་བརྒྱད་ཀྱིས་ཆེ་དགུ་རིང་དགུ་བྱས་གྲོས་བྱས་ནས་བོད་མགོ་ནག་གི་རྗེ་བོར་མངའ་གསོལ། མིའི་གཉའ་བར་ཁྲི་བྱས་ནས་འཁུར་བས་གཉའ་ཁྲི་བཙན་པོ་ཞེས་པའི་མིང་བཏགས་ཏེ། འདི་ནི་ལྷ་དབང་པོ་བརྒྱ་བྱིན་གྱི་སྤྲུལ་པ་ཡིན་ཞེས་གསུངས་པས་དེ་ལྟར་དུ་ཡིན་ལ།
ཡང་ལོ་རྒྱུས་ཁ་ཅིག་ན་གཞན་འདྲ་བ་ལ། རྒྱལ་པོ་གསལ་རྒྱལ་གྱི་བཙུན་མོ་སྣང་ཆེན་མངལ་དང་ལྡན་པར་གྱུར་ཏེ། མཚན་མཁན་ལ་བསྟན་པས། གཞན་དང་མི་མཚུངས་པའི་ཁྱེའུ་གཅིག་བཙས་ཏེ། དེས་ཡང་ན་རྒྱལ་པོའི་མངའ་རིས་རློག་པར་བྱེད། ཡང་ན་རྒྱལ་པོ་ཐམས་ཅད་འདིས་ཟིལ་གྱིས་གནོན་པ་བྱེད་ཟེར་ཞིང་། ལོ་འཁོར་བ་ན་ཁྱེའུ་མདོག་དཀར་ལ་དམར་བའི་མདངས་ཆགས་པ། ལུས་རགས་ཤིང་སྣ་རྒྱུད་བཟང་བ། རྣ་བའི་ཤལ་དཔུང་པ་ན་སླེབ་ཅིང་། མིག་མིག་མས་ཁེབ་པ།
སེན་མོ་ཟངས་ཀྱི་མདོག་ལྟར་དམར་བ་ཞིག་བཙས་པས། ཡབ་ན་རེ་ཕྱིས་ལེགས་པར་བརྟག་གི དམངས་རི་ཁྲོད་པ་རྣམས་ལ་གསོ་རུ་ཆུག་གསུངས་ནས། དེ་ལྟར་བྱས་པས་ཆེར་སྐྱེས་ཏེ་ཟན་ལ་སོགས་པ་སྙིགས་མའི་འཚོ་བ་མི་བཟའ་ཞིང་། ནགས་ན་གནས་པའི་སྲོག་ཆགས་རྣམས་ཀྱི་སྡུམ་སྒོག་དང་། མེ་ཏོག་གི་འབྲས་བུ་འདྲེན་ཅིང་། རྩེད་གྲོགས་བྱེད་ལ། ཚད་པ་དང་། ཆར་པ་སོགས་བྱུང་བའི་ཚེ་ལྗོན་ཤིང་རྣམས་ཡལ་ཁ་འདུད་ཅིང་སྐྱོབས་པར་བྱེད་པའི་དགེ་མཚན་དུ་མ་དང་ལྡན་ཞིང་། རི་ཁྲོད་པ་རྣམས་ཀྱང་དཔལ་འབྱོར་ཕུན་སུམ་ཚོགས་ནས་མོད་པར་གྱུར་ནས་ཡོད་པ་ལ།
ཁྱེའུ་དེས་རང་ལོ་བཅུ་དྲུག་ལོན་པའི་ཚེ་རི་ཁྲོད་པ་རྣམས་ལ་ང་སུའི་བུ་ཡིན་ཞེས་སྨྲས་པ་དང་། དེ་རྣམས་ཀྱིས་ཀྱང་ལོ་རྒྱུས་ཞིབ་ཏུ་བསྙད་པས། ཡབ་ལ་ཐུགས་ཆད་དེ་ནགས་ཀྱི་བར་ཞིག་ན་ཡར་འཛེགས་ནས་གངས་ཀྱི་མགུལ་གཡའ་རི་མཐོན་པ་ཞིག་གི་རྩེ་མོར་ཕྱིན་པ་དང་། ཕྱོགས་ཐམས་ཅད་དུ་གཟིགས་པས། གངས་ཅན་གྱི་ཡུལ་དབུས་གངས་ཡར་ལྷ་ཤམ་བུ་དང་ཉེ་བའི་རི་སྤོ་མཐོ་གཟིགས་ནས་དེའི་སྟེང་དུ་བྱོན་པ་དང་། ས་སྲོས་པ་ན་སྐུ་ལ་འོད་ཡོད་པས་ལྷའི་སྐས་ཐེམ་དགུ་ལ་བབས་ནས་བྱོན་པའི་འོད་དེ་བཙན་ཐང་སྒོ་བཞིའི་བར་ཕྲེང་པ་རྣམས་ཀྱིས་མཐོང་ཞིང་། སང་སྔ་མོ་ན་སྟོང་ལྷ་བོན་པོ་ལ་སོགས་པ་ཡུལ་གྱི་མི་དྲག་ཤོས་བཅུ་གཉིས་ཀྱིས་ལྷ་གསོལ་དུ་ཕྱིན་པས། དེ་ན་ཡོད་པའི་རྫི་བོ་རྣམས་ན་རེ། ཁྱེད་ལ་ལྷ་མཉེས་པར་འདུག་གི མདང་སྤ་སྤོ་མཐོའི་རྩེ་མོ་ནས་འོད་ཆེན་པོ་ཅིག་བབས་སོང་ཟེར།
དེར་གསོལ་དུ་སོང་པ་དང་། མི་ཡ་མཚན་ཅན་གཅིག་ལྷ་ཆབ་ལ་ཁྲུས་བྱེད་ཀྱིན་འདུག་པ་དང་། ཁྱོད་སུ་ཡིན་བྱས་པས་བཙན་པོ་ཟེར། གང་ནས་འོང་བྱས་པས་གནམ་ལ་མཛུབ་མོ་བསྟན་བྱུང་པ་དང་། ལྷ་དངོས་སུ་བྱོན་པར་འདུག་པས་འདི་ཕུད་དུ་འཁུར་ཞེས་གྲོས་འཆམ་སྟེ་སྔར་བཞིན་དུ་བྱས་པས་བོད་ཀྱི་རྒྱལ་པོ་ཐོག་མར་བྱུང་བའི་བཤད་ཚུལ་གཅིག་དང་། ཡང་ལོ་རྒྱུས་ཁ་ཅིག་ཏུ། རྒྱལ་པོ་སྐྱབས་སེང་གི་བུ་ལྔའི་བར་པ་མིག་བྱ་ལྟར་མས་འགེབ་པ། གཡུའི་སྨིན་མ་ཅན། སེན་མོ་བྱ་བཞིན་དུ་འབྲེལ་བ། དུང་སོ་འཁོར་མར་ཡོད་པ་ཅིག་སྐྱེས་པས།
རྒྱལ་པོ་ན་རེ། འདི་ལྟ་བུ་ལྟས་ངན་ཡིན་པས་གསོད་གསུངས་པ་ལ། བློན་པོ་རྣམས་ཀྱི་མཚོན་གྱིས་གསོད་མ་ནུས་པར་ཟངས་ཀྱི་སྒྲོམ་བུའི་ནང་དུ་བཅུག་སྟེ་གཟེར་གྱིས་བསྡམས་ནས་ཆུ་བོ་གངྒཱ་ལ་བསྐྱུར་བ་དེ་ཡངས་པ་ཅན་ན་ཡོད་པའི་རྒད་པོ་རྣམས་ཀྱིས་བརྙེད་ནས་གངས་ཅན་གྱི་ཁྲོད་དུ་བསྐྱལ་བ་སོགས་ཀྱི་བཤད་ཚུལ་གསུམ་ཙམ་འབྱུང་བ་ལས། འདིར་དང་པོ་ཉིད་གཙོ་བོར་བྱས་ནས་བཤད་པར་བྱ་བ་ཡིན་པས། དེ་ཡང་གོང་དུ་བཤད་པ་ལྟར་གྱི་རྒྱལ་པོ་འཆར་བྱེད་ཀྱི་བརྒྱུད་ཚིགས་ལྔ་པ་གཉའ་ཁྲི་བཙན་པོ་ཞེས་བྱ་བ་བོད་དུ་བྱོན་ནས་དེས་རྒྱལ་པོ་མཛད་པ་ནི་ཐོག་མ་ཡིན་ལ། དེ་ནས་བཟུང་སྟེ་སྲིབ་ཁྲི་བཙན་པོ་མན་ལ་གནམ་གྱི་ཁྲི་བདུན་ཟེར་ཞིང་། དེའི་སྲས་གྲི་གུམ་བཙན་པོ། དེའི་སྲས་གསུམ་གྱི་བྱ་ཁྲི་ལ་སྤུ་ལྡེ་གུང་རྒྱལ་ཞེས་པའི་མིང་བཏགས་ཏེ་ཡབ་སྲས་འདི་གཉིས་ལ་སྟོད་ཀྱི་སྟེང་གཉིས་ཟེར་བ་གསལ་བའི་མེ་ལོང་ལ་སོགས་པའི་ལོ་རྒྱུས་འགའ་ཞིག་ཏུ་འབྱུང་ཡང་། ། དེ་ཡང་གྲི་གུམ་བཙན་པོ་ཡན་ལ་གནམ་གྱི་ཁྲི་བདུན་དང་། སྤུ་ལྡེ་གུང་རྒྱལ་ལ་ལྡེར་གཅིག་ཏུ་མཛད་ཅིང་།
དེའི་སྲས་ཁྲི་བཙན། དེའི་སྲས་ཁྲི་དགྲ་དཔུང་བཙན། དེའི་སྲས་ཁྲི་ཐོབ་བཙན་ཏེ་དེ་གསུམ་ལ་སྨད་ཀྱི་བཙན་ཞེས་བཤད་པ་ཁ་ཅིག་ཏུ་འབྱུང་། ཡང་རྗེ་བཙུན་གྱིས། ཁྲི་དགྲ་དཔུང་བཙན་གྱི་སྲས་ཁྲི་རྗེ་དང་། དེའི་སྲས་ཁྲི་ཐོག་བཙན་ཏེ་དེ་ལྟར་ན་སྨད་ཀྱི་བཙན་བཞིར་མཛད་པས། དེས་ན་དེ་ལྟ་བུའི་རྒྱལ་རབས་ཉི་ཤུ་རྩ་དྲུག་ཡན་ལ་བོད་དུ་དམ་པའི་ཆོས་ཀྱི་མིང་ཙམ་ཡང་མ་བྱུང་བར་བཤད་ལ། དེ་ནས་བོད་ཁ་བ་ཅན་འདིར་སངས་རྒྱས་ཀྱི་བསྟན་པ་དུས་ནམ་གྱི་ཚེ་བྱུང་བ་ནི། ལྷ་མོ་དྲི་མ་མེད་པའི་འོད་ལུང་བསྟན་པའི་མདོ་ལས། ང་ཡོངས་སུ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་གདོང་དམར་ཅན་གྱི་ཡུལ་དུ་དམ་པའི་ཆོས་དར་བར་འགྱུར་རོ། །
ཞེས་གསུངས་ཏེ། འདི་ལ་ཡང་ཡེ་བཟང་རྩེ་བའི་དེབ་གཏེར་སྔོན་མོར་གྲགས་པ་ལས། གདོང་དམར་གྱི་ཡུལ་དེ་རྒྱ་ནག་ཡིན་ནོ་ཞེས་པ་དང་། དུས་འཁོར་བ་ཁ་ཅིག་དང་། ཁྱད་པར་དུ་པཎ་ཆེན་ཤེས་རབ་རིན་ཆེན་གྱི་གསུངས་ལས། གཉའ་ཁྲི་བཙན་པོ་ནས་རྒྱལ་རབས་ཉི་ཤུ་རྩ་དྲུག་པ་ཡན་ལ་ལོ་སྟོང་དང་སུམ་བརྒྱ་ཞེ་ལྔར་གསལ། ཞེས་དང་། དེས་ན་ལུང་དེ་ནི་འགྱུར་སྐྱོན་ཡིན་པས་མ་དག་པ་ཡིན་ཞེས་གསུངས་ཀྱང་ལུགས་དང་པོ་དེ་ནི་སྟོན་པ་ཉིད་ལྷ་ལས་བབས་ཏེ་རྒྱལ་པོ་ཨུ་དྲ་ཡ་ནས་བཞེངས་པའི་ཙནྡན་ཇོ་བོ་ལ་རབ་གནས་མཛད་པའི་ཚེ། ང་མྱ་ངན་ལ་འདས་ནས་ལོ་སྟོང་ན་འདིས་རྒྱ་ནག་གི་ཡུལ་དུ་སེམས་ཅན་གྱི་དོན་བྱེད་པར་འགྱུར་རོ་ཞེས་ལུང་བསྟན་པ་དང་འགལ་ཞིང་། གཉིས་པ་ཡང་སངས་རྒྱས་མྱ་ངན་ལས་འདས་ནས་བོད་ཀྱི་རྒྱལ་རབས་ཉི་ཤུ་རྩ་དྲུག་པ་ཡན་ལ་ལོ་སྟོང་དང་སུམ་བརྒྱ་ཞེ་ལྔ་ལས་མ་སོང་བ་ལ་ཤེས་བྱེད་ཀྱི་ལུང་ཁུངས་ཐུབ་པ་མེད་ཅིང་།
ལུང་དེ་འགྱུར་སྐྱོན་ནམ་མ་དག་པ་ཡིན་ན། ས་སྐྱ་པཎྜི་ཏ་དང་བུ་སྟོན་ཁ་ཆེ་སོགས་བོད་ཀྱི་མཁས་པ་ཆེན་པོ་རྣམས་ཀྱི་བསྟན་བཅོས་རྣམས་ལས་འདིའི་སྐབས་སུ་ལུང་འདི་གཙོ་བོར་མཛད་པ་དང་འགལ་ཞིང་། ཡང་ན་མཁས་པ་ཆེན་པོ་དེ་གཉིས་ཀྱིས་འདིའི་སྐབས་ཀྱི་ལུང་དེའི་རྒྱ་དཔེ་ལ་ཐུགས་རྟོག་མ་ཆུག་གསུང་བ་ཡིན་ནམ་ཅི་ཡིན། དེ་ལྟ་བུའི་བཤད་པ་ནི་མཁས་པ་ཆེན་པོ་སུའི་ཞལ་ནས་བྱུང་ཡང་བཞི་མདོའི་རྩྭ་བཞིན་དུ་དོར་ནས། ད་ཡང་དག་པ་རྫོགས་པའི་སངས་རྒྱས་ཀྱི་ལུང་དེའི་དོན་བདག་ཉིད་ཆེན་པོ་ས་སྐྱ་པཎྜི་ཏ་ལ་སོགས་པའི་མཁས་པ་རྣམས་ཀྱི་བཞེད་པ་ནི་ཐུབ་པའི་དབང་པོ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་གདོང་དམར་ཅན་ཏེ་བོད་ཀྱི་ཡུལ་དུ་དམ་པའི་ཆོས་བྱུང་བ་ཡིན་ལ། དེ་ཡང་རྒྱལ་རབས་ཉི་ཤུ་རྩ་བདུན་པ་ལྷ་ཐོ་ཐོ་རི་སྙན་ཤལ་གྱི་སྐུ་རིང་ལ་དམ་པ་ཆོས་ཀྱི་དབུ་བརྙེས། སྲོང་བཙན་སྒམ་པོའི་རིང་ལ་སྲོལ་བཏོད། ཁྲི་སྲོང་ལྡེ་བཙན་གྱི་རིང་ལ་དར་ཞིང་རྒྱས་པར་བྱས་ཞེས་འབྱུང་བས། དེ་ལ་དང་པོ་དབུ་བརྙེས་པའི་ཚུལ་རགས་པ་ཙམ་བརྗོད་ན། དེ་ཡང་སྔོན་རྒྱ་གར་དུ་ཆོས་རྒྱལ་མྱ་ངན་མེད་ཀྱི་གདུང་བརྒྱུད་རྒྱལ་པོ་མང་པོ་རྗེར་གྲགས་པའི་ཐོག་ཁར་དམ་པ་ཆོས་ཀྱི་གླེགས་བམ་ཆར་དུ་བབས་པ་དེ་རྣམས་གསེར་ཞུན་མས་བྲིས་ནས་རིན་པོ་ཆེའི་ཟ་མ་ཏོག་ཏུ་བཅུག་ལ་རྒྱལ་མཚན་གྱི་རྩེ་མོ་ལ་བཏགས་ལ་མཆོད་པ་ཕུལ་ནས་ཡོད་པ་ལས་སྐབས་ཤིག་གི་ཚེ་རླུང་ཆེན་པོ་གཅིག་གིས་བཅད་ནས་གར་འཁྱེར་ཆ་མེད་པར་གྱུར་པ་ན།
དེའི་ནངས་པར་ལྷ་ཐོ་ཐོ་རི་སྙན་ཤལ་དགུང་མཁར་ཡུམ་བུ་གླང་མཁར་གྱི་ཡང་སྟེང་ན་བཞུགས་ཡོད་པའི་ཕྱག་ཏུ་ཉི་ཟེར་གྱི་ལམ་ནས་རིན་པོ་ཆེའི་ཟ་མ་ཏོག་ཅིག་བྱོན་པ་གང་ཡིན་ངོ་མ་ཤེས་པར། གཉན་པོ་གསང་བ་ཞེས་མིང་བཏགས་ནས་མཛོད་ཕུག་ཏུ་བཞུགས་སུ་གསོལ་ཏེ་གསོལ་བ་བཏབ་པས་ཅི་བསམ་འགྲུབ་ཅིང་། དེའི་ཚེ་ནམ་མཁའ་ལས། ཁྱོད་ནས་རྒྱལ་རབས་ལྔ་ན་འདིའི་དོན་ཤེས་པའི་རྒྱལ་པོ་གཅིག་འབྱུང་བར་འགྱུར་རོ། ཞེས་ལུང་བསྟན་པ་ཡང་བྱུང་ཞིང་། དེའི་ཡོན་ཏན་གྱིས་རྒྱལ་པོ་ཡང་གཞོན་ཤ་ཅན་དུ་གྱུར་ནས་དགུང་ལོ་བརྒྱ་དང་ཉི་ཤུ་ཐུབ་སྟེ། རྒྱལ་པོ་དེའི་དུས་སུ་དམ་པ་ཆོས་ཀྱི་དབུ་བརྙེས་པ་ཡིན་ལ། དེ་ནས་རྒྱལ་རབས་ལྔ་ན་འཕགས་པ་སྤྱན་རས་གཟིགས་ཀྱི་སྤྲུལ་པ་ཆོས་རྒྱལ་སྲོང་བཙན་སྒམ་པོ་ཞེས་པ་བྱོན་ཏེ། རྒྱལ་པོ་དེས་བོད་དུ་སངས་རྒྱས་ཀྱི་བསྟན་པ་དར་བར་བྱེད་པ་ན། ཐོག་མར་ཡི་གེ་ཤེས་དགོས་ལ།
དེ་ཡང་ད་ལྟ་བོད་ན་ཡི་གེ་མེད་པས་རྒྱ་གར་ལ་ཡི་གེ་སློབ་ཏུ་གཏོང་དགོངས་ནས། ཐོན་མི་ཨ་ནུའི་བུ་ཐོན་མི་སམྦྷོ་ཊ་ཞེས་པ་འཁོར་བཅུ་དྲུག་དང་བཅས་ཏེ་ཡི་གེ་སློབ་པ་ལ་བརྫངས་པས། དེས་ཀྱང་རྒྱ་གར་ན་ཡི་གེ་ལ་མཁས་པ་བྲམ་ཟེ་ལི་བྱིན་ཅེས་པ་ལ་ལཉྪ་དང་། ཝརྟུ་ལ་སོགས་པའི་ཡི་གེའི་རིགས་མང་པོ་བསླབས་ཤིང་། ཡང་པཎྜི་ཏ་ལྷ་རིགས་སེངྒེ་ཞེས་པའི་དྲུང་དུ་སྒྲ་ལ་སོགས་པའི་བསྟན་བཅོས་རྣམས་བསླབས་ནས་རིག་པའི་གནས་ལྔ་ལ་མཁས་པར་གྱུར་ཏེ། རྒྱ་གར་གྱི་ཡི་གེ་རྣམས་བོད་ཡིག་སུམ་ཅུར་གཏན་ལ་ཕབ་ནས་བཅོས་ཤིང་། དེ་ནས་བོད་དུ་བྱོན་ཏེ། ཐོག་མར་རྒྱལ་པོ་ཉིད་ཀྱི་དྲུང་དུ་ཡི་གེའི་ཕུད་ཕུལ་ཅིང་། རྒྱལ་པོས་ཀྱང་ལོ་བཞི་མཚམས་བཅད་ནས་ཡི་གེ་རྣམས་བསླབས་ཏེ་དམ་པའི་ཆོས་ཤེས་པར་བྱས་ནས་སྔར་གྱི་ཟ་མ་ཏོག་གི་ནང་ན་ཡོད་པའི་དཔའ་སྐོངས་ཕྱག་རྒྱ་པ། དགེ་བ་བཅུའི་མདོ།
ཟ་མ་ཏོག་བཀོད་པའི་མདོ་རྣམས་དང་། གཞན་ཡང་སྤྱན་རས་གཟིགས་ཀྱི་མདོ་རྒྱུད་ཉི་ཤུ་རྩ་གཅིག་དང་། འདུས་པ་རིན་པོ་ཆེའི་ཏོག་དང་། ཤེར་ཕྱིན་སྟོང་ཕྲག་བརྒྱ་པ་རྣམས་བསྒྱུར་ཅིང་། སླར་ཡང་མ་འོངས་པ་ན་བོད་འདིར་བསྟན་པ་དར་ཞིང་རྒྱས་པར་འགྱུར་བའི་རྟེན་འབྲེལ་དུ་སྤྲུལ་པའི་དགེ་སློང་ཨ་ཀ་ར་མ་ཏི་ཞེས་པ་གཅིག་ལ་བཀའ་བསྒོས་ནས་སིངྒ་ལའི་རྒྱ་མཚོའི་འགྲམ་ན་རྡོའི་རང་བྱོན་ཁརྶ་པ་ཎའི་རྒྱབ་ན་སངས་རྒྱས་འཁོར་བ་འཇིག་གི་དུས་སུ་དགྲ་བཅོམ་པ་རྫུ་འཕྲུལ་ཐོབ་པ་ཞིག་གིས་འོག་མིན་ནས་ཙནྡན་སྦྲུལ་སྙིང་སྒང་བུ་ཅིག་འཁྱེར་ཡོང་པ་དེའི་ནང་ན་འབྲུ་བཞི་ཡོད་པའི་གསུམ་སངས་རྒྱས་ལ་ཕུལ། གཅིག་ཁརྶ་པ་ཎི་རང་བྱོན་དེ་ལ་དབུ་ཐོག་ཏུ་ཕུལ་བ་དེ་རེ་ཞིག་ནས་རླུང་གི་བསྐྱོད་དེ་སྐུ་རྒྱབ་ཏུ་ལྟུང་སྟེ་སས་ནོན་ནས་ཡོད་པའི་ཐོག་ཏུ་མཁའ་འགྲོ་མ་རྣམས་ཀྱིས་ཚེས་བཅོ་ལྔའི་ནུབ་མོ་བདུད་རྩི་འཕོ་བས་བརླན་བྱུང་བ་ལ་བརྟེན་ནས་མྱུ་གུ་བྱུང་སྟེ། གསེར་ཐུབ་ཀྱི་དུས་སུ་མེ་ཏོག་རྒྱས། འོད་སྲུང་གི་དུས་སུ་འབྲས་བུ་སྨིན། ཤཱཀྱ་ཐུབ་པའི་དུས་སུ་སྡོང་པོ་ཆེར་རྒྱས་ནས་ཡོད་པ་ལ། ཐུབ་པ་མྱ་ངན་ལས་འདས་པའི་ཚེ་སྡོང་པོ་དེ་འགྱེལ་ནས་བྱེ་མས་ནོན་པའི་འོག་གི་ཙནྡན་སྦྲུལ་གྱི་སྙིང་པོའི་ནང་ན་བཅུ་གཅིག་ཞལ་གྱི་སྐུ་རང་བྱོན་དང་།
རྒྱ་གར་དང་བལ་པོའི་མཚམས་ཀྱི་ནགས་ཁྲོད་ཅིག་ན་ཙནྡན་ཧ་རིའི་སྡོང་པོ་འོད་ཟེར་འཕྲོ་བ་ཞིག་ཡོད་པའི་ནང་ན་འཕགས་པ་ལོ་ཀི་ཤྭ་ར། ཝ་ཏི་བཟང་པོ། འཕགས་པ་དབུ་གང་པ། ཛ་ཡ་ལི་སྟེ་ཇོ་བོ་མཆེད་བཞི་ཡོད་པའི་འཕགས་པ་ལོ་ཀི་ཤྭ་ར་དང་། ཡང་བློན་པོ་མགར་ལ་བཀའ་བསྒོས་ནས་བལ་པོའི་རྒྱལ་པོ་དེ་ཝ་ལྷ་ཞེས་པ་གསལ་བའི་མེ་ལོང་ན་འདུག་ལ། བུས་འོད་ཟེར་གོ་ཆ་ཞེས་གསུངས་ཤིང་། གང་ལྟར་ཡང་བལ་པོ་ནས་རྒྱལ་པོ་ཀྲི་ཀྲི་ཐུགས་དམ་རིན་པོ་ཆེའི་སྣ་ཚོགས་བསྡུས་པ་ལས་གྲུབ་པའི་བྱམས་པ་ཆོས་ཀྱི་འཁོར་ལོ་དང་། ཤཱཀྱའི་རྒྱལ་པོ་དགུང་ལོ་བརྒྱད་པའི་སྐུ་ཚད་དུ་འོད་སྲུང་ཉིད་ཀྱིས་རབ་གནས་མཛད་པའི་ཇོ་བོ་མི་བསྐྱེད་རྡོ་རྗེའི་སྐུ་དང་། རྒྱ་ནག་གི་རྒྱལ་པོ་ཐའི་ཇུང་གི་ལག་ནས་བརྒྱ་བྱིན་གྱིས་བཞེངས་ཤིང་སྟོན་པ་ཉིད་ཀྱི་ཕྱག་ནས་ཞུགས་པ་ཇོ་བོ་ཤཱཀྱ་མུ་ནེ་དགུང་ལོ་བཅུ་གཉིས་པའི་སྐུ་ཚད་ལ་སོགས་པའི་རྟེན་ཁྱད་པར་ཅན་རྣམས་སྤྱན་དྲངས་ཤིང་། ལྷ་ས་འཕྲུལ་སྣང་ལ་སོགས་པ་གཙུག་ལག་ཁང་དུ་མ་དང་།
ཇོ་བོ་བཅུ་གཅིག་ཞལ་གྱི་སྐུ་རང་འབྱོན་ལྔ་ལྡན་དུ་གྲགས་པ་ལ་སོགས་པའི་སྐུ་ཁྱད་པར་ཅན་རྣམས་བཞེངས་པ་ཡིན་ལ། དེ་ལྟར་ན་རྒྱལ་པོ་དེའི་རིང་ལ་སློབ་པའི་ཆོས་གྲྭ་བཙུགས་པ་ཙམ་ལས་བཙུན་པ་རྣམས་ལ་སྡོམ་པ་ལེན་པ་དང་། སྔགས་པ་རྣམས་ལ་དབང་བསྐུར་བྱ་བ་མ་བྱུང་ཡང་། གོང་དུ་བཤད་པ་བཞིན་གྱི་ཡི་གེ་དང་ཆོས་དུ་མ་བསྒྱུར་ཅིང་གཙུག་ལག་ཁང་བཞེངས་ནས་རྟེན་བྱིན་རླབས་ཅན་རྣམས་སྤྱན་དྲངས་ཏེ་བོད་འབངས་ཐམས་ཅད་ལ་དགེ་བ་བཅུའི་ཁྲིམས་བཅས་ནས་ཆོས་ཀྱི་སྒོར་བཅུག་པས་ན་སྲོང་བཙན་སྒམ་པོའི་རིང་ལ་དམ་པ་ཆོས་ཀྱི་སྲོལ་བཏོད་ཅེས་བྱ་བ་ཡིན་ལ། དེ་ནས་རྒྱལ་རབས་ལྔ་ན་ཁྲི་ལྡེ་གཙུག་བརྟན་བྱ་བ་མེས་ཨག་ཚོམས་སུ་གྲགས་པ། དེའི་སྲས་རྗེ་བཙུན་འཇམ་པའི་དབྱངས་ཀྱི་སྤྲུལ་པ་ཆོས་རྒྱལ་ཁྲི་སྲོང་ལྡེའུ་བཙན་ཞེས་བྱ་བ་བྱོན་ནས་དེའི་རིང་ལ། སྔོན་མཆོད་རྟེན་བྱ་རུང་ཁ་ཤོར་གྱི་དྲུང་དུ་ཁྱེའུ་གསུམ་གྱིས་སྨོན་ལམ་བཏབ་པའི་མཐུས། རྒྱལ་པོ་དེས་སྦ་གསལ་སྣང་རྒྱ་གར་དུ་བརྫངས་ཏེ་མཁན་པོ་བོ་དྷི་སཏྭ་དང་། བསམ་ཡས་ཀྱི་གཙུག་ལག་ཁང་བཞེངས་པ་སོགས་ལ་བོད་ཀྱི་ལྷ་མ་སྲིན་སྡེ་བརྒྱད་ཀྱི་བར་ཆད་མི་འབྱུང་བའི་ཕྱིར་དུ་སྦ་ཡེ་ཤེས་དབང་པོ། སྣ་ནམ་རྡོ་རྗེ་བདུད་འཇོམས།
འཆིམ་ཤཱཀྱ་པྲ་བྷ། ཤུད་པུ་དཔལ་གྱི་སེང་གེ་རྣམས་སློབ་དཔོན་པདྨ་འབྱུང་གནས་གདན་འདྲེན་དུ་བཏང་པས་དེ་གཉིས་ཀྱང་སྔོན་གྱི་སྨོན་ལམ་དེའི་དབང་གིས་བོད་དུ་ཕེབས་ཏེ། སློབ་དཔོན་ཆེན་པོས་བོད་ཀྱི་ལྷ་འདྲེ་གདུག་པ་ཅན་བཏུལ་ཏེ་ས་འདུལ་མཛད་ནས། རྒྱལ་བློན་རྣམས་ཀྱིས་དཔལ་བསམ་ཡས་ལྷུན་གྱི་གྲུབ་པའི་གཙུག་ལག་ཁང་ཆེན་པོ་བཞེངས་ཏེ། སློབ་དཔོན་པདྨ་འབྱུང་གནས། མཁན་པོ་བོ་དྷི་སཏྭ། སྔགས་འཆང་དྷརྨཱ་ཀིརྟི་སོགས་ཀྱིས་རབ་གནས་མཛད་ཅིང་། ཡང་རྒྱ་གར་ནས་གཞི་ཐམས་ཅད་ཡོད་པར་སྨྲ་བའི་དགེ་སློང་བཅུ་གཉིས་སྤྱན་དྲངས། ཞེས་ལོ་རྒྱུས་ཁ་ཅིག་ཏུ་འབྱུང་ཡང་། འདིར་བླ་མ་དམ་པའི་ངོ་མཚར་སྣང་བ་ལས་འབྱུང་བ་ལྟར་དུ་བཤད་ན།

དེ་ནས་གཞན་ཡང་པཎྜི་ཏ་སངས་རྒྱས་གསང་པ། མཁན་པོ་དཱ་ན་ཤཱི་ལ། བི་མ་ལ་མི་ཏྲ་དང་། ཤི་ལེནྟྲ་བོ་དྷི་ལ་སོགས་པ་མང་པོ་སྤྱན་དྲངས་ནས་གཞོན་ནུ་བློ་གསལ་བ་རྣམས་ལ་སྒྲ་དང་ལོ་ཙཱ་སློབ་ཏུ་བཅུག་པས། ཐོག་མར་བོད་དུ་རབ་ཏུ་བྱུང་བར་རུང་མི་རུང་སད་པའི་ཕྱིར། མཁན་པོ་བོ་དྷི་སཏྭ་ལ་རབ་ཏུ་བྱུང་ཞུས་པས། ཤིན་ཏུ་ངོ་མཚར་བ་མཁན་སློབ་སོགས་ཡིད་སྨོན་པ་བྱུང་བས། ལོ་ཙ་བ་སད་མི་མི་བདུན་ཞེས་བྱ་བ་བྱུང་པ་ཡིན་ཞིང་། འདི་ལ་ཡང་ལོ་རྒྱུས་གཞན་འགའ་ཞིག་ལས་མིང་དང་གོ་རིམ་མི་མཐུན་པ་དུ་མ་ཞིག་འབྱུང་ཡང་། རེ་ཤིག་བླ་མ་དམ་པ་བསོད་ནམས་རྒྱལ་མཚན་གྱིས་བཤད་པ་བཞིན་བརྗོད་ན། སད་མི་མི་བདུན་ལ་རྒན་གསུམ།
བར་པ་གཅིག གཞོན་གསུམ་ལས། རྒན་གསུམ་ནི། དང་པོ་དབས་རིན་ཆེན་བསྲུང་བ་ཞེས་བྱ་བ་བོད་ཡུལ་དུ་བཙུན་པ་ལ་སྔ་བ། མཁན་པོ་སྐུ་གཤེགས་ནས་འདིས་མཁན་པོ་བྱས་པ་ཡིན་ལ། གཉིས་པ་ནི་སྦ་ཡེ་ཤེས་དབང་པོ་བསྲུང་བ་སྟེ། སངས་རྒྱས་ཀྱིས་བྱང་ཆུབ་སེམས་དཔའ་རྟ་སྐད་ཅེས་པར་ལུང་བསྟན་པ་དེ་ཡིན། གསུམ་པ་རིན་ཆེན་དབང་པོ་བསྲུང་བ་སྟེ་རྒན་གསུམ་དང་། དེ་ནས་བར་པ་ནི་མཁན་པོ་ཀླུའི་དབང་པོའི་ཞང་པོ་བདེ་བར་གཤེགས་པའི་གོ་ཆ་བསྲུང་བ་སྟེ་གླང་ཁམས་པ་གོ་ཆར་གྲགས་པ་དེ་ཡིན་ཞིང་། གཞོན་གསུམ་ནི།
རྣམ་པར་སྣང་མཛད་བསྲུང་བ། ཀླུའི་དབང་པོ་བསྲུང་བ། ལྷའི་དབང་པོ་བསྲུང་བ་སྟེ་སད་མི་བདུན་དང་། དེ་རྣམས་ལ་ཀ་བ་དཔལ་རྩེགས་ལ་སོགས་པའི་ལོ་ཙཱ་བ་ཆེ་བ་བརྒྱ་རྩ་བརྒྱད་ཀྱིས་རབ་ཏུ་བྱུང་ཞིང་བློ་སྦྱངས། དེ་དག་ལ་ལྕོག་རོ་ཀླུའི་རྒྱལ་མཚན་ལ་སོགས་པ་སྟོང་རྩ་བརྒྱད་ཀྱིས་རབ་ཏུ་བྱུང་ནས་བློ་སྦྱོངས་མཛད་ཅིང་། དེ་རྣམས་ཀྱིས་སྒྲ་བསྒྱུར་དང་། ཞུ་ཆེན་དང་། མཆན་བུའི་ལོ་ཙཱ་བྱས་ཏེ་རྒྱ་གར་གྱི་པཎྜི་ཏ་བི་མ་ལ་མི་ཏྲ། སངས་རྒྱས་གསང་བ། ཞི་བ་སྙིང་པོ་ལ་སོགས་པ་རྣམས་ཀྱིས་མདོ་སྡེ་མང་པོ་དང་།
དེ་ཉིད་འདུས་པ་ལ་སོགས་པའི་རྒྱུད་སྡེ་དུ་མ་དང་། གཞན་ཡང་སྒྲུབ་ཐབས་མང་དུ་བསྒྱུར་ཅིང་། ཆོས་རྒྱལ་དེའི་སྐུ་ཚེའི་སྨད་ཙམ་གྱི་དུས་སུ་མཁན་པོ་བོ་དྷི་སཏྭའི་སློབ་མ་སློབ་དཔོན་ཀ་མ་ལ་ཤི་ལ་སྤྱན་དྲངས་ཏེ། རྒྱ་ནག་ཧ་ཤང་གི་གྲུབ་མཐའ་དང་། ལྟ་བ་ངན་པ་རྣམས་སུན་ཕྱུང་ནས་བོད་ཀྱི་སྐྱེ་དགུ་རྣམས་ཡང་དག་པའི་གྲུབ་མཐའ་དང་ལྟ་བ་ལ་བཙུད་པ་སོགས་ཀྱི་སྒོ་ནས་སངས་རྒྱས་ཀྱི་བསྟན་པ་ཉིན་མོ་ལྟར་མཛད་པ་ཡན་ཁྲི་སྲོང་ལྡེ་བཙན་གྱི་རིང་ལ་དམ་པའི་ཆོས་དར་ཞིང་རྒྱས་པར་བྱས་ཞེས་པ་ཡིན་ལ། དེ་ནས་རྒྱལ་པོ་དེའི་སྲས་སད་ན་ལེགས་མཇིང་ཡོན་དུ་གྲགས་པ་དེས་ཀྱང་སྔར་གྱི་བི་མ་ལ་མི་ཏྲ་དང་། ཀ་མ་ལ་ཤཱི་ལ་དང་། ཛྙཱ་ན་སེ་ན་དང་། བལ་པོ་ཧཱུྃ་ཀ་ར་ལ་སོགས་པ་དང་། མཁན་པོ་ཀླུའི་དབང་པོ་དང་།
སྨ་རིན་ཆེན་མཆོག་དང་། བྲན་པ་ནམ་མཁའ་ལ་སོགས་པའི་ཞབས་ཏོག་བྱས་ཏེ། ལོ་པཎ་དེ་རྣམས་ཀྱིས་ཆོས་སྔར་མ་བསྒྱུར་བ་མང་པོ་བསྒྱུར། དཀར་ཆུང་ལྷ་ཁང་ལ་སོགས་པའི་གཙུག་ལག་ཁང་དུ་མ་བཞེངས་ཤིང་། ཆོས་གྲྭ་དང་སྒོམ་གྲྭ་མང་དུ་བཙུགས་ནས་བོད་འབངས་རྣམས་བདེ་བ་ལ་བཀོད་པ་ཡིན་ཞིང་། དེ་ལ་བུ་སྟོན་ཆོས་འབྱུང་དུ། ཁྲི་ལྡེ་སྲོང་བཙན་དང་། གཙང་མ་དང་། ཁྲི་དར་མ་ཨུ་དུམ་བཙན་དང་། ལྷ་རྗེ་ལྷུན་གྲུབ།
ཁྲི་ཆེན་པོ་སྟེ་སྲས་ལྔ་བྱུང་བར་གསུངས་ཀྱང་། ངོ་མཚར་སྣང་བ་སོགས་ལོ་རྒྱུས་འགའ་ཞིག་ཏུ་འབྱུང་བ་ཡོངས་གྲགས་ལྟར་བཤད་ན། ཁྲི་ལྡེ་གཙུག་བརྟན་སད་ན་ལེགས་མཇིང་ཡོན་དུ་གྲགས་པ་དེ་ལ། སྲས་གཙང་མ་དང་། དར་མ་དང་། རལ་པ་ཅན་གསུམ་བྱུང་བའི་གཙང་མ་ནི་རབ་ཏུ་བྱུང་ཞིང་། དར་མ་རང་རྒྱུད་ངན་པས་ཡབ་ཀྱི་རྒྱལ་སྲིད་མ་གཏད་པར། ཆུང་བ་ཕྱག་ན་རྡོ་རྗེའི་སྤྲུལ་པ་ཁྲི་རལ་པ་ཅན་ལ་རྒྱལ་སྲིད་གཏད་ནས། དེས་ཀྱང་དགུང་ལོ་བཅུ་གཉིས་བཞེས་པ་ནས་བཟུང་སྟེ་རྒྱལ་ས་ལོ་ཉི་ཤུ་རྩ་བཞི་མཛད་ཅིང་། དེའི་རིང་ལ་འུ་ཤང་རྡོའི་གཙུག་ལག་ཁང་ལ་སོགས་པ་གཙུག་ལག་ཁང་སྟོང་རྩ་གཅིག་བཞེངས་ཤིང་སྔོན་གྱི་གསུང་རབ་རྣམས་ལ།
རྒྱ་དང་། ལི་ཡུལ་དང་། ཟ་ཧོར་ལ་སོགས་པའི་སྐད་སྣ་ཚོགས་ཀྱིས་བསྒྱུར་བ་ཡོད་པས་མ་འོངས་པའི་གདུལ་བྱ་རྣམས་ཀྱིས་བརྡ་མི་འདྲ་བ་མང་པོས་ཆོས་རྣམས་སློབ་དཀའ་བར་གཟིགས་ནས་རྒྱ་གར་གྱི་མཁན་པོ་པྲཛྙཱ་ཝརྨ་དང་། སུ་རེནྟྲ་བོ་དྷི་དང་། ཤཱི་ལེནྟྲ་བོ་དྷི་དང་། ཉི་འོག་གི་མཁན་པོ་ཛི་ན་མི་ཏྲ་ལ་སོགས་པ་རྣམས་དང་། བོད་ཀྱི་ལོ་ཙཱ་བ་ཀ་བ་དཔལ་རྩེགས་དང་། ལྕོག་རོ་ཀླུའི་རྒྱལ་མཚན་དང་། ཞང་སྣ་ནམ་བནྡྷེ་ཡེ་ཤེས་སྡེ་ལ་སོགས་པ་རྣམས་ཀྱིས་སྔར་གྱི་ཆོས་རྣམས་སླར་ཡང་བསྒྱུར་ཅིང་ཞུས་ཏེ་སྐད་གསར་བཅད་ཀྱིས་གཏན་ལ་ཕབ་ནས། ལོ་པཎ་བཀས་བཅད་གསུམ་མཛད་པ་ལ་སོགས་པའི་སྒོ་ནས་དམ་པའི་ཆོས་ཤིན་ཏུ་དར་བ་གྱུར་པ་ཡིན་པས།
དེས་ན་མངའ་བདག་ཁྲི་རལ་བཞུགས་པ་ཡན་ལ་བསྟན་པ་སྔ་དར་ཞེས་བྱ་བའི་ཐ་སྙད་བྱེད་པས། དེའི་དུས་སུ་སྤྱིར་གྱི་གོང་དུ་བཤད་པ་བཞིན་མདོ་སྔགས་ཀྱི་ཆོས་བསམ་གྱིས་མི་ཁྱབ་པ་ཞིག་བྱུང་ན་ཡང་། རྣལ་འབྱོར་གྱི་དབང་ཕྱུག་བིརྺ་པ་ནས་བརྒྱུད་པའི་ལམ་འབྲས་བུ་དང་བཅས་པའི་མན་ངག་ལ་སོགས་པ་ལམ་སྐོར་དགུར་གྲགས་པ་རྣམས་ནི་དེའི་དུས་ཡང་མ་བྱུང་བ་ཡིན་ལ། འོ་ན་གསུང་ངག་འདི་བོད་དུ་དུས་ནམ་གྱི་ཚེ་བྱུང་བ་ཡིན་ན། དེ་ཡང་མངའ་བདག་ཁྲི་རལ་པ་ཅན་གྱི་རྗེས་སུ་རྒྱལ་པོ་གླང་དར་མས་བསྟན་པ་བསྣུབས་ནས་ལོ་བདུན་ཅུ་ཙམ་གྱི་བར་ལ་བོད་དུ་བསྟན་པའི་མིང་ཙམ་ཡང་མ་བྱུང་ལ། དར་མས་བསྟན་པ་བསྣུབས་པའི་ཚུལ་རེ་ཞིག་བཞག་ནས། དེའི་རྗེས་སུ་གླང་དར་མའི་སྲས་དངོས་འོད་སྲུང་དང་། དེའི་སྲས་རྗེ་དཔལ་འཁོར་བཙན་ཏེ་འདི་གཤེགས་ནས་བོད་སྤྱི་ལ་དབང་བའི་རྒྱལ་པོ་མ་བྱུང་བར་གྲགས་ཤིང་། དེ་ལ་སྲས་གཉིས་བྱུང་བ་སྐྱིད་ལྡེ་ཉིད་མ་མགོན་དང་། བཀྲིས་བརྩེགས་པ་གཉིས་ཀྱིས་ས་སྟོད་སྨད་དུ་སྲིད་བཟུང་སྟེ།
དེ་ཡང་ཉི་མ་མགོན་གྱིས་མངའ་རིས་སྟོད་ཀྱི་དགུང་མཁར་ཉི་མ་བཟུང་ཞིང་དེ་ལ་སྲས་དཔལ་གྱི་མགོན། བཀྲ་ཤིས་མགོན། ལྡེ་གཙུག་མགོན་དང་གསུམ་བྱུང་བ་ལ་སྟོད་ཀྱི་མགོན་གསུམ་དུ་གྲགས་ཤིང་། བཀྲ་ཤིས་བརྩེགས་པ་དཔལ་གྱིས་དབུས་གཙང་གི་ས་ཆ་རྣམས་བཟུང་ནས། དེ་ལ་སྲས་གསུམ་བྱུང་བ་ནི། དཔལ་ལྡེ། འོད་ལྡེ། སྐྱིད་ལྡེ་རྣམས་ལ་སྨད་ཀྱི་ལྡེ་གསུམ་དུ་གྲགས་པ་ཡིན་ཞིང་། དེ་རྣམས་ཀྱི་རིང་ལ་ཡང་གཙུག་ལག་ཁང་གི་གཉེར་པ་ཤམ་ཐབས་གོང་པ་ཅན་རེ་གོན་པ་ལ་གནས་བརྟན་དགྲ་བཅོམ་པར་མིང་བཏགས་པ་རྣམས་ཀྱིས་བྱེད་པས་ན་ད་ལྟ་བཙུན་པ་རྣམས་ཀྱིས་རིང་འགག་གྱོན་པ་ཡང་དེའི་ཤུགས་ཀྱིས་ཡིན་པར་བྱས་འདུག་ཅིང་། ཡང་སྡོམ་པ་བསྲུང་ཟེར་ནས་རྩ་བཞི་སྣ་ཡུད་ལ་བསྲུང་ལ།
དེའི་རྗེས་སུ་དགག་དབྱེ་བྱེད་ཟེར་ནས་མི་བསྲུང་ཞིང་། སྔགས་པ་རྣམས་ཀྱིས་ཀྱང་དབང་ལ་སོགས་པར་མེད་པ་སྦྱོར་སྒྲོལ་ལམ་དུ་བྱེད་ཟེར་ནས་མངོན་སྤྱོད་སོགས་ལོག་པར་སྤྱོད་པས་གསང་སྔགས་རྙིང་མ་ལ་ལྷད་ཀྱང་དེ་ནས་ཞུགས་པར་བྱེད་ལ། མདོར་ན་གླང་དར་མ་འདས་པའི་རྗེས་སུའང་། དེ་ཡན་ལ་སྔར་བཤད་མ་ཐག་པའི་སྦྱོར་སྒྲོལ་ལམ་དུ་བྱེད་པ་ལ་སོགས་པའི་ཚུལ་དེ་ཙམ་ཞིག་མ་གཏོགས་བསྟན་པ་རྣལ་མ་རང་ཞིག་མ་བྱུང་ཞིང་། དེ་ནས་སྟོད་ཀྱི་མགོན་གསུམ་ལས། ཀུན་མཁྱེན་བུ་སྟོན་པའི་ཆོས་འབྱུང་དུ། ཆུང་བ་ལྡེ་གཙུག་མགོན་གྱིས་ཞང་ཞུང་བཟུང་ཞིང་། དེ་ལ་སྲས་འཁོར་རེ་དང་། སྲོང་ངེ་གཉིས་ཞེས་བཤད་ལ། ངོ་མཚར་སྣང་བ་དང་།
ཆོས་འབྱུང་བསྟན་པ་རྒྱས་པའི་ཉི་འོད་སོགས་ལས། བར་པ་བཀྲ་ཤིས་མགོན་གྱི་སྲས་འོད་ཀྱི་རྒྱལ་མཚན་དང་། དེའི་སྲས་འཁོར་རེ་དང་། སྲོང་ངེ་གཉིས་ཞེས་འབྱུང་ཡང་། རང་ལུགས་ལ། རྗེ་བཙུན་རིན་པོ་ཆེའི་རྒྱལ་རབས་སུ། བཀྲ་ཤིས་མགོན་གྱི་སྲས་འཁོར་རེ་རབ་ཏུ་བྱུང་བའི་མཚན་ལྷ་བླ་མ་ཡེ་ཤེས་འོད་དུ་གྲགས་པ་དེའི་སྐུ་རིང་ལ་བསྟན་པ་ཕྱི་དར་གྱི་མགོ་ཟུག་པ་ཡིན་པས། དེས་ན་གསུང་ངག་རིན་པོ་ཆེ་ནི་སྤྱི་ལམ་པའི་དབང་དུ་བྱས་ན་བསྟན་པ་ཕྱི་དར་གྱི་དུས་སུ་བྱུང་བ་ཡིན་ཞིང་། དེ་ལ་ཡང་བསྟན་པའི་མེ་རོ་སྟོད་ནས་བསླངས་པ་དང་། སྨད་ནས་བསླངས་པ་ཞེས་བྱ་བ་གཉིས་སུ་གྲགས་པ་ལས།
སྤྱིར་གསང་སྔགས་དང་། བྱེ་བྲག་ཏུ་དེ་ཉིད་འདུས་པ་སོགས་ཡོ་གའི་སྐོར་རྣམས་བྱུང་བའི་ཚུལ་ནི་བསྟན་པའི་མེ་རོ་སྟོད་ནས་བསླངས་པ་སྟེ། དེ་ཡང་བཀྲ་ཤིས་མགོན་གྱི་སྲས་བླ་མ་ཡེ་ཤེས་འོད་ཀྱིས་མངའ་རིས་སྟོད་ཀྱི་གཞོན་ནུ་བློ་གསལ་བ་བདུན་གྱིས་གཙོ་བྱས་པའི་མི་ཉི་ཤུ་རྩ་གཅིག་རྒྱ་གར་དང་། ཁ་ཆེར་འདུས་པ་རྣམ་གཉིས་ལ་སོགས་པའི་ཆོས་སློབ་ཏུ་བརྫངས་པ་ལས། ལོ་ཆེན་རིན་པོ་ཆེ་བཟང་པོ་དང་། ལོ་ཆུང་ལེགས་ཤེས་གཉིས་ཀྱིས་བོད་དུ་བསྟན་པ་རྒྱས་པར་མཛད་པ་སོགས་ཀྱི་སྒོ་ནས་འབྱུང་བ་ཡིན་ཀྱང་། འདིར་གསུང་ངག་གི་སྐོར་རྣམས་བྱུང་བའི་ཚུལ་ནི། འཛད་པ་གཙང་རབ་གསལ། བོ་དོང་པ་གཡོ་དགེ་འབྱུང་། སྟོད་ལུང་ལ་དམར་ཤཱཀྱ་མུ་ནེ་གསུམ་གྱིས་བསྟན་པའི་མེ་རོ་སྨད་ནས་བསླངས་པའི་དུས་ནས་འབྲེལ་བཙལ་ཏེ་འཆད་དགོས་པས།
འདི་ལ་ཡང་ཆ་རྒན་གྱིས་མཛད་པའི་ལམ་འབྲས་ཀྱི་ལོ་རྒྱུས་སོགས་ཁ་ཅིག་ཏུ་གཙང་གཡོ་དམར་གསུམ་དེ་མངའ་བདག་ཁྲི་རལ་གྱི་དུས་སུ་ཀ ད་བསྟན་པ་མ་དར་བའི་ས་ཕྱོགས་སུ་ཕྱིན་ལ་བསྟན་པའི་བྱ་བ་བྱེད་སྙམ་དུ་དགོངས་པ་མཐུན་ནས་ཁམས་ཕྱོགས་སུ་བྱོན་པར་བཤད་ཀྱང་། ཡོངས་སུ་གྲགས་པ་བུའི་ཆོས་འབྱུང་དང་། ཁྱད་པར་དུ་ངོ་མཚར་སྣང་བ་སོགས་ནས་འབྱུང་བ་ལྟར་དུ་བཤད་ན། གཙང་གཡོ་དགེ་གསུམ་དཔལ་ཆུ་བོ་རིའི་བྲག་ལ་བསྒྲུབ་པ་མཛད་ཅིང་བཞུགས་པ་ན། སྐབས་ཤིག་གི་ཚེ་དེར་བན་གཟུགས་ཀྱི་ཁྱི་ར་བ་མང་པོ་བྱུང་བས་ཅི་ཡིན་དྲིས་པས། གླང་དར་མས་བསྟན་པ་སྣུབ་པའི་གཏམ་ཐོས་པ་དང་། འདུལ་བའི་པོ་ཏི་དྲེས་ཁལ་གཅིག་བཀལ་ནས་ཁམས་སུ་བྲོས་ནས་མདོ་སྨད་ཨན་ཆུང་གི་དགོན་པ་ཡང་ཟེར་བའི་དན་ཏིག་ཤེལ་གྱི་ཡང་དགོན་དུ་བྱོན་ནས་བཞུགས་པའི་ཚེ། མདོ་སྨད་ཚན་བཞིའི་སྐུའི་གཤེན་མུ་བཙུན་གསལ་ཞེས་བྱ་བ་བོན་ལ་འགྲོ་བའི་ལམ་དུ་ཕྱུགས་རྫི་འགའ་དལ་གཏམ་བྱེད་པ་ལས་ཐོས་ནས། དེར་བལྟ་རུ་ཕྱིན་པས་ཆ་ལུགས་དང་ཀུན་སྤྱོད་ལ་དད་དེ་རབ་ཏུ་བྱུང་པ་ཞུས་པ་ཡིན་པས།
འདི་ལ་ཡང་ངོ་མཚར་སྣང་བར། དབུས་གཙང་གི་བསྟན་པ་ཉམས་དམས་ནས་དུས་རིང་ཞིག་ན་སྔར་དབུས་གཙང་ནས་བྲོས་པའི་གཡོ་དགེ་འབྱུང་གིས་མཁན་པོ། གཙང་རབ་གསལ་གྱིས་སློབ་དཔོན། དམར་གྱིས་གསང་སྟོན་དང་། རྒྱའི་ཧ་ཤང་ཀེ་ཝྃ་དང་ཀི་བབ་གཉིས་ཀྱིས་ཁ་སྐོང་བྱས་ནས་རབ་ཏུ་བྱུང་བ་ལས་བླ་ཆེན་མུ་ཐུར་དགོངས་པ་རབ་གསལ་བྱ་བ་བྱུང་ཞེས་པ་ཙམ་བཤད་ལ། བུའི་ཆོས་འབྱུང་དང་། ཁམས་ཀྱི་བོན་པོ་མུ་གཟུའམ། ལོ་བཙུན་གསལ་བྱ་བས་དན་ཏིག་ཤེལ་གྱི་ཡང་དགོན་དུ་གཙང་གཡོ་དམར་གསུམ་དང་མཇལ་བ་ཡན་གྱི་ལོ་རྒྱུས་སྔར་གྱི་དེ་དང་ཆ་འདྲ་བ་ལས། དེས་རབ་ཏུ་བྱུང་བར་ཞུས་པས། འདུལ་བ་འོད་ལྡན་གྱི་པོ་ཏི་གཅིག་གཏད་ནས་འདི་ལ་ལྟོས།
དད་ན་རབ་ཏུ་བྱུང་བར་བྱེད་གསུངས་པས། དེས་བལྟས་པ་དང་དད་སྟེ་མཆི་མ་བྱུང་བས། གཙང་གཡོ་དམར་གསུམ་གྱིས་རིམ་པ་བཞིན། མཁན་པོ་དང་། སློབ་དཔོན་དང་། གྲོགས་དན་པ་བྱས་ཏེ་ཐོག་མར་དགེ་ཚུལ་བསྒྲུབས་ནས་མཁན་པོའི་མིང་ལ་དྲས་ནས་དགེ་བ་གསལ་དུ་བཏགས། ཕྱིས་ཐུགས་རབ་ཆེ་བས་དགོངས་པ་རབ་གསལ་དུ་གྲགས་ཤིང་། དེ་ནས་བསྙེན་རྫོགས་ཞུས་པས། དགེ་སློང་ལྔ་མ་ཚང་བས་མི་ཡོང་གསུངས་པ་དང་། སྔར་ལྷ་ལུང་དཔལ་གྱི་རྡོ་རྗེ་ལྡན་གླང་ཐང་ན་བཞུགས་པ་ཐོས་པས།
དེར་ཕྱིན་ནས་ཞུས་པས། ངས་རྒྱལ་པོ་བསད་པས་ཁ་སྐོང་གི་དགེ་འདུན་མི་ཡོང་། ངས་བཙལ་གྱི་གསུངས་ནས་གོང་དུ་བཤད་པའི་རྒྱའི་ཧ་ཤང་གཉིས་བཏང་ནས་སྔར་དགེ་ཚུལ་གྱི་མཁན་སློབ་གཉིས་ཀྱིས་མཁན་སློབ་དང་། དམར་གྱིས་གསང་སྟོན། ཧ་ཤང་གཉིས་ཀྱིས་ཁ་སྐོང་བྱས་ཏེ་དགེ་འདུན་ལྔའི་དབུས་སུ་བསྙེན་པར་རྫོགས་པ་བྱས་ཞེས་བཤད་ཅིང་། ཉེ་ལྡེ་བས་ཀྱང་དེ་དང་མཐུན་པར་བཤད་ལ། ཆ་རྒན་གྱི་ལོ་རྒྱུས་ན་སྔར་གྱི་མཁན་སློབ་དེ་གསུམ་རང་གི་དྲུང་དུ་དགེ་སློང་ཆིག་རྫོགས་བྱས་ཟེར་བའང་འདུག་ལ། གང་ལྟར་ཡང་བླ་ཆེན་དགོངས་པ་རབ་གསལ་དེ་ཉིད་གཙང་གཡོ་དམར་གསུམ་གྱི་དྲུང་དུ་བསྙེན་པར་རྫོགས་པ་ལ་ནི་རྩོད་པ་མེད་ལ། ལུགས་དང་པོ་གཉིས་ཀྱི་ཁ་སྐོངས་གཉིས་པོ་དེ་ལ་བླ་མ་མཁས་པ་ཁ་ཅིག་གིས་དཔྱད་གཞི་ཅུང་ཟད་མཛད་ཀྱང་། དེ་ལྟར་གྱི་ཚེ་ན་ལྷ་ལུང་དཔལ་གྱི་རྡོ་རྗེ་དང་།
གཙང་རབ་གསལ་ལ་སོགས་པའི་མཁན་སློབ་རྣམས་ལ་སྐུར་པ་བཏབ་པར་འགྱུར་བས་རེ་ཞིག་བཏང་སྙོམས་སུ་བཞག་ལ། བླ་ཆེན་དགོངས་པ་རབ་གསལ་འདི་ཡང་གསལ་བའི་མེ་ལོང་ན་འཕན་ཡུལ་བའི་བྱིས་པ་བློ་གསལ་བ་ཞིག་གིས་གསལ་སྣང་ལྷ་ཁང་དུ་ཕྱིན་པས་དེ་ན་གྱང་རིས་ལ་རབ་བྱུང་གི་གཟུགས་འདུག་པ་མཐོང་བ་དང་། འདི་འདྲ་གང་ན་ཡོད་དྲིས་པས། གྲོགས་རྣམས་ཀྱིས་ད་ལྟ་འདི་ན་མེད། ཁམས་ན་འདི་ལྟ་བུའི་རབ་ཏུ་བྱུང་བ་འགའ་ཞིག་ཡོད་པར་འདུག་བྱས་པ་དང་། སྔོན་གྱི་བག་ཆགས་སད་དེ་ཁམས་སུ་ཕྱིན་ནས་གཙང་གཡོ་དམར་གསུམ་ལས་རབ་ཏུ་བྱུང་བའི་མཚན་དེ་ལྟར་དུ་གྲགས་ཞེས་པ་ཡོད་ཀྱང་ལུགས་སྔ་མ་རྣམས་བཙན་པར་བྱེད་དགོས་པས། དེས་ན་ཁམས་ཀྱི་བླ་ཆེན་མུ་ཐུར་དགོངས་པ་རབ་གསལ་གྱིས་མཁན་སློབ་དེ་རྣམས་ལས་རབ་ཏུ་བྱུང་ནས་ལོ་ལྔ་ལོན་པ་ན་དབུས་གཙང་གི་མི་དད་པ་དང་བརྩོན་འགྲུས་ཆེ་བ་རྣམས་ཀྱིས་ཁམས་སུ་ཕྱིན་ནས་དན་ཏིག་ཤེལ་གྱི་ཡང་དགོན་དུ་སྔར་གྱི་མཁན་སློབ་རྣམས་ལས་རབ་བྱུང་ཞུས་པ་ཡིན་ཞིང་། དེ་ལ་ཡང་ལོ་རྒྱུས་ཁ་ཅིག་ཏུ་འབྲི་ཡེ་ཤེས་ཡོན་ཏན་སོགས་མི་དྲུག་གི་ཞེས་དང་། རང་རེའི་ངོ་མཚར་སྣང་བར། ལོ་སྟོན་རྡོ་རྗེ་དབང་ཕྱུག་སོགས་གཙང་པ་གསུམ་དབུས་པ་ཀླུ་མོས་ཤེས་རབ་སྟེ་བཞིའོ། །
ཡང་ན་དེའི་སྟེང་དུ་གསུམ་པ་ཡེ་ཤེས་བློ་གྲོས་ཏེ་དབུས་གཙང་གི་མི་ལྔ་ཞེས་གསུངས་པ་ནི་ཡོངས་སུ་གྲགས་པའི་གཙོ་ཆེ་བ་རྣམས་སྨོས་པ་ཡིན་ལ། ཞིབ་ཏུ་བྱས་ན་ཀུན་མཁྱེན་བུས་བཤད་པ་ལྟར་དབུས་པ་ཀླུ་མས་ཤེས་རབ། འབྲི་ཡེ་ཤེས་ཡོན་ཏན་ནམ། འབྲི་བཙུན་རྒྱལ་བ་བྱང་ཆུབ་ཀྱང་ཟེར་ལ། དེ་ནས་རེག་ཤི་ཚུལ་ཁྲིམས་འབྱུང་གནས། སྦ་ཚུལ་ཁྲིམས་བློ་གྲོས། ཡེ་ཤེས་བློ་གྲོས། སུམ་པ་ཡེ་ཤེས་བློ་གྲོས་སྟེ་དབུས་པ་ལྔ་དང་། གཙང་ཚོང་འདུས་འགུར་མོ་རབ་ཁ་པ། ལོ་སྟོན་རྡོ་རྗེ་དབང་ཕྱུག
ཤབ་སྒོ་ལྔའི་ཚོང་བཙུན་ཤེས་རབ་སེང་གེ མངའ་རིས་པ་འོད་བརྒྱད་སྤུན་གཉིས། བོ་དོང་པ་ཨུ་པ་དེ་བ་དང་ལྔ་སྟེ་དབུས་གཙང་གི་མི་བཅུས་གཙང་རབ་གསལ་ལ་མཁན་པོ་ཞུས་པས། ད་ང་རྒས་ནས་མཁན་པོ་སྐྱོང་མི་ཐུབ་པས། བླ་ཆེན་ལ་ཞུས་གསུངས་ནས་ཁོང་རྣམས་ཀྱིས་བླ་ཆེན་ལ་ཞུས་པས། ངས་བསྙེན་རྫོགས་བྱས་ནས་ལོ་བཅུ་མ་ལོན་པས་མི་བཏུབ་གསུངས་པ་ལ། གཙང་ན་རེ། དམིགས་གསལ་ལ་བཏུབ་པས་གྱིས་གསུངས་ནས། བླ་ཆེན་མུ་ཐུར་པ་རབ་གསལ་གྱིས་མཁན་པོ་བྱས། གཙང་གཡོ་གཉིས་ཀྱིས་ལས་སློབ་དང་།
གསང་སྟོན་བྱས་ཤིང་། དམར་དང་རྒྱའི་ཧ་ཤང་གིས་ཁ་སྐོང་གི་དགེ་འདུན་བྱས་ཏེ་དེ་ཐམས་ཅད་ཀྱི་བསྙེན་རྫོགས་གྲུབ་པ་དང་། བླ་ཆེན་གྱི་ཞལ་ནས། ལོ་སྟོན་མཐུ་ཆེ་བས་བསྟན་སྲུང་གྱིས། ཀླུ་མེས་བཙུན་པས་མཁན་པོ་གྱིས། ཚོང་དགེ་བློ་རྣོ་བས་སྟོན་པ་སྟེ་ཆོས་འཆད་གྱིས། འབྲི་འཁོས་མཁས་པས་གནས་གཞི་བཟུང་ཞེས་སོགས་ཀྱི་ཞལ་བཀོད་ཀྱང་མཛད། དེ་ནས་ཀླུ་མས་འབྲུ་ཡེ་ཤེས་རྒྱལ་མཚན་ལ་འདུལ་བ་ཉན་ཅིང་བསྡད། གཞན་རྣམས་ཀྱིས་ཡར་འབྱོན་པ་དང་། རེག་ཤི་དང་སྦའི་གཅུང་གཉིས་གཅེན་པོ་བསུ་རུ་བྱུང་བས།
གླང་ཐང་དུ་མཇལ་བ་དང་། གཅུང་གཉིས་དད་དེ་ལོས་མཁན་པོ་བྱས། གཅེན་པོ་གཉིས་ཀྱིས་སློབ་དཔོན་དང་གསང་སྟོན་མཛད་ནས་རབ་ཏུ་བྱུང་བས། ད་ལྟ་སྦ་རེག་གཉིས་གཅིག་ཏུ་བསྡེབས་པའི་རྒྱུ་མཚན་ཡང་དེ་ཡིན་པར་བྱེད་ཅིང་། དེ་ནས་ལོ་སྟོན་ན་རེ། ཁྱེད་རྣམས་འདིར་སྡོད་ཅིག ངས་ཚོང་པ་འདི་རྣམས་དང་འགྲོགས་ཏེ་དབུས་གཙང་དུ་ཕྱིན་ལ་བསྟན་པ་དར་བར་ནུས་མི་ནུས་བལྟས་ནས། ནུས་ན་ང་སྡོད་པས་ཁྱེད་རྣམས་ཀྱང་ཡར་བྱོན་ཅིག་མི་ནུས་པ་འདུག་ན་ང་ཡང་མར་ལོག་ནས་འོང་གི་གསུངས་ནས། ལྡན་མའི་ཚོང་པ་འདྲ་དང་འགྲོགས་ཏེ་བྱོན་པས་ཚོང་པ་རྣམས་འཕན་ཡུལ་གྱི་གསུམ་འཕྲེང་དུ་ཚོང་བྱས་ནས་ལོག་དགོས་སྙམ་པ་ལ། ལོ་ན་རེ།
ཁྱེད་རྣམས་འདིར་ཚོང་མ་བྱེད་པར་གཙང་དུ་སོང་ལ་གཙང་གི་འགུར་མོ་རབ་ཁ་བྱ་བ་ན་ལོ་གཙུག་ན་བྱ་བ་ཡོད་པས། དེ་ལ་ཁྱོད་ཀྱི་བུ་རབ་ཏུ་བྱུང་ནས་དབུས་ན་སླེབ་ཡོད་གྱིས་ཤིག་གསུངས་ཏེ་དེར་བཏང་ནས་ཚོང་ལེགས་པོ་བྱུང་བས། དེང་སང་ཚོང་འདུས་འགུར་མོ་བྱ་བའི་དེ་དུས་སུ་བྱུང་བ་ཡིན་ཞིང་། དེ་ནས་ཀླུ་མས་ལ་སོགས་པའི་མཁས་པ་ཕལ་ཆེར་གྱིས་ཀྱང་དབུས་སོགས་སུ་བྱོན་ཏེ། ཀླུ་མེས་ཀྱིས་ཀ་ཆུང་དང་། སྦ་ཡེ་ཤེས་བློ་གྲོས་མཆེད་གཉིས་ཀྱིས་བསམ་ཡས་ཀྱི་སྦུ་ཚལ་དང་། དབུ་རྩེ། རེག་ཤི་ཚུལ་ཁྲིམས་འབྱུང་གནས་མཆེད་གཉིས་ཀྱིས་དགེ་རྒྱས་དང་། འབྲི་བཙུན་མཆེད་གཉིས་ཀྱིས་ཁམས་གསུམ་ཟངས་ཁང་གླིང་བཟུང་ནས་དབུས་སུ་འདུལ་བ་ལ་སོགས་པའི་བསྟན་པ་དར་བར་བྱས་ཤིང་། དེའི་དུས་ནས་ལོ་ཚོ་ཚོང་ཚོ།
འབྲི་ཚོ་ཞེས་པ་ཡང་རང་རང་གི་མཁན་པོའི་མིང་ལས་བྱུང་བ་ཡིན་ལ། དེ་ནས་ལོ་སྟོན་གྱིས་ཐོག་མར་ཚོང་འདུས་སུ་བྱོན་ཅིང་། དེའི་རྗེས་སུ་ཉང་སྨད་རྒྱན་གོང་གི་གཙུག་ལག་ཁང་བརྩིགས་ནས་དེར་ལོ་སྟོན་དང་ཚོང་ཚོ་གཉིས་ཀྱི་མཁན་པོ་ཤཱཀྱ་གཞོན་ནུ་དང་། སེ་ཡེ་ཤེས་བརྩོན་འགྲུས་ལ་སོགས་པའི་སློབ་མ་དུ་མ་དང་བཅས་ནས་ཡོད་པ་ལས། སྐབས་ཤིག་ཏུ་སྔོན་ཆོས་རྒྱལ་སྲོང་བཙན་སྒམ་པོས་བརྩིགས་པའི་རུ་གནོན་གྱི་གཙུག་ལག་ཁང་བཞི་ལས། རུ་ལག་ན་གྲོམ་པ་རྒྱང་གི་གཙུག་ལག་ཁང་བྱ་བ་ཡོད་པ་དེའི་བདག་པོ་སྨད་ཀྱི་ལྡེ་གསུམ། ལྷ་རྩེའི་ལྷ་བཙུན་མཆེད་གསུམ་བཀའ་བགྲོས་ཏེ་འུ་ཅག་ལ་བླའི་མཆོད་གནས་མཁན་སློབ་གསང་སྟེ་དད་དགེ་དང་བཅས་པ་གཅིག་དགོས་པར་འདུག་ཟེར་ནས་ཉང་སྨད་རྒྱན་གོང་དུ་མི་བརྫངས་ཏེ་ལོ་སྟོན་དང་། ཚོང་བཙུན་གཉིས་ལ་ཞུས་པས་དེ་གཉིས་ཀྱིས་ཀྱང་། ལོ་སྟོན་གྱི་མཁན་བུ་རྒྱ་ཤཱཀྱ་གཞོན་ནུ་དང་། སེ་ཡེ་ཤེས་བརྩོན་འགྲུས་གཉིས་དང་།
ཉང་རྡོ་རྗེ་རྒྱལ་མཚན་ལ་སོགས་པའི་དགེ་སློང་བདུན། དགེ་ཚུལ་གཉིས། དགེ་བསྙེན་གཅིག་རྣམས་བརྫངས་ཏེ་དེ་རྣམས་ཀྱིས་གྲོམ་པ་རྒྱང་དུ་བྱོན་ནས། རྒྱས་མཁན་པོ། སེས་སློབ་དཔོན། ཉང་རྡོ་རྗེ་རྒྱལ་མཚན་གྱིས་གསང་སྟོན་མཛད་ནས་འབྲོག་མི་ཤཱཀྱ་ཡེ་ཤེས། སྟག་ལོ་གཞོན་ནུ་བརྩོན་འགྲུས། ལེགས་ཡེ་ཤེས་གཞོན་ནུ་གསུམ་བསྙེན་པར་རྫོགས་ཤིང་། གཞན་ཡང་རབ་ཏུ་བྱུང་བ་ཕྱེད་དང་སུམ་བརྒྱ་ཙམ་བྱུང་བའི་དུས་སུ། ཉང་སྟོད་དུ་ཤིའུ་སྟོན་པ་བྱང་འབར་གྱིས།
ཨ་མན་སི་ཏེ། འདོད་ལོག་ལམ་དུ་ཁྱེར་བས་ཚེ་འདི་ལ་འཚང་རྒྱ་བ་ཡིན་བྱས་པས། ལྷག་པ་ཚུལ་ཁྲིམས་ཀྱི་བསླབ་པ་ལ་དགྲ་དར། ཉང་སྨད་དུ་ཟུར་ཆུ་ཤེས་རབ་གྲགས་པས་རྫོགས་ཆེན་བྱས་ཤེས་ཀྱི་སངས་རྒྱས་ཡིད་ལ་བྱེད་པ་ཡིན། རྣམ་རྟོག་འཁོར་བ་ཡིན་བཟླས། ཏིང་ངེ་འཛིན་ལ་དགྲ་དར། དབུས་རུ་བྱང་དུ་དགེ་བཤེས་སྟོན་པས་བཀའ་གདམས་བཤད་ཉན་ངལ་བ་དོན་མེད་ཡིན། སོ་སོར་ཐར་པའི་སྡོམ་པ་བསྲུང་ཞིང་། ཐུགས་རྗེ་ཆེན་པོ་ལ་སོགས་པའི་ཡི་དམ་རེ་བསྒྲུབས་པས། དུས་ཚོད་ཅིག་ལ་ཡི་དམ་གྱིས་སྒྲོ་འདོགས་ཐམས་ཅད་གཅོད་པར་འགྱུར་ཞེས་བྱས་པས་ལྷག་པ་ཤེས་རབ་ལ་དགྲ་དར།
ཞང་འཚལ་ཡིན་པས་བླ་མ་ལ་ལུས་སྲོག་ཕུལ་ནས་འཁྲུག་པ་བྱས་པས་སངས་རྒྱ་བཟླས་པས་བསླབ་པ་གསུམ་ཀ་ལ་དགྲ་དར་ནས་སངས་རྒྱས་ཀྱི་བསྟན་པ་ལྡེང་པོར་གྱུར་པ་ཐུགས་ཀྱིས་མ་བཟོད་ནས། རྒྱ་དང་སེ་མཁན་སློབ་བཀའ་བགྲོས་པས་ཐུགས་མཐུན་ཏེ། དགེ་འདུན་རྣམས་ལ་བསྙེན་བཀུར་བཟང་པོ་ཞིག་བྱས་ནས་བསྟན་པའི་ཞབས་ཏོག་དང་། སེམས་ཅན་གྱི་དོན་ལ་དགོངས་ནས་རྒྱ་གར་དུ་ལོ་ཙཱ་སློབ་ཏུ་འགྲོ་ནུས་པ་ཡོད་ན་མཐུན་རྐྱེན་བསྐུར་བ་ཡིན་ནོ་གསུངས་པས། འབྲོག་སྟག་ལེགས་གསུམ་གྱི་ཁས་བླངས། མཁན་པོ་རྒྱས་ལེགས་ལ་ལྐོག་ཏུ་གསེར་སྲང་བཅུའི་མགོ་བྱས་པའི་ཡོན་བཀུར་ནས་སྔོན་ལ་བརྫངས། ཤིན་ཏུ་མཁྱེན་པ་ཆེ་བས་ཡོན་བདག་བཙད་པོ་ལྡེ་གསུམ་རྗེ་བློན། དགེ་འདུན་ཉེ་འཁོར་དང་བཅས་པ་རྣམས་ལ་གྲོས་དྲིས་པས། ཐམས་ཅད་ཡི་རངས་ཏེ་དཀ་རུ་མ་མང་པོ་བྱུང་ནས་འབྲོག་སྟག་གཉིས་ལ་གསེར་སྲང་བརྒྱ་རེས་མགོ་བྱས་པའི་ཡོ་བྱད་གནང་ནས་དེ་རྣམས་སྐྱིད་གྲོང་བར་དུ་ཚོང་པར་བརྫུས་ཏེ་སྔོན་ལ་བསྐྱལ། ཆ་རྐྱེན་བསྒྲུབས་པ་དང་།
ཡར་བསྐྱེལ་བའི་བར་གྱི་ཟླ་བ་བདུན་དུ་བླ་ཆེན་འབྲོག་མིས། ཨ་ཙ་ར་ལྡུམ་བུ་བ་པཎྜི་ཏ་མིང་བཏགས་སུ་བཏུབ་ཙམ་གཅིག་དང་གཉིས་མཚམས་བཅད་ནས་བིག་པཎ་མདོའི་བློ་འཛིན་དང་བློ་སྦྱོང་མཛད་པས། འཕྲལ་སྐད་བྱང་པོ་ཞིག་དང་། སམ་སྐྲྀ་ཏ་ལ་སོགས་པ་རྒྱ་གར་གྱི་ཆོས་ཉན་དུ་བཏུབ་ཙམ་བྱུང་། བོད་ཆོས་ཀྱང་མང་དུ་མཁྱེན་སྐྱིད་གྲོང་དུ་ཟླ་བ་གཅིག་ཙམ་ཆུ་སྙོམས་ན་དགའ་ཟེར་ནས་ཞལ་བཀོད་ཞུས་པས། བློན་པོ་དང་། ཡོན་བདག་ལྷ་མཆོད་གསུམ་ན་རེ། བསྟན་པའི་རྩ་བ་ཡིན་པས་འདུལ་བ་དང་། སྙིང་པོ་ཡིན་པས་ཕར་ཕྱིན་དང་། ཉིང་ཁུ་ཡིན་པས་གསང་སྔགས་སློབ་ལ་ཤོག་གསུངས་ནས་དགོས་པར་གྲགས་ཤིང་།
དེ་ལ་ས་སྐྱ་པཎྜི་ཏའི་ཞལ་ནས་གསུང་དེ་རྣམས་ཆོས་ཀྱི་གནད་གོ་བའི་ཞལ་ལྟ་ཡིན་ཏེ། དེའི་རྒྱུ་མཚན། འདུལ་བ་ནི་བསྟན་པའི་རྩ་བ་ཡིན་ཏེ། ཚུལ་ཁྲིམས་དང་ལྡན་པའི་རབ་བྱུང་མེད་ན་རྣལ་འབྱོར་པ་བཟང་དུ་རེ་བ་མང་པོ་ཡོད་ཀྱང་བསྟན་པ་རྣལ་མ་ཞིག་མི་འོང་། ཕར་ཕྱིན་མེད་ན་ཐེག་པ་ཆེན་པོའི་རྩ་བ་བྱང་ཆུབ་ཀྱི་སེམས་དང་། ས་ལམ་གྱི་རྣམ་གཞག་ཙམ་ཡང་མི་ཕྱེད། གསང་སྔགས་ཉིང་ཁུ་ཡིན་ཏེ། ཕྱི་ནང་གི་ཟབ་པའི་གནད་ཐམས་ཅད་དྲིལ་ནས་སྟོན་པས་གསང་སྔགས་ལ་མ་བརྟེན་པར་མཐར་ཐུག་གི་འབྲས་བུ་མི་ཐོབ་ཞེས་གསུངས་པ་ཡིན་ཞིང་། གཞན་ཡང་ཁྱད་པར་དུ་བླ་མེད་ཀྱི་རྒྱུད་འགྲེལ་ལ་སོགས་པ་ཉམས་རྟོགས་ཀྱི་རྒྱུར་འགྲོ་ཚད་སློབ་པ་ལ་འབད་རྩོལ་དང་། སྡུག་སྲན་མ་ཆུང་།
དད་བརྩོན་དང་འདོད་པ་སྐྱེད་ལ། ངེད་ཡོན་མཆོད་རྣམས་ཀྱི་ཆོས་དང་ཟང་ཟིང་གི་དྲིན་ལན་བསབ་པར་གྱིས། དོན་དེ་རྣམས་གྲུབ་ནས་ཕྱིར་འོང་དུས་མང་ཡུལ་ཙམ་ནས་སྔོན་ལ་ལོན་བསྐུར་ཅིག ཁྱེད་རང་གི་ཡོན་ཏན་དང་བསྟུན་པའི་བསུ་བ་དང་བསྙེན་བསྐུར་བྱེད་པ་ཡིན་གསུངས་ནས་གཟའ་སྐར་དང་། དུས་སྦྱོར་བཟང་པོ་ལ་འབྲོག་དང་སྟག་ལོ་དཔོན་གཡོག་བཞི་ཇཽ་ཀི་གཅིག་དང་ལྔས་སྐྱིད་གྲོང་བར་དུ་ལྡུམ་བུའི་ཆས་སུ་བྱས། དེར་ཡང་ཆུ་སྙོམས་ཤིང་དེ་ནས་བལ་པོ་མཐིལ་དུ་སོང་སྟེ། བལ་པོ་བྷ་རོ་ཧམ་ཐུང་ངམ། ཐུགས་རྗེ་ཆེན་པོ་ཡང་ཟེར། བྷ་དནྟ་ཡང་ཟེར། བལ་པོ་སྤྱི་ཐེར་བ་ཡང་ཟེར་ཞིང་།
མཚན་དངོས་ཤནྟ་བྷ་དྲ་སྟེ་ཞི་བ་བཟང་པོར་གྲགས་པའི་པཎྜི་ཏ་དེ་ལ་ཀྱཻ་རྡོར། བདེ་མཆོག གསང་འདུས། འཇིགས་བྱེད། མཧཱ་མ་ཡ་རྣམས་ཀྱི་དབང་ཞུས་ནས་དེ་རྣམས་ལ་སློབ་གཉེར་མཛད་ཅིང་། གཞན་ཡང་སྒྲ་ཚད་དང་ཡིག་རྩིས་ལ་སོགས་པ་བསླབས་པས། བླ་ཆེན་འབྲོག་མི་ལ་ལོ་གཅིག་ཙམ་ནས་ལོ་ཙཱ་བའི་མཚན་ཐོབ་ཅིང་། ལེགས་ཀྱིས་ཀྱང་འཕྲལ་སྐད་བྱང་པོ་ཞིག་དང་། སིམ་སྐྲྀ་ཏ་ལ་སོགས་པ་ཆོས་ཉན་དུ་བཏུབ་ཙམ་བྱུང་བ་ལ། སྟག་ལོས་རྒྱ་ཀློག་ཁྱོ་ལེ་བ་ཞིག་ལས་མ་ཤེས་པས།
ང་རྡོ་རྗེ་གདན་དུ་འགྲོ་ཟེར་བ་ལ་འབྲོག་མིས་འོ་སྐོལ་མི་ལྔ་ལ་འགྲུལ་ཚན་གཉིས་མི་འཐད་བྱས་ནས་བླ་མ་པཎྜི་ཏ་དང་། ངེད་རྣམས་རྒྱ་གར་དུ་འགྲོ་བས་ཇི་ལྟར་བྱས་ན་འཐད་པའི་ཞལ་བཀོད་དང་། བསྐྱེལ་མི་སོགས་མགོ་ཐོན་ཞིག་གཏོང་བར་ཞུས་པས། བླ་མའི་གསུང་གིས། དེ་ལྟར་བྱེད་ན་སྔོན་ལ་རྡོ་རྗེ་གདན་དུ་སོང་བྱང་ཆུབ་ཆེན་པོ་ལ་ཕྱག་དང་མཆོད་པར་ཕུལ་ནས་གསོལ་བ་ཐོབ། ཡིད་ཆེས་པའི་མཚན་ལྟས་མཐོང་བ་དང་། དིང་སང་འཆད་ཉན་ལ་སོགས་པའི་བསྟན་པ་བྲྀ་ཀ་མ་ལ་ཤཱི་ལ་ན་དར་བར་ཡོད་པས། དེས་ན་རྒྱལ་པོའི་གདུགས་ཐོབ་པའི་པཎྜི་ཏ་ལྔ་བརྒྱ་ཡོད་པའི་ནང་ནས་མཆོག་ཏུ་གྱུར་པ་འཛམ་བུའི་གླིང་ན་མཁས་པ་སྒོ་དྲུག་ཅེས་བྱ་བ་ཡོད་ཅིང་། དེ་རྣམས་ཀྱི་ནང་ནས་ཀྱང་མཆོག་དམ་པ་ནི་ངའི་བླ་མ་ཤནྟི་པ་ཞེས་བྱ་བ་སྙིགས་དུས་ཀྱི་ཐམས་ཅད་མཁྱེན་པ་གཉིས་པ་ཡིན་པས། དེས་བྲྀ་ཀ་མ་ལ་ཤི་ལའི་ཤར་སྒོ་སྲུང་།
སྒྲ་ཚད་ཀྱི་རྩོད་པ་ཟློག ལྷོ་སྒོ་ངག་གི་དབང་ཕྱུག་གྲགས་པས་སྲུང་། ལུང་ཆོས་ཀྱི་རྩོད་པ་ཟློག་སྟེ་དེ་གཉིས་མཐུན་པས་སློབ་མའང་ཐུན་མོང་དུ་སྐྱོང་། ནུབ་སྒོ་ཤེས་རབ་འབྱུང་གནས་སྦས་པས་སྲུང་། མུ་སྟེགས་ཀྱི་རྩོད་པ་ཟློག་ཅིང་། ཁྱད་པར་དུ་སྙོམས་པར་འཇུག་པའི་ལྟ་སྒོམ་སྤྱོད་འབྲས་ལ་མཁས། བྱང་སྒོ་ཇོ་བོ་ནཱ་རོ་ཏ་པས་སྲུང་། སྔགས་ཀྱི་རྩོད་པ་ཟློག་སྟེ་དེ་གཉིས་མཐུན། དབུས་ཀྱི་ཀ་ཆེན་གཉིས་བྱ་བ་ཁ་ཆེ་ཛྙཱ་ན་ཤྲཱི་མི་ཏྲ་དང་། རིན་ཆེན་རྡོ་རྗེ་གཉིས་མཐུན་ཞིང་དེ་གཉིས་ལ་ཀ་ཆེན་ཟེར་ཡང་གཞན་རྣམས་ལས་ཡོན་ཏན་ཆེ་རྒྱུ་མེད།
ལྔ་པོ་ཐམས་ཅད་ལས་ཤནྟི་པ་མཁྱེན་པ་མི་ཆུང་བས་ཁོང་ཅན་དུ་སོང་། གཞན་རྣམས་ལའང་ཆོས་འབྲེལ་རེ་ཞུས་གསུངས་ནས་ཁོང་རང་གི་གཅུང་པོ་པཎ་ཆེན་འཇིགས་མེད་གྲགས་པ་དཔོན་སློབ་བདུན་སྐྱེལ་དུ་བཏང་ནས་ཁོང་རྣམས་ཀྱིས་ཀྱང་ཇི་སྐད་གསུངས་པ་བཞིན། ཐོག་མར་རྡོ་རྗེ་གདན་དུ་བྱོན་ནས་གསོལ་བ་བཏབ་པས། མཚན་ལྟས་བཟང་པོ་མཐོང་བ་དང་། བླ་ཆེན་འབྲོག་མིས་བྲྀ་ཀ་མ་ལ་ཤི་ལར་བྱོན་ཏེ། ཤནྟི་པའི་དྲུང་དུ་ལོ་བཅོ་བརྒྱད་བཞུགས་ནས་འདུལ་བ་དང་། ཉི་ཁྲི་དག་ལྡན་ལ་སོགས་པའི་ཕར་ཕྱིན་གྱི་ཆོས་དུ་མ་དང་། དེའི་རྗེས་སུ་བདེ་ཀྱེ་སོགས་ཀྱི་དབང་གསན་ཅིང་། ཁྱད་པར་དུ་མདོ་རྒྱུད་ཀྱི་དོན་བསྲེ་བ་ཞེས་བྱ་བའི་མན་ངག་ཟབ་མོ་ཡང་གསན། གཞན་ལྔ་པོ་ལ་ཡང་ཆོས་འབྲེལ་མཛད་པས་དེང་སང་འབྲོག་མིའི་སྒོ་དྲུག་ཆོས་འབྲེལ་དུ་གྲགས་པ་ཡིན་ལ།
དེ་ཡང་ཤནྟི་པ་ལ་ནི་གོང་དུ་བཤད་པ་ལྟར་ཡིན་ཞིང་། དེ་ནས་ངག་དབང་གྲགས་པ་ལ་གཉུག་མ་དྲན་གསལ། ཤེས་རབ་འབྱུང་གནས་སྦས་པ་ལ་ཕྱི་རོལ་གདོན་གྱི་བར་ཆད་བསྲུང་བའི་མན་ངག ནཱ་རོ་ཏ་པ་ལ་སྡུག་བསྔལ་གསུམ་སེལ། ཛྙཱ་ན་ཤྲཱི་ལ་འབྱུང་བ་ལུས་འཁྲུགས་ཀྱི་བར་ཆད་བསྲུང་བའི་མན་ངག རིན་ཆེན་རྡོ་རྗེ་ལ་ཏིང་ངེ་འཛིན་སེམས་ཀྱི་བར་ཆད་བསྲུང་བའི་མན་ངག་རྣམས་གསན་ཚར་བ་དང་། པཎྜི་ཏ་མི་ཕམ་བཤེས་གཉེན་གྱིས་པོ་ཏ་ལ་ནས་གདན་དྲངས་པའི་ཐུགས་རྗེ་ཆེན་པོ་ཁརྶ་པ་ཎའི་དྲུང་དུ་དམོད་བཙུགས་ནས་གསོལ་བ་བཏབ་ན་དོན་མ་འགྲུབ་པ་མེད་ཟེར་བ་ཐོས་ནས་དེའི་དྲུང་དུ་བྱོན་ཏེ། ཕྱག་མཆོད་ཕུལ་དམོད་བོར་ནས་གསོལ་བ་བཏབ་པས། ཐོ་རངས་ཤིག་ཐུགས་རྗེ་ཆེན་པོས་ཞལ་བསྟན་ནས་ཕར་ལམ་བླ་མ་གཅིག་དང་མཇལ་བར་འདུག་གི དེའི་གསུང་བཞིན་སྒྲུབས།
ཕྱིས་བོད་དུའང་བླ་མ་གཅིག་གིས་ཆོས་སྒོ་བསྐྱེལ་ལ་འོང་བར་འདུག་པས་དེའི་ཡོན་ཏན་ལོང་པ་དང་། ཉན་པའི་སྤྲོས་པ་ཆོད་ལ་ཆོས་ཤོད། བཀའ་སྡོམས། ཉམས་སུ་ལོངས། ངས་ཀྱང་རང་གཞན་གྱི་དོན་རྒྱ་ཆེན་པོ་འགྲུབ་པར་བྱིན་གྱིས་བརླབས་བོ་གསུངས་ནས་འཇའ་འོད་ལྟར་ནམ་མཁའ་ཡལ་སོང་བ་དང་། ད་དོན་གྲུབ་སྙམ་དུ་དགོངས་ནས་གསོལ་བ་འདེབས་ཤིང་བྱོན་པས། ལམ་གྱི་ནགས་གསེབ་ཅིག་ན་འཁར་སིལ་གྱི་སྒྲ་ཞིག་གྲགས་པས། གྲོང་ཁྱེར་ཞིག་ཡོད་པ་ཡིན་ནམ་སྙམ་འགྲམ་པ་བསྙལ་ནས་གཟིགས་པ་དང་། དགེ་སློང་གཅིག་ལ་ཤིང་ལོའི་གསེབ་ནས་ལག་པ་དཀར་འཇམ་རིན་པོ་ཆེའི་རྒྱན་སྣ་ཚོགས་ཀྱིས་སྤྲས་པ་ཞིག་གི་བསོད་སྙོམས་འབུལ་བ་གཟིགས་པ་དང་། དགེ་སློང་དེས་དངོས་གྲུབ་ཐོབ་པར་མཁྱེན་པས།
ད་ལུང་བསྟན་ཐོག་ཏུ་ཕེབས་སམ་སྙམ་དུ་དགོངས་ཏེ་བརྒྱུགས་བྱོན་ནས་ཞབས་སྤྱི་བོར་བླངས་ཏེ་བདག་རྗེས་སུ་འཛིན་པར་ཞུ་ཞུས་པས་རུང་གསུངས་ནས་གསོལ་རས་གནང་བ་བཞེས་པ་དང་རོ་བརྒྱ་དང་ལྡན་པར་འདུག་པས། ནགས་ཀྱི་ལྷ་མོས་བསོད་སྙོམས་ཕུལ་བར་དགོངས་ནས་ཤིང་ལོའི་ཟིལ་པས་ཆབ་བཏང་སྟེ་དེའི་ཕྱག་ཕྱིར་འབྲངས་ནས་ཕྱིན་པས། གྲོང་ཁྱེར་ཧ་དེ་ཞེས་བྱ་བའི་ཚོང་འདུས་དང་ལྡན་པའི་གྲོང་ཁྱེར་ཆེན་པོ་ཞིག་གི་ནགས་འདབས་སུ་དེ་ནུབ་བཞུགས་ནས་སང་ཉིན་གསང་སྔགས་ཀྱི་གདམས་པ་འདྲ་དགོས་ཞུས་པས། དབང་བསྐུར་དགོས་གསུངས། སྔར་མང་པོ་ཐོབ་ཞུས་པས། དེས་མི་ཆོག ངའི་གདམས་ངག་འདོད་ན་ང་རང་གིས་དབང་བསྐུར་དགོས་གསུངས་ཤིང་། དེ་ཡང་དོ་ནུབ་ནས་བྱས་པས་རུང་གསུངས་ཚོང་འདུས་ཧ་དེ་ནས་ཡོ་བྱད་བསྒྲུབས་ཏེ། ཀྱཻ་རྡོ་རྗེའི་དབང་ནུབ་གསུམ་མ་ཞིག་བསྐུར། ཁྲིད་བཀའ་འགའ་ཞིག་ཀྱང་གནང་ནས།
ང་ལ་ལོངས་སྤྱོད་ཀྱི་ཐུང་པ་མེད་དེ་ཅི་དགོས་ཐམས་ཅད་མི་མ་ཡིན་མཆོག་འབྲིང་ཐ་མ་རྣམས་ཀྱིས་བསྒྲུབ་པ་ཡིན་ཀྱང་། སློབ་མ་ལ་གསང་སྔགས་ཀྱི་སྒོ་ནས་རྟེན་འབྲེལ་སྒྲིག་པ་ལ་ཁྱེད་རང་གི་ལོངས་སྤྱོད་དགོས་པས་གསེར་དངུལ་གླ་རྩི་ལ་སོགས་པ་སྒྲུབས་ལ་ཤོག ལོ་གསུམ་ཙམ་ལས་མི་འགོར་དེའི་རིང་ལ་བར་ཆད་མི་འོང་པར་བྱིན་གྱིས་རློབས་གསུངས། བླ་མའི་མཚན་ཇི་སྐད་བྱ་བ་ལགས། གནས་གང་དུ་བཞུགས་ཞུས་པས། ངའི་མིང་རང་པྲཛྙཱ་ཨིནྡྲ་པུ་རུ་ཙི་ར་སྟེ་ཤེས་རབ་དབང་པོ་མཛེས་པ་ཡིན་ཀྱང་། དིང་སང་དགེ་སློང་དཔའ་བོ་རྡོ་རྗེར་གྲགས། རྒྱལ་པོ་ཙ་ན་ཀས་ལོ་གསུམ་གྱི་གོང་ནས་ཞུ་འབུལ་བས་ལོ་བདུན་ཁོང་གི་ཁབ་ཏུ་སྡོད། དེ་ནས་དཔལ་གྱི་རི་ལ་འགྲོ། ཁྱོད་ལ་ཡང་བར་ཆད་མེད་ཅིང་འདོད་དོན་འགྲུབ་པར་སྤྱན་རས་གཟིགས་ཀྱི་བྱིན་གྱིས་བརླབས་འདུག་པ་གསུངས།
དེ་ནས་བྱོན་པས་སྔར་གྱི་གྲོགས་གཉིས་དང་མཇལ་ཏེ་བློ་བསྡུར་བས་འབྲོག་མི་པཎྜི་ཏ་ཆེན་པོར་གྱུར། ལེགས་ཀྱིས་ཀྱང་ལོ་ཙཱ་མཁས་པོ་མཁྱེན་ཀྱང་། སྟག་ལོས་སོ་སོར་ཐར་པའི་མདོ་དང་། ཀརྨ་ཤ་སྟམ་ལ་སོགས་པའི་འདུལ་བའི་ལག་ལེན་དང་། ཤེས་རབ་སྙིང་པོའི་འགྲེལ་པ་དང་། རྩ་བ་ཉིད་རྒྱ་ཀློག་ཏུ་འདོན་ཤེས་པ་ཙམ་ལས་མི་འདུག དེ་ནས་ཚུར་བྱོན་ཏེ་སྐྱིད་གྲོང་དུ་ཟླ་བ་གསུམ་ཆུ་སྙོམས་ཤིང་། དེའི་བར་ལ་མཁན་སློབ་དང་ཡོན་བདག་གི་རྩར་ཕོ་ཉ་བཏང་པས་ཟླ་བ་ཕྱེད་དང་གསུམ་ན་བསུ་མི་ཆ་རྐྱེན་མང་པོ་དང་བཅས་མང་ཡུལ་སྐྱིད་གྲོང་དུ་སླེབས་ཤིང་། དེ་ནས་བྱོན་ཏེ་ཡོན་མཆོད་རྣམས་ཀྱིས་བར་ཕུག་ནས་བསུས་ཏེ་ཤངས་ལེན་དང་། བྱ་དགའ་རྣམས་ཀྱང་བཀའ་ཆེ་ཐང་དུ་གནང་།
བླ་ཆེན་འབྲོག་མི་ལ་མཁན་སློབ་དགེ་འདུན་དང་བཅས་པ་རྣམས་ཀྱིས་ཆོས་མང་དུ་ཞུས་ཤིང་། ཡོན་བདག་ལྷ་མཆེད་གསུམ་གྱིས་དབང་བསྐུར་ཞུས། སྟག་ལོ་ལ་མཁན་སློབ་དང་། གསང་སྟོན་དང་འདུལ་བའི་ཕྲན་ཚེགས་ཉན་པའང་འགའ་རེ་བྱུང་ལ་ཕྱིས་ཚུལ་ཁྲིམས་ཀྱི་མགོ་ཐོན་པས་སྟག་ཚོའི་སྡེ་པ་ཡང་མང་དུ་འཕེལ་ཞིང་། ལེགས་ལ་གཞན་དོན་ཙམ་མ་བྱུང་བ་དང་། བོད་མུན་པའི་གླིང་འདི་ན་གསེར་དང་བོང་ང་ངོ་མི་ཤེས་པ་འདུག་གསུངས་ནས་ཟླ་བ་དྲུག་ཙམ་བཞུགས་ཏེ་སླར་རྡོ་རྗེ་གདན་དུ་བྱོན་ནས། ལོ་གཉིས་སློབ་གཉེར་ལྷག་མ་རྣམས་མཛད་དེ། བོད་དུ་བྱོན་ནས་འགྱུར་འགའ་རེ་མཛད་ཅིང་། སྡེ་དགོན་ཁ་ཡར་བཙུགས་པ་ཙམ་ལས་གཞན་དོན་ནི་ཧ་ཅང་ཆེ་བ་མ་བྱུང་བར་འདུག་ལ། དེ་ནས་བླ་ཆེན་འབྲོག་མས་ཡོན་མཆོད་རྣམས་ལ་དགེ་སློང་དཔའ་བོ་རྡོ་རྗེའི་ལོ་རྒྱུས་རྣམས་ཞིབ་པར་གསུངས་ནས།
ངེད་ཀྱིས་ཆོས་ཟབ་ལ་མང་བ་གསོལ་བ་བཏབ་ཡོད་པས། ཡོན་མཆོད་རྣམས་ཀྱིས་ཆ་རྐྱེན་ནམ་འཛོམས་པའི་ཚེ་བརྡ་སྤྲོད་ཅིག་གསུངས་ནས་ལྷ་རྩེའི་བྲག་ལ་ལྷ་བསྙེན་དང་། བསམ་མནོ་གཏོང་ཞིང་ཕྱག་དཔེ་ཞུ་དག་མཛད། ལོ་གཉིས་ནས་ཡོན་མཆོད་རྣམས་ཀྱིས་ཡོ་བྱད་ཕུན་སུམ་ཚོགས་པ་བརྫངས་ནས་རྒྱ་གར་དུ་བྱོན་ཏེ་རྒྱལ་པོ་ཙ་ན་ཀའི་ཁབ་ཏུ་དགེ་སློང་དཔའ་བོ་རྡོ་རྗེ་དང་མཇལ་ནས་དབང་བསྐུར་ཞུས་པས། བླ་མས་དབང་བཅུ་གསུམ་མཐུད་མར་གནང་ཞིང་། བླ་མའི་ཞལ་ནས། ད་ཁྱོད་ལ་བླ་མའི་བྱིན་རླབས་ཞུགས་པའི་རྟེན་འབྲེལ་ལྷུན་གྲུབ་ཏུ་འགྲིག་པ་ཡིན་ད་ཆོས་རྣམས་སྦྱིན་གྱི། ངས་སྤྱིར་ཆོས་དཔག་ཏུ་མེད་པ་ཤེས་ཀྱང་། རྣལ་འབྱོར་གྱི་དབང་ཕྱུག་ཆེན་པོ་སྟོབས་ཀྱི་མགོན་པོ་དཔལ་བིརྺ་པ་ནས་བརྒྱུད་པའི་ཆོས་སྐོར་རྣམས་ཐོས་པས། རྟོགས་པ་སེམས་ལ་སྐྱེས།
སྤྲོས་པ་ནང་ནས་ཆོད་གདུལ་བྱ་ཕྱི་ནས་འདུལ། སྙན་གྲགས་ཕྱོགས་མེད་དུ་རྒྱས་པ་ཡིན། ཁྱོད་དེ་རྣམས་ཕལ་ཆེ་བའི་སྣོད་དུ་རུང་བར་འདུག་པས་འབད་རྩོལ་སྐྱེད་ཅིག་གསུངས་ནས། དེའི་ནངས་པར་ཀྱཻ་རྡོར་རྒྱུད་གསུམ་གྱི་དབུ་བཙུགས་ཏེ་རྩ་བ་དང་བཤད་རྒྱུད་སྤེལ་ནས་མན་ངག་གི་ཁ་བསྐངས་ཏེ་བཤད་སྲོལ་དཀའ་བའི་གནད་དང་བཅས་པ་ལོ་གཅིག་གི་བར་དུ་གནང་ནས་བླ་ཆེན་གྱི་ཐུགས་སུ་ཚུད་པའི་སྔར་བསླབས་པའི་ཆོས་ཐམས་ཅད་ཀྱིའང་སྤྲོས་པ་དུས་གཅིག་ལ་ཆོད་པ་དང་། བིརྺ་པའི་ཆོས་བརྒྱུད་དགུ་པ་པཎྜི་ཏ་ཆེན་པོ་མི་ཐུབ་ཟླ་བའི་བཀའ་སྲོལ་དེ་ཉིད་ཁྱད་པར་དུ་འཕགས་པར་དགོངས་ནས་སྐད་ཅིག་ཀྱང་མ་ཡེངས་པར་བསླབས་པས་ལོ་བཞི་སོང་བ་དང་། བླ་མས་མཁའ་འགྲོ་ཆོས་སྐྱོང་རྣམས་ལ་གཏང་རག་བཟང་པོ་ཞིག་བཏང་ནས། ངའི་ཆོས་རྣམས་བར་ཆད་མེད་པར་ཁྱོད་ལ་འཕྲོད་པས་དགའ་བ་སྒོམས། ད་བོད་དུ་སོང་ལ་བཤད་སྒྲུབ་སྤེལ་མར་གྱིས། སྐབས་ཤིག་ཏུ་ངས་སྤྲོས་པ་གཅོད་དུ་འོང་། རྣལ་འབྱོར་དབང་ཕྱུག་གི་ཆོས་བདག་ཁྱེད་རང་ཡིན་པས།
པཎྜི་ཏ་གཞན་གཅིག་གིས་ཀྱང་ཆོས་སྒོ་སྐྱེལ་ལ་འོང་བར་གདའ་གསུངས་པ་དང་། བླ་ཆེན་གྱིས་ད་བོད་ལ་འགྲོ་བས་ལུང་འདྲ་ཞུ་ཞུས་པས། ཁྱོད་ཀྱིས་སྔར་རྣལ་འབྱོར་བླ་མེད་གཙོ་ཆེ་བའི་རྩ་རྒྱུད། བཤད་རྒྱུད། མན་ངག་རྒྱུད། འཕྲོས་རྒྱུད། ཟབ་མོ་དུམ་བུ་ཆུང་བའི་རྒྱུད་རྣམས་དང་། འགྲེལ་པ་ཡང་མང་དུ་ཤེས་པ་ཡིན་གསུངས་ནས་རྒྱུད་ཆེ་བ་འགྲེལ་ཊིཀ་དང་བཅས་པ་བརྒྱད་ཅུ་ཙམ། སྒྲུབ་ཐབས་ལས་ཚོགས་དང་བཅས་པ་མང་པོ་དང་། མདོ་དང་གཟུངས་ཆོ་ག་ཡོད་པ་ལྔ་བཅུ་ཙམ་གནང་ནས་ཤེས་བྱ་ལ་མཐའ་མེད་གསུངས།
རྫོངས་པ་ལ་ལམ་འབྲས་རྩ་བ་མེད་པ་ཞིག་དང་ལམ་སྐོར་ཕྱི་མ་ལ་སོགས་པ། རྫོགས་རིམ་སྤྱིའི་གནད་ཐུན་མོང་མ་ཡིན་པ་འགའ་ཞིག་དང་། འཕོ་བའི་གདམས་ངག་ཟབ་མོ་ཞིག་ཀྱང་གནང་བ་རྣམས་ཞུས་ནས་བོད་དུ་འབྱོན་ཁར། དེ་དུས་བོད་ན་རྙིང་མ་དར་བས་ཇི་ཙམ་དྲིས་ཀྱང་མ་རྙེད་པ་ལ་རྡོ་རྗེ་གདན་གྱི་སྒོ་གོང་ན་རུ་ལུ་འབྲུ་བརྒྱད་པ་ཞིག་བྲིས་འདུག་པ་ཅི་ཡིན་དྲིས་པས་ཤེས་མི་མ་བྱུང་ཞིང་། ཡང་པཎྜི་ཏ་ཞིག་གི་དཔེ་གསེབ་ན་ཡང་ཕུར་པའི་དུམ་བུ་འདྲ་འདུག་པ་ཁོང་རང་གིས་ཀྱང་མ་ཤེས་པར་འདུག་གསུངས། དེ་ནས་བོད་ལ་བྱོན་པའི་ལམ་ནས་འཕྲིན་བཏང་པས། མཁན་སློབ་དང་། མཆེད་གསུམ་གྱིས་བསུ་མི་བཏང་བ་རྣམས་དཔལ་མོ་དཔལ་ཐང་དུ་སླེབས། ལམ་ལ་སྟོད་ལྷོ་ལ་བྱོན་ཏེ། གཞི་མ་རྣམས་མུ་གུ་ལུང་དུ་བསྐྱལ་ནས་མཁན་སློབ་མཆེད་གསུམ་རྣམས་ཀྱིས་རྒྱང་དུ་ཤངས་ལེན་དང་འབུལ་བ་ཆེན་པོ་མཛད་ལ།
ལྷ་རྩེར་སྤྱན་དྲངས་ཏེ་བདེ་ཀྱེ་སོགས་ཀྱི་དབང་བསྐུར་མང་དུ་ཞུས་ཤིང་། དེ་ནས་མཆེད་གསུམ་གྱིས་བདག་རྐྱེན་མཛད་ནས་མུ་གུ་ལུང་དུ་བཤད་གྲྭ་བཙུགས་པས་མཁས་པའི་གྲགས་པ་ཆེན་པོ་བྱུང་བ་དང་། དབུས་གཙང་ཁམས་གསུམ་གྱི་ཞྭ་བོ་ཆེ་དང་། ཤམ་རིང་པོ་ཐམས་ཅད་འདུས་པས་སློབ་མ་ཡང་མར་པ་ཆོས་ཀྱི་བློ་གྲོས་དང་། འགོས་ཁུག་པ་ལྷས་བཙས་ལ་སོགས་པའི་མཁས་པ་མང་དུ་བྱུང་བས། དེའི་དུས་སྤྱིར་བླ་ཆེན་འབྲོག་མི་ནས་བརྒྱུད་པའི་མདོ་སྔགས་ཀྱི་ཆོས་དར་བ་ཞིག་བྱུང་ཡང་། རྣལ་འབྱོར་གྱི་དབང་ཕྱུག་དཔལ་བིརྺ་པ་ནས་བརྒྱུད་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་འདི་དང་། གཞན་ཡང་རྫོགས་རིམ་མར་མེའི་རྩེ་མོ་ལ་སོགས་པའི་ལམ་སྐོར་བརྒྱད་དེ། མདོར་ན་ལམ་སྐོར་དགུར་གྲགས་པ་ནི་བོད་འདིར་དེའི་དུས་སུ་ཡང་དར་བ་ཞིག་མ་བྱུང་ལ། དེས་ན་གསུང་ངག་རིན་པོ་ཆེ་འདི་ཉིད་ནི།
བླ་མ་རྣམས་ཀྱི་གསུང་ལས། དང་པོར་ག་ཡ་དྷ་རས་སྲོལ་བཏོད། བར་དུ་འབྲོག་མི་ལོ་ཙཱས་སྤེལ། མཐར་རྗེ་ས་སྐྱ་པ་ཆེན་པོས་དར་ཞིང་རྒྱས་པར་མཛད། ཅེས་འབྱུང་བ་ལྟར་ཡིན་པས། དེའི་ཚུལ་ཡང་བླ་ཆེན་འབྲོག་མི་དེ་མང་མཁར་མུ་གུ་ལུང་ན་འཆད་ཉན་མཛད་ཅིང་བཞུགས་ཡོད་པའི་ཚེ། ནུབ་ཅིག་བླ་ཆེན་ལ་སྔར་འོང་མ་མྱོང་བའི་མནལ་ལམ་ཅི་ཡིན་ངོ་མ་ཤེས་པའི་ཁམས་ཆེ་བ་ཞིག་བྱུང་ནས་མཚམས་བཅད་ནས་ཡོད་པའི་དུས་སུ། སྔ་དྲོ་ཞིག་སྒོ་ཁང་ན་རྭ་དུང་འབུད་པའི་སྐད་གསན་པས་སྙིང་སངས་པ་ཞིག་བྱུང་ནས། མ་གི་ཅི་འདྲ་ཞིག་འདུག་ལྟ་དགོས་བསམ་བལྟས་ཙ་ན་གཟིམ་ཁང་གི་སྒོ་རྩ་རུ་བྱུང་ནས་སཾ་སྐྲྀ་ཏའི་སྐད་ཀྱིས་ང་པཎྜི་ཏ་ཡིན། ལོ་ཙཱ་བས་ཟས་བླངས།
ནོར་བླངས་ཟེར། དེའི་ལན་ཟས་སྦྱིན་གྱིས། ནོར་མེད་ཅེས་སཾ་སྐྲྀ་ཏའི་སྐད་དུ་སྨྲས་པས། ལོ་ཙཱ་བའི་སྒོར་པཎྜི་ཏ་འོང་པ་ལ་འདི་འདྲའི་ཚིག་ངན་སྨྲ་བ་ཟེར་ནས་ཁྲོ་བའི་ཚུལ་བྱེད་པ་ལ། ཉེ་གནས་ཀྱིས་གདན་བཏིངས་ནས་ནང་དུ་བོས་ཚ་བ་དྲངས་པས། ཚིག་ངན་གྱི་ཁམས་ལོག་པས་ཟས་མི་བཟའ་གསུངས། ཚིག་ངན་བཟླས་པ་མེད་བྱས་པས། འོ་ན་ཞུ་དག་བྱའོ་ཟེར་ནས་པཎྜི་ཏ་ལ་བ་དམར་པོ་ཅན་བཞེངས་ཏེ་ཞབས་གཡས་པ་ལྟེ་བའི་ཐད་དུ་བཞག ཕྱག་གཉིས་སྐེད་པ་ལ་འཇུས། གྲུ་མོ་གདོང་ནས་སྒེག་པའི་ཚུལ་དུ་གར་བསྒྱུར་ཅིང་སཾ་སྐྲི་ཏའི་སྐད་དུ་སྔར་གྱི་ཚིག་བརྗོད།
ལོ་ཙཱ་བས་ཀྱང་སྔར་གྱི་ཚིག་བརྗོད་པས་གཉིས་ཀ་ཡི་གེར་བྲིས་ནས་སྒྲ་བསྒྲུབས་པས་ལག་པ་ནག་པོ་གཤམ་ལ་ཁོབ་ལ་སོང་བྱ་བ་ཞིག་བྱུང་བས། ལོ་ཙཱ་བས་བཤགས་སྡུགས་ཏེ། ངས་རྒྱ་གར་དུ་ལོ་བཅུ། ལམ་དུ་ལོ་ཕྱེད་དང་གསུམ་དུ་པཎྜི་ཏ་བརྒྱད་ལས་སློབ་གཉེར་མཐའ་དག་བྱས་ཀྱང་འདི་འདྲ་ཞིག་ལ་རྨོངས་པ་ཟེར་བ་ལ། པཎྜི་ཏ་ན་རེ། སྒྲ་རྒྱ་མཚོ་ཆེན་པོ་དང་འདྲ། དེའི་མཐའ་ཁྱོད་པས་ངས་ཀྱང་མི་རྟོགས། ཁྱེད་རང་སྣོད་དང་ལྡན་ན་ཁྱོད་ཀྱི་མཁས་གྲུབ་ཀྱི་ཡོན་ཏན་རྣམས་ངས་རྫོགས་པར་བྱ་ཡིས་གསུངས་པ་དང་། ལོ་ཙཱ་བའི་ཐུགས་དགོངས་ལ་སྤྱན་རས་གཟིགས་དང་། དགེ་སློང་དཔའ་བོ་རྡོ་རྗེའི་ལུང་བསྟན་དེ་ཐོག་ཏུ་ཕེབས་པ་ཡིན་ལས་ཆེ་བསམས་ནས་ཤིན་ཏུ་དགེས།
ཚ་བའི་རྗེས་སུ་ཇ་སྦྱོར་ཞིག་གི་རིང་ལ་གསུང་གླེང་མཛད་པས་པཎྜི་ཏ་ཆེན་པོར་ཡང་འདུག་ཅིང་། སྤྱིར་ཐེག་ཆེན་དང་། བྱེ་བྲག་རྡོ་རྗེའི་ཐེག་པ། དེའི་ནང་ནས་ཀྱང་རྣལ་འབྱོར་བླ་མེད། ཁྱད་པར་དུ་དཔལ་བིརྺ་པའི་ལུགས་ལ་མཁས་པར་དགོངས་ནས་ཇ་གྲོལ་བ་དང་། གསེར་སྲང་གང་ལ་མཎྜལ་བྱས་ཏེ། ཕྱག་དང་མཎྜལ་ཕུལ་ནས་ཞབས་སྤྱི་བོར་བླངས་ཏེ་རྗེས་སུ་འཛིན་པར་ཞུ་ཞུས་པས། ཐུགས་རྗེ་ཆེན་པོས་ལུང་བསྟན་ནས་ཁྱོད་འཚོལ་དུ་འོངས་པ་ཡིན། གསེར་མང་པོ་ཡོད་དམ་གསུངས། རྗེས་སུ་འཛིན་ན་ཐུགས་དགོངས་པ་ཡོངས་སུ་རྫོགས་པར་བྱེད་ཞུས་པས།
པཎྜི་ཏའི་ཞལ་ནས་ངེད་པཎྜི་ཏ་གསུམ་རྒྱ་གར་ནས་འོངས་པ་ལས། གྲོགས་གཉིས་པོའི་གདུལ་བྱ་རྒྱ་ནག་ན་ཡོད་པས་དེར་སོང་། ངའི་གདུལ་བྱ་བོད་ན་ཡོད་པས་དེ་ཡང་པུ་ཧྲང་ལོ་ཙཱ་བ་གཞོན་ནུ་ཤེས་རབ་ཀྱིས་ནན་ཆེན་པོ་གསོལ་བ་འདེབས་ཀྱིན་འདུག་ཀྱང་། ཡི་དམ་ལྷའི་ལུང་བསྟན་ལ་བརྟེན་ནས་ཁྱོད་འཚོལ་དུ་འོང་བ་ཡིན། ཟླ་བ་གསུམ་ལ་ཁོང་ཅན་འཁོར་བའི་ཆད་བྱས་ཡོད་པ་ལ་སྔར་ཟླ་བ་གཅིག་ཙམ་སོང་། ཁོས་ཀྱང་གསེར་སྲང་ལྔ་བཅུ་ཙམ་སྟེར་བར་བྱས། སྔར་སྲང་བཅུ་ཙམ་བྱིན་པ་ཁོ་རང་ལ་བཅོལ་ཡོད་པ་དེ་རྣམས་ཀྱིས་ཚོགས་བསོག་བྱེད་པ་དང་། བལ་པོ་ནས་དཔེ་ཆ་འདྲ་ལེན་དུ་འགྲོ་དགོས་པས་ང་སྔ་ན་ལོ་གཉིས། ཕྱི་ན་ཡང་ལོ་གསུམ་ལ་སླེབ་ཡོང་བས། དེའི་བར་ལ་གསེར་སྒྲུབས།
སྐྱིད་གྲོང་ནས་བསུ་བའི་ཆད་གྱིས། བིརྺ་པའི་བཤད་སྲོལ་རྣམས་འགྱུར་མེད་དུ་སྟེར་བ་ལ་གསེར་སྲང་སུམ་ཅུ་དང་། ལམ་འབྲས་ཀྱི་བཤད་པ་དང་། ཁྲིད་ཚང་བར་སྟོན་པ་ལ་གསེར་སྲང་ལྔ་བརྒྱ་འདོད་པས། དེ་རྣམས་འགྲུབ་ན་འོང་བ་ཡིན་གསུངས་པ་དང་། ལོ་ཙཱ་བས་དེ་ལེགས་ཏེ་གསེར་རྐྱང་དུ་མི་འགྲུབ་ན་དངུལ། ཟངས། རྔ་མ། གླ་རྩི་ལ་སོགས་པ་བཞེས་པར་ཞུས་ཤིང་། སྔར་གྱི་ལུགས་ཡིན་པས་སྐྱིད་གྲོང་ནས་བསུ་ཞིང་།
དེའི་བར་དུ་སྐྱེལ་མ་ཡང་བྱེད་པས་དེའི་རིང་ལ་ང་རང་མིན་པ་ཞུ་སྣ་དང་ལོ་ཙཱ་མི་བྱེད་ཅིང་། དེའི་བར་གྱི་འབུལ་བ་བྱུང་ཚད་བདག་རང་གིས་བསྡུས་ཆོག་པ་ཞིག་ཞུ། ད་རེས་དབང་མང་རབ་ཅིག་མ་གནང་ན་རྟེན་འབྲེལ་འཆུགས་དོགས་པས་ད་རེས་ཀྱང་ལོ་གཅིག་ཙམ་བཞུགས་དགོས་ཞུས་པས། གཞན་རྣམས་དེ་ལྟར་བགྱིད། པུ་ཧྲང་ནས་འབོད་མི་ནམ་བྱུང་དུས་འགྲོ་གསུངས་པ་དང་། དེའི་ནངས་པར་ལྷ་རྩེའི་བྲག་ཏུ་གདན་འདྲེན་ཞུས་ནས་ཟླ་བ་གཅིག་གི་བར་དུ་དཔོན་སློབ་འབྲེལ་བརྟག་པའི་ཚུལ་གྱིས་བླ་མ་ལྔ་བཅུ་པའི་ཚུལ་གྱི་འཆད་ཉན་མཛད། དེ་ནས་གདམས་ངག་འདྲའི་འགོ་བཙུགས་ཏེ་ཁྲིད་ཞུ་ཞིང་འགྱུར་མཛད་ནས་འགའ་ཞིག་གྲུབ་པ་ལ་ཟླ་བ་དྲུག་ན་ལོ་ཙཱ་བ་གཞོན་ནུ་ཤེས་རབ་མི་གསུམ་རྟ་ལྔ་དང་བཅས་ཏེ་བསུ་རུ་བྱུང་བ་དང་། འབྲོག་མིས་ལོ་པཎ་ཆད་བྱེད་དགོས་ཞུས་པས། པཎྜི་ཏས་པུ་ཧྲངས་སུ་ལོ་གཅིག་ལས་མི་བཞུགས་པ། ལོ་གཉིས་སོང་བ་དང་བལ་པོ་ནས་བང་ཆེན་གཏོང་བ།
འདིར་ཕེབས་ནས་ཀྱང་ལོ་ལྔ་བཞུགས་པ། བིརྺ་པའི་ཆོས་སྐོར་རྣམས་ཀྱི་དཀར་ཆག་བཞག་ནས་དེ་ཐམས་ཅད་ཚང་མར་གནང་བར་བྱས། ལོ་ཙཱ་བས་ཀྱང་སྐྱིད་གྲོང་ནས་བསུ་བ། གསེར་ལ་སོགས་པ་རྣམས་ཚང་མར་འབུལ་བར་བྱས་ནས། སྔར་གདམས་པ་ཞུས་པ་རྣམས་ཀྱི་ཡོན་དུ་གསེར་སྲང་བཅུ་དང་། ནམ་བཟའ་ཆ་ཚང་ཞིག་ཕུལ་ཅིང་། ལོ་ཙཱ་བ་དཔོན་སློབ་རྣམས་ལ་ཡང་བསྙེན་བཀུར་དང་འབུལ་སྣོད་ཟབ། རྟ་གཉིས་ཤ་མར་གྱི་རྒྱབ་དང་བཅས་ཏེ་བར་ཕུག་ཐུབ་སྐྱེལ་མ་མཛད་ལ། དེའི་དུས་པཎྜི་ཏ་དམར་པོར་གྲགས་ཤིང་། བླ་ཆེན་གྱིས་པཎྜི་ཏ་དཔོན་སློབ་རྣམས་གཤེགས་སྐྱེལ་འཁོར་མོ་དག་པ་མཁན་སློབ་དང་།
ཡོན་བདག་ཅན་དུ་བྱོན་ནས་ལོ་རྒྱུས་རྣམས་ཞུས་པས། ཤིན་ཏུ་ལེགས་ཁྱེད་ཀྱི་ཆོས་རྣམས་ངེད་ལའང་ཞུ། པཎྜི་ཏའི་བསྙེན་བསྐུར་དང་འབུལ་བ་ཐུན་མོང་དུ་བྱེད་གསུངས་པས། བླ་ཆེན་གྱིས་སྔར་ཞུས་པའི་གདམས་པ་རྣམས་ཕུལ་བས་ཁོང་རྣམས་ཀྱིས་གསེར་སྲང་སུམ་བཅུ་ཙམ་དང་། གཞན་ནས་ཀྱང་འབུལ་བ་མང་དུ་བྱུང་ཞིང་། དེ་ནས་འབྲིང་མཚམས་གནམ་ཐང་དཀར་པོར་ཕེབས་པ་ནས་བརྩམས་ཏེ་ཆོས་ཀྱི་འཁོར་ལོ་བསྐོར་བས། ལོ་གཉིས་ཀྱི་བར་ལ་གསེར་མང་པོ་ཕྱག་ཏུ་བྱུང་སྟེ་ཚུར་འབྱོན་ཁར་ཨ་ཙ་ར་གཉིས་བྱུང་ནས་བླ་མ་ག་ཡ་དྷ་ར་མང་ཡུལ་དུ་བྱོན་ཡོད་པས་བསུ་རུ་ཤོག་གསུང་བའི་འཕྲིན་བྱུང་བས་ཤིན་ཏུ་དགེས་ཏེ་ཞག་བཞིས་མང་མཁར་དུ་ཕེབས་པ་མཛད་ནས་ནངས་པར་མཁན་སློབ་ཡོན་བདག་ཅན་དུ་བྱོན་ཏེ་སྙན་གསན་ཕབ་པས་ཁོང་རྣམས་ཀྱང་དགེས་ནས་རྟ་གཉིས་དང་གསེར་སྲང་གསུམ་བསྐུར། བླ་མ་ཐུགས་སྐྱོ་ཡི་དོགས་ནས་ཨ་ཙ་ར་གཉིས་པོ་ཟླ་བ་གཅིག་ནས་སྐྱིད་གྲོང་དུ་སླེབ་པའི་འཕྲིན་བསྐུར་ཏེ་འཕྲལ་དུ་བརྫངས་ཤིང་། ལོ་ཙཱ་བ་དཔོན་སློབ་ཉི་ཤུ་དང་བཙད་པོའི་བློན་པོ་དཔོན་གཡོག་གཉིས། རྟ་བརྒྱ་དང་།
མཛོ་གཡག་ཉི་ཤུ། དར་གདུགས་རོལ་ཆ་མང་པོ་དང་བཅས་ནས་བྱོན་པས་སྐྱིད་གྲོང་དུ་བླ་མ་དང་མཇལ། འབུལ་བ་ཞབས་ཏོག་བྱས་པས་བླ་མ་ཡང་མཉེས་ཤིང་། དེ་ནས་དཔོན་སློབ་རྣམས་ཀྱིས་བྱོན་པ་དང་མི་ཀུན་ན་རེ། ཁ་སེང་གི་ཨ་ཙ་ར་དེ་རྒྱ་གར་ན་མཁས་པའི་པཎྜི་ཏ་ཞིག་འབྲོག་མི་ལོ་ཙཱ་བ་དང་། བོད་ཀྱི་བཙད་པོས་གདན་དྲངས་པར་འདུག་ཟེར་ནས་སྙན་གྲགས་ཆེན་པོ་བྱུང་ཞིང་། གསེར་སྲང་ཉིས་བརྒྱ་ཙམ་གྱིས་མགོ་བྱས་པའི་ཕྱག་རྫས་ཕུན་སུམ་ཚོགས་པ་དང་བཅས་མང་མཁར་མུ་གུ་ལུང་དུ་ཕེབས། རྙེད་པ་རྣམས་ཀྱི་ཕུད་ནས་སེར་ཆགས་དང་། ལུང་སྟོན་ཅིག་མཛད། བླ་མ་ལ་ཆོས་ཞུ་བ་མགོ་འཛུགས་པའི་རྟེན་དུ་གསེར་སྲང་གསུམ་གྱི་མཎྜལ་ཕུལ།
དེའི་ཞག་གསུམ་ནས་སྐུ་མཚམས་བཅད་དེ་རྒྱུད་གསུམ་ལ་སོགས་པའི་འགྱུར་དང་། ལམ་འབྲས་ལ་སོགས་པའི་བཤད་པ་དང་། ཁྲིད་བཀའ་རྣམས་ལོ་གསུམ་ལ་ལེགས་པར་གྲུབ་པར་མཛད་ནས། ཁྱོད་ལ་མི་དགོས་ཀྱང་ངེད་རང་གི་བྱེད་ལུགས་ཡིན་གསུངས་ནས་གུར་མགོན་གྱི་གཏོར་མ་པཎྜི་ཏ་རང་གི་དབུ་ཐོག་ཏུ་བཞག ཐང་སྐུ་རྒྱབ་ལ་བཀལ་ནས་རྣལ་འབྱོར་དབང་ཕྱུག་གི་ཆོས་སྐོར་ཐམས་ཅད་དང་། གཞན་ཁྱོད་ལ་བྱིན་པའི་ཆོས་རྣམས་ལ་ལྷག་མ་བཞག་རིའི་དབུ་བསྙུང་བཞེས་ནས། ད་ང་འགྲོ་བས་གསེར་རྣམས་བླང་གསུངས་པ་ལ། བླ་ཆེན་གྱིས་སྔར་ཆད་མཛད་པ་བཞིན་ལོ་ལྔ་བཞུགས་པར་ཞུས་པས། ཁྱོད་ཀྱི་ཆོས་རྣམས་ཚར་ནས་ང་ཅི་ལ་སྡོད། ལོ་གྲངས་མ་ཚང་བའི་ཁྱེད་རང་གི་གསེར་འཕྲི་ལ་ཕུལ་གསུངས་པ་དང་།
བླ་ཆེན་གྱི་ཐུགས་དགོངས་ལ་གསེར་འཕྲི་བ་ཡང་མི་རུང་ཞིང་། འབུལ་བའང་མང་པོ་བྱུང་བས་ཐམས་ཅད་གསེར་རྐྱང་འབུལ་དགོས་དགོངས་ནས་གཟིགས་པ་དང་། ཅུང་མ་ཚང་འདུག་པ་ལ། དེ་དུས་ཟུར་པོ་ཤཱཀྱ་འབྱུང་གནས་སྐུ་བསོད་ཆེ་བར་ཡོད་ཅིང་། སྔར་གྱི་སློབ་མའང་ཡིན་པས་ཁོང་ཅན་དུ་ལོ་པཎ་གྱི་གསུང་ཡིག་བསྐུར་ནས་གང་འདོད་པའི་ཆོས་སྦྱིན་གྱི་བྱོན་ནས་བང་ཆེན་བཏང་པས། ཁོང་ལྷ་རྗེ་མི་ཉག་གི ཤང་མདའ་སྲམ་པ་ཝ་གདོང་གི་བྲག་ཕུག་ཏུ་གདན་དྲངས་ཏེ་བསྒྲུབ་པ་ལ་ཞུགས་པ་དང་ཐུག་ནས་འཕྲིན་ཟེར་དུ་མི་འདོད་པར་ཞག་གསུམ་བསྒུགས་པ་དང་། སྔགས་པ་གཞོན་ནུ་མ་ཞིག་བྱུང་ནས་དེ་ལ་ཡི་གེ་བསྐུར་ནས་ཕུལ་བས། གཞན་ཐམས་ཅད་ཀྱིས་བར་ཆད་ཡིན་ཟེར་ཡང་། ཟུར་པོ་ཆེ་ན་རེ།
དངོས་གྲུབ་ཡིན་པས་ང་འགྲོ་གསུངས། ཟུར་ཆུང་ཤེས་རབ་གྲགས་ལ་བསྒྲུབ་དཔོན་བསྐོས་ནས་བྱོན་ཏེ། བླ་མ་ལ་གསེར་སྲང་བརྒྱད་ཅུ་ཙམ་གྱིས་མགོ་བྱས་པའི་འབུལ་བ་ཕུལ་བས་བླ་ཆེན་གྱིས་ཀྱཻ་རྡོ་རྗེའི་དབང་བསྐུར་ནས། བསམ་མི་ཁྱབ་ཀྱི་ཁྲིད་གནང་བས། རྫོགས་ཆེན་དང་མཐུན་ཞིང་། མཚོ་སྐྱེས་ཀྱི་བསྐྱེད་རིམ་ཟབ་པའི་ཚུལ་དགུས་བརྒྱན་པ་གནང་བས། སྒྱུ་འཕྲུལ་གྱི་བསྐྱེད་རིམ་དང་མཐུན། གཏུམ་མོའི་དམིགས་པ་ཉེར་བཞི་དང་། ལྟུང་བ་ཉེར་གཉིས་ཀྱི་བཤད་པ་མཛད་པས། སྒྱུ་འཕྲུལ་གྱི་ལམ་རིམ་དང་མཐུན་པར་བྱུང་བས།
ཟུར་ན་རེ། བླ་མ་ཆེན་པོའི་བཀའ་དྲིན་གྱིས། ། ཨ་པོའི་སེམས་ཕྱོགས་ནོར་དུ་སོང་། ། ཟེར་པཎྜི་ཏ་ལ་བླ་ཆེན་གྱིས་གསེར་སྲང་ལྔ་བརྒྱ། གླ་རྩི་སྟོང་། རྔ་མ་དཀར་པོ་མི་རབ་ཀྱི་འདོམ་རེ་ཡོད་པ་བཅུ་གཅིག་ལ་སོགས་པའི་འབུལ་བ་བྱས་པས་པཎྜི་ཏ་ཤིན་ཏུ་མཉེས་ནས། ད་ཁྱོད་ཅི་འདོད་པ་སྟེར་རོ་གསུངས། སྔར་གྱི་ཆོས་རྣམས་ཀྱི་ལྷག་མ་ཞུ་ཞིང་། གཞན་མན་ངག་ཟབ་མོ་འདྲ་ཡོད་ནའང་ཞུ་ཞུས། སྔར་གྱི་ཆོས་རྣམས་ལ་ལྷག་མ་ཡོད་རི་ཁ་སང་མནའ་བསྐྱལ་བ་དེ་ཡིན།
གཞན་མ་མན་ངག་ཟབ་མོ་སྦས་པའང་མེད། གཞན་ཅི་འདོད་གསུངས། འོ་རྐྱེན་གློ་བུར་དུ་དྲག་པོ་བྱུང་ན་བརྗེད་ཀྱིས་དོགས་པས་རྡོ་རྗེའི་ཚིག་རྐང་ལུང་སྐོར་ལྔ་དང་བཅས་པ་ལ་བརྗེད་ཐོའི་ཡིག་ཆུང་འཁྲུགས་བསྡེབས་ཤིང་། ལམ་གྱི་མཚན་དམིགས་བསལ་དང་བཅས་པ་ཞིག་ཞུ་ཞུས་པས། དེས་ན་འདི་མ་ཡིན་པའི་གནས་དབེན་པ་གཞན་ཞིག་ཏུ་མཚམས་དམ་པོ་བཅད། ཚོགས་འཁོར་རྒྱུན་མི་ཆད་པ་གྱིས་གསུངས་པ་དང་། དེའི་ནུབ་མོ་མཚན་ཕྱེད་ཙམ་ནས་ཕུར་དགོན་དུ་གདན་དྲངས་ཏེ་གསུང་ལྟར་བསྒྲུབས་པས། ཚོམས་རྣམས་མཛད་ནས་ད་ཅི་འདོད་གསུངས་པ་ལ། ད་ཅི་འདྲ་ཞིག་དགོས་པ་ཡིན་ནམ་སྙམ་ནས་བསྒྲུབ་པའི་ལུང་སྦྱིན་ཚོམ་དང་བཅས་པའི་གསུང་ངག་རིན་པོ་ཆེ་འདི་བོད་དུ་གཞན་ལ་མི་གསུངས་པ་ཞིག་ཞུ་ཞུས་པས། པཎྜི་ཏའི་ཞལ་ནས།
ཁྱོད་རང་ལུས་མ་སྤངས་པར་མཁའ་སྤྱོད་དུ་འགྲོ་ཞིང་། གདུང་བརྒྱུད་ཀྱིས་བསྟན་པའི་བདག་པོ་བྱེད་པ་ཅིག་ཡོང་རྒྱུ་ཡིན་པ་ལ། བུས་རྟེན་འབྲེལ་འཆུགས་པས་ཅི་འདྲ་ཡོང་ངམ། ད་འཕོ་བ་སྦྱོངས་ཤིག ལུས་མ་སྤངས་པར་མཁའ་སྤྱོད་དུ་འགྲོ། གདམས་པ་ཚར་བའི་བུ་བརྒྱུད་རྣམས་ལ་ལོ་བཅུ་གསུམ་ཉམས་སུ་མ་བླངས་པར་གཞན་ལ་མི་སྤེལ་བའི་བཀའ་རྒྱ་སྡོམས། ཟས་ནོར་གྱི་སྒོ་ནས་སྣོད་བརྟག་པ་གལ་ཆེ་གསུངས་པས། དེ་ལྟར་བགྱིད་པར་ཞུས་ཏེ། ལོ་ཙཱ་བས་ཀྱང་ལ་སྟོད་ཐང་ཆུང་བར་བསྐྱལ་ཅིང་། དེ་ནས་སྐྱིད་གྲོང་བར་དུ་སྐྱེལ་མི་བཏང་སྟེ་པཎྜི་ཏ་དེ་ཉིད་ལན་གཅིག་རྒྱ་གར་ལ་བྱོན་པ་ཡིན་ཞིང་།
དེས་ན་རྗེ་ག་ཡ་དྷ་ར་དེ་བོད་དུ་ལན་གསུམ་བྱོན་པར་གྲགས་པས། དེ་ཡང་དང་པོ་ནི་བླ་མ་དང་ཡི་དམ་གྱིས་ལུང་བསྟན་པ་ལ་བརྟེན་ནས་བླ་ཆེན་འབྲོག་མི་ལ་གསུང་ངག་རིན་པོ་ཆེའི་ལ་སོགས་པ་རྣལ་འབྱོར་དབང་ཕྱུག་བིརྺ་པའི་ཆོས་སྐོར་རྣམས་གསུང་དུ་བྱོན་པ་ཡིན། གཉིས་པ་ནི་འགོས་ཀྱིས་དེ་དུས་རྒྱ་གར་ན་གྲུབ་ཆེན་མཻ་ཏྲི་པར་གྲགས་ཆེ་བར་བྱས་ནས། དེ་གདན་འདྲེན་དུ་སེ་ཤེས་རབ་སྨོན་ལམ་དང་གཉིས་ཀྱིས་ལྡུམ་བུ་བ་བྱས། གསེར་ཐོད་པ་བམ་རིལ་གྱི་ནང་དུ་བཅུག་ཚོན་གྱིས་ཁྲ་བོར་བྱས་ནས་ཁུར་ནས་བྱོན་པ་དང་། རྒྱ་གར་གྱི་མཐའ་འཁོབ་ཅིག་ཏུ་པཎྜི་ཏའི་ཆ་ལུགས་ཅན་རྨ་བྱའི་གདུགས་དང་རླུང་གཡབ་འཛིན་མི་གཅིག གདན་དང་ཁྲེས་པོ་འཁུར་མི་ཞིག་སྟེ་གསུམ་བྱུང་བ། འཕྲད་པས། པཎྜི་ཏ་དེ་ན་རེ། ཁྱོད་གང་དུ་འགྲོ་ཅི་འཚོལ་ཟེར་བ་ལ།
བདག་གཉིས་མ་ག་དྷ་ར་མཻ་ཏྲི་པ་འཚོལ་དུ་འགྲོ་བྱས་པས། མཻ་ཏྲི་པ་ང་ཡིན་ཅི་བྱེད་ཟེར། བོད་དུ་གདན་འདྲེན་བྱས་པས། རུང་གསུངས་པ་དང་། དེ་ནས་ཞག་འགའ་ཕྱག་ཕྱིར་འབྲངས་ནས་འབྲེལ་གཏམ་བྱས་པས། ཆོས་ཤིན་ཏུ་མཁས་པར་འདུག་པ་དང་། གསེར་སྲང་བདུན་གྱི་མཎྜལ་ཕུལ་ཏེ། ལོ་ཙཱ་བ་དཔོན་སློབ་གཉིས་སྔོན་ལ་བསུ་བའི་ཆས་ལེན་དུ་ཡོང་པས། ཚོང་འདུས་ཤིག་ཏུ་སླེབས་ཙ་ན། བོད་ཀྱི་ཚོང་པ་མང་པོ་འདུག་པ་ཀུན་མཐུན་པར་ཁ་སིང་གི་ལྡུམ་བུ་བ་འདྲ་སོང་པ་དེ་པ་ལོ་ཙཱ་བས་གསེར་མང་པོ་ཁྱེར་ནས་པཎྜི་ཏ་བོས་འོང་གིན་ཡོད་པར་འདུག་ཟེར་ནས་མོན་རྣམས་ལམ་ཁ་ཐམས་ཅད་ན་བསྒུགས་འདུག་པས་ཁྱེད་གཉིས་ཀྱིས་ལམ་འདི་ལ་མགོ་མི་འཐོན་ཟེར་བས།
གསེར་རྣམས་བྱང་སྨད་པའི་ཚོང་དཔོན་དཔལ་ཞེས་བྱ་བ་ཞིག་ལ་བཅོལ་ནས་བྱོན་པར་ཆས་པ་དང་། སེ་ན་རེ། བླ་མ་དཀྲོང་ན་བོད་མུན་པའི་སྨག་རུམ་དུ་འགྲོ་བས། དཔོན་སློབ་གཉིས་ཆ་ལུགས་བརྗེའོ་ཟེར་ཏེ་དེ་ལྟར་བྱས་འོངས་པས། ལོ་ཙཱ་བ་ངོ་མ་ཤེས་ཤིང་། སེ་བླ་མའི་ཕྱོགས་སུ་ལུས་བཏང་པའི་བྱིན་རླབས་དང་སེམས་བསྐྱེད་བཟང་བས་མོན་རྣམས་ཀྱིས་མ་མཐོང་བར་ལམ་ལ་མགོ་ཐོན་ནས་བྱོན་པས། བླ་མའི་ཆེད་དུ་ལུས་སྲོག་གཏོང་ནུས་སེ་སྨོན་ལམ་ཤེས་རབ་ལྟ་བུ་ཟེར་བ་ཡང་བྱུང་། དེ་ནས་འགོས་དཔོན་སློབ་རྟ་བ་བཅུས་པཎྜི་ཏ་བསུས་ནས་བྱོན་པའི་ཚེ། པཎྜི་ཏས་འབྲོག་མི་ལོ་ཙཱ་བའི་ལོ་རྒྱུས་ཞིབ་ཏུ་དྲིས་པས། འགོས་ཐེ་ཚོམ་ཟོས་ནས།
ཉིད་ག་ཡ་དྷ་ར་ལགས་སམ་ཞུས་པས། ཡིན་གསུངས། འོ་ན་བླ་མས་ང་ལ་མགོ་སྐོར་བཏང་བྱས་པས། ཁྱོད་ཆོས་འདོད་པ་མ་ཡིན་ནམ། ཆོས་ནི་མཻ་ཏྲ་པ་ལས་ང་མཁས་པ་ཡིན། ང་འབྲོག་མི་ཅན་ན་ཡོད་དུས། ཁྱོད་ན་རེ་ང་ལ་དེ་འདྲ་རྒྱ་གར་ན་གྷ་པོ་བྱ་བ་བཟང་བསྐྲུན་འདྲ་བྱེད་པའི་ལྟོ་འཚོལ་བ་ཞིག་ཡིན། རྒྱ་གར་གྱི་འབྲི་ཀློག་ཁྱོབ་པེ་བ་ཅིག་ལས་གཞན་ཅི་ཡང་མི་ཤེས། འབྲོག་གླེན་པ་དེ་ལ་པཎྜི་ཏ་དེས་ཆོག་ཟེར་གི་འདུག་ཀྱང་། འབྲོག་དང་འགོས་མི་མཉམ།
ཁྱོད་ལ་མི་དགོས་ན་ཁྱེད་རང་གི་གསེར་ཕྱིར་གཏད་ལ་དབུས་སུ་ཕྱིན་པས་ཆོག་གསུངས། འགོས་ཀྱིས་དེ་སྐད་བྱས་པ་དེ་བླ་མ་ལ་མ་དད་པ་མ་ཡིན་ཀྱང་བཟོད་པར་གསོལ་ཏེ་གསེར་སྲང་གང་གི་མཎྜལ་ཕུལ་ནས་འབྱོན་པར་ཞུས་པས། སྤྱིར་གྱི་འབྲོག་དང་ཁྱེད་གཉིས་དཔོན་སློབ་ཏུ་འདུག་པ་ལ་དམ་ཚིག་མི་བསྲུང་བར་ཆགས་སྡང་གིས་བསྒྱུར་བའི་ཆགས་སྡང་གི་ཕན་མི་ཐོགས་ཏེ་འོ་ན་འགྲོ་འགྲོ། ལྡེང་ལྡེང་གསུངས་ནས་བྱོན་ཏེ། གསང་འདུས་འཕགས་སྐོར་ཆ་ལག་ཚང་བར་གསུངས་ཤིང་འགྱུར་ཡང་མང་པོ་མཛད། འགོས་ཀྱིས་ཀྱང་གསེར་སྲང་དྲུག་ཅུ་ཙམ་ཕུལ། དེ་ནས་སྐབས་ཤིག་ཏུ་ཉ་རིར་ཟུར་པོ་ཆེ་ཤཱཀྱ་འབྱུང་གནས་ཀྱིས་ལོ་པཎ་གསུམ་ཀ་གདན་དྲངས་པས་འབྲོག་མི་དང་མཇལ་ན་མར་པཎྜི་ཏ་ན་རེ། ལོ་ཙཱ་ཐམས་ཅད་འབྲོག་མིས་གྱིས་གསུངས་ནས་མཛད་པས། འགོས་དཔོན་སློབ་ཤིན་ཏུ་མ་རངས་པར། པཎྜི་ཏ་ལ་ལོ་ཙཱ་ཉིན་རེ་ཙམ་བྱེད་པར་ཞུས་པས།
པཎྜི་ཏ་མང་པོ་ཅིག་བཞད་ནས་ལར་བོད་འདི་ལ་བཟང་བྱས་པ་ངན་དུ་གོ་བར་གདའ། ལོ་ཙཱ་ཐམས་ཅད་ཁྱོད་ལ་བཅོལ་བས་ཆོག་སྟེ། ཁྱོད་གཉིས་འགྲས་འདུག་པས། ཁོའི་རྩ་རུ་ཁྱོད་ཀྱི་ལོ་ཙཱ་མི་འགྱུར། ང་པཎྜི་ཏ་མཁས་པས་སྔར་གྱི་འགྱུར་རྣམས་ནི་ལེགས་ནས་ཡོད་པས་ཁོ་ལ་ཡང་བསྟན་པས་ཆོག ཁོས་ལོ་ཙཱ་བྱེད་པ་ལ་ཁྱོད་ཀྱིས་སྐྱོན་གཅིག་ཀྱང་མི་ཟིན། ཁྱོད་རང་ཁོས་སྐྱོན་འཛིན་པ་ལ་མི་སྐྲག་ན་དེ་རིང་ནས་ལོ་ཙཱ་བྱེད་དུ་བཅུག་པས་ཆོག་གསུངས་པས། འགོས་ཀྱིས་ལོ་ཙཱ་བྱེད་མ་ནུས་ཤིང་། དེའི་རྗེས་སུ་ཆོས་འཁོར་རྣམས་ཐོན་ནས་ལོ་པཎ་རྣམས་ཀྱིས་ཚོང་འདུས་འགུར་མོ་གཟིགས་སུ་བྱོན་པ་དང་། དེར་འབྲོག་མིས་ཀྱཻ་རྡོར་གྱི་དབང་ཞིག་ཞུས་པའི་དབང་གྲལ་དུ་འགོས་མ་ཚུད་པ་ལ།
དེའི་སང་པཎྜི་ཏས་འགོས་ལ་བླ་མ་ངན་པའི་དབང་བསྐུར་ལས་ངའི་བུམ་ཆུ་འདི་དགའ་བས་ཁྲུས་གྱིས་གསུངས་བུམ་ཆུ་གནང་། དེ་ནས་པཎྜི་ཏ་འགོས་ཀྱིས་སྐྱིད་གྲོང་བར་དུ་བསྐྱལ་ནས་རྒྱ་གར་ལ་བྱོན་པ་ནི་བར་མ་ཡིན་ལ། དེའི་དུས་འགོས་ལ་ཀྱཻ་རྡོ་རྗེའི་རྒྱུད་ཀྱི་བཤད་པ་དང་། གསང་འདུས་སོགས་མ་གཏོགས་གསུང་ངག་ནི་མ་གནང་སྟེ། ལོ་པཎ་ཟུར་པོ་ཆེ་ཤཱཀྱ་འབྱུང་གིས་ཉ་རིར་གདན་དྲངས་དུས་མཇལ་བའི་ཚེ། འབྲོག་གི་ཐུགས་དགོངས་ལ་བླ་མས་འགོས་ལ་གསུང་ངག་གནང་ཡོད་དམ་སྙམ་ནས་ཐུགས་དམ་དང་འགལ་བར་མཆིས་སོ་ཞུས་པས། ཁྱེད་རང་ལ་དམ་ཚིག་གི་ཉེས་པ་བྱུང་ཉེན་ཡོད། ཁོ་ནི་གཞུང་གིས་ཚིམ་ནས་གདམས་ངག་གི་རྩད་ཙམ་ཡང་མི་གཅོད་པར་འདུག་གསུངས། ཞེས་འབྱུང་བས་དེ་དུས་གསུང་ངག་མ་གནང་བར་གསལ་ཞིང་། ཡང་དེའི་རྗེས་སུ་གྱི་ཇོ་ཟླ་བའི་འོད་ཀྱིས་པུ་ཧྲང་བརྒྱུད་ནས་གདན་དྲངས།
བསྙེན་བསྐུར་ཞབས་ཏོག་ཆེར་བྱས་ནས་ཆོས་མང་དུ་ཞུས་ཤིང་། དེ་ནས་གྱི་ཇོ་བའི་སློབ་མ་ལ་གཉོས་འབྱུང་པོ་བྱ་བས་ཁ་རག་ཏུ་གདན་དྲངས་ནས་འབུལ་བ་དང་། ཞབས་ཏོག་ཆེན་པོ་བྱས་ཤིང་། ལོ་ཙཱ་བ་གཞོན་བན་ཤེས་རབ་བྱ་བ་ཞིག་གིས་གསེར་སྲང་དྲུག་ཅུ་ཙམ་ཕུལ་ཀྱང་། དང་པོ་འབྲོག་མིའི་དུས་ཀྱི་གསེར་ཙམ་པཎྜི་ཏས་རྙེད་མ་མྱོང་བར་ཐམས་ཅད་ཁ་འཆམ་ལ། དེ་ནས་པཎྜི་ཏའི་ཞལ་ནས། ད་དགེ་སྦྱོར་བྱེད་པ་ལ་བོད་འདི་ཆུ་བཟང་ཞིང་བསིལ་དྲོད་སྙོམས་སྲོག་ཆགས་ཉུང་ལ་ཟས་བཅུད་ཆེ་བས་རྒྱ་གར་དུ་མི་འགྲོ། གསེར་མང་པོའང་མི་འདོད། ཆོས་ཀྱང་མང་པོ་བཤད་མི་ཁོམ་གསུངས་ནས་ཐུགས་དམ་མཛད་པའི་ཞར་ལ་དུས་འཁོར་གྱི་འགྱུར་ཞིག་མཛད་པའི་ཚེ། འབྲོག་དེ་ཡོད་ན་ཕ་དང་བུ་གཉིས་བསྒྲུབ་པ་སྟབས་སུ་བྱེད་པ་ཡིན་ཏེ།
ཁོ་ནི་མཁའ་སྤྱོད་དུ་སོང་འདུག་གསུངས་ཤིང་། འབུལ་བ་ཅི་བྱུང་ཐམས་ཅད་དགེ་ཕྱོགས་སུ་བཏང་ནས་ལོ་འགའ་སོང་བ་དང་། པཎྜི་ཏ་ལ་གྲོངས་ལྟས་བྱུང་བས། ད་འདིར་མི་སྡོད། ང་རང་གི་བུ་ཚ་བོ་རྣམས་ཐོད་ཕུ་ན་ཡོད་པས་དེར་སྐྱོལ་གསུངས་པ་ལ། གཉོས་ཀྱིས་ཡ་གི་ན་འབྲོག་མིའི་སློབ་མ་འཕགས་པ་ཆོས་སྣང་བྱ་བ་དང་། འབྲོམ་དེས་པ་སྟོན་ཆུང་གི་སློབ་མ་སེ་རོག་གཉིས་ཟེར་བའི་སྒོམ་ཆེན་རྨོངས་པ་འདྲ་ལས་ནི་མེད། དེ་རྣམས་ཀྱང་བླ་མ་རང་བུ་ལེགས་མོད་ཞུས་པས། དེས་མི་ཕན་པ་ཞིག་ཡོད། ང་མ་བསྐྱལ་ན་དམ་ཚིག་ལ་སེལ་འོང་ངོ་གསུངས་པ་དང་།
ཁོང་རྣམས་ཀྱིས་ཀྱང་བླ་མའི་གསུང་བཞིན་ཁ་རག་ཐོད་ཕུར་གདན་དྲངས་པས། པཎྜི་ཏ་ན་རེ། འོ་དཀོན་མཆོག་རྟེན་ཁྲོམས་ལ་མཆོད་པ་ཤོམས། དམ་ཚིག་མ་ཉམས་པ་རྣམས་ཚོགས་འཁོར་གྱིས་གསུངས་ནས་དེ་བཞིན་དུ་བསྒྲུབས་པས། ཐམས་ཅད་ཡོ་བྱད་ཀྱིས་ཚིམ་པ་དང་། ལུས་གནད་བཅས་རྡོར་དྲིལ་ཐུགས་ཀར་བསྣོལ་ནས་བུ་ཀུན་སྒྲུབ་པ་ལ་མ་གཡེལ་བར་བྱས་ནས་བསྒོམ་དགོས་པ་ཡིན། ངས་རྒྱ་བོད་ལ་ཕར་འགྲོ་ཚུར་འགྲོ་དང་། བཤད་པ་ལ་འབྱམས་ནས་སྒྲུབ་པ་ལ་ནན་ཏན་ཆེར་མ་ཁོམ་ཀྱང་། རྣལ་འབྱོར་པ་འཆི་ན་འདི་ལྟར་བྱེད་པ་ཡིན་གསུངས་ནས་དབུགས་ཐོག་གསུམ་ལ་ཚངས་བུག་ནས་འོད་རིལ་མ་ཙམ་གཅིག་ཐོན་པའི་དབུས་ན་ཧེ་རུ་ཀའི་སྐུ་ཤིན་ཏུ་གསལ་ཞིང་། རོལ་མོའི་སྒྲ་སྣ་ཚོགས་དང་།
མ་ཏོག་གི་ཆར་དང་། གཞན་ཡང་འཇའ་འོད་དཔག་ཏུ་མེད་པ་དང་བཅས་ཏེ་ལྷོ་ནུབ་ཀྱི་ཕྱོགས་སུ་སོང་བ་བར་ཐང་པའི་མི་ཐམས་ཅད་ཀྱིས་མངོན་སུམ་དུ་མཐོང་བར་གྲགས་པ་ཡིན་པས། དེ་རྣམས་ནི་བོད་དུ་དང་པོར་ག་དྷ་རས་སྲོལ་བཏོད་ཅེས་པ་ལས་འཕྲོས་ནས་བླ་མ་དེ་ཉིད་ཀྱི་རྣམ་ཐར་མདོ་ཙམ་དང་བཅས་པ་རྣམས་ཀྱི་དཔལ་བིརྺ་པའི་གདམས་ངག་ལམ་འབྲས་བུ་དང་བཅས་པའི་ཆོས་སྐོར་རྣམས་བོད་དུ་དང་པོར་བྱུང་བའི་ཚུལ་རགས་པ་ཙམ་ཡིན་ལ། དེས་ན་པཎྜི་ཏ་དེས་བོད་དུ་གསུང་ངག་ནི་དང་པོ་བླ་ཆེན་འབྲོག་མི་ལ་གནང་བ་མ་གཏོགས། འགོས་དང་གྱི་ཇོས་སྤྱན་དྲངས་པའི་དུས་གཉིས་སུ་གནང་བའི་ལོ་རྒྱུས་ནི་སྤྱི་ལམ་པ་ལ་ཡོངས་སུ་གྲགས་པ་ལྟར། རྗེ་བཙུན་གྱི་བླ་མ་རྒྱ་བོད་ཀྱི་ལོ་རྒྱུས་སུའང་མི་འབྱུང་ཞིང་། ཁྱད་པར་དུ་དམར་གྱིས་མཛད་པའི་ཞིབ་མོ་རྡོ་རྗེ་དང་། བླ་མ་དམ་པའི་ངོ་མཚར་སྣང་བ་དང་། ཆ་རྒན་དབང་ཕྱུག་རྒྱལ་མཚན་གྱིས་བྱས་པའི་ལམ་འབྲས་ཀྱི་ལོ་རྒྱུས་སོགས་སུ། ག་ཡ་དྷ་ར་བོད་དུ་ཕེབས་པའི་ཕྱི་མ་གཉིས་ཀྱི་དུས་སུ་གཏན་མ་གནང་བ་དེ་ཀ་འདུག་པས་དེས་ན་སྔར་འབྲོག་མི་ལ་བོད་དུ་གསུང་ངག་འདི་གཞན་སུ་ལའང་མི་གསུངས་པའི་དམ་བཅའ་མཛད་པས་ན་དེ་དུས་རང་མ་གསུངས་པ་འདྲ་ཞིང་།
འོན་ཀྱང་རྡོ་རྗེ་འཆང་གི་ཆོས་འབྱུང་དུ། གྱི་ཇོའི་དུས་སུ་ལམ་འབྲས་ནི་མ་གསུངས་སོ། ། ཞེས་འབྲོམ་ལུགས་པ་དང་། ཞ་མ་ལུགས་པ་རྣམས་ཟེར་ཡང་། གསུང་ངག་གི་གདམས་ངག་རྫོགས་པ་ཞིག་ཡོད་པར་སྣང་སྟེ། གྱི་ཇོས་བསྒྱུར་བའི་རྡོ་རྗེའི་ཚིག་རྐང་དང་། དེའི་སློབ་བརྒྱུད་རྣམས་ཀྱིས་བྱས་པའི་བླ་མ་བརྒྱུད་པའི་ལོ་རྒྱུས་དང་། བྷ་གའི་ཡི་གེ་བཅུ་བཞི་སོགས་ཡོད་པས་ཞེས་གསུངས་ཤིང་། རང་ཕྱོགས་ཀྱི་ཟིན་བྲིས་ཁ་ཅིག་ན། འགོས་ལ་མ་གནང་ཟེར་ཡང་།
རྣལ་འབྱོར་དབང་ཕྱུག་གི་དབང་གི་རབ་དབྱེ་ལ་འགོས་འགྱུར་ཡོད་པས་ཅུང་ཟད་གནང་བ་འདྲ་ཟེར་བའང་འདུག ལམ་འབྲས་པ་རྣམས་ཀྱིས་གང་དག་དཔྱད་ནི་དགོས་ཀྱང་། དེ་རྣམས་ག་ཡ་དྷ་རས་འགོས་ཇོ་གཉིས་གསུངས་པ་རང་གི་སྒྲུབ་བྱེད་རྣམ་དག་ཏུ་འགྲོ་བ་ནི་དཀའ། གང་ལྟར་ཡང་བླ་ཆེན་འབྲོག་མི་ཉིད་ཀྱིས་ཇོ་བོ་ག་ཡ་དྷ་ར་ལ་ལམ་འབྲས་བུ་དང་བཅས་པའི་ཆོས་སྐོར་རྣམས་གསན་པའི་ཚུལ་དེ་ལྟར་དུ་ཡིན་ལ། གལ་ཏེ་འོ་ན་རྗེ་བཙུན་ས་པཎ་གྱིས། ལམ་འབྲས་ལ་སོགས་ལམ་སྐོར་དགུ། ། ཞེས་དང་། ཡང་རྗེ་བས། ལམ་སྐོར་དགུ་ནི་ཁྱད་པར་རོ། ། ཞེས་གསུངས་པས།
འབྲོག་མིའི་ལམ་འབྲས་རྩ་བ་དང་བཅས་པའི་བཤད་པ་དང་། མན་ངག་ཡོངས་སུ་རྫོགས་པ་པཎྜི་ཏ་ག་ཡ་དྷ་ར་ལ་གསན་ཅིང་ཐུགས་སུ་ཆུད་པར་མཛད་པ་ཡིན་མོད། ལམ་སྐོར་གཞན་རྣམས་པཎ་གྲུབ་སུ་དང་སུ་ལ་གསན་པ་ཡིན་ཞེ་ན། དེ་ལ་དང་པོ་གྲུབ་ཆེན་མཚོ་སྐྱེས་ཀྱིས་བརྟག་པ་གཉིས་པ་ལ་བརྟེན་ནས་མཛད་པའི་རྫོགས་རིམ་མར་མེའི་རྩེ་མོ་ལྟ་བུའི་གདམས་ངག་དང་། ཡང་སློབ་དཔོན་ཀླུ་སྒྲུབ་ཀྱིས་གསང་བ་འདུས་པ་ལ་བརྟེན་ནས་མཛད་པའི་བྱང་ཆུབ་སེམས་འགྲེལ་ཞེས་ཀྱང་བྱ། དེའི་སྲས་ཀྱི་མཆོག་ཨརྻ་དེ་ཝ་ལ་མཆོད་རྟེན་གྱི་དྲུང་དུ་སེམས་ཐག་གཅོད་པའི་ཕྱིར་དུ་གནང་བའི་མཆོད་རྟེན་དྲུང་ཐོབ་ཏུ་གྲགས་པ་ཏེ་དེ་ནི་རྡོ་རྗེ་ཐེག་པ་གསང་སྔགས་ཀྱི་ལམ་ནི་སྨིན་གྲོལ་གཉིས་ཡིན་པས། ལྟ་བ་ལ་འབད་པས་ཅི་ཞིག་བྱ་སྙམ་པའི་ལོག་རྟོག་དགག་པའི་ཕྱིར་དུ་བྱང་ཆུབ་སེམས་འགྲེལ་ལམ། མཆོད་རྟེན་དྲུང་ཐོབ་བརྩམས་ཞེས་མ་མ་ཁ་ཅིག་གསུངས་ལ། གང་ལྟར་ཡང་ལམ་དེ་དང་། གྲུབ་ཆེན་ཏོག་རྩེ་བས་སམྦུ་ཊ་ལ་བརྟེན་ནས་མཛད་པའི་བསམ་གྱིས་མི་ཁྱབ་པ་ལ་ལྔས་ལམ་ཡོངས་སུ་རྫོགས་པ་ཞེས་བྱ་བའི་མན་ངག་དང་།
སློབ་དཔོན་སྤྱོད་པའི་རྡོ་རྗེས་བདེ་མཆོག་ལ་བརྟེན་ནས་དཔྱིད་ཀྱི་ཐིག་ལེ་ཞེས་པ་མཁའ་འགྲོ་མའི་བརྡའི་སྐད་དུ་ཨོ་ལ་པ་ཏི་ཞེས་འབྱུང་ཞིང་། དིང་སང་གཏུམ་མོ་ལམ་རྫོགས་སུ་གྲགས་པ་དེ་དང་། སློབ་དཔོན་ནག་པོ་ཨུ་ཙི་ཊ་འཆི་བ་མེད་པས་མ་རྒྱུད་མཐའ་དག་ལ་བརྟེན་ནས་རླུང་བཙན་ཐབས་སུ་དབུ་མར་འཇུག་པའི་གདམས་ངག་ཡོན་པོ་བསྲང་བ་ཞེས་བྱ་བ་སྟེ། དེ་ཡང་རྩ་ཡོན་པོ་རོ་རྐྱང་གཉིས། སེམས་ཡོན་པོ་གཟུང་འཛིན་གཉིས། རླུང་ཡོན་པོ་ལྡང་འཇུག་གཉིས་ཏེ་དེ་རྣམས་དབུ་མར་སྟོབས་སུ་བྱེད་པའི་ཐབས་ཡིན་ཞིང་། དེ་ནི་སློབ་དཔོན་དེ་ཉིད་ཀྱི་གདམས་པ་ཟབ་མོ་ཅུང་ཟད་ལས། ལམ་ཡོངས་སུ་རྫོགས་པ་ནི་མ་ཡིན་ཀྱང་། སློབ་དཔོན་དེས་མཛད་པའི་ལམ་དེ་དང་ལྔ་ནི་དགེ་སློང་དཔའ་བོ་རྡོ་རྗེ་དང་། རྗེ་ག་དྷ་རས་གཉིས་ཆར་ལ་གསན་ཅིང་བསྒྱུར་པ་ཡིན་ལ།
ཡང་སངས་རྒྱས་ཀྱི་དངོས་སློབ་ཨིནྡྲ་བོ་དྷི་ཆེན་པོས་ཡེ་ཤེས་ཐིག་ལེའི་རྒྱུད་ལ་བརྟེན་པ་གང་ཟག་དབང་པོ་རྣོན་པོའམ། ས་ཁམས་ཤས་ཆེ་བའི་གང་ཟག་གཙོ་བོར་ཆགས་ལམ་བགྲོད་པའི་དབང་དུ་བྱས་ནས་ཕྱག་རྒྱས་ལམ་ཡོངས་སུ་རྫོགས་པ་ཞེས་བྱ་བའི་གདམས་ངག་མཛད་པས་དེ་དང་། གྲུབ་ཆེན་ཌོམྦྷི་ཧེ་རུ་ཀས་ཀྱཻ་རྡོ་རྗེའི་རྒྱུད་གསུམ་ལ་བརྟེན་ནས་མཛད་པའི་རྫོགས་རིམ་ལྷན་ཅིག་སྐྱེས་པ་ཆོས་གསུམ་གྱིས་ལམ་རྫོགས་པར་གྲུབ་པ་ཞེས་བྱ་བ་གཉིས་པཎྜི་ཏ་ཤེས་རབ་གསང་བ་ལ་གསན་ཅིང་། སློབ་དཔོན་ངག་གི་དབང་ཕྱུག་གྲགས་པས་མཛད་པའི་ཕྱག་རྒྱ་ཆེན་པོ་ཡི་གེ་མེད་པ་ཞེས་བྱ་བའི་གདམས་ངག་ནི་པཎྜི་ཏ་ཨ་མོ་གྷ་ལ་གསན་ཅིང་གདམས་ངག་འདི་བརྟག་གཉིས་དང་། གསང་བ་འདུས་པ་གཉིས་ཀ་ལ་བརྟེན་ནས་མཛད་པ་ཡིན་ཀྱང་། འདིའི་བྱིན་རླབས་བདག་མེད་ལྷ་མོ་བཅོ་ལྔའི་སྒོ་ནས་བྱེད་པས་ཀྱཻ་རྡོ་རྗེའི་ཆོས་སྐོར་དུ་བསྡུས་ཤིང་། དེ་རྣམས་ལས་ཡོན་པོ་བསྲང་བ་མ་གཏོགས། གཞན་དྲུག་པོ་ལམ་ཡོངས་སུ་རྫོགས་པ་རེ་རེ་ནི་ཡིན་ལ། དེ་ཡང་ལམ་འབྲས་ཀྱི་མན་ངག་ལྟ་བུ་མ་ཡིན་མོད་ཀྱང་། བླ་ཆེན་འབྲོག་མི་ནས་བརྒྱུད་པའི་གདམས་པ་ཁྱད་པར་དུ་འཕགས་པ་ཡིན་པས་བླ་མ་གོང་མ་རྣམས་ཐུགས་རྩིས་ཆེ་ཞིང་།
ལུང་ཁྲིད་ཚུན་ཆད་ཀྱི་སྒོ་ནས་མ་ཉམས་པར་ཡོད་པས་ན་སྐབས་འདིར་ཟུར་ཙམ་ཞིག་སྨོས་པ་ཡིན་ལ། དེ་དག་གི་སྡོམ་ནི། རྗེ་བཙུན་གྲགས་པའི་གསུང་གིས།་་་་་ སྒོ་བསྲུང་དཔེ་རྙིང་། རྗེ་བཙུན་དངོས་ཀྱི་ཕྱག་བྲིས་ཉིད་ལ་ཡོད་ཅེས་བླ་མ་གོང་མ་རྣམས་གསུངས། ། ཞིང་པའི་བྱ་བ་་་་་་རྟོག་རྩེ་པ་བསམ་གྱིས་མི་ཁྱབ་ཀྱང་། ། སློབ་དཔོན་་་་་་མཚོ་སྐྱེས་བཞིན་དུ་ཟབ་པའི་ཚུལ་སྤྱོད་པ། ། ཌོམྦྷི་་་་་་ཧེ་རུ་ཀ་བས་ཀྱང་ལྷན་ཅིག་སྐྱེས་པ་གྲུབ། དཔལ་ལྡན་་་་་་། ནག་པོ་སྤྱོད་པ་ཁྲོ་ཞིང་གཏུམ་པས་ནི། །
ནག་པོ་ཨུ་ཙི་ཏྲ་འཆི་བ་མེད་པ་་་་་་མཐའ་གཉིས་གཡོ་བ་དབུ་མའི་ལམ་བཅུག་ནས། ། འཕགས་པ་་་་་་ཀླུ་སྒྲུབ་བཞིན་དུ་སེམས་ཐག་ཆོད་པར་འགྱུར། ། རྒྱལ་པོའི་་་་་་ཨིནྡྲ་བོ་དྷི་ཚུལ་དུ་བཙུན་མོའི་ཚོགས་བསྟེན་ན། ། ཡི་གེ་མེད་དང་སློབ་དཔོན་་་་་་ངག་གི་དབང་ཕྱུག་ཐོབ། ། ཅེས་གསུངས་ཤིང་། དེས་ན་ལམ་འབྲས་ལ་སོགས་པའི་ལམ་སྐོར་དགུ་བོད་དུ་དར་བར་མཛད་མཁན་ནི་འབྲོག་མི་ལོ་ཙཱ་བ་ཆེན་པོ་དེ་ཉིད་ཡིན་པས། དེའི་རྗེས་སུ་གསུང་ངག་རིན་པོ་ཆེ་འདི་བར་དུ་འབྲོག་མིས་སྤེལ་བའི་ཚུལ་འདི་བྱུང་བས། དེ་ཡང་སྤྱིར་གྱི་བླ་ཆེན་ཇོ་བོ་ཐུགས་རྗེ་ཆེན་པོ་དང་། བླ་མ་རྣམས་ཀྱི་བྱིན་གྱིས་བརླབས་པ་ལ་བརྟེན་ནས་སྤངས་རྟོགས་ཀྱི་ཡོན་ཏན་བསམ་གྱིས་མི་ཁྱབ་པ་ཞིག་མངའ་ལ། ཁྱད་པར་དུ་བླ་མ་ཡི་དམ་གྱི་ལུང་བསྟན་རྣམས་ཐོག་ཏུ་ཕེབས་ཤིང་འགྲུབ་པས་གསན་པ་རྒྱ་མཚོས་ཐུགས་ཚིམ་ནས།
ད་བཤད་པ་ཞིག་བྱེད་དགོས་དགོངས་པའི་དུས་ཤིག་གི་ཚེ། དགེ་སློང་དཔའ་བོ་རྡོ་རྗེ་ད་ནངས་དཔལ་གྱི་རི་ནས་འོངས་གསུངས་ནས་དྲོ་མ་རན་ཙམ་ལ་མུ་གུ་ལུང་དུ་བྱོན་བྱུང་བ་ལ་ཕྱག་མཆོད་བསྙེན་བཀུར་ཕུན་སུམ་ཚོགས་པ་བྱས་ནས་བྱོན་པ་བཀའ་དྲིན་ཆེ། ཅི་དོན་དུ་གཉེར་ནས་བསྒྲུབ་པར་བྱོན་ཞུས་པས། བོད་ཀྱི་གངས་བལྟ་བ་དང་། ཁྱོད་ལའང་སྒྲོ་འདོགས་གཅོད་རྒྱུ་འདྲ་བག་ཙམ་འདུག་པ་གཅོད་པ་ལ་འོངས་གསུངས་ནས་ཟླ་བ་གཅིག་ཙམ་བཞུགས། དོགས་པ་འགའ་ཞིག་བཅད་ཅིང་། བཟང་པོ་ཡོངས་གཟུང་། རིན་ཆེན་འབར་བ། བསྟོད་པ་ཉི་ཤུ་པ་ལ་སོགས་པ་གཞུང་ཕྲན་འགའ་ཞིག་བསྒྱུར་ནས། དགོང་ཞིག་ཨུ་རྒྱན་ན་བྲམ་ཟེ་སྐྱེ་བ་བདུན་པའི་རོ་གཅིག་ལ་ཚོགས་འཁོར་བྱ་བའི་ཕྱིར་དུ་རིག་འཛིན་གྲུབ་ཐོབ།
མཁའ་འགྲོ་སྲུང་མ་དཔག་ཏུ་མེད་པ་འཚོགས་པར་འདུག་པས་ང་འགྲོ་གསུངས་པས། འབྲོག་མིས་གསེར་སྲང་ལྔ་བཅུའི་མཎྜལ་ཕུལ་བས། འདི་འདྲ་འདོད་ན་རྒྱ་མཚོའི་གླིང་ཕྲན་འགའ་ཞིག་ན་ཡང་མང་པོ་གདའ་གསུངས་ནས་ཕྱག་གིས་རེག་པ་ཞིག་མཛད་དེ་ཇི་ལྟར་འོས་པར་ལོངས་ཆོད་གསུངས་ནས་ཉི་ཟེར་གྱི་ལམ་ལ་གཤེགས་ཟེར། ཡང་དེ་ནས་ཞག་འགའ་སོང་བ་དང་། མེ་ཏྲི་པ་གཉིས་མེད་རྡོ་རྗེ་བྱོན་པ་ལ་ཕྱག་མཆོད་བྱས་ནས་བྱོན་པ་ལེགས། ཅི་དོན་དུ་གཉེར་བསྒྲུབ་པར་ཞུ་ཞུས་པས། སྤྱོད་པ་སྐྱོང་བ་དང་། ཁྱོད་ལ་མན་ངག་འདྲ་སྐྱེལ་དུ་འོང་གསུངས། དེས་ཀྱང་ཟླ་བ་གཅིག་བཞུགས་ནས་མན་ངག་འགའ་རེ་གནང་ཞིང་། མཁའ་སྤྱོད་མའི་ཆོས་སྐོར་ཁ་རེ་ཡང་བསྒྱུར་བས།
དབེན་པར་བཞུགས་ཀྱང་ལྷ་རྣམས་ཀྱིས་བསྒྲགས་ཏེ་རྡོ་རྗེ་སྙིང་པོ་བྱོན་པ་ཙམ་གྱི་གྲགས་པ་བྱུང་བས། ཕྱོགས་མཐའ་དག་ནས་ཆོས་ཞུ་བ་ལ་ཡོང་ཟེར་བང་ཆེན་མང་པོ་བྱུང་བས། ཆོས་གསུང་པར་ཞུ་ཞུས་པས་ང་མི་ཁོམ་དཔལ་གྱི་རི་ལ་འགྲོ་གསུངས་ནས་སང་ནམ་ལངས་ཙ་ན་བལྟས་པས་ཕྱི་སྒོ་ལ་སྒོ་ལྕགས་བཅུག་པ་ཁྲོལ་ལེ་བཞུད་འདུག་ཅིང་། དེའི་དུས་སུ་ཡང་བླ་ཆེན་ལ་ཉམས་རྟོགས་བསམ་གྱིས་མི་ཁྱབ་པ་ཞིག་འཁྲུངས་ལ། གཞན་ཡང་སྤྱིར་གནས་ལྔ་རིག་པའི་པཎྜི་ཏ་ཆེན་པོ་ཡིན་ཞིང་། བསྐྱེད་རིམ་ལ་བརྟན་པ་ཐོབ་སྟེ། ལུས་གཅིག་ནས་གཉིས་སུ་སྤྲུལ་པ་དང་། སྦྱིན་སྲེག་གི་ཐབ་ནས་ཡོ་བྱད་ལེན་ནུས། རླུང་གི་ནུས་པས་ནམ་མཁའ་ལ་སྐྱིལ་ཀྲུང་བཅའ་ནུས་ཤིང་། བསམ་ན་ཤེས་པའི་མངོན་ཤེས་ལ་སོགས་པའི་ཡོན་ཏན་དང་ལྡན་པ་དེ་ལྟ་བུའི་འབྲོག་མི་ལོ་ཙཱ་བ་ཆེན་པོ་དེ་ལ་སྤྱིར་དབུས་གཙང་ཁམས་གསུམ་ན་སློབ་མ་དང་ཉིང་སློབ་བསམ་གྱིས་མི་ཁྱབ་པ་ཞིག་ཡོད་པ་ལས།
མཆོག་ཏུ་གྱུར་པ་ནི། རྒྱུད་ཚར་བ། མན་ངག་ཚར་བ། གྲུབ་པ་ཐོབ་པ་རྣམས་སུ་ཡོད་པ་ལས། དེ་ཡང་རྒྱུད་ཚར་བའི་སློབ་མ་ལ་མན་ངག་མི་སྟོན། མན་ངག་ཚར་བའི་སློབ་མ་ལ་རྒྱུད་མི་བཤད་པ་བླ་མ་དེའི་ལུགས་ཡིན་པས། དེ་ལ་རྒྱུད་ཚར་བའི་སློབ་མ་ནི། རྗེ་བཙུན་གྱི་བླ་མ་བོད་ཀྱི་ལོ་རྒྱུས་དང་། དམར་གྱི་ཞིབ་མོ་རྡོ་རྗེ་དང་། རྣམ་ཐར་ངོ་མཚར་སྣང་བ་སོགས་སུ།
གཡའ་ལུང་གི་འཁོན་དཀོན་མཆོག་རྒྱལ་པོ། འཕྲང་འོག་གི་དཔྲད་སྟོན་དཀོན་མཆོག་རྒྱལ་པོ། ལྷ་རྩེའི་གྱི་ལྗང་དབུ་དཀར་བ། ཤངས་ཀྱི་བྲག་རྩེ་སོ་ནག་པ། མངའ་རིས་པ་གསལ་བའི་སྙིང་པོ་སྟེ་ལྔ་ཙམ་གསུངས་ཤིང་། ལོ་རྒྱུས་ཁ་ཅིག་ཏུ་དེའི་སྟེང་དུ་ཉ་རིའི་ཟུར་པོ་ཆེ་ཤཱཀྱ་འབྱུང་དང་དྲུག་ཏུ་བྱས་པའང་འདུག་ལ། མན་ངག་ཚར་བ་ནི་ཐམས་ཅད་མཐུན་པར་འབྲོམ་དེས་པ་སྟོན་ཆུང་། ལྷ་བཙུན་ཀ་བ་ལི། སེ་སྟོན་ཀུན་རིག་དང་གསུམ་མོ། ། གསུམ་པ་གྲུབ་པ་ཐོབ་པའི་སློབ་མ་འདི་ལ་ཡང་སྔར་བཤད་པའི་ལོ་རྒྱུས་དེ་རྣམས་སུ།
གཙང་སྨད་པ་དགྱེར་བསྒོམ་སེའོ། རྟ་ནག་པ་གཤེར་བསྒོམ་རོག་པོ། འཕན་ཡུལ་པ་དབུས་པ་གྲོད་པོ་ཆེ་སྟེ་ཕོ་གསུམ་དང་། མོ་བཞི་སྟེ་བདུན་ཙམ་ལས་མ་གསུང་ལ། ཡང་ལོ་རྒྱུས་གཅིག་ཏུ་ཕོ་གསུམ་པོ་དེའི་སྟེང་དུ་ཅོག་རོ་གཞོང་པ་འབྲི་ལྕེ་ཤཱཀྱ་བརྩོན་དང་། ཕད་དྲུག་པ་ཕྱུག་གཙང་མཐོང་རྒོལ་བྱ་བ་གཉིས་བསྣན་ནས་ཕོ་ལྔ་དང་། མོ་བཞི་ནི་སྔར་གྱི་རྣམས་དང་མཐུན་པར་འཕན་ཡུལ་གྱི་མཆེད་མོ་ནམ་མཁའ། མང་མཁར་སྟོང་པོ་བ་སྟོད་མོ་རྡོ་རྗེ་མཚོ། གཡའ་མཁར་བ་དབྲད་མོ་དཀོན་ནེ། ཚ་མོ་རོང་པ་ཤབ་པ་མོ་ཇོ་ལྕམ་རྒྱལ་མཚན་དང་བཞི་སྟེ་དགུ་རུ་བྱེད་པའང་ཡོད།
གང་ལྟར་ནའང་། དང་པོ་གཞུང་ཚར་བ་རྣམས་ཀྱི་ནང་ནས་ཐུགས་སྲས་དམ་པར་གྱུར་པ་ནི་གཡའ་ལུང་གི་འཁོན་དཀོན་མཆོག་རྒྱལ་པོ་ཞེས་བྱ་བ་དེ་ཡིན་པས། དེ་ཉིད་ཀྱི་ལོ་རྒྱུས་ཅུང་ཟད་ཅིག་བརྗོད་ན། བླ་མ་དེ་ནི་རྗེ་བཙུན་འཇམ་པའི་དབྱངས་ཀྱི་རྣམ་འཕྲུལ་འོད་གསལ་ལྷ་ལས་བབས་པའི་གདུང་བརྒྱུད་ཡིན་ཏེ། དེ་ཡང་དང་པོ་གནམ་ལྷ་མཆེད་གསུམ་བྱོན་པའི་བར་བ་གཡུ་རིང་ལ་སྲས་མ་སངས་སྤུན་བདུན་ཟེར་བ་བྱུང་བའི་ཆུང་ཤོས་མ་སངས་སྤྱི་རྗེ་བྱ་བའི་སྲས་ཐོག་ཚ་དཔའ་བོ་སྟག དེའི་སྲས་ཀླུ་ཚ་རྟ་པོ་འོད་ཅན། དེའི་སྲས་གཡའ་སྤང་སྐྱེས་ཏེ་དེ་ཡན་ལ་འོད་གསལ་ལྷའི་གདུང་བརྒྱུད་ཅེས་པའི་ཐ་སྙད་བྱེད་ཅེས་ཁ་ཅིག་ཟེར། དེ་ནས་གཡའ་སྤང་སྐྱེས་ཀྱི་སྲས་འཁོན་བར་སྐྱེས། དེའི་སྲས་ཀྱི་མཚན་དང་པོ་དཀོན་པ་རྗེ་ཁུག་སྟག་དང་། ཕྱིས་བོད་ཀྱི་ཆོས་རྒྱལ་ཁྲི་སྲོང་ལྡེའུ་བཙན་གྱི་ནང་བློན་མཛད་པས།
དེའི་རིང་ལ་ཆོས་དང་འཇིག་རྟེན་གྱི་དཔལ་འབྱོར་དང་ལོངས་སྤྱོད་ཤིན་ཏུ་ཆེ་བར་བྱུང་བས་ཐམས་ཅད་ཀྱིས་འཁོན་དཔལ་པོ་ཆེར་བཏགས་པ་དེ་ལ་ངོ་མཚར་སྣང་བ་ཉི་ལྡེ་བ་མུས་སྲད་པ། རང་རེའི་ཆོས་འབྱུང་རྣམས་སུ་སྲས་ཁྲི་མཛེས་ལྷ་ལེགས། ཚེ་ལ་དབང་ཕྱུག ཀླུའི་དབང་པོ་བསྲུང་བ། ཚེ་འཛིན་སྲས་རྡོ་རྗེ་རིན་ཆེན་ཡིན་པར་མཛད་ཀྱང་། དེ་རྣམས་རེ་ཞིག་བཏང་སྙོམས་སུ་བཞག་ནས། འདིར་རྗེ་བཙུན་རིན་པོ་ཆེའི་གསུང་བཞིན་དུ་བརྗོད་ན། འཁོན་དཔལ་པོ་ཆེའི་སྲས་ཀླུའི་དབང་པོ་ཡིན་ལ། དེའི་གཅུང་པོ་འཁོན་རྡོ་རྗེ་རིན་ཆེན། དེའི་སྲས་ཤེས་རབ་ཡོན་ཏན།
དེའི་སྲས་ཡོན་ཏན་འབྱུང་གནས། དེའི་སྲས་ཚུལ་ཁྲིམས་རྒྱལ་པོ། དེའི་སྲས་རྡོ་རྗེ་གཙུག་ཏོར། དེའི་སྲས་དགེ་སྐྱབས། དེའི་སྲས་དགེ་མཐོང་། དེའི་སྲས་བལ་པོ། དེའི་སྲས་ཤཱཀྱ་བློ་གྲོས། དེ་རྣམས་ནི་ཕ་རོལ་ཏུ་ཕྱིན་པའི་གཞུང་ལུགས་དང་། རྡོ་རྗེ་ཐེག་པ་གསང་བ་སྡེ་དྲུག ལེ་ལག་བདུན།
ཕྲ་མོ་ཉི་ཤུ་རྩ་གཅིག་གཙོ་བོར་བཟུང་ནས་སྤྱོད་པས་རྩིས་ཀྱི་ཆོས་དྲུག་ཅེས་བྱ་སྟེ། དེའི་མན་ངག་དང་ལྡན་ཞིང་། ཡང་དག་གི་བསྒྲུབ་པ་དང་། རྡོ་རྗེ་ཕུར་པའི་ཡི་དམ་གྱི་སྒོ་ནས་དངོས་གྲུབ་ཐོབ་པ་ཡིན་ཞིང་། ཤཱཀྱ་བློ་གྲོས་ལ་སྲས་གཉིས་ཏེ། གཅེན་པོ་འཁོན་རོག་ཤེས་རབ་ཚུལ་ཁྲིམས་ཞེས་པ་ནི། ཡབ་མེས་ཀྱི་ཆོས་དེ་དག་གིས་ཐུགས་རྒྱུད་སྦྱངས་ཤིང་། རྡོ་རྗེ་ཕུར་པའི་སྒོ་ནས་དངོས་གྲུབ་བརྙེས་ཏེ་མཐུ་དང་རྫུ་འཕྲུལ་བསམ་གྱིས་མི་ཁྱབ་པ་དང་ལྡན་ལ་ཚངས་པར་སྤྱོད་པས་མཛེས་པར་བྱས་པ་ཡིན་ཞིང་། དེའི་གཅུང་དགེ་བའི་བཤེས་གཉེན་དཀོན་མཆོག་རྒྱལ་པོ་ཞེས་བྱ་བ་དེ་ཡིན་པས། དེ་ཉིད་ཡབ་མེས་ཀྱི་ཆོས་ལ་མན་ངག་དང་།
སྒྲུབ་ཐབས་ཕྲ་མོ་ཙམ་གྱིས་ཚིམ་པར་མཛད་ནས། གསང་སྔགས་ཕྱི་འགྱུར་ལ་ཐུགས་སྤྲོ་བར་གྱུར་པ་ན། དེའི་ཚེ་གཅེན་འཁོན་རོག་དེ་ཉིད་གསང་སྔགས་རྙིང་མའི་ཆོས་ལ་གསང་སྒྲོགས་བྱེད་མཁན་བྱུང་བས་ཐུགས་འབྱུང་ནས། གཅུང་དཀོན་མཆོག་རྒྱལ་པོ་ལ་མང་མཁར་གྱི་འབྲོག་མི་ལོ་ཙཱ་བ་བྱ་བས་གསང་སྔགས་གསར་མ་ཞེས་པའི་རྩ་རྒྱུད། བཤད་རྒྱུད། མན་ངག་གི་རྒྱུད་ཟབ་མོ་བསྐོལ་ནས་དུམ་བུར་ཕྱུང་བའི་རྒྱུད་དང་འགྲེལ་པ་འདྲ་མིན་མང་པོ་ཆ་ལག་དང་བཅས་པ་བསྒྱུར་ཡོད་པར་འདུག་པ། ངས་དཀོན་མཆོག་ལ་གསོལ་བ་བཏབ་པས། ཁྱོད་ཀྱིས་གསང་སྔགས་གསར་མ་བསླབས་ན་གཞན་དོན་རྒྱ་ཆེན་པོ་འགྲུབ་པར་འདུག་པས་འབྲོག་ཅན་སོང་གསུངས་པ་དང་། ཨ་ཇོ་རྒྱལ་ལེ་དང་གཉིས་ཀྱིས་ཡོ་བྱད་འདྲ་བསྣམས་ནས་བྱོན་པའི་ལམ་དུ་པཎྜི་ཏའི་ཆ་ལུགས་ཅན་གྱི་རྟ་པ་གཅིག་ལ་བནྡྷེ་བཞིས་བསྐོར་བ་ཞིག་བྱུང་བ་དང་མཇལ་བས་དད་པ་དང་ཡིད་སྐྱོ་ཤས་དུང་པ་ཞིག་བྱུང་སྟེ། འབྲོག་མི་ལོ་ཙཱ་བ་ཨ་ཡིན་བསམས་ནས་ཁྱོད་གང་ནས་བྱོན།
ད་གང་དུ་གཤེགས། མཚན་ཅི་ལགས་དྲིས་པས། ང་མུ་ཁུ་ལུང་ནས་འོངས། སྦལ་ཕུག་ཏུ་འགྲོ། མིང་སྦལ་ཏི་ལོ་ཙཱ་བ་བྱ་བ་ཡིན། ལ་ལས་ཁྱིན་ལོ་དང་། ཚུར་ལོ་ཙཱ་བའང་ཟེར། ཉིད་སུ་ཡིན། གར་འགྲོ། གྲྭ་པ་ཅི་འདྲ་ན་གསུངས།
ང་གཡའ་ལུང་ནས་ཡིན། མུ་ཁུ་ལུང་དུ་འགྲོ། བླ་མ་འབྲོག་མི་ལ་མཇལ་ཁ་གདའམ་དྲིས་པས། ང་ཁོང་གི་ལོ་ཆུང་ཞིག་ཡིན། དོ་ནུབ་ཁྱོད་ཀྱིས་དེར་མི་སླེབ་པས་ངེད་ཅན་དུ་གཤེགས། ཁྱོད་ལ་གྲོས་འདྲ་བྱེད་རྒྱུ་ཞིག་ཡང་གདའ་ཡི་གསུངས་པ་དང་། ཁོང་ཅན་དུ་བྱོན་ནས་ལོ་རྒྱུས་ཞིབ་ཏུ་བྱུང་བས། ཁྱོད་གྲྭ་པའི་རྩིས་སུ་འདུག་སྟེ། ངེད་ཀྱི་བླ་མ་ཆོས་ཀྱི་ཆེ་བ་བྱུང་བ་དང་།

གང་ཟག་གི་སྣོད་བརྟག་པའི་ཕྱིར་དུ་ནོར་མང་པོ་བཞེད་པས། ཁྱོད་ཀྱི་འདི་འདྲ་ལ་ནི་མཇལ་ཁའང་མི་འོང་། ང་ལ་ཁྱོད་དང་འབྲེལ་བའི་རྨི་ལྟས་བཟང་པོ་ཞིག་ཀྱང་བྱུང་བས། ཐ་མར་ཁྱོད་ལ་བླ་མའི་བུ་ཆེན་རབ་ཅིག་ཡོང་བར་འདུག ཁྱོད་རྙིང་མ་བ་ཡིན་ཀྱང་། ངས་གསར་མ་བའི་དགེ་བཤེས་ཤིག་བཅོས་ནས་ང་བླ་མ་དང་མཇལ་དུ་འགྲོ་བའི་དུས་ཟླ་ལ་ཕྱིན་ཏེ། འདྲིས་ནས་སྒྲོ་འདོགས་བླ་མ་ལ་བཅད་ན་མི་ལེགས་སམ་གསུངས་པས། དོ་ནུབ་བདག་གིས་བླ་མ་དང་དཀོན་མཆོག་ལ་གསོལ་བ་བཏབ་ལ་སང་སྔ་དྲོ་སྔ་གྲོས་ཞུ་ལགས་ཞུས་པས། དེས་ནན་ལྟར་འཐད། ཆོས་པའི་ལུགས་ཡིན་པས་ངས་ཀྱང་དེ་ལྟར་བྱའོ་གསུངས། དེ་ནས་འཚེར་དུ་བྱོན་ཏེ་ཆང་ཅུང་ཟད་ཅིག་ཉོས་ནས་ཡི་དམ་གྱི་འཕྲིན་བསྒྲུབ་བསྡུས་པ་ཞིག་བྱས།
གསོལ་བ་དུང་པ་ཞིག་བཏབ་སྟེ་དམོད་བོར་ནས་གཟིམ་པས། སྲོད་ལ་ཚབ་འཚུབ་འགའ་བྱུང་། ནམ་གུང་ལ་མནལ་ལམ་ཡ་མཚན་ཅན་འགའ་ཞིག་བྱུང་ནས། ཐོ་རངས་གཉུག་མ་ལྷུན་གྲུབ་འོད་གསལ་དུ་གྱུར། ནམ་སེང་ལངས་པ་དང་ལོ་ཙཱ་བའི་དྲུང་དུ་འབོད་མི་བྱུང་བ་དང་བྱོན་ཏེ། ཕྱག་བཙལ་བས་ཕྱག་ལན་མཛད་བྱུང་པ་ལ་མི་མཛད་པ་ཞུ་ཞུས་པས། ཕྱག་ཕར་བཙལ་ཀྱང་ཐེག་པར་གདའ། ངེད་ལ་ཡང་མཚན་ལྟས་བཟང་པོ་བྱུང་། ཁྱོད་ལ་ཡང་མཚན་ལྟས་བཟང་པོ་བྱུང་ངམ་གསུངས། རྨི་ལྟས་བཟང་ཞིང་བླ་མའི་གསུང་རྣམས་ཀྱང་སེམས་ལ་འཕྲོད་པར་བྱུང་།
འོན་ཀྱང་བདག་གི་ཕུ་བོ་དེ་བླ་མའང་ཡིན་ཞིང་བདག་རང་ཡང་མོས་པར་ཡོད་པས། ཁོང་གིས་དཀོན་མཆོག་ལ་གསོལ་བ་བཏབ་པས་མཚན་ལྟས་དང་བསྟུན་ཏེ་བླ་ཆེན་འབྲོག་མི་ཅན་སོང་གསུངས་ནས་ཡོང་པ་ལེགས་པས་ཁོང་ལ་ཡང་ཞུ་ཡིག་ཅིག་གཏོང་། བཀས་གནང་བྱུང་ན་བླ་ཆེན་འབྲོག་མི་ལའང་ཆོས་འབྲེལ་ཞིག་ཞུས། སློབ་གཉེར་འདི་རུ་བྱས་ན་འཐད་བསམ་གྱིན་གདའ་ཞུས་པས། སྐྱེས་བུ་དམ་པའི་མཚན་ཉིད་དེ་ལྟ་བུ་ཡིན། བླ་མ་ལའང་ཞུ་བ་གྱིས་གསུངས་པ་དང་། བླ་མ་གཅེན་གྱི་དྲུང་དུ་དེ་རྣམས་གང་འཐད་ཀྱི་ཞུ་ཡིག་འབུལ་བ་ལ་ཨ་ཇོ་རྒྱལ་ལེ་བཏང་བས། བླ་མས་རྟེན་འབྲེལ་ལེགས་པར་གདའ་སྟེ། ཆོས་ཀྱི་འཕྲོ་ལ་བར་ཆད་ཅིག་ཡོང་ཉེན་འདུག་པས་རིམ་གྲོ་སོགས་ལ་བརྩོན་པར་མཛད་པ་དང་། བླ་ཆེན་གྱི་དྲུང་དུ་ཡང་སྔོན་ལ་ཆོས་འབྲེལ་ཞིག་ཡོད་པར་མཛོད།
དེ་ནས་ཅི་བྱེད་ཁྱེད་རང་མཁྱེན་གསུངས་པ་ཅིག་བྱུང་བ་དང་། བླ་མ་ལོ་ཙཱ་བ་ལ་དེ་ཁོ་ན་ལྟར་ཞུས་པས། རྟེན་འབྲེལ་ནན་ལྟར་བཟང་བར་གདའ་ཡིས་བརྩོན་འགྲུས་སྐྱེད་ཅིག་གསུངས། ལོ་ཙཱ་བ་ཁོང་ལ་རབ་བྱུང་གསུམ་གསང་ནས་དབང་ཞུ་བའི་རྟེན་འབྲེལ་སྒྲིག་པ་དང་དུས་འཛོམས་ཏེ། དབང་བསྐུར་ཞུས་པས་སློབ་མ་ཁ་ཡར་བ་ཞིག་དགོས་གསུངས་ནས་རབ་བྱུང་གསུམ་པོ་གཡས་གྲལ་ལ་བཞག འཁོན་དཀོན་མཆོག་རྒྱལ་པོ་ཉིད་གཡོན་གྲལ་དུ་བཞག་ནས་ཆོ་ག་ཆ་གཉིས་སུ་མཛད་དེ་གནང་བའི་སྟ་གོན་གྱི་ནུབ་མོ་མནལ་ལམ་དུ་སྒྲོན་མེ་བཏེགས་པས་འཛམ་བུའི་གླིང་ཁྲ་ལམ་སྟེ་མཐོང་བ་དང་། ཕག་ཆེན་པོ་གཅིག་གིས་དེད་པས་སྐྲག་ནས་བྲག་རི་ཆེན་པོ་གཅིག་ལ་འཛེགས་པ་དང་ཕག་དེ་བྲག་ལ་འདྲིལ་ནས་དུམ་བུར་སོང་བ་ལ་སྙིང་རྗེ་དྲག་པོ་སྐྱེས་ཤིང་། གཞན་ཡང་བླ་མ་ལོ་ཙཱ་བ་ནད་མང་པ་བཤལ་གྱིན་འདུག་པ་དེ་ཕྱག་གིས་ཕྱིས་པའི་ཤུལ་ཐམས་ཅད་རིན་པོ་ཆེ་སྣ་ཚོགས་སུ་སོང་བ་རྨིས་པ་ལ་སོགས་པ་བྱུང་ཞིང་། དེ་ནས་དབང་ཐོབ་པ་དང་སྒྲུབ་ཐབས་རྒྱས་པ་ཆ་ལག་དང་བཅས་པ་བྱང་པོ་ཞིག་བྱས་ཏེ་མགོ་བསྙེན་བསྐྱལ་ཚར་བ་དང་། བླ་ཆེན་གྱི་དྲུང་དུ་ལོ་ཙཱ་བའི་ཕྱག་ཕྱི་བྱས་ཕྱིན་པས་སླེབ་མ་ཐོག་ལ་མཇལ་ཁ་བྱུང་ནས་གསེར་ཞོ་གང་ཕྱག་ཏུ་ཕུལ་བས།
སྐྲ་ནས་བཟུང་སྟེ་ཡས་སུ་ཡིན་གསུངས། རྒྱུ་མཚན་ཞུས་པས། གསར་མའི་དབང་ཐོབ་བམ་གསུངས། ཀྱཻ་རྡོར་གྱི་དབང་བླ་མ་སྦལ་ལས་ཐོབ་ཞུས་པས། མངོན་རྟོགས་བསྒོམ་ཤེས་སམ་གསུངས། ཤེས་ལགས་ཞུས་པས་འོ་ན་སྡོད་ཅིག་ཚོགས་བསོག་པ་ཅིག་ཡོད་ཀྱི། ལར་མི་གཞན་གྱི་མགོ་ལ་རེག་པ་བས། ཇོ་སྲས་འདིའི་མགོ་ལ་རེག་པ་ཉམས་མྱོང་ཆེ་བ་ཞིག་བྱུང་གསུངས་ཤིང་། ཡང་དེ་ཉིད་ཀྱི་སྐྱེ་བ་སྔོན་མ་དྲན་ནམ་གསུངས། མི་དྲན་ལགས་ཞུས་པས།
རྒྱ་གར་ཤར་ཕྱོགས་འུ་འུ་རི་ནས་བྲམ་ཟེ་པཎྜི་ཏ་གསུངས་ནས་དར་ཅིག་ཞལ་རོག་པ་བཞུགས་ནས། སློབ་དཔོན་སྦལ་གྱི་སློབ་མ་བཟང་། སྦལ་ཕུག་ཏུ་ཁྱོད་དཔོན་སློབ་འདྲ་བས་འཆད་ཉན་བྱེད་པ་ཡ་མཚན་ཆེ་གསུངས་ལ། སྦལ་གྱིས་ཀྱང་གསེར་ཞོ་གང་གི་མཎྜལ་ཕུལ་ནས། བླ་མའི་བཀའ་སྲོལ་གྱི་དང་པོར་ཆོས་སྒོ་འབྱེད། བར་དུ་དམ་ཚིག་གསོ། ཐ་མར་རྟོགས་པ་བསྐྱེད་པའི་ཆེད་དུ་དབང་བསྐུར་བའི་ལུགས་བཞིན་སང་ནུབ་ཇོ་སྲས་འདིའང་འཛུད་པར་ཞུ་ཞུས་པས། ཁོང་ཡང་ཡང་གསོལ་བ་བཏབ་པ་ཞིག་ལེགས་པས་རུང་གསུངས་པ་དང་། ཇོ་སྲས་ལ་ས་དང་པོ་ཐོབ་བ་ཙམ་གྱི་དགའ་སྤྲོ་སྐྱེ་ཤིང་། དེའི་ནུབ་ཀྱང་གཉུག་མ་འོད་གསལ་དུ་སོང་།
དེ་ནས་ཀྱཻ་རྡོར་གྱི་དབང་ཐོབ་ནས་བྱིན་རླབས་ཞུས་པས། སློབ་དཔོན་སྦལ་ལ་རྒྱུད་ཤོད་པའི་དུས་སུ་རྒྱུན་དུ་ཟིན་ཐུན་གྱིས། ཁྱོད་ཀྱི་སློབ་མའི་ཐ་མ་འདི་སྔར་གྱི་སློབ་མ་ཐམས་ཅད་ལས་དགའ་བ་ཡིན་གསུངས། དེ་ནས་སྦལ་ཕུག་ཏུ་ཕེབས་པའི་ནུབ་མོ་དབང་བསྐུར་ཐ་མ་ཞིག་མཛད། སང་ཉིན་ནས་རྒྱུད་བཙུགས་ཏེ་རྒྱུན་དུ་ཟིན་ཐུན་མཛད་ནས་གསན་པ་ཡིན་ཏེ། དེ་ཡང་ལོ་རྒྱུས་ཁ་ཅིག་ཏུ། ལོ་གཉིས་ལ་རྒྱུད་གསུམ་ཀ་ཚར་བཅུ་གསུངས་པས་བླ་མ་བས་མི་ཞན་པ་མཁྱེན། དེ་ནས་ཀྱང་གསུང་བའི་རྩིས་ཡིན་པ་ལ། བླ་མ་སྦལ་གློ་བུར་དུ་འཇའ་འོད་རོལ་མོ་དང་བཅས་ཏེ་མཁའ་སྤྱོད་དུ་གཤེགས་ཟེར་བ་འདུག་ཀྱང་། ངོ་མཚར་སྣང་བ་སོགས་ཕལ་ཆེ་བ་ན།
དང་པོ་རྒྱུད་གསུང་བའི་འཕྲོ་ལ་བླ་མ་སྦལ་གློ་བུར་དུ་གཤེགས་པ་ཡིན་ཞེས་འབྱུང་བས། དང་པོར་ལོ་ཙཱ་བའི་ཞལ་ཆེམས་དང་། ཕྱིས་འབྲོག་མིའི་གསུང་དང་བསྟུན་ན་ཕྱི་མ་འཐད་པ་འདྲའོ། ། དེའི་རྗེས་སུ་དགོངས་རྫོགས་འཕྲལ་དུ་བསྒྲུབས་འོས་པ་རྣམས་བསྒྲུབ་ནས་ཆ་རྐྱེན་ལྷག་མ་རྣམས་དྲིལ་བས་རྟ་བཅུ་བདུན་ཁལ་དང་བཅས་པ་བྱུང་བ་བླ་ཆེན་ལ་འབུལ་དུ་ཕྱིན་པས། བུའི་ཤོད་འཕྲོ་བཤད་ཀྱི་ཉོན་གསུངས་བས། བླ་ཆེན་གྱི་དྲུང་དུ་རྒྱུད་གསུམ་ཡོངས་སུ་རྫོགས་པར་གསན་ནས་མན་ངག་ཞུས་པ་ན། དམ་བཅའ་ཞིག་བྱས་ཡོད་པས་ལམ་འབྲས་ནི་སྦྱིན་མི་བཏུབ་ལ། འོན་ཀྱང་ཁྱོད་ཀྱི་བུ་ཚ་བོ་རྣམས་ངའི་ཆོས་ཀྱི་བདག་པོར་འགྱུར་བར་བྱའོ་གསུངས་ནས་ལམ་སྐོར་གཞན་རྣམས་གནང་། དེ་ནས་ཚུར་བྱོན་ཏེ་གྲ་བོ་ལུང་པར་དགོན་ཆུང་ཞིག་བརྩིགས་ནས་ཀྱཻ་རྡོར་གྱི་རྒྱུད་ལ་སོགས་པར་ཅི་རིགས་པ་གསུངས་ཤིང་། ཁྱད་པར་དུ་རྩ་རྒྱུད་བརྟག་པ་གཉིས་མི་བཅུ་བདུན་ཙམ་ལ་མཚན་ལྟས་དང་བསྟུན་ནས་བཤད་པ།
བླ་ཆེན་གྱིས་གསན་པ་དང་། རྒྱུད་གཉན་པོ་མི་དེ་ཙམ་ལ་ཤོད་པ་ཁྱོད་ལ་རྡོ་རྗེའི་སྲོག་པ་རྩ་གྲུབ་བམ་གསུངས་པའི་བཀའ་གནང་བའང་བྱུང་ཞིང་། ཡང་ཐུགས་དམ་མཛད་ནས་བཞུགས་པའི་ཐོ་རངས་ཤིག་མནལ་ལམ་ཡ་མཚན་ཅན་ཞིག་བྱུང་ནས། ཉིན་གུང་རི་ལོགས་ན་ཕར་སྐྱོ་སངས་ལ་བྱོན་པས། དཔོན་པོ་རིའི་ལོགས་ས་དཀར་པོའི་གཡས་གཤོང་པ་ཞིག་ན་རྨ་བྱའི་གདུགས་ཆེན་པོ་གསེར་གྱི་ཏོག་ཅན་ཕུབ་པ་ཞིག་ལ་ནག་ཉེར་བའི་འཁོར་གྱིར་བསྐོར་བ་ཆོས་འཆད་པའི་རྣམ་པ་ཅན་ཞིག་འདུག་པ་དང་། ས་དཀར་པོ་ལ་ཉི་མའི་མདངས་ཕོག་པས་སྣུམ་ལ་འོད་འཕྲོ་ཞིང་། བྱང་མཁའ་ལྡིང་དང་རུས་སྦལ་བསྣོལ་བ། ནུབ་རྨ་བྱ། ཤར་གླང་ཆེན། ལྷོ་འབྲུག་ལྟ་བུ་ལ་ཕྱོགས་མཚམས་ཐམས་ཅད་ནས་མཛེས་པའི་རི་འདུས་པ།
རྒྱ་དཀར་ནག་གི་མཚམས་ཆུ་ཕྱོགས་བཞིར་འབབ་པ། མཐའ་ཐམས་ཅད་ཀྱང་གངས་རིའི་དཔལ་དང་ལྡན་པས་བསྐོར་བ་ཞིག་འདུག་པ་དང་། རྟེན་འབྲེལ་ཤིན་ཏུ་བཟང་བར་གཟིགས་ནས་དེའི་ས་ཆ་རྣམས་སྐོར་ས་དེ་ལ་སུ་དབང་ཆེ་དྲིས་པས། སྤྱིར་བཙད་པོ། སྒོས་ཞང་ཞུང་། ཡང་སྒོས་སྲས་བསྒོམ་གཡུ་རུ་འབར་ལ་སོགས་པའི་བནྡྷེ་གྲོང་བཞིར་དབང་ཆེ་ཟེར། འདིར་དགོན་ཆུང་ཞིག་བརྩིགས་ནས་བསྡད་ན་ཁྱེད་རྣམས་ལ་ཀོ་ལོང་ཡོང་མི་ཡོང་འདྲི་བ་ལ་སྲས་བསྒོམ་པ་གཡུ་རུང་འབར་བཏང་བས། དེ་ཐམས་ཅད་ན་རེ། བཞུགས་ན་ཞབས་ཏོག་བྱེད་དོ་ཟེར་བས། དེ་ལྟར་ན་ཁྱེད་རྣམས་ལ་ས་ཆའི་རིན་སྤྱི་རུ་འཇལ་བྱས་པས།
ཐམས་ཅད་ཀྱིས་རིན་མི་དགོས་ཟེར་བ་ལ། བླ་མས་རིན་ཡང་ལེན་པར་ཞུ། ཞབས་ཏོག་བྱེད་ནའང་བླངས་པས་ཆོག་གསུངས་པ་དང་། ཁོང་རྣམས་ཀྱིས་དེ་ཡང་འཐད་པས་གང་དགེས་མཛོད་ཟེར་བས། ས་ཆའི་རིན་དུ་རྒོད་མ་དཀར་མོ་གཅིག ནོར་བུའི་ཕྲེང་བ་བརྒྱ་རྩ་གཅིག ཁྲབ་གཅིག མོ་གོས་གཅིག་རྣམས་ཐམས་ཅད་ལ་སྤྱི་རུ་གནང་བས། ཁོང་ཡོན་མཆོད་རྣམས་ཀྱིས་ཀྱང་དེ་བས་ལྷག་པའི་ཤངས་ལེན་ལ་སོགས་པ་ཞབས་ཏོག་གང་དགོས་པ་བྱས་ནས། བནྡྷེ་གྲོང་བཞིའི་གང་ཟག་ཏུ་བྱས་ཏེ་གྲོག་པོ་གཉིས་ཀྱི་བར་དུ་སྤྱིལ་པོ་ཐོ་རེ་བ་ཞིག་དང་།
བླ་མ་དཀོན་མཆོག་རྒྱལ་པོས་དགུང་ལོ་བཞི་བཅུ་བཞེས་པ་ཆུ་མོ་གླང་གི་ལོ་སྟོན་ཟླ་ར་བའི་ཚེས་ལ། གཟིམ་སྤྱིལ་དཀར་པོ་ལ་སོགས་པ་བརྩིགས་ནས་དཔལ་ལྡན་ས་སྐྱའི་འགྲམ་བཏབ་སྟེ། ཐུགས་དམ་ལ་གཙོ་བོར་མཛད་པའི་ངང་ནས་སྐལ་ལྡན་གྱི་གདུལ་བྱ་རྣམས་ལ་ཆོས་ཀྱི་འཆད་ཉན་དང་། ཁྱད་པར་དུ་ཡང་བླ་མ་སེ་སྟོན་ཀུན་རིག་ལ་རྒྱུད་གསུངས་པ་ཡིན་ཏེ། དེ་ཡང་བླ་མ་སེས་བླ་ཆེན་འབྲོག་ལ་གསུང་ངག་རིན་པོ་ཆེ་ཡོངས་སུ་རྫོགས་པ་གསན་ཚར་ནས་རྒྱུད་ཞུས་པས། བླ་ཆེན་གྱི་ཞལ་ནས། དགེ་བཤེས་དཀོན་མཆོག་རྒྱལ་པོ་དེ་ངའི་རྒྱུད་ཚར་བའི་སློབ་མ་རྣམས་ཀྱི་མཆོག་ཡིན། མན་ངག་ཚར་བའི་མཆོག་སེ་སྟོན་ཀུན་རིག་ཡིན། ཁྱོད་གཉིས་ཀའི་བླ་མའི་མཆོག་ང་ཡིན་པས། མཆོག་གི་མཆོག་ལ་མཆོག་གཏད་དོ།
རྟེན་འབྲེལ་མཆོག་ཏུ་གྱུར་པས་གཞན་དོན་མཆོག་ཏུ་གྱུར་པ་ཞིག་སྒྲུབས་ཤིག་བྱ་བའི་གསུང་ཤོག་གནང་སྟེ་མང་མཁར་ནས་ས་སྐྱར་བྱོན་ནས་གསུང་ཤོག་ཕུལ་བས། འཁོན་དཀོན་མཆོག་རྒྱལ་པོའི་གསུང་གིས། འོ་སྐོལ་གཉིས་ཀྱི་བླ་མ་དེ་ངེས་པར་རྡོ་རྗེ་འཆང་ཡིན་པས་འོ་སྐོལ་ལ་འདི་ལྟ་བུའི་གསུང་ཤོག་འབྱོན་པ། འུ་ཅག་གྲོགས་མཆེད་གཉིས་ཨ་རེ་དགའ་གསུངས་ཤིང་། སེའི་ཕྱག་ནས་བཟུང་འཐེན་འཐེན་མཛད། ཉེ་གནས་ལ་དམ་ཚིག་ཐོབ་ལ་མ་ཉམས་པ་རྣམས་གདན་དྲོངས་ལ་བསྙེན་བཀུར་གཟོབས། ཡི་དམ་དང་ཆོས་སྐྱོང་ལ་གཏོར་མ་ཆེན་པོ་ཤོམས། གཟིམ་སྤྱིལ་ལ་དར་ཚུགས་གསུངས། སེ་ལ་གསེར་ལྷག་མ་ཞོ་དོ་ཙམ་ཡོད་པ་ཡང་དཀར་རུ་མར་ཕུལ་ནས་དགའ་སྟོན་རྒྱ་ཆེན་པོ་མཛད་ཅིང་། འཁོན་གྱིས་སེ་ལ་ཉིད་ང་ལ་བླ་མས་བསྔགས་པ་དཔག་ཏུ་མེད་པ་མཛད་ནས་སྤྲད་པའི་སློབ་མ་ཡིན་པས་གོ་ཆ་སྐྱེད་ཅིག
ཟིན་ཐུན་བྱས་ནས་ཀྱང་སློབ་གཉེར་མྱུར་དུ་ཚར་བར་བྱེད་པས་ཡུལ་དུའང་རེ་ཞིག་འགྲོ་རྒྱུ་མེད། དེའི་རིང་གི་རྒྱགས་ནི་ངས་སྦྱོར་གསུངས་པས། སེ་ན་རེ། ཐུགས་ལ་བཏགས། ཉིད་ཅག་དཔོན་སློབ་རྣམ་ཐར་མི་མཚུངས་པ་གདའ་སྟེ། ཡུལ་བསྐོར་ནས་མྱུར་དུ་འོངས་ལགས་ཞུས་ཏེ་བྱོན། སླར་འབུལ་བ་རྣམས་ཁྱེར་ནས་ས་སྐྱར་བྱོན་པ་དང་། བདེ་ཀྱེ་གཉིས་ཀྱི་དབང་མཐུད་ནས་ཞུས་ཤིང་། བླ་མའི་གཟིམ་གཡོག་བྱེད་པའི་ངང་ནས་ཟིན་ཐུན་ལ་འབུངས་པས། ལོ་དྲུག་ལ་རྒྱུད་གསུམ་ཀ་ལ་ཤིན་ཏུ་མཁས་པར་གྱུར་ནས་ཆོས་བཤད་པས་གྲྭ་བཤད་བཅོ་ལྔ་ཙམ་བྱུང་།
བཤད་པ་གྲུབ་ནས་བླ་མ་ལ་བླ་ཆེན་འབྲོག་མིའི་གསུང་དེ་ཅི་ལ་དགོངས་མི་ཤེས་པས། ཞབས་ཏོག་ཏུ་འགྱུར་ན་ད་ལམ་འབྲས་ཀྱི་བཀའ་གསན་ཙམ་ཞིག་བླ་མའི་དམ་ཚིག་ལ་བསམ་ནས་བྱེད་པ་ལེགས་ཞུས་པས། བླ་མའི་ཞལ་ནས་བླ་ཆེན་བཀའ་དམ་པས་བཀའ་རྒྱ་ཡོད་ཀྱིས་དོགས་པ་ཡིན་ཏེ་དེ་ལ་ཐུགས་ལ་བཏགས་གསུངས། གཞན་བཀའ་རྒྱ་ཡོད་ནའང་གསུང་ཤོག་དེ་ལ་བརྟེན་ནས་བདག་ཅག་གི་རྒྱུད་ནི་ཞུ་རུ་འགྲོ། དོན་དུ་གཉེར་ན་གདམས་ངག་སྦྱིན་དུ་བཏུབ་སྟེ་མཆི་ཞུས་པས། རྟེན་འབྲེལ་སྒྲིག་པ་ཡིན་མོད། རྫོགས་པ་བྱ་རུ་མི་བཏུབ་པ་ཡིན་གསུང་གི་གདའ་ཞུས་པས། དེས་ན་དོ་ནུབ་རང་ནས་ཞུ་གསུངས་ཏེ། ཆོས་སྒོ་འབྱེད་པ་དང་། བར་ཆད་བསྲུང་བའི་དོན་དུ་རྣལ་འབྱོར་དབང་ཕྱུག་གི་བྱིན་རླབས་ཀྱི་ཕྱག་ལེན་རྣམས་བསྟན།
དེ་ནུབ་ནས་དཔོན་སློབ་གཉིས་ཀྱི་སྐུ་མཚམས་དམ་དུ་བཅད། ནང་གཏོར་རེ་ཡང་མ་ཆག་པ་མཛད་ནས། རྡོ་རྗེའི་ཚིག་རྐང་ལུང་སྐོར་ལྔ་དང་བཅས་པ་ལ་ས་བཅད་བཏབ། གོལ་ས་བསྟན། འཁྲུགས་བསྡེབས་པའི་སྒོ་ནས་ཞག་ཉི་ཤུ་ཙམ་ལ་ཚར་བར་མཛད་པས་གཉིས་ཀ་ལ་རྒྱུད་དང་མན་ངག་གི་བདག་པོར་མཚན་ཐོགས་པ་ཡིན་པས་དེས་ན་ས་སྐྱའི་འཁོན་དཀོན་མཆོག་རྒྱལ་པོ་ནི་བླ་ཆེན་འབྲོག་མིའི་སློབ་མ་རྣམས་ཀྱི་ནང་ནས་མཆོག་ཏུ་བྱེད་པ་ཡིན་ལ། དེ་ནས་རྒྱུད་ཚར་བའི་སློབ་མ་གཉིས་པ་འཕྲང་འོག་གི་བྲད་སྟོན་དཀོན་མཆོག་རྒྱལ་པོ་ནི་ཟུར་པོ་ཆེའི་ཉིད་སློབ་སྒྲུབ་སྐོར་རེ་ཙམ་ཤེས་པའི་དད་པ་དང་སྙིང་རྗེ་ཆེ་ཞིང་ནོར་ཕྱུག་ལ་ཁ་དྲག་པའི་རིགས་ཡིན་པ་ལས། སྐབས་ཤིག་ལྡུམ་བུ་བ་ཁ་ཅིག་བྱུང་བ་རྣམས་ལ། མཁས་བཙུན་བཟང་པོ་ཉམས་རྟོགས་ཅན་གང་ན་ཅི་འདྲ་འདུག་དྲིས་པས། དེ་རྣམས་ན་རེ། ད་ལྟ་སངས་རྒྱས་ཀྱི་བསྟན་པ་དར་བས།
ལུང་ཕུག་རེ་ན་ང་པོ་ཅན་མང་པོ་འདུག་ཀྱང་། རྩོད་མེད་ཀྱི་མཁས་པ་ཆེན་པོ་འབྲོག་མི་ལོ་ཙཱ་བ་ནི་ཁྱིམ་མཛེས་ཡིན་པས་ཁྱེད་རང་རྒྱུས་ཆེ་ཡོད། དེ་འདྲ་བ་ད་ལྟ་བོད་ན་མེད་ངེས་པར་གདའ་ཟེར། དེ་ཅི་འདྲ་ཅིག་འདུག་དྲིས་པས། དབུས་གཙང་གི་མཁས་པ་ཐམས་ཅད་འདུ། ཆོས་གང་འདོད་པ་ཤེས་ཤིང་ནོར་མང་པོ་འདོད་པ་ཞིག་འདུག་ཟེར་བ་དང་། དེ་ཐོས་པས་དད་པ་སྐྱེས་ནས་ཕ་མར་ཡུལ་འཛིན་པ་དང་། ཁྱེད་རང་གི་ཞབས་ཏོག་ཁོང་སྤུན་དྲུག་པོས་ཆོག ང་འབྲོག་མི་ལོ་ཙཱ་བ་ལ་ཆོས་སློབ་ཏུ་འགྲོ་བྱས་པས། ཕ་མ་གཉིས་ཁ་མཐུན་པར་ཁྱོད་བུ་ཚའི་དུས་ནས་ཞི་ཞིང་དུལ།
ཕ་མ་ལ་སྲི་ཞུ་ཆེ། སྔར་ཡང་ཁྱེད་རྔ་ལྡི་རི་རི་འཕྲིན་བསྒྲུབ་བྱེད་པ་བག་དྲོ་བ་ཅིག་ཡོད། ཁྱོད་ཀྱིས་ཆོས་བསླབས་ན་མཁས་པ་ཞིག་ཡོང་ངེས་ཟེར་ཞིང་ཆ་རྐྱེན་གང་དགོས་བསྐུར་ནས་གཡོག་མདའ་གཞུ་ཅན་ལྔ་དང་བཅས་མུ་ཁུ་ལུང་དུ་བྱོན་ནས་འབུལ་བ་དང་ཞབས་ཏོག་གིས་མཉེས་པས་ལོ་ལྔ་ལ་རྒྱུད་གསུམ་ཡོངས་སུ་རྫོགས་པ་ཚར་ནས་བཤད་གསར་བྱས་པས། ཆོས་ཉན་པ་ཡང་འགའ་བྱུང་ཞིང་། དེ་ནས་ཡུལ་དུ་བྱོན་པ་དང་། ཕ་མ་སྤུན་ཟླ་ཞང་པོ་རྣམས་ཀྱིས་དབང་ཞུས་ཤིང་། མཚོ་སྐྱེས་ཀྱི་སྐོར། བསམ་མི་ཁྱབ། ཡི་གེ་མེད་པ་རྣམས་གནང་། རྒྱུད་ཀྱི་བཤད་པ་བྱས་པས་སྟོན་པ་འགའ་ཐོན་ཀྱང་གཞན་ཕན་ཆེན་པོ་མི་འོང་པ་འདྲ་སྙམ་ནས་སྒྲུབ་པ་མཛད་པས་ཉམས་རྟོགས་བཟང་པོ་བྱུང་ལ།
སྐུ་ཚེ་ཡང་རིང་པོ་བཞུགས་ནས་མཐར་འགྲོང་རྟགས་ཀྱང་བཟང་པོ་བྱུང་བ་ཡིན་ནོ། ། རྒྱུད་ཚར་བ་གསུམ་པ་ལྷ་རྩེའི་གྱི་ལྗང་དབུ་དཀར་བས་བླ་ཆེན་གྱི་སྙན་གྲགས་ཐོས་པས་དྲུང་དུ་ཕྱིན་ནས་ཐོག་མར་གླང་དོར་གཅིག་དང་། བ་ཞོ་མ་གཅིག་ཕུལ་ནས་ཕྱིས་གསེར་སྲང་དྲུག་ཅུ་འབུལ་བ་ཁས་བླངས་པས། སྤྱོད་ལམ་ལ་མཉེས་ནས་དབང་དང་རྒྱུད་གནང་བས་ལོ་བརྒྱད་ལ་རྒྱུད་གསུམ་སྒྲུབ་སྐོར་ལག་ལེན་དང་བཅས་པ་ཤེས་ཤིང་། ཁྱད་པར་སམྦུ་ཊི་ལ་མཁས་པར་བྱུང་ནས་ཁམས་སུ་འགྲོ་བར་ཞུས། རུང་གསུངས་ནས་བྱོན་པས། རྒྱ་ནག་རྒྱལ་པོ་ཁྲི་དོན་ཆེན་བྱ་བའི་བླ་མར་གྱུར་པ་ན། ངས་བླ་མ་ལ་གསེར་སྲང་དྲུག་ཅུ་འབུལ་བའི་ཁས་ལེན་བྱས་ཡོད་པས་བརྙེད་པ་འཚོལ་དུ་འགྲོ་གསུངས་པས། རྒྱལ་པོ་ན་རེ་འདི་རྣམས་བཀུལ་ལ་བཞུགས་པར་ཞུ་ཟེར་ནས་གསེར་སྲང་བརྒྱ་ཙམ་ཞིག་ཕུལ་བ་དེ་རྒྱུན་དུ་འོང་བའི་ཚོང་དཔོན་ཞིག་ལ་བསྐུར་བས། དེའི་ཕྱི་ལོ་བླ་ཆེན་གྱིས་ཁོང་རང་གིས་ངོ་ཤེས་པའི་ཀྱཻ་རྡོར་གྱི་ཐང་སྐུ་གཅིག་དང་།
ཁ་ཆེའི་རྡོ་རྗེ་དྲིལ་བུ་གཅིག་གནང་བྱུང་བས་ཐམས་ཅད་ཐུགས་དགེས། བླ་མ་ཡར་འབྱོན་འདོད་ཀྱང་རྒྱལ་པོས་གཏོང་མ་འདོད། སྐད་རིགས་མི་གཅིག་པས་སློབ་མ་ཆོས་ཤེས་པ་མང་པོ་མ་བྱུང་ཡང་། དབང་སེམས་བསྐྱེད་ཞུས་ནས་དགེ་བ་བསྒྲུབ་མི་དགེ་བ་སྤོང་ཞིང་བསྙེན་བསྒྲུབ་བྱེད་པ་མང་དུ་བྱུང་ལ། མཐར་འགྲོང་རྟགས་ངོ་མཚར་ཅན་བྱུང་བས་བསྟན་པ་ལ་ཕན་པ་བྱུང་ཟེར་རོ། ། བཞི་པ་ཤངས་ཀྱི་བྲག་རྩེ་སོ་ནག་པ་ནི། ཚོང་དཔོན་དཔལ་བྱ་བའི་བུ་ཡིན་ལ། དེས་བླ་ཆེན་ལ་གསེར་སྲང་སུམ་ཅུས་མགོ་བྱས་པའི་འབུལ་བ་བྱས་པས་མཉེས་ནས་རྒྱུད་གསུམ་ཆ་ལག་དང་བཅས་པ་གནང་ནས་ལོ་བརྒྱད་ལ་ཤེས་ཤིང་། ཁྱད་པར་དུ་སྒྲུབ་སྐོར་ལ་མཁས་པར་གྱུར་ནས་ཡུལ་དུ་ཕེབས་ཏེ་བཤད་པས། ཕ་མ་སོགས་སྒྲུབ་པ་པོ་བརྒྱ་ལྷག་རེ་ལས་བཤད་སྲོལ་འཛིན་པ་མ་བྱུང་།
འོན་ཀྱང་ཐམས་ཅད་ལ་ཉམས་རྟོགས་བཟང་པོ་བྱུང་བས་བསྟན་པ་ལ་ཕན་ཐོགས་ཆེན་པོ་བྱུང་བ་ཡིན་ཟེར་རོ། ། ལྔ་པ་ཉི་རའི་ཟུར་པོ་ཆེ་ཤཱཀྱ་འབྱུང་གནས་ཀྱིས་ཀྱང་གཟི་དང་གཡུ་ཟ་འོག་གི་གདན་གང་བ་ཞིག་ཕུལ་ནས་ཆོས་ཞུས་པས། ལོ་བཞི་ལ་རྒྱུད་གསུམ་ཆ་ལག་དང་བཅས་པ་མཁྱེན་ཅིང་ཁྱད་པར་དུ་གུར་ལ་མཁས་པ་གྱུར་ནས་ཆོས་གསུངས་པས། གྲྭ་པའང་བརྒྱ་ལྷག་རེ་འབྱུང་ཞིང་ཉ་རིར་རྒྱུད་ཀྱི་བཤད་པ་འཛུགས་པར་བཞེད་པ་ལ་ཁོང་གི་བུ་ཆེན་རྩེ་མོ་གཉིས། རྩེ་ལྐོག་གསུམ། ཀ་བ་བཞི། གདུང་མ་བརྒྱད། དྲལ་མ་སུམ་ཅུ་སོ་གཉིས། ནག་པོ་ཆེན་པོ་བཞི་བྱ་བ་རྣམས་འདུས་ནས་འབུལ་བ་མང་པོ་ཕུལ་ནས། གསང་སྔགས་སྔ་འགྱུར་གྱི་བསྟན་པ་མི་བཤིག་པར་ཞུ་ཟེར་བས་བཤད་མ་ནུས་པར་དེ་ལས་འཕེལ་བ་ནི་ཆེར་མ་བྱུང་ལ།
འོན་ཀྱང་འབྲོག་མིའི་སློབ་མ་གྲགས་ཆེ་བ་ཞིག་ཡིན་ནོ། ། དྲུག་པ་མངའ་རིས་པ་གསལ་བའི་སྙིང་པོ་ནི། ཡབ་བླ་མ་རྡོ་རྗེ་ཕུར་པ། ཡུམ་དགོས་སྐྱིད་བྱ་བའི་སྲས། གདུང་རུས་སྟག་ཚོ་བ་ཡིན་ཞིང་། རྒྱ་གར་གྱི་པཎྜི་ཏ་མཁས་པ་ཞིག་གི་སྐུའི་སྐྱེ་བ་ཡིན་པའི་སྟོབས་ཀྱིས་ཐུགས་རབ་ཤིན་ཏུ་ཆེ་བས། དགུང་ལོ་བརྒྱད་པ་ནས་མཚན་ཉིད་ཀྱི་བཤད་གྲྭ་བཙུགས་པས་གངས་པ་ཤེའུ་དང་། ཤང་པ་སྟོང་བན་རྒྱའོ་ལ་སོགས་པའི་སློབ་མ་བཟང་ལ་མང་བ་བྱུང་ཞིང་། དགུང་ལོ་བཅུ་གཅིག་པ་ལ་བླ་ཆེན་འབྲོག་མིའི་དྲུང་དུ་བྱོན་ཏེ་རྟ་དང་གཡག་ལུག་རྣམས་ཀྱིས་མུ་གུ་ལུ་གི་གཤོང་གང་བ་ཕུལ་ནས་ཆོས་ཞུས་པས། བླ་ཆེན་ཡང་ཤིན་ཏུ་མཉེས་ནས་སྔོན་ལ་གཞུང་ཕྲན་རྣམས་བསླབས་པས།
མཚོ་སྐྱེས་ལ་ལན་ལྔའི་བར་དུ་བློ་བསྐྱེད་བྱུང་པས། བླ་མ་མངའ་རིས་པའི་ཞལ་ནས་སྔོན་གྱི་བག་ཆགས་འདི་གལ་ཆེ་སྟེ། ངས་མཚན་ཉིད་རྣམས་ཕལ་ཆེར་ཞིག་དྲན་ཞིང་། མ་དྲན་པ་རྣམས་ཚར་རེས་མཁས་པར་གྱུར། གསང་སྔགས་རྡོ་རྗེའི་ཚིག་ལ་བླ་མའི་མན་ངག་དགོས་ཟེར་བའང་བདེན་པར་འདུག་སྟེ། མཚོ་སྐྱེས་ཀྱི་གཞུང་དུམ་བུ་འདི་ལ་ཚར་བཞིའི་བར་དུ་བློ་བསྐྱེད་རེ་བྱུང་ཡང་ལྔ་པ་ལ་སྔར་གྱི་དེ་ལས་བློ་བསྐྱེད་མ་བྱུང་། སྤྱིར་གྱི་ཕྱི་ནང་གཞན་དབང་རྟེན་འབྲེལ་སྒྲིག་པ། འདི་ལས་འདི་འབྱུང་གི་རྒྱུ་མཚན་དང་བཅས་པས་དེས་ན་ཆོས་གསང་སྔགས་ལ་ཐུག་གདའོ་ཡང་ཡང་གསུངས། ལོ་ལྔ་ལ་ཀྱཻ་རྡོར་རྒྱུད་གསུམ་འགྲེལ་པ་དང་བཅས་པའི་ཆ་ལག་ཐམས་ཅད་ལ་མཁས་པར་གྱུར་པས། བླ་ཆེན་གྱི་ཞལ་ནས།
བསྟན་པ་ཕྱི་དར་མཁན་སློབ་དང་། ཡོན་བདག་ལྷ་མཆོད་ཀྱི་སྐུའི་རིང་ལ་ངས་སྲོལ་བཏོད་པ་ཡིན། གསང་སྔགས་རྡོ་རྗེ་ཐེག་པའི་བཤད་སྲོལ་འདི་ཁྱོད་ལ་གཏད་པ་ཡིན་པས་དར་ཞིང་རྒྱས་པར་གྱིས་ཤིག དར་ནས་འོང་བར་ཡང་གདའ་ཡི་གསུངས་པའང་བྱུང་སྟེ། དེ་ནས་སྟོང་པོར་བྱོན་ནས་འབུལ་བ་མང་པོ་བྱུང་བས། རྟ་བཟང་པོ་ཉི་ཤུ་རྩ་དྲུག་གིས་མགོ་བྱས་པའི་འབུལ་བ་རྣམས་བླ་མ་ལ་ཕུལ་ནས་དབང་ཞུས་ཏེ་ལམ་འབྲས་གནང་བར་ཞུས་པས། ངས་དམ་བཅའ་ཞིག་བྱས་པས་རྒྱུད་ཚར་བ་ལ་ལམ་འབྲས་མི་སྟེར་བ་ཡིན་པས། བསྐྱེད་རྫོགས་ཟུང་འཇུག་གི་སངས་རྒྱས་མྱུར་དུ་འགྲུབ་པའི་ཁ་སྐོང་འདི་ལ་གཞི་གྱིས་གསུངས་ནས་འཁོར་འདས་དབྱེར་མེད་དང་། ཕྱག་རྒྱ་ཆེན་པོ་སྐོར་གསུམ་གནང་ནས་བཤད་སྒྲུབ་སྤེལ་མར་མཛད་པས། འཁོན་སྒྱུ་ཆུ་བ་ཤེས་རབ་འབར་ལ་སོགས་པའི་བཤད་སྲོལ་གྱི་བརྒྱུད་འཛིན་བཟང་ལ་མང་བར་བྱུང་བ་ཡིན་པས་དེ་རྣམས་ནི་བླ་ཆེན་གྱི་རྒྱུད་ཚར་བའི་སློབ་མ་ཡིན་ལ།
དེའི་རྗེས་སུ་མན་ངག་ཚར་བའི་སློབ་མ་རྣམས་འབྱུང་བས། དེ་ལ་དང་པོ་འབྲོམ་དེ་པ་སྟོན་ཆུང་ནི། འཕན་ཡུལ་གྱི་འབྲོམ་འཆད་པ། མཆེད་མོ་ནམ་མཁའི་མིང་པོ་ཆེ་བ་ཡིན་ལ། དེ་སྔར་ནས་མཐུ་ཆེ་བ་གཅིག་ཡིན་པ་ལ། བསམ་ཡས་ནས་མིའུ་ཐུང་སོར་བཞི་པ་གཅིག་གཏེར་ནས་ཐོན་ཏེ་བལྟས་པས། མ་མོ་ཡང་སྙིང་འདུས་པ་ནས། བདུན་འབུམ་སྔགས་ཀྱིས་ཁ་བསྐངས་ཏེ། ། ཞག་ནི་བདུན་ནམ་དགུ་དག་ལ། ། དགྲ་སྲོག་རྡོ་རྗེ་ཡིན་ཡང་ཆད། །
བསྙེན་པ་ཐོངས་ནས་བཟློག་མི་སྲིད། ། བྱ་བ་འདུག་ནས་མཚམས་བཅད་དེ་བསྙེན་པ་འབུམ་ཕྲག་བདུན་བསྐྱལ་བས་དཔལ་ལྷ་མོས་ཞལ་དངོས་སུ་བསྟན་ནས་ཅི་བྱ། སུ་གསོད། མྱུར་དུ་སྨྲོས་ཤིག་གསུངས་པས། དགྲ་བདུན་གྱི་མིང་ནས་སྨོས་པ་དང་། སོང་ནས་མགོ་བོ་བདུན་སྲོད་ལ་འཁྱེར་བ་དཀྱིལ་འཁོར་གྱི་སྟེང་དུ་བསྐྱུར་ནས་རེ་རེའང་གང་ཉེ་བ་གསུམ་གསུམ་འཆི་བས་སང་ཉིན་གཏང་རག་ཐོངས། དེ་ཕྱིན་ཆད་རྟེན་བཅས་ནས་བསྙེན་པ་ཁ་གསོས་པ་ཙམ་གྱིས་ཆོག་ཟེར་ནས་ནམ་མཁའ་ལ་སྤྲིན་ཡལ་བ་ལྟར་གྱུར་པ་དང་། དེ་ལྟར་བྱས་པས་མཐུའི་ནུས་པ་ཐོན་ཏེ་གྲགས་པ་ཆེན་པོ་བྱུང་སྟེ། རྒྱབ་རྟེན་ཞུ་བའི་ཡོན་བདག་དང་། བུ་སློབ་མང་པོ་བྱུང་ནས་ལོངས་སྤྱོད་བསམ་གྱིས་མི་ཁྱབ་པ་ཞིག་བྱུང་བ་དང་།
སློབ་དཔོན་ཐུགས་འབྱུང་སྟེ། གདམས་ངག་དེ་རྣམས་གཅུང་པོ་ལ་བྱིན་ལ་ཁྱོད་ཀྱིས་བསྒྲུབ་ལ་བསྟན་པ་སྲུངས། གྲགས་པ་ཐོབ་ནས་ལག་ལེན་ལ་མ་འགེལ་བ་འུར་ཐོགས། གདམས་ངག་གཞན་ལ་མ་སྟེར། ང་སྡིག་སྦྱོང་དང་བྱང་ཆུབ་བསྒྲུབ་པའི་གདམས་ངག་ཞུ་བ་ལ་བླ་ཆེན་འབྲོག་མིའི་དྲུང་དུ་འགྲོ་གསུངས་ནས། མཛོ་རྟ་མང་པོ་ཁལ་གྱིས་མནན་ཏེ་མུ་གུ་ལུང་དུ་བྱོན། བླ་ཆེན་ལ་མཛོ་རྟ་བརྒྱད་ཅུས་སྣ་དྲངས་པའི་བརྒྱ་འབུལ་ལྔ་བྱས་ནས་ལམ་འབྲས་ལམ་སྐོར་དང་བཅས་པ་ལྷག་མ་ལུས་པ་གནང་བར་ཞུས་པས། བླ་མས་ཀྱང་དེ་ལྟར་ཞལ་གྱིས་བཞེས་ནས་དབང་ལ་སོགས་པ་ཐམས་ཅད་རྫོགས་པར་གནང་ནས་སྒྲོ་འདོགས་ཆོད་པ་ཙམ་གྱི་དུས་གཅིག་ཏུ། འཕན་ཡུལ་བའི་ཇོ་སྲས་སྨ་ར་སེར་པོ་ཅན་གཅིག་དང་། སྨ་ར་ནག་པོ་ཅན་གཉིས་འབྲོག་ལ་མཐུ་ཞུ་རུ་བྱུང་བས།
བླ་མའི་རྣམ་ཐར་ལ་མོས་ནས་བློ་འགྱུར་ཏེ། བླ་ཆེན་ལ་ཁྲིད་ཐོབ་པ་མེད་ནས་འབྲོམ་ལ་ཞུས་པས། ཁམས་འདུས་པ་བར་པ་ཡན་ཆོད་ཀྱི་ཁྲིད་གནང་། དེ་ནས་ཡུལ་དུ་གཤེགས་བསམ་སྟེ་ཁལ་མའི་རྟ་གཅིག་གཡར་པོ་ཞུས་པས། སློབ་མས་བླ་མ་ལ་འབུལ་བ་བྱེད་པ་ལུགས་ཡིན། བླ་མས་སློབ་མ་ལ་འབུལ་བ་བྱེད་པའི་ལུགས་མེད་གསུངས་ནས་མ་གནང་བས་འབྲོམ་ཡིད་ཆད་ནས། འཁོར་རྣམས་ལ་ལམ་དུ་སྟེར་མི་འདྲ་ཡོང་ངམ། གལ་ཏེ་མ་བྱུང་ན་ཡུལ་དུ་འཁུར་ནས་འགྲོ་བ་ངོ་ཚ་བས་འདི་ནས་ཕར་འགྲོ་གསུངས་ནས་དིང་རི་ཕྱོགས་ལ་བྱོན་པས་འབུལ་བ་མང་པོ་བྱུང་ཡང་། ཕྱག་རྒྱ་ཆེན་པོ་ཡི་གེ་མེད་པའི་གདམས་ངག་འདི་མི་མང་པོ་ལ་གནང་བས་བླ་མ་དང་དམ་ཚིག་གི་སེལ་བག་ཙམ་བྱུང་བའི་སྟོབས་ཀྱིས་སྙུང་ནད་དྲག་པོ་བྱུང་བ་དང་འགྲོང་པར་མཁྱེན་ནས། ངའི་བླ་མ་དེ་སངས་རྒྱས་དངོས་སུ་འདུག
བླ་མས་ངའི་སྣོད་བརྟགས་པར་འདུག་པ་ལ། ངས་མ་གོ་བ་ལོག་ལྟ་ཅུང་ཟད་ཅིག་བྱུང་བས་ལན་འདུག ད་ངའི་རུས་པ་འདི་དང་ཡོ་བྱད་འདི་རྣམས་བླ་མའི་ཕྱག་ཏུ་ཕུལ་ནས་ཇི་ལྟར་ཐུགས་ཀྱི་དགོངས་པ་བཞིན་མཛད་པ་ཞུ་ཞུས། ཁྱེད་རྣམས་ཆོས་ཞུ་ན་རྩོལ་བ་མེད་པར་གནང་བར་འདུག་སྟེ། གཞན་རྣམས་ལ་ནི་བསམ་པ་མེད། ཁྱེད་སེ་རོག་གཉིས་པོའང་ངས་ཕོག་པའི་ཁྲིད་ཀྱིས་ཁེངས་ནས་མི་ཞུ་བ་འདུག་སྟེ། དངོས་གྲུབ་ཀྱི་རྩ་བ་བླ་མ་ཡིན་པས། བླ་མ་གཅིག་ལ་རྟེན་འབྲེལ་འཆུགས་ན་རྟེན་འབྲེལ་བརྒྱད་འཆུག་ཏུ་འོང་བས། སྒོམ་ཆེན་གཉིས་ཀྱང་ཁྲིད་ཀྱི་གསལ་འདེབས་རེ་ཞུས་ན་འཐད། དེས་ན་ངའི་ཡོ་བྱད་རྣམས་ཀྱི་ཕྱེད་བླ་མ་ལ་བསྔོས་པ་ཡིན་པས་དེ་ཚང་བ་གལ་ཆེ་གསུངས་ནས་འདས་ཏེ།
སྤུར་སྦྱངས་པས་ནམ་མཁའ་ཐམས་ཅད་འཇའ་འོད་ཀྱིས་ཁེངས་ཤིང་། གདུང་རྣམས་ཀྱང་རིང་བསྲེལ་གྱི་ཕུང་པོར་གྱུར། དེ་ནས་ཁོང་རྣམས་ཀྱིས་གདུང་རུས་དང་ཡོ་བྱད་རྣམས་ཁྱེར་ཏེ་མུ་གུ་ལུང་དུ་ཕྱིན། བླ་ཆེན་ལ་གདུང་དང་ཡོ་བྱད་རྣམས་སྔར་ཞལ་བཀོད་ཡོད་པ་བཞིན་ཕུལ་བས། བླ་ཆེན་གྱིས་གདུང་སྐུ་པང་དུ་བཞེས་ཏེ་བུས་ཕ་ཅན་དུ་བསྙེགས་སམ་གསུངས་ནས་སྤྱན་ཆབ་མང་དུ་བྱུང་བ་དང་། སློབ་འཁོར་རྣམས་ཀྱི་ཡང་ལོག་རྟོག་སངས་ཤིང་གསུང་ཆེམས་རྣམས་ཕུལ་བས། འབྲོམ་ལ་དམ་ཚིག་གི་སེལ་བག་ཙམ་ཞིག་བྱུང་འདུག་ཀྱང་སེལ་དེ་དག་ནས་ཁོང་བདེ་བ་ཅན་དུ་སོང་འདུག ད་ཁྱེད་རང་རྣམས་ཆོས་འདོད་ན་ཁོང་གི་ངོ་ལ་སྟེར་རོ་གསུངས་པས། གཞན་རྣམས་ཀྱིས་ཀྱཻ་རྡོར་གྱི་དབང་སྐུར་ཞིག་ཞུས། སྒོམ་ཆེན་གཉིས་པོས་ཆོས་ཉི་མ་ལྔའི་བར་དུ་ཉན་ནས་ངེད་གཉིས་ཁ་རག་ཏུ་བསྒོམ་ལ་འགྲོ་བས་གེགས་བཞིན་བྱུང་ན་དྲུང་དུ་འོང་བས་ཐུགས་རྗེས་འཛིན་པར་ཞུ་ཞུས་པས།
ཁྱོད་གཉིས་ཀྱིས་ཁམས་འདུས་པ་ཡན་གྱི་ཁྲིད་ཚར་འདུག་པས་དེ་བཞིན་དུ་སྒོམས་ལ་བར་ཆད་མི་ཡོང་བར་ངས་བྱིན་གྱིས་བརླབས་ཀྱི་གསུངས་ཤིང་། འཕགས་པ་ཆོས་སྣང་འདི་བླ་མ་ལ་སངས་རྒྱས་སུ་ཐག་ཆོད། བཤད་པ་ཧ་ཅང་མི་ཤེས་ཀྱང་། བསྒོམ་ཁྲིད་ཐམས་ཅད་རྫོགས་ཤིང་ཉམས་མྱོང་ཡང་བཟང་བའི་གང་ཟག་ཁྱད་པར་ཅན་ཡིན་ཁོང་དང་མ་བྲལ་བ་གྱིས། ཁྱོད་ཀྱིས་ཀྱང་ཁོང་གཉིས་ཀྱི་མགོ་འདྲོང་པར་གྱིས་ཤིག དབུས་གཙང་གི་ཆེ་ཆུང་བྱ་མི་དགོས་གསུངས་བའི་ཞལ་བཀོད་མཛད། ཁོང་རྣམས་ཀྱིས་ཀྱང་དེ་བཞིན་བྱས་པས་སེ་རོག་གཉིས་ཀྱིས་ཀྱང་སྒོམ་ལ་བར་ཆད་མེད་པར་མགོ་ཐོན་ཏེ་དངོས་གྲུབ་ཅུང་ཟད་རེ་ཐོབ་པ་ཡིན་ལ། དེས་ན་ངོ་མཚར་སྣང་བ་སོགས་ལོ་རྒྱུས་ཕལ་ཆེ་བར་འདིའི་སྐབས་ཀྱི་སེ་རོག་གཉིས་འབྲོག་མིའི་སློབ་མ་གྲུབ་པ་ཐོབ་པའི་ཕོ་གསུམ་གྱི་སྒྱེར་སེ་བོ་དང་། གཤེན་བསྒོམ་རོག་པོ་གཉིས་དང་གཅིག་པ་ལྟ་བུར་བཤད་འདུག་ཀྱང་། འདི་གཉིས་ཀྱི་སྐྱེ་ས་ཡང་འཕན་ཡུལ་བར་བཤད་པའང་འདུག་ཅིང་།
དེར་མ་ཟད་རྡོ་རྗེ་འཆང་གིས་འདི་གཉིས་ཀྱི་དངོས་གྲུབ་ཅུང་ཟད་རེ་ཐོབ་སྐད་ཅེས་གསུངས་ལ། རྗེ་བཙུན་གྱིས་སྒྱེར་བསྒོམ་སེ་བོ་སོགས་གྲུབ་པ་ཐོབ་པའི་སློབ་མ་བདུན་བགྲངས་ནས། དང་པོ་དྲུག་ནི་ལུས་མ་སྤངས་པར་གྲུབ་པ་ཐོབ་པའོ། ། མཆེད་མོ་ནམ་མཁའ་ནི་ཐུན་མོང་གི་དངོས་གྲུབ་ཐོབ་པའོ་ཞེས་གསུངས་པས་ན། མི་གཅིག་པ་འདྲ་སྟེ་དཔྱད་པར་བྱ་ཞིང་། ཡང་ངོ་མཚར་སྣང་བར། སྒྱེར་བསྒོམ་དང་གཤེན་བསྒོམ་གཉིས་འཆི་ཙ་ན་དུས་གཅིག་ལ་འཆི་བའི་ཆད་མཛད་པས། སྒྱེར་བསྒོམ་གྲོང་པའི་དུས། ངའི་རོ་འདི་རི་མཐོན་པོར་སྐྱོལ་ཅིག་གསུངས་པས་ཉེ་གནས་ཀྱིས་ཁོང་གི་རོ་རི་མཐོན་པོར་བསྐྱལ་བ་སོགས་ཀྱང་བཤད་འདུག་པས་ཡང་ན་རྗེ་བཙུན་གྱིས་མཛད་པའི་བླ་མ་བོད་ཀྱི་ལོ་རྒྱུས་ན། ལུས་མ་སྤངས་ཞེས་པ་དེ་ཡི་གེ་པའི་སྐྱོན་ཡིན་དགོས་ལ།
དེ་ལྟར་མ་ཡིན་ན་དེ་གཉིས་ལ་འགལ་སྤོང་ཞིག་དགོས་པ་འདྲའོ། ། དེ་ནས་མན་ངག་ཚར་བའི་སློབ་མ་གཉིས་པ་སེ་སྟོན་ཀུན་རིག་ནི། མདོ་སྨད་ཀྱི་ཕྱི་འབྲུམ་པ་སེ་ལྕེ་ཚེ་བྱ་བའི་རིགས། གྲེ་ལྕེ་བདེ་ལ་ཤེས་རབ་ཆེ་བ་ཞིག་ཡིན་པར་སྔོན་གྱི་བག་ཆགས་སད་པའི་སྟོབས་ཀྱིས་གཡག་མ་སྨད་སུམ་ཅུ་ཙམ་ཁྱེར་ནས་མུ་གུ་ལུང་དུ་བྱོན་ཏེ་བླ་ཆེན་ལ་ཕུལ་ནས་གདམས་ངག་ཞུས་པ་ན། འབུལ་བ་ཆེན་པོ་མིན་ཡང་ལུང་པ་ཕུ་གསུམ་འཛིན་པ་ལ་མཁོ་ཡི་གསུངས་ནས་འབུལ་བ་རྣམས་བཞེས་ཀྱང་རེ་ཞིག་བར་ལ་དབང་རེ་ཙམ་མ་གཏོགས་གསུང་ངག་མ་གནང་བ་ལ། ཕྱིས་ཡུན་རིང་དུ་བསྒུགས་པ་དང་། སྤྱོད་ལམ་གྱིས་མཉེས་ནས་གདམས་ངག་ཡོངས་སུ་རྫོགས་པར་གནང་ནས་ཐམས་ཅད་ཐུགས་སུ་ཆུད་པས་ཉམས་རྟོགས་བཟང་པོ་བྱུང་ཞིང་། ཁྱད་པར་གེགས་སེལ་ལ་མངའ་བརྙེས་པས་སློབ་མའང་ཞང་སྟོན་མཆེད་གཉིས་དང་། ཞ་མ་ལྕམ་སྲིང་ལ་སོགས་པ་གསུང་ངག་གི་ལམ་སྲོལ་འཛིན་པའི་མཁས་གྲུབ་བསམ་གྱིས་མི་ཁྱབ་པ་བྱུང་བས་བླ་མ་འདི་ཉིད་གདམས་ངག་རབ་ཏུ་ཐོབ་པ་ཡིན་ལ། གསུམ་པ་ལྷ་བཙུན་ཀ་བ་ལེ་ནི།
ཡོན་བདག་མཆེད་གསུམ་གྱི་སྲས་ཀྱང་ཡིན་ལ། ཁྱད་པར་ཡུམ་གྱི་མིང་པོ་ཡིན་པས་གདམས་ངག་རྫོགས་པར་གནང་ཡང་། དེ་ཉིད་སྐུ་ཚེ་ཐུང་བས་དེ་ནས་བརྒྱུད་པའི་ལམ་འབྲས་ཀྱི་བཤད་སྲོལ་མ་བྱུང་བས་ཐ་མར་ཐོབ་པ་ཞེས་ཁ་ཅིག་ཟེར་རོ། ། དེ་ནས་གྲུབ་པ་ཐོབ་པའི་སློབ་མ་བདུན་ནམ། དགུའི་དང་པོ་སྒྱེར་བསྒོམ་སེ་བོར་གྲགས་པ་ནི། གཙང་སྨད་པའི་ཕྱུག་པོ་དད་པ་དང་ཤེས་རབ་ཆེ་བ་ཞིག་ཡིན་པ། དེས་བླ་ཆེན་གྱི་སྙན་པ་ཐོས་ནས་མང་མཁར་དུ་བྱོན་ཏེ། རལ་གྲི་བཟང་པོ་གཅིག་གིས་ཐོག་དྲངས་པའི་འབུལ་བ་བཟང་པོ་བྱས་ནས་གདམས་ངག་ཞུས་པས། རྟེན་འབྲེལ་བཟང་། འཁོར་བའི་གཡུལ་ལས་རྒྱལ་བར་འདུག
མན་ངག་སྦྱིན་གྱི་གསུངས་ནས་ཐོག་མར་དབང་གསུམ་པོ་མཐུད་མར་གནང་། དེ་ནས་གདམས་ངག་རྣམས་གནང་བས་ལོ་གསུམ་ལ་ཁྲིད་བསྒྲུབ་པའི་ལུང་སྦྱིན་པ་དང་བཅས་པ་ཚར་ནས་གཏང་རག་ལ་ནས་ཁལ་བརྒྱ་ཕུལ་ཏེ། ལོ་བཅུ་གསུམ་གྱི་བར་ལ་སྟག་ལོ་སྡིང་ལ་སོགས་པར་བསྒོམས་པས་མངོན་ཤེས་དང་། རྫུ་འཕྲུལ་བསམ་གྱིས་མི་ཁྱབ་པ་ཐོབ་ནས་བོད་ན་ངའི་གདུལ་བྱ་མི་འདུག་གསུངས་ནས་དཔལ་གྱི་རི་ལ་གཤེགས་ཞེས་གྲགས་ལ། གཉིས་པ་རྟ་ནག་པ་གཤེན་བསྒོམ་རོག་པ་ནི། ཨ་ཁུ་བོན་པོའི་གྲུབ་ཐོབ་ཏུ་བྱེད་པ་ཞིག་ཡོད་པ་དེ་འདས་ནས། དེའི་བུ་སློབ་དང་། ཡོན་བདག་བྱང་འབྲོག་པ་མང་པོ་ཡོད་པའི་གསེབ་ན་ཕར་བསོད་སྙོམས་ལ་ཕྱིན་པས་ཡོ་བྱད་མང་པོ་བྱུང་ནས་བརྗེས་བསྒྲུབ་རྣམས་བྱས་ཏེ། དེའི་ལྷག་མ་ལ་གསེར་སྲང་བཅུ་གསུམ་ཙམ་བྱུང་བས། བླ་ཆེན་འབྲོག་མིའི་སྙན་པ་ཐོས་པ་དང་།
བོན་ལ་ཡིད་མ་ཆེས་པར་གསེར་རྣམས་ཁྱེར་ནས། གཤེན་སྟོན་གཡུང་རུང་གྲུབ་དཔོན་གཡོག་བདུན་གྱིས་འབྲོག་མིའི་དྲུང་དུ་ཕྱིན་ཏེ་གསེར་ཕུལ་ནས་ལམ་འབྲས་ཞུས་པས། ཁྲིད་ལོ་ལྔ་ལ་ཚར། བསྒྲུབ་པ་ལུང་སྦྱིན་གནང་ནས་བྱང་སེ་མོ་དོ་ལ་སོགས་པར་ལོ་བཅུ་གསུམ་བསྒོམས་པས་གྲུབ་པ་ཐོབ་སྟེ། གངས་ཏི་སེ་ན་བོན་པོའི་རིག་འཛིན་མང་པོ་ཡོད་པ་དེ་རྣམས་ཡང་དག་པའི་གདམས་པས་མཁའ་སྤྱོད་དུ་གཏོང་བའི་དུས་ལ་བབས་འདུག་གསུངས་ནས་དགོང་ཁའི་ཉི་ཟེར་ལ་ལམ་བྱས་ནས་གངས་རི་ཏི་སེར་གཤེགས་སྐད། གསུམ་པ་དབུས་པ་གྲོད་པ་ཆེ་ནི། འཕན་ཡུལ་རག་མ་ཡ་ཡོ་བཀྲས་བདེ་བྱ་བ། རྩལ་དང་སྙིང་ཁམས་སྡུག་སྲན་ཆེ་བས་ཡ་ཕོ་བརྒྱ་རེའི་མགོ་བསྡུས་ནས་བོད་ནོར་འབྲོག་ཏུ་བསྐྱེལ་ཞིང་། འབྲོག་ནོར་བོད་དུ་བསྐྱེལ་བའི་ཆོམ་རྐུན་པ་ཆེན་པོ་ཞིག་ཡིན་པ་ལས། སྐབས་ཤིག་ཏུ།
སྲིང་མོ་དང་ངོ་ཚ་བསྣོལ་བས་དེ་སྦྲུམ་པ་དང་། ངོ་ཚས་རྐྱེན་བྱས་ནས་བག་མ་ཕྱུག་པོ་ཞིག་བཅོམ་པའི་གཡུ་སྟོང་རི་བ་གཅིག་གིས་མགོ་བྱས་གཡུ་བཅུ་ཙམ་ཡོད་པ་འཁྱེར་ནས་གཙང་ཕྱོགས་སུ་ཡོང་པས། བླ་ཆེན་གྱི་སྙན་པ་ཐོས་པ་དང་། ལས་འཕྲོ་སད་ནས་མུ་གུ་ལུང་དུ་ཕྱིན་ཏེ། བླ་ཆེན་དང་མཇལ་གཡུ་རྣམས་འབུལ་བ་བྱས། ཆོས་ཞུས་པས་སྣོད་དུ་མཁྱེན་ནས་དབང་བསྐུར་ཏེ་ཁྲིད་རྣམས་ཟིན་ཐུན་དུ་བྱས་བསྒོམས་པས་ཉམས་རྟོགས་བཟང་པོ་བྱུང་ཞིང་། ཁྱད་པར་རླུང་སྤུ་གྲི་སྟོབས་སུ་གྱུར་པ་བརྟེན་ནས་ཟ་མ་གཞུང་ལས་མི་བགྲངས་པར་ཟན་བྲེ་གསུམ་མ་ལ་སོགས་པ་ཟ་དགོས་པ་བྱུང་བས་དེ་སྐད་དུ་གྲགས་ཤིང་། མཐར་གྲུབ་པ་ཐོབ་ནས་ལྷོ་ཕྱོགས་དཔལ་གྱི་རི་ལ་གཤེགས་ཤིང་། འདི་གསུམ་ནི་གཙོ་བོ་ཡིན་ལ། དེ་ནས་འབྲིང་རྗེ་ཤཱཀྱ་བརྩོན་འགྲུས་ནི།
ཡུལ་ལྕོག་རོ་ཟངས་དཀར་བ་ཡིན་ཞིང་། ཕྱུག་གཙང་མཐོང་བསྒོམ་ནི་ལྷོ་སྨད་གཉན་རྩེ་བ་གྲགས་པ་བཀྲ་ཤིས་བྱ་བ་ཡིན་ལ། འདི་གཉིས་ཀྱིས་ཀྱང་བླ་ཆེན་གྱི་དྲུང་དུ་གདམས་ངག་ཞུས་ནས་ཉམས་རྟོགས་བྱུང་བ་སོགས་ཀྱི་ལོ་རྒྱུས་འགའ་ཞིག་འདུག་ཀྱང་རྗེ་བཙུན་གྱིས་མ་བགྲངས་པས་འདིར་ཡང་ཟུར་ཙམ་ལས་མ་བཤད་པ་ཡིན། དེ་ནས་གྲུབ་པ་ཐོབ་པའི་མི་བཞིར་གྲགས་པ་ལས། དབྲད་བསྒོམ་མ་དཀོན་ནེ་བྱ་བ། མང་མཁར་ཕུའི་དབྲད་ཀྱི་གཡའ་སང་བ་ཡིན་པ་དེས་འབྲོག་ཅིག་ཏུ་ཁྱིམ་སོ་ལ་ཕྱིན་པས། ལོ་གཅིག་འཁོར་བ་དང་ཁྱོ་ཤི་བའི་སྡུག་བསྔལ་གྱིས་ཁམས་འདུས་དྲག་པོ་ཞིག་བྱུང་ནས་རྒྱུན་དུ་སྐད་ཆེན་པོས་ངུ་ཞིང་ཡོད་པ་ལ། བླ་ཆེན་གྱིས་སྦྲ་འདུས་ཆེ་ས་ཞིག་ཏུ་ཕེབས་པའི་ཡར་ལམ་མར་ལམ་གཉིས་ཀར་སྐད་གསན་ནས་དྲིས་པས། རྒྱུ་མཚན་ཞུས་པ་དང་། མྱ་ངན་རང་འབྱུང་གི་ཏིང་ངེ་འཛིན་སྐྱེས་པར་འདུག
ཉེ་འབྲེལ་འདྲ་ཡོད་ན་ང་ཅན་དུ་སྐྱོལ་ཅིག་གསུངས་པས། སང་ཉིན་མི་བཞིས་མདོ་ལེ་བྱས་ཏེ་བསྐྱལ་བས་བླ་ཆེན་གྱིས་གེགས་སེལ་མཛད་པས་གེགས་ལས་གྲོལ་བ་དང་། དང་པོ་བླ་མ་དབྲད་བསྒོམ་ལ་བསྒོམ་འཕེལ་ལམ་གསུངས་ཏེ་སྒོམ་བཏབ་པ་ལེགས་སམ། ཞག་དུ་སོང་ངམ། བདག་ནི་བརྗེད་ནས་དྲན་པ་མི་གདའ་ཟེར། བླ་མས། དྲན་པ་མེད་ཅིང་ཡིད་ལ་བྱར་མེད་པ་ནི་སངས་རྒྱས་རྗེས་སུ་དྲན་པའོ། ། དེ་བཞིན་དུ་ཆོས་དང་དགེ་འདུན་དྲན་པའོ་གསུངས། དེ་ནས་ནོར་བུ་ཆུ་ཤེལ་གྱི་གདམས་ངག་བསྟན་པས་ཉིན་ཞག་ཕྲུགས་གཅིག་ལ་ཏིང་ངེ་འཛིན་གཅིག་ཏུ་སོང་ལ། སངས་པ་དང་།
དབང་བསྐུར་ནས་བསམ་མི་ཁྱབ་ཀྱི་བཤད་ཁྲིད་སྤེལ་མར་གསུངས་པས། མིག་གི་རྣམ་ཤེས་རྟོགས་པ་ཡིས། ། གཉིས་མེད་ཡེ་ཤེས་ངོ་མཚར་ཆེ། ། གཉིས་པོ་དག་གིས་སྤྱད་པ་ཡིས། ། ཡེ་ཤེས་མེ་ཡིས་འབར་བར་འགྱུར། ། ཞེས་པའི་ཚིག་དེ་ལ་བརྟེན་ནས་མུ་གུ་ལུང་གི་ཆོས་གྲྭ་དེ་ཉིད་དུ་ལུས་གནད་མ་ཞིག་པར་ཞག་བདུན་གྱི་རིང་ལ་ཏིང་ངེ་འཛིན་གཅིག་ཏུ་སོང་བས། མོས་གུས་ཅན་བྱིན་རླབས་ཀྱིས་ཁམས་འདུ་བའི་དཔེར་མཛད་ཅིང་། དེ་ནས་བསྒོམས་པས་ཚེ་འདི་ཉིད་ལ་ལུས་མ་སྤངས་པར་གྲུབ་པ་བརྙེས་ཏེ་རེ་ཞིག་བོ་དོང་གི་རིའི་བྱེ་བྲག་ཇོ་མོ་ནགས་རྒྱལ་གྱི་གནོད་སྦྱིན་མོའི་མཆོད་གནས་མཛད་ནས་མཐར་ཨུ་རྒྱན་དུ་གཤེགས་པ་ཡིན་ལ། དེ་ནས་སྟོད་མོ་རྡོ་རྗེ་མཚོ་བྱར་མེད་མ་བྱ་བ་ནི། མང་མཁར་སྟོད་སྤེ་མ་ཡིན་ཅིང་།
དེས་འབྲོ་དགྲ་འདུལ་དུ་ཁྱིམ་སོ་བྱས་པས་བུ་བདུན་སྐྱེས་ནས་ཡོད་པ་ལ། ཡུལ་མི་རྣམས་ཀྱིས་བཅོམ་ནས་ཕ་བུ་བརྒྱད་དུས་གཅིག་ལ་བསད་པས། སྟོད་མོ་ཞག་ལྔའི་བར་དུ་བརྒྱལ་བ་མ་སངས་པ་དང་། ཕ་མིང་རྣམས་ཀྱིས་བླ་ཆེན་ལ་ཞུས་པས། བརྒྱལ་བ་བསློང་བ་ལ་ང་མཁས་པས་ཁྱེར་ཤོག་གསུངས། བཏེགས་ནས་དྲུང་དུ་བསྐྱལ་བས། བླ་ཆེན་གྱིས་བརྒྱལ་བ་དེ་ལས་བསླངས་ནས་ངོ་སྤྲོད་བཏབ་པས། ཏིང་ངེ་འཛིན་བཟང་པོ་འཁྲུངས་ཤིང་། དེའི་རྒྱུན་བསྐྱངས་ནས་བསྒོམས་པས་གྲུབ་པ་ཐོབ་སྟེ་ལུས་མ་སྤངས་པར་མཁའ་སྤྱོད་དུ་གཤེགས་པ་ཡིན་པས་དེ་ནི་ལས་འཕྲོ་ཅན་རང་གི་ངང་གིས་ཁམས་འདུས་པའི་དཔེར་མཛད་དོ། ། ཡང་ཤབ་པ་མོ་ལྕམ་གཅིག་ནི།
ཡུལ་ཚྭ་མོ་རོང་པ་ཕ་ཇོ་རྒྱལ་པོ་བྱ་བའི་བུ་མོ། མིང་པོ་བདུན་གྱི་སྲིང་གཅིག་མ་རིགས་བཟང་ཞིང་། དད་པ་དང་ཤེས་རབ་ཆེ་བ་ཞིག་ཡིན་པ་དེས་བླ་ཆེན་གྱི་དྲུང་དུ་ཕྱིན་ནས་འབུལ་བ་བསྙེན་བཀུར་བཟང་པོ་བྱས་ནས་གདམས་ངག་ཞུས་པས། བླ་མ་མཉེས་ནས་དབང་བསྐུར་ཏེ་དབང་གསུམ་པའི་དུས་སུ་ཞུ་བདེ་ལྷན་སྐྱེས་ངོ་སྤྲད་པས་ཉི་མ་དྲོས་ཆེན་བར་ཏིང་ངེ་འཛིན་དུ་གྱུར་ནས་སངས་པ་དང་། ཕྱག་བཙལ་ཏེ། སྐུ་དྲིན་ཆེ་ལགས་སོ། ། བླ་མ་སངས་རྒྱས་དང་མཇལ། བྱིན་རླབས་འཕྲལ་དུ་ཞུགས། སངས་རྒྱས་སེམས་ལས་བརྙེད། འཁོར་བ་མ་སྤངས་དབྱིངས་སུ་དག
བདག་གི་དོན་ཆེན་གྲུབ་ཟིན་ཏོ་ཟེར་ཞིང་། དེ་ནས་བསྒོམས་པས་ལོ་ཉེར་ལྔ་ལ་མངོན་ཤེས་དང་རྫུ་འཕྲུལ་བརྙེས་ནས་ཨུ་རྒྱན་དུ་གཤེགས་པ་ཡིན་ནོ། ། དེ་ནས་མཆེད་མོ་ནམ་མཁའ་ནི། འབྲོམ་དེ་བ་སྟོན་ཆུང་གི་ཨ་ཅེ་ཡིན་ལ། དེ་ཡང་འབྲོམ་མཆེད་པའི་བླ་མ་ཁྲོ་རྒྱལ་ཡེ་ཤེས། དེ་པ་ཤཱཀྱ་རྒྱལ། དེ་པ་སྟོན་ཆུང་། འོད་ཟེར་རྡོ་རྗེ་སོགས་མཆེད་ལྔའི་གཅེན་མོའི་མནལ་ལམ་དུ་བུད་མེད་མང་པོ་བྱུང་ནས། ཁྱོད་ཀྱི་སྲིང་མོ་ནམ་མཁའ་ཡེ་ཤེས་ལ་ནོར་རྫོངས་བཟང་པོ་དང་བཅས་ཏེ་འབྲོག་མི་ལོ་ཙཱ་བ་ཅན་དུ་བསྐྱལ་ནས་མཁའ་སྤྱོད་དུ་བཏང་ངོ་། ། ད་ལྟ་ངེད་ཀྱིས་ཁྲིད་ནས་འགྲོ་ཟེར་བ་ཡང་ཡང་བྱུང་།
དེའི་དུས་མཆེད་མོ་ནམ་མཁའ་ཡང་ཞག་གསུམ་ཙམ་དྲན་མེད་དུ་སོང་ནས་དྲན་པ་རྙེད་པ་དང་། བླ་མ་འབྲོག་མིའི་རྣམ་ཐར་མང་པོ་འཆད་པས་ཕ་མ་ཉེ་འབྲེལ་རྣམས་ངོ་མཚར་ནས་གྲོས་བྱས་ཏེ། ནོར་མང་པོ་བཀུར་ནས་བླ་ཆེན་གྱི་དྲུང་དུ་བརྫངས་པ་དང་། བླ་ཆེན་གནམ་ཐང་དཀར་པོའི་ཕར་སྣ་མང་བཟང་བྲག་ཕུག་བྱ་བ་ན་བཞུགས་པའི་ཆོས་རར་བུ་མོ་མཚན་དང་ལྡན་པ་གཅིག ཕ་མ་ལ་བླ་ཆེན་ཅན་འགྲོ་བར་ཞུས་ནས་འོང་པ་ཡིན་ཟེར། གཡུ་སྟོང་རི་བ་གཅིག་གིས་མགོ་བྱས་འབུལ་བ་རྣམས་ཇི་ལྟར་དུས་ལ་བབས་པ་ན་མཁའ་སྤྱོད་དུ་གཏོང་བར་ཞུ་ཟེར་བའི་ཞུ་ཡིག་དང་བཅས་ཕུལ་བས། དེའི་ནུབ་མོ་ནས་ཁོང་དཔོན་གཡོག་རྣམས་ལ་བདེ་མཆོག་གི་དབང་གནང་ཞིང་། མཆེད་མོ་ལ་སྟེང་སྒོ་རྣམ་པར་འགོག་པ་རྐྱལ་པ་ཁ་གཅུས་ཀྱི་གདམས་པ་གནང་བས་དེ་མ་ཐག་རླུང་སེམས་དབུ་མར་ཚུད་པའི་མཚན་རྟགས་བྱུང་བ་དང་། གྲོགས་རྣམས་ལ་ང་ད་ལྟ་ནས་མཁའ་སྤྱོད་དུ་སླེབ་པའི་མཚན་མ་བྱུང་ངོ་། ། ཁྱེད་རང་རྣམས་ནངས་པར་རང་ཡུལ་དུ་གཤེགས་ནས་ཡབ་ཡུམ་རྣམས་ལའང་དེ་སྐད་ཞུས་ཤིག་ཟེར་ནས་ཁོང་རྣམས་དེའི་སང་དེ་བརྫངས།
དེ་ནས་ཕག་མོའི་ཆོས་སྐོར་རྣམས་གནང་སྟེ། དེ་ཡང་བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ། ལམ་གྱི་ཡན་ལག ཐུན་མོང་གི་དངོས་གྲུབ་བསྒྲུབ་པ་གནོད་སྦྱིན་མོ་པདྨ་སིདྡྷི་དང་། ཁོལ་པོ་པཱ་དྷ་ཀ་དབང་དུ་བསྡུ་བ་དང་། སྨན་ཆེན་པོའི་བཅུད་ལེན་རྣམས་གནང་བས། གནོད་སྦྱིན་མོ་འགྲུབ་ནས་དབུས་ཀྱི་ཤུན་བྲག་རུམ་བྱ་བའི་རྒྱ་ལམ་དུ་ཁང་ཆུང་ཞིག་བརྩིགས་ནས་མགྲོན་པོ་བྱུང་ཚད་ལ་ཟན་གོང་རེ་དང་ཆང་ཕོར་རེ་འགྱེད་པ་བྱུང་ཞིང་། ཕྱིས་དེ་ཁ་ནས་མཁའ་སྤྱོད་དུ་གཤེགས་ཟེར་བའང་འདུག་ལ། དེས་ན་གྲུབ་པ་ཐོབ་པའི་སློབ་མ་བདུན་པོ་འདི་ཐམས་ཅད་ལམ་འབྲས་བུ་དང་བཅས་པའི་གདམས་ངག་གིས་སྒོ་ནས་གྲུབ་པ་བརྙེས་པ་ནི་ཅུང་མིན་པ་འདྲ།
གང་ལྟར་ཡང་སློབ་མའི་མཆོག་དེ་རྣམས་དང་ལྡན་པའི་འབྲོག་མི་ལོ་ཙཱ་བ་ཆེན་པོ་དེས་བོད་དུ་བསྟན་པ་ཕྱི་དར་གྱི་དུས་སུ་སྤྱིར་དམ་པའི་ཆོས་དང་། བྱེ་བྲག་ཏུ་གསང་སྔགས། ཁྱད་པར་དུ་ལམ་འབྲས་བུ་དང་བཅས་པའི་གདམས་ངག་གིས་གཙོ་བྱས་པའི་ལམ་སྐོར་དགུར་གྲགས་པ་འདི་རྣམས་སྤེལ་བར་མཛད་པ་ཡིན་ལ། དེའི་རྗེས་སུ་མཐར་བླ་མ་ས་སྐྱ་པ་ཆེན་པོས་དར་ཞིང་རྒྱས་པར་མཛད་པའི་ཚུལ་འདི་འབྱུང་བས། དེ་ལ་སྤྱིར་འབྲོག་མི་ནས་བརྒྱུད་པའི་ལམ་འབྲས་འདི་ལ་ཕྱིས་སུ་ལུགས་མི་འདྲ་བ་དུ་མ་ཞིག་བྱུང་བ་ཡིན་ཏེ། དེ་ཡང་དིང་སང་སྤྱི་ལམ་པ་ལ་འབྲོམ་ལུགས་སུ་བྱས་པ་དང་། ཞ་མ་ལུགས་དང་། གཅེས་བསྒོམ་ལུགས། ཇོ་ནང་ལུགས། ཕག་གྲུ་ལུགས།
གཞན་ལས་ཁྱད་པར་དུ་འཕགས་པ་ས་སྐྱ་པའི་ལུགས་སོགས་དང་ཞིབ་ཏུ་ཕྱེ་ན་བཀའ་སྲོལ་བཅོ་བརྒྱད་སོགས་སུ་ཡོད་པ་ལས། དང་པོ་ལམ་འབྲས་འབྲོམ་ལུགས་སུ་བྱས་པ་འདི་ལ་ཆོས་འབྱུང་བསྟན་པ་རྒྱས་པའི་ཉི་འོད་དུ་འབྲོག་གི་དངོས་སློབ་འབྲོམ་དེ་པ་སྟོན་ཆུང་གི་ལུགས་སུ་མཛད་ནས་བརྒྱུད་པ་དང་། ཡིག་ཆའི་རྣམ་གྲངས་བགྲངས་པའི་མཇུག་ཏུ། ཞིབ་མོ་རྡོ་རྗེར་འབྲོམ་ལས་ལམ་འབྲས་འཕེལ་བ་ནི་མེད་ཟེར་བ་ནི་ཤིན་ཏུ་མ་དག་པར་སྣང་ངོ་གསུངས་ལ། དམར་ཆོས་ཀྱི་རྒྱལ་པོས་ནི། དེས་ན་འབྲོམ་ལས་ལམ་འབྲས་འཕེལ་བ་མེད་དོ། ། འབྲོམ་ལུགས་སུ་བྱས་པ་འདི་ནི་ཇོ་མོ་འབྲོམ་མེ་ཞེས་པ་དབུས་ཀྱི་འཕན་ཡུལ་བ་བླ་མ་ས་ཆེན་གྱི་དངོས་སློབ་ཡིན་ཀྱང་། དེ་ལ་ལམ་འབྲས་ཡོངས་སུ་རྫོགས་པའང་མེད་ལ། གང་ཡོད་དེ་ཡང་ཞི་བྱེད་དང་རྫོགས་ཆེན་ལ་སོགས་པ་བསྲེས་པས་ན། གྱི་ན་སྟེ་བོར་བར་བྱ་གསུངས་པས་གང་དག་དཔྱད་དགོས་ལ།
དེས་ན་སྐབས་འདིར་རྗེ་བཙུན་སེ་སྟོན་ཀུན་རིག་ལ་ཡང་ལམ་འབྲས་ཐ་མར་ཐོབ་པ་དང་། འབྲིང་དུ་ཐོབ་པ་དང་། རབ་ཏུ་ཐོབ་པ་དང་གསུམ་གྱི་རྣམ་གཞག་བྱེད་པས། དེ་ལ་དང་པོ་ཐ་མར་ཐོབ་པ་ནི། གཟེ་བསྒོམ་བྱང་ཡེ་ཡིན་ཏེ་ཁོང་ཤེས་རབ་དང་བརྩོན་འགྲུས་མི་ཆེ་ཞིང་སྡུག་སྲན་མི་ཆེ་བས་བསྒོམ་མ་ནུས་པར་གདམས་ངག་ཡོངས་སུ་རྫོགས་པ་མ་ཆོད་ལ། དེའི་སྟོབས་ཀྱིས་ཉམས་རྟོགས་ཞན་ཞིང་གཞན་ཕན་ཡང་མ་བྱུང་བས་ཐ་མར་ཐོབ་པ་ཞེས་བྱ་ལ། གཉིས་པ་ལམ་འབྲས་འབྲིང་དུ་ཐོབ་པ་ནི་ཞ་མ་ལུགས་ཡིན་པས། དེ་ལ་ཡང་སྔར་བྱུང་བའི་མོ་བརྒྱུད་དང་། ཕྱིས་བྱུང་བའི་མོ་བརྒྱུད་ཀེ་བྲག་ལུགས་དང་། ཕོ་བརྒྱུད་སྤང་རྗེ་ལུགས་དང་།
མན་ངག་ཐམས་ཅད་བསྲེས་པའི་ལུགས་དང་བཞི་ལས། དང་པོ་ནི་ཐོག་མར་མ་ཅིག་ཞ་མའི་ལུགས་ལ་སྟོད་ཕ་དྲུག་གི་ཞ་མ་བརྒྱ་བཞིའི་ནང་ནས། ཞ་མ་མེ་རེག་པ་ཡིན་ལ། དེ་ཡང་ལྕམ་སྲིང་དྲུག་ཡོད་པའི་གཉིས་ཀྱི་འོག་མ། ལྷ་རྗེ་ཞ་མ་མཚན་རྒྱལ་མོ་ལྕམ་ཞེས་བྱ་བ་དེས་འབྲོམ་རམ་ཚ་བྱ་བར་ཁྱིམ་སོ་ལ་ཕྱིན། དེའི་རྗེས་སུ་ལོ་ཙཱ་བ་རྨ་ཆོས་འབར་གྱི་ཇོ་མོ་བྱས་ནས་ཡོད་པ་ལ། ལོ་ཙཱ་བ་འདས་པའི་མྱ་ངན་གྱིས་རྐྱེན་བྱས་ཏེ་ཁམས་འདུས་དྲག་པོ་ཞིག་བྱུང་ནས། དིང་རིར་ཕ་དམ་པའི་དྲུང་དུ་བྱོན་ཏེ་གདམས་ངག་འདྲ་ཞུས་ཟླ་བ་གཅིག་གཉིས་ཙམ་མ་གཏོགས་གཞན་ནད་དེ་ལས་གྲོལ་བ་ཞིག་མ་བྱུང་བར་སྣུབ་ཡུལ་རོང་ན་མར་ཕྱིན་པས་ལྷ་རྗེ་སྣུབ་པའི་བན་ཆུང་ཁ་ཅིག ཨེ་མ་ངོ་མཚར་རྨད་ཀྱི་ཆོས། ། རྫོགས་པའི་སངས་རྒྱས་ཀུན་གྱིས་གསུངས། །
སྐྱེ་བ་མེད་ལས་ཐམས་ཅད་སྐྱེས། ། སྐྱེས་ཙམ་ཉིད་ནས་སྐྱེ་བ་མེད། ། ཟེར་བ་ཐོས་པས། དེ་ལ་ངེས་ཤེས་ཁྱད་པར་ཅན་ཅིག་སྐྱེས་པས་ཁམས་ལན་ཅིག་བདེ། དེ་ནས་ཐུ་རུ་སོང་བ་དང་། ཡང་དམ་པའི་དྲུང་དུ་ཕྱིན་པ་དང་། རྔ་གཅིག་ལག་ཏུ་གཏད་ནས་རྡུངས་གསུངས་པའི་བརྡ་མཛད། བརྡུངས་པས་སྐད་ཆེན་པོ་ཞིག་བྱུང་། གཞན་ཅི་ཡང་མ་བྱུང་བར། གདམས་ངག་ཞུས་པས་སོང་གསུང་བའི་བརྡ་མཛད་པ་དང་།
གདམས་ངག་འདུག་པར་གོ་ནས་ལོག་ཡོང་བའི་ལམ་དུ་བླ་མ་སེའི་སློབ་མ་དིང་རི་སྐེད་ཆག་པ་ཁྱུང་པོ་ཧཱུྃ་ཀ་ར་བྱ་བ་ཞིག་དང་འཕྲད་པས་དེ་ན་རེ། དིང་སང་བླ་ཆེན་འབྲོག་མིའི་དངོས་སློབ་སེ་སྟོན་ཀུན་རིག་ཏུ་གྲགས་པ་དེ་མདོ་མང་བཞེངས་པའི་གླེགས་ཤིང་བསྒྲུབ་པ་ལ་བྲིན་དུ་བྱོན་ཡོད་པ། དེ་ཉིད་ཁམས་འདུས་འགྲོལ་བ་ལ་ཤིན་ཏུ་རང་མཁས་པས་ཁོང་ཅན་ཕྱིན་ན་ཟེར་བས། རྗེ་ཁུམ་བུ་བ་དང་། ལྕམ་སྲིང་གཉིས་ཀྱིས་རྟ་གཅིག་ལ་ཡོ་བྱད་རྣམས་བཀལ་ནས་མཇལ་དུ་བྱོན་ཏེ། དང་པོ་ནས་ཁམས་འདི་ལྟར་བྱུང་གི་ལོ་རྒྱུས་ཞུས་པས། བླ་མས་ལྷ་ལྕམ་འབུར་མ་ཞིག་ལ་ལྕག་གིས་ཐུག་ཐུག་མཛད་ཅིང་། ཁྱོད་ལ་དང་པོར་འདི་ལྟར་མ་བྱུང་ངམ། དེ་ནས་འདི་ལྟར་དུ་མ་བྱུང་ངམ་གསུངས་པ་དང་། ཞ་མའི་ཉམས་ལ་བྱུང་ཚོད་དང་མཐུན་པས་ཕྱག་བཙལ་ཏེ།
རྗེ་སངས་རྒྱས་སམ། བྱ་བ་དེ་ཁྱེད་ལེགས་སམ་ཟེར་བ་ལ། སེའི་ཞལ་ནས་ཞ་ཆུང་མ་ལ་སྒོམ་འདུག་སྟེ་གདམས་ངག་མི་འདུག སེ་མཁར་ཆུང་བ་ལ་གདམས་ངག་འདུག་སྟེ་སྒོམ་མི་འདུག སྤྲང་པོ་དཔེ་ཐེའུ་འདིས་བར་ཆད་ཅིག་ཀྱང་བྱེད་དུ་མ་འདོད་གསུངས། དེར་གདམས་ངག་ཞུས་པས། དབང་བསྐུར་དགོས་གསུངས་པས། སྔར་བླ་མ་ལ་དབང་ཐོབ་ཞུས་པས། ངའི་ཆོས་འདོད་ན་ང་རང་གིས་དབང་བསྐུར་དགོས་གསུངས། འོ་ན་ཆ་རྐྱེན་འདྲ་བསྒྲུབས་ནས་དྲུང་དུ་འོང་བར་ཞུ།
བདག་གི་མིང་པོ་སྟོན་པ་ཞིག་ཀྱང་ཡོད་པ་དེ་ཡང་འཁྲིད་ཡོང་པས་ཆོག་ལགས་སམ་ཞུས་པས། རུང་གསུངས་པ་དང་རྗེ་ཁུམ་བུ་བ་ལྕམ་སྲིང་གཉིས་ཀྱིས་ནོར་མང་པོ་ཁྱེར་ནས་མཁར་ཆུང་དུ་བྱོན། འབུལ་བ་འཁོར་གསུམ་ཡོངས་དག་ལན་གསུམ་བྱས་པས། བླ་མ་ཡང་མཉེས་ཤིང་དབང་བསྐུར་ནས་གེགས་སེལ་གྱི་གདམས་ངག་བསྟན་ནས་བསྒོམ་དུ་བཅུག་པས་ནད་དྲག་སྟེ་ཁྲིད་གནང་བས། ཞ་མ་ཁྲིད་རགས་རིམ་ཙམ་གྱིས་སེམས་ཚིམ་ནས་འགྲོ་བར་འདུག་པ་ལ། བླ་མ་ཞང་སྟོན་ལ་ཞ་མ་ལྕམ་སྲིང་འདི་མི་ཆེན་དུ་འདུག་ཅིང་གདམས་ངག་གི་སྣོད་དུའང་འདུག་པས། ཁོང་ལ་གདམས་ངག་རྫོགས་པ་གཅིག་སྦྱིན་བསམ་སྟེ་ཁོང་མི་ཞུ་བར་འགྲོ་བ་འདུག་པ། གདམས་ངག་ནི་མ་ཚར། འོ་སྐོལ་གྱི་བརྒྱུད་པ་འདིའི་ལུགས་ལ་སློབ་མས་གསོལ་བ་མ་བཏབ་པ་བླ་མས་གནང་བའི་སྲོལ་མེད་པས། ཁྱོད་ཀྱིས་གྲོས་ཐོབ་གསུངས་ནས་ཞང་སྟོན་གྱིས་དེ་ལྟར་བྱས་པས།
ཞ་མ་ན་རེ། ཇོ་བོ་འདི་ཅི་གསུང་། འབུལ་བ་ཡང་མང་པོ་བྱས་པས་བླ་མ་ཡང་མཉེས་ནས་གདམས་ངག་ཀྱང་མ་ལུས་པ་གནང་བས་དེ་ལྷག་མ་མེད་པར་ཐག་ཆོད། དེས་ཚིམ་ཡང་ཚིམ། ལྷག་མ་ཡོད་པ་སྐད་གསུང་ཡང་རྗེས་ཞལ་བརྫུན་མཛད་པ་ཡིན་ཟེར་ནས་མ་ཉན་པར་སོང་བས། གདམས་ངག་ཡོངས་སུ་མ་རྫོགས་པས་འདི་ནི་བླ་མ་སེ་ལ་ལམ་འབྲས་འབྲིང་དུ་ཐོབ་པར་བྱེད་པས། དེ་ལྟ་བུའི་ཞ་མ་དེས་ཉང་བསྒོམ་ལ་གནང་། དེས་མཁན་པོ་སྨོན་མཁར་བ་ལ་གནང་། དེས་ཁ་རག་གི་གཉོས་གཟི་བརྗིད་སོགས་ལ་གནང་ནས་འཕེལ་བ་ཡིན་ཞིང་། དེ་ནས་ཕྱིས་བྱུང་བའི་མོ་བརྒྱུད་ཀོ་བྲག་པའི་ལུགས་ནི།
བླ་མ་ལྡུམ་བུ་ཀོ་བྲག་པ་བསོད་ནམས་རྒྱལ་མཚན་བྱ་བ་དེས་མཁན་པོ་སྨོན་མཁར་བ་དང་། གཉོས་ཆོས་ཀྱི་གཟི་བརྗིད་གཉིས་ལ་ཞ་མ་མོ་བརྒྱུད་ཀྱི་གདམས་ངག་དང་། ཞ་མ་དཀོན་མཆོག་གིས་ཞུས་པའི་ལམ་འབྲས་ཞ་ལུགས་སུ་གྲགས་པའི་གདམས་ངག་ཞུས་ནས། དེས་གཞུང་བཤད་དང་། དབང་བཞིའི་ཁྲིད་ལ་སོགས་པའི་མན་ངག་མང་དུ་ཡི་གེར་བཀོད་ནས་ལོ་ཉི་ཤུ་རྩ་བཞིའི་བར་ལ་ར་ས་ཆུ་ཕུག་ཏུ་ལམ་འབྲས་ཀྱི་གདམས་ངག་བསྒོམས་པས་མངོན་ཤེས་དང་། རྫུ་འཕྲུལ་ཐོབ་ཅིང་རྩ་རླུང་གི་གནད་གཟིགས་པས་གེགས་སེལ་གཞན་ལ་མ་ལྟོས་པར་གེགས་སེལ་རྣམས་ཐུགས་ལ་རང་ཤར་དུ་འཁྲུངས་པ་ཐམས་ཅད་ཡི་གེར་བཀོད་པ། ཧ་དམིགས་རྒྱ་མཚོ་སོགས་གེགས་སེལ་རྒྱས་འབྲིང་བསྡུས་གསུམ་དང་། བོགས་འབྱིན་གྱི་མན་ངག་ལ་སོགས་པ་ལམ་འབྲས་པ་གོང་མ་རྣམས་ལ་མ་གྲགས་པའི་གེགས་སེལ་གྱི་མན་ངག་མང་དུ་མཛད་ནས། དེས་ལྷ་སྲུ་ལུང་པ། མཁའ་འགྲོ་རྒྱ་གར་ཡེ་ཤེས།
གཉོས་རྡོ་རྗེ་སེངྒེ་རྣམས་ལ་གསུངས་ནས་སྤེལ་བ་ལ་ལམ་འབྲས་ཀོ་བྲག་ལུགས་ཟེར་བ་ཡིན་ལ། དེ་ནས་ཞ་མ་ཕོ་བརྒྱུད་དཔང་རྗེ་ལུགས་སུ་གྲགས་པ་ནི། རྗེ་བཙུན་སེ་མཁར་ཆུང་པ་ལ་མ་ཅིག་ཞ་མའི་མིང་པོ་རྗེ་ཁུམ་བུ་བ་ཞ་མ་ཆོས་ཀྱི་རྒྱལ་པོས་ཞུས་ནས། དེས་སེ་བསྒོམ་བྲག་སྐྱབས་དང་། སྲས་ཞ་མ་ཙཎྜི་ཀ་གཉིས་ལ་བཤད་ཅིང་། དེ་གཉིས་ཆར་ལ་དཔང་རྗེ་ཉི་མ་གྲགས་ཀྱིས་ཞུས་ནས། དཔང་རྗེས་བླ་མ་བརྒྱུད་པའི་རྣམ་ཐར་ལ་སོགས་པ་མཛད་ཅིང་། ཉམས་སུ་ལེན་པ་རྣམས་ཡིན་པས། དེ་གཉིས་ཀྱང་བསྡུ་ན་ཞ་མ་ལུགས་ཀྱི་ཁོངས་སུ་འདུ་བ་ཡིན་ལ། ཡང་འདིའི་སྐབས་ཀྱི་ལམ་འབྲས་ཞ་མ་ལུགས་སུ་གྲགས་པ་ནི།
བླ་མ་སེའི་སློབ་མ་ཞང་དགོན་པ་བ། ཞ་མ་དཀོན་མཆོག སློབ་དཔོན་མྱང་སྟོན། མཁན་པོ་སྨོན་མཁར་བའི་བར་དུ་བརྒྱུད་ཅིང་། ཞ་མ་དཀོན་མཆོག་གིས་ཞང་དགོན་པ་བ་དང་། ས་སྐྱ་པ་ཆེན་པོ་གཉིས་ཀ་ལ་ཞུས་སོ། ། ཞེས་གསུངས་པ་ནི་འདུག་ལ། གང་ལྟར་ཡང་དེ་ནས་བརྒྱུད་པའི་རྡོ་རྗེའི་ཚིག་རྐང་འགྲེལ་པ་དང་བཅས་པ། ཞལ་བཞེས་ཉེར་བཞི་ཕལ་ཆེར་དང་བླ་མ་བརྒྱུད་པའི་ལོ་རྒྱུས་དང་བཅས་པའི་ཡིག་ཆ་ཡོད་པར་བཤད་པས། དེ་རྣམས་ཀྱི་སྒོ་ནས་ཉམས་སུ་ལེན་པ་ལ་གསུངས་པ་འདྲ་ཞིག་འདུག་ལ།
དེ་ནས་མན་ངག་མང་པོ་བསྲེས་པའི་ལུགས་ལ་ལམ་འབྲས་བཀའ་རྒྱ་མར་གྲགས་པ་ནི། བླ་མ་ཆ་རྒན་དབང་ཕྱུག་རྒྱལ་མཚན་བྱ་བ་གྲུབ་ཐོབ་དཀར་པོར་གྲགས་པ་དེས་ཆོས་རྗེ་ས་སྐྱ་པཎྜི་ཏའི་སློབ་མ་ཀུན་མཁྱེན་པུ་ཧྲང་པ་ཟེར་བ་ཞིག་ལ་ལམ་འབྲས་ས་ལུགས་ཞུས། ཡང་ཆོས་སྡིང་བ་མྱང་རས་ཀྱི་སློབ་མ་མ་ཅིག་ཉི་ཁྲི་ཟེར་བ་ཞིག་ལ་ཞ་མ་ལུགས་ཀྱི་ལམ་འབྲས་ཞུས་ཤིང་། བླ་མ་དེ་ཕྱིས་རིན་ཆེན་སྒང་དུ་བཞུགས་ནས། ལམ་འབྲས་བླ་མ་བརྒྱུད་པའི་རྣམ་ཐར་དང་། གོང་འོག་མང་པོ་བཅོས་པའི་རྡོ་རྗེའི་ཚིག་རྐང་ལ་སོགས་པའི་ལམ་འབྲས་ཀྱི་ཡིག་ཆ་པོད་ཆུང་གཅིག་བྱས་ཤིང་། དེ་ལ་བླ་མ་མཉམ་མེད་གྲགས་རྒྱལ་སོགས་མང་པོས་ཞུས་ནས་དར་བ་རྣམས་ལ་ཟེར་ཞིང་། འདི་དང་ཆ་གན་གཉིས་ཀྱིས་རྒྱ་དཔེ་ལ་མ་གཏུགས་པར་རྡོ་རྗེའི་ཚིག་རྐང་ལ་འགྱུར་བཅོས་བྱས་པ་སོགས་རང་བཟོ་ཡང་ཆེ་རབ་སྣང་ཞིང་། ཡང་ཞ་མའི་ལུགས་བཞིན་རང་འཆད་པའི་ངེས་པ་མི་འདུག་ཀྱང་། ཞ་མ་ལུགས་ཤས་ཆེ་བས་འདི་ཡང་དེའི་ཁོངས་སུ་བསྡུས་སོ་ཞེས་བླ་མ་རྣམས་གསུང་ལ།
ལམ་འབྲས་དཔང་རྒྱལ་ལུགས་ནི། ཇོ་ནང་ཀུན་སྤངས་ཆེན་པོའི་སློབ་མ་ལ་སྟོད་དཔང་རྒྱལ་ལམ། གཉོས་དཔང་རྒྱལ་དུ་གྲགས་པ་དེས་ཁོང་རང་གི་སྦྱོར་དྲུག་གི་སྒོ་ནས་སྟོང་གཟུགས་ལྟ་བུའི་ཉམས་ཅུང་ཟད་ཅིག་སྐྱེས་པ་དེ་ལ་ཞེན་ནས། སྣང་བ་ལྷ་རུ་འཆར་བ་ལ། ། བསྐྱེད་རིམས་རྟོག་བསྒོམ་དགོས་རྒྱུ་མེད། ། ཅེས་བྱ་བ་ལ་སོགས་པའི་ཚིགས་བཅད་དུ་མ་ཞིག་བརྩམས་ཏེ། ལམ་འབྲས་པ་སྔ་མ་རྣམས་བཀག་པའི་ལུགས་སུ་བྱས་ནས། རང་ལུགས་ལ་ཐོག་མར་འཁོར་འདས་དབྱེར་མེད་སྟོན་ཅིང་དེ་ཉིད་སྦྱོར་དྲུག་གི་སོར་སྡུད་དང་དོན་གཅིག་པར་བྱས་ནས་མུན་ཁང་དུ་ལུས་གནད་བཅས་ཏེ་སྦྱོར་དྲུག་ལྟར་དུ་སྒོམ་པར་བྱེད་པས། ལུགས་དེ་ནི་རྒྱ་ནག་ཧ་ཤང་གི་འདོད་པ་དང་འདྲ་བས། དེ་མི་འཐད་པའི་ཚུལ་ནི་སློབ་དཔོན་ཀ་མ་ལ་ཤི་ལའི་བསྒོམ་རིམ་ཐ་མ་ལས་ཤེས་ལ།
ལམ་འབྲས་ཇོ་ནང་ལུགས་ནི་ཇོ་ནང་ཀུན་སྤངས་ཀུན་ཏུ་བཟང་པོ་བྱ་བས། འཇམ་དབྱངས་བཞི་ཐོག་པ་ཆེན་པོ་ལ་ལམ་འབྲས་ས་ལུགས་དང་། བླ་མ་སྤྲོ་ལུང་བའི་དངོས་སློབ་ཁ་ཆར་བ་རིན་ཆེན་འོད་ཅེས་པ་ལ་ཞ་མ་ཕོ་བརྒྱུད། མོ་བརྒྱུད་གཉིས་ཀའི་མན་ངག་རྣམས་ཞུས་ནས། དེ་ལ་བྲག་ཁ་བ་གྲགས་པ་སེང་གེ བྱང་སེམས་རྒྱལ་པོ། ཀུན་མཁྱེན་འཕགས་འོད་ལ་སོགས་པ་དུ་མས་ཞུས་ཤིང་དར་བར་བྱས་པ་རྣམས་ལ་ཟེར་རོ། ། གསུམ་པ་བླ་མ་སེ་ལ་ལམ་འབྲས་རབ་ཏུ་ཐོབ་པ་ནི་ཞང་སྟོན་མཆེད་གཉིས་ཡིན་ཏེ། དེ་ཡང་གཅེན་ཆོས་འབར་དང་། གཅུང་གཟི་བརྗིད་འབར་གཉིས་ཀྱི་འབུལ་བ་དང་།
སྤྱོད་ལམ་སོགས་ཀྱིས་བླ་མ་མཉེས་ནས་གསུང་ངག་རྫོགས་པར་གནང་སྟེ། བླ་མའི་ཞལ་ནས་ངའི་ཆོས་འདི་ཞང་སྟོན་མཆེད་གཉིས་ཀྱིས་གོ དེའི་ནང་ནས་ཀྱང་ཞང་སྟོན་གཟི་བརྗིད་འབར་གྱིས་གོ་གསུངས། དེ་ཡང་གཅུང་གཟི་བརྗིད་འབར་ནི་སྔ་མོ་སྐུ་གཤེགས། གཅེན་ཆོས་འབར་གྱིས་སྦས་པའི་རྣལ་འབྱོར་པའི་ཚུལ་དུ་བཞུགས་ནས་རང་ཡུལ་དུ་མཚན་མོ་འབད་རྩོལ་དྲག་པོས་མཉམ་བཞག་གཙོ་བོར་མཛད། ཉིན་མོ་སོ་ནམ་དང་རྫོགས་ཆེན་བཤད་ཅིང་། རྗེས་ཐོབ་ཀྱི་ལྟ་བ་བསྐྱངས་པས། ལོ་བརྒྱད་ནས་ཁམས་འདུས་པ་བར་པའི་ཐད་སོར་སླེབས་ཤིང་མངོན་ཤེས་དང་རྫུ་འཕྲུལ་བརྙེས་ལ། ཁྱད་པར་དུ་གཉེན་གཅུག་བཞི་ལ་མངའ་བརྙེས་པས། སྟག་དང་བྱ་ལ་སོགས་པའི་ལུས་གཞན་དུ་སྤྲུལ་བསྒྱུར་ནུས་ཤིང་།
ཡི་དམ་དང་མཁའ་འགྲོའི་ལུང་བསྟན་ལ་བརྟེན་ནས་སྣོད་ལྡན་རེ་རེ་ཙམ་ལ་ཁྲིད་གང་ཟག་གི་བློ་དང་བསྟུན་ཅིང་ཅི་རིགས་པར་གནང་སྟེ། དེ་ཡང་མདོ་སྨད་གླིང་ཁ་ཨ་སེང་དང་། སྦྲང་ཡུལ་གྱི་ཞང་འོལ་ཀ་བ་གཉིས་ལ་ཁམས་འདུས་པ་དང་པོའི་ཁྲིད་ཚར་བར་བྱིན། བླ་མའི་དྲུང་དུ་སྒྲོ་འདོགས་ཆོད་ཆོད་བསྒོམ་ན་འཐད་བཟླས་པས། ས་ཡུལ་ངན་པར་ཕན་ཆས་མི་འགྲུབ་ཟེར་ནས་སོ་སོའི་ཡུལ་དུ་སོང་། གཞན་ཡང་རླུང་སེམས་ལ་དབང་ཐོབ་པའི་སྦས་པའི་རྣལ་འབྱོར་པ་ཕོ་མོ་འགའ་བྱུང་། ཤིན་ཏུ་གསང་ནས་འཕོ་བ་འབྱོངས་པ་ལྔ་ཅུ་ཙམ་བྱུང་། ལམ་འབྲས་ཀྱི་ཉམས་མྱོང་གིས་རྫོགས་ཆེན་གྱི་ཁྲིད་བཀའི་མདུད་པ་གྲོལ་ཏེ། རྫོགས་ཆེན་གྱི་གྲུབ་ཐོབ་གཉིས་བྱུང་སྟེ་སྦས་པའི་རྣལ་འབྱོར་གྱིས་དྷ་ན་ཀོ་ཤའི་གླིང་དུ་སོང་ངོ་། ། ཞེས་ཁ་ཅིག་ཟེར་ལ།
དེ་ནས་ལམ་འབྲས་གཅེས་བསྒོམ་ལུགས་ནི་ས་སྐྱ་པ་ཆེན་པོའི་སློབ་མ་རྒྱལ་ཚ་ལྟ་བ་ཕུག་པ་དང་། ཡང་ས་ཆེན་གྱི་སློབ་མ་ཁམས་བསྒོམ་ཆོས་ཀྱི་བླ་མ་བྱ་བའི་སློབ་མ་སློབ་དཔོན་ཇོ་བོ་ཟེར་བ་གཅིག་དང་གཉིས་ལ་གཅེས་བསྒོམ་རིན་པོ་ཆེས་གསན་ཅིང་། དེ་ལ་ལམ་འབྲས་ཀྱི་གདམས་ངག་རྫོགས་པ་ཞིག་གནང་མོད། འོན་ཀྱང་ཡི་གེར་བཀོད་པ་ནི་ལམ་འབྲིང་པོའི་ཡིག་ཆ་ཞིག་ཡོད་ལ། དེས་བླ་མ་བརྩོན་འགྲུས་ལ་སྙན་བརྒྱུད་བཞིའི་གདམས་པ་ནས་ཅུང་ཟད་ཙམ་འཕེལ་བར་བཤད་གསུངས་ལ། དེ་ནས་ལམ་འབྲས་ཕག་གྲུ་མ་ནི། རྗེ་ཕག་མོ་གྲུབ་པ་དེ་ཉིད་ཀྱིས་ས་སྐྱར་བླ་མ་ས་སྐྱ་པ་ཆེན་པོའི་དྲུང་དུ་ལོ་བཅུ་གཉིས་བཞུགས་ནས་ལམ་འབྲས་ཀྱི་གདམས་ངག་ཐོབ་པ་ཡི་གེར་བཀོད་པ་ལ་ལམ་འབྲས་བཤད་མཛོད་མ་ཟེར་བ་ཡིན་གྱི། ཁ་ཅིག་གིས་དཔེ་མཛོད་མ་ཟེར་བ་ནི་མ་དག་པ་ཡིན་གསུངས། དེའི་སློབ་མ་པྲཛྙཱ་ཀིརྟི་བྱ་བས་བཤད་མཛོད་མ་དེ་ཉིད་ཀྱི་སྟེང་དུ་ཕག་གྲུའི་གསུང་བགྲོས་རྣམས་བསྣན་ནས་ཅུང་ཟད་རྒྱས་སུ་བཏང་བ་བཤད་མཛོད་མ་ཆེན་མོར་བྱེད་པའང་འདུག་པས་འདི་ནི་ས་ལུགས་ཀྱི་ཁོངས་སུ་བསྡུ་བ་ཡིན་ལ། དེ་ལྟར་ལམ་འབྲས་ལུགས་སྲོལ་མི་འདྲ་བ་བྱུང་ཚུལ་ཡོངས་གྲགས་རགས་པ་ཙམ་བརྗོད་ན་དེ་ལྟར་ཡིན་ཀྱང་།
རྣམ་དཔྱོད་བློ་ལྡན་རྣམས་ཀྱིས་ཞིབ་ཏུ་རྟོགས་པའི་ཕྱིར། སྐབས་འདིར་གསུང་ངག་བཀའ་སྲོལ་བཅོ་བརྒྱད་སོགས་བྱུང་ཚུལ་མདོ་ཙམ་ཞིག་སྔོན་གྱི་མཁས་པ་རྣམས་ཀྱི་གསུང་རབ་ནས་འབྱུང་བ་བཞིན་བརྗོད་ན་འདི་ལྟར་ཡིན་ཏེ། དེ་དག་ཀྱང་རྟོགས་སླ་བའི་ཕྱིར་སྡོམ་དུ་བརྗོད་ན། འབྲོག་༡་གི་་་་་་རྗེ་ག་ཡ་དྷ་ར་ལ་བདག་མིན་པ་གཞན་ལ་མི་གནང་བ་ཞུ་ཞེས་གསང་བར་ཞུས་པ་དེས་བསྒྱུར་ནས་རྒྱལ་ཁམས་ཡོངས་ལ་ཐོས་པ་གསང་གཏམ་གྱི་ཇོས༢་བསྒྲགས། ། སེ་༣ཡི་་་་་་ལྕེ་ལ་རེ་འདིའི་གདམས་ངག་ཀུན་ཕག་གེ་ལྐོག་གེགས་བྱས་གསུངས་པ་ལྟར་བརྐུས་ནས་ཞང༤་་་་་་སྐུ་མཆེད་ལ་བྱིན། ། འབྲོམ་༥གྱིས་ཉོས་པ་་་་་་ཙཎྜ་ཀིརྟི་ཞབས་ཏོག་དཔག་མེད་བསྒྲུབས་ནས་སྲས་༦ཀྱིས་ཚར།་་་་་ འབྲོག་ཇབ། ། སྲིང་༧མོས་་་་་་ཞ་མའི་ཞར་ལ་མིང་༨པོ་་་་་་རྗེ་ཁུམ་བུ་བ་ཆོས་ཀྱི་རྗེས་ཐོབ། ། ཕོ་༩མོ་་་་་་ཞ་མ་དང་བརྒྱུད་བརྒྱུད་བསྲེས་པའི་དུམ་བུ་ལ། ། ཀོ་བྲ༡༠ག་པ་་་་་་བསོད་ནམས་རྒྱལ་མཚན་ཡ་ཟབ་་་་་་ཧ་དམིགས་རྒྱ་མཚོ་ལ་སོགས་པའི་ཆོས་བྱུང་། །
ཆ་༡༡གན་གྱིས་ཀྱང་དེ་ཐོས་ནས། ཞ་མ་ཕོ་མོ་གཉིས་ས་སྐྱ་པ་དང་་་་་་། གསུམ་བསྲེས་ཆོས་ཀྱི་ཕྱེ་གྲུལ་འགམ། ། འབྲོག་་་་་་ཐོག་མཐའི་་་་་་མ་གྱི་ཇོ་རྡོ་རྗེའི་ཚིག་རྐང་་་་་་རྣམས་ཇོ་༡༢ནང་དུ། ཀུན་སྤངས་ཆེན་པོས་་་་་་། དཀྲུགས་སྡེབས་བཤད་པས་་་་་་ཀུན་དང་མ་མཐུན་པ་མགོ་བོ་འཁོར། ། ཐི་ཐོམ་ལང་པའི་ལས་རིགས་ལ། ། ཁོང་རང་དངོས་སློབ་ལ་སྟོད་པ་གཉོས་་་་་་དཔང་༡༣རྒྱལ་བ་ཡི་་་་་་ལམ་འབྲས་སྔ་མ་ཐམས་ཅད་བཀག་པའི་ཁྱད་ཆོས་འབྱུང་། ། ཞང་གིས་་་་་་ཆོས་འཕགས་ཀྱིས་ལམ་འབྲས་མི་མཁྱེན་པའི་སྨྱོ་བརྫུས་བཏབ་པ་ལ། ། ས་༡༤ཆེན་སྤྱང་པོས་རྫུན་ཕུགས་རྡིབས།་་་་་
ནས་ལམ་འབྲས་ལོ་ངོ་བཞི་ཞུས། ། ཕྱིས་ནས་ས་སྐྱའི་ལྡན་་་་་་ས་དཀར་པོའི་ལོགས་སུ། ། བིརྺ་བ་་་་་་༡༥ངན་པས་ལམ་འབྲས་་་་་་ལྕགས་རི་མི་འདའ་བའི་ཟབ་ཆོས་བཞི་དང་བཅས་སྒོ་བསྐྱེལ་བྱས། ། ཕག༡༦་གྲུས་འཐུང་ནས་མ་འཆུན་པར། ། ལམ་འབྲས་ཉིང་ཁུ་སྐྱུགས་པ་ལ། ། རལ་ཕུག་པས་་་་་་གཅེས་བསྒོམ་༡༧བཀྲེན་པོས་ལྕེ་ལྡགས་བྱས། ། ཚིམ་ནས་གྲུབ་པའི་ས་ལ་བཞུགས། ། མང་་་་་་འབྲོག་མི་ནས་བརྒྱུད་པ། སྲས་ལུགས། ཞང་ལུགས།
དཔང་ལུགས་ཀྱི་སྡོམ་ནས་བརྒྱུད་པ་རྡོ་རྗེའི་ཚིག་རྐང་གི་འགྱུར་སྐབས་རེ་རྣམ་གྲངས་སུ་བཀོད་ཙམ་ཡོད་ལམ་༡༨ཞིག་པོས་གནད་ནས་བཟུང་། ། ལམ་སྲོལ་བཅོ་བརྒྱད་བཤད་སྲོལ་ནི། ། རྒན་མོ་ལྷས་སུ་སྔོན་དུས་བྱུང་། ། ད་ལྟ་མིང་གི་ལྷག་མ་ཙམ། ། ཐོས་ཆུང་བདག་གིས་ཁྲིགས་སུ་བསྡེབས། ། ཞེས་སོ། ། དེ་དག་མདོར་བསྡུས་ཏེ་བཤད་ན་འབྲོག་མི་ལས་ཡབ་༡བརྒྱུད་བུ་བརྒྱུད་གཉིས། བུ་བརྒྱུད་ལ་སྲས་༢བརྒྱུད་སློབ་༣བརྒྱུད་གཉིས། སློབ་བརྒྱུད་ལ་འབྲོག་ལུགས་དང་སེ་༤ལུགས་གཉིས། སེ་ལུགས་ལ་རབ་འབྲིང་ཐ་གསུམ་དུ་འཕེལ་བ་ལས།
དང་པོ་རབ་ཏུ་ཐོབ་པ་ཞང་༥ལུགས་དང་ས་ལུགས་གཉིས། ས་ལུགས་ལ་ཉེ་བརྒྱུད་རིང་བརྒྱུད་གཉིས། རིང་བརྒྱུད་ལ་སྔ་བུ་དང་ཕྱི་བུ་གཉིས། སྔ་བུ་ལ་ཕག་༦གྲུ་དང་གཅེས་བསྒོམ་༧གཉིས། ཕྱི་བུ་་་་་་ཕྱིས་རྗེ་བཙུན་གྱིས་སྙན་བརྒྱུད་ཡི་གེར་སྤེལ་བ་རྣམས་ལ་སྙན་༨བརྒྱུད་དང་ཚིག་༩བརྒྱུད་གཉིས་་་་་་ཞུ་བ་སོ་སོའི་ངོར་མཛད་པའི་རྣམ་འགྲེལ་བཅུ་གཅིག ཉེ་བརྒྱུད་ལ་གཅེན་ལ་སྐུ་དངོས་ཀྱིས་ལམ་འབྲས་རྒྱས་འབྲིང་བསྡུས་གསུམ་༡༠དུ་གདམས་པ་དང་། གཅུང་ལ་སྐུའི་རྣམ་འཕྲུལ་གྱིས་དམིགས་པ་རྒྱས་འབྲིང་བསྡུས་གསུམ་དུ་གདམས་༡༡པའོ། ། འབྲིང་དུ་ཐོབ་པ་ལ་ཕོ་བརྒྱུད་མོ་བརྒྱུད་བསྲེས་བརྒྱུད་གསུམ། དང་པོ་ལ་གཉིས་ཏེ། རྗེ་ཁུམ་བུ་བ་ནས་སེ་བསྒོམ་བྲག་སྐྱབས།
རྗེ་མལ་གྱོ་བ་ལས་འཕེལ་བའི་སློབ་༡༢བརྒྱུད་དང་། ཡང་སྲས་ཞ་མ་ཙནྟྲི་ནས་དཔང་རྗེ་ལ་འཕེལ་བ་སྲས་༡༣བརྒྱུད་གཉིས་སུ་གྱེས་ཤིང་། དེ་ལྟར་ཕོ་བརྒྱུད་ལུགས་གཉིས་དང་། གཉིས་པ་མོ་བརྒྱུད་ལ་གསུམ་སྟེ། ཞ་མའི་སློབ་མ་མྱང་བསྒོམ་ལ་སྨོན་༡༤མཁར་བ། སྟོན་༡༥ཆུང་། དབོན་པོ་༡༦ཤེར་ཚུལ་གསུམ་ལ་འཕེལ་བའི་ལུགས་གསུམ་དང་། གསུམ་པ་བསྲེས་བརྒྱུད་ཀྱི་ཐོག་མ་མོ་བརྒྱུད་ལུགས་གསུམ་གྱི་བརྒྱུད་པའི་བཅུད་བསྡུས་ཤིང་། བརྒྱུད་པ་དེ་ཉིད་ལ་བརྟེན་པ་ལ། ཕོ་བརྒྱུད་ལུགས་གཉིས་ཀྱི་བཤད་ཚོད་༡༧ཀུན་དང་།
རང་གི་རྟོགས་བཅོས་ཧ་དམིགས་རྒྱ་མཚོ་སོགས་གེགས་སེལ་དུ་མའི་གཟེར་བུས་བརྒྱན་པ་ཀོ་བྲག་པ་བསོད་ནམས་རྒྱལ་མཚན་༡༨པའི་ལུགས་དང་། ཞ་ལུགས་མཐའ་དག་གི་ཟབ་གནད་ཐམས་ཅད་བསྡུས་ཤིང་། ཞང་དཀོན་མཆོག་གིས་བླ་མ་དགོན་པ་བའི་གསུང་ཟིན་བྲིས་སུ་བཀོད་པ་ཉིད་དཀྱུས་སུ་བཅུག ས་སྐྱ་པའི་རྣམ་འགྲེལ་བཅུ་གཅིག་གི་ནང་ནས་མི་འདྲ་བའི་ཁྱད་ཆོས་སིལ་བུ་ཐམས་ཅད་བསྒྲུབས་ཏེ་རང་གི་འདོད་པ་དང་མཐུན་པར་སྦྱར་བ་ཆ་༡༩རྒན་གྱི་ལུགས་དང་། སྔོན་བྱོན་ལམ་འབྲས་ཐམས་ཅད་ཀྱིས་བཞེད་པ་གཅིག་ཏུ་བསྡུས་པ་དང་མཐུན་པར་རྡོ་རྗེའི་ཚིག་གི་དབུ་ཞབས་གོང་འོག་བསྒྱུར་བའི་འགྲེལ་བཤད་སོགས་སྔོན་བྱོན་གང་གི་ཡང་ལུགས་སུ་མི་ཚོན་པའི་འགྲེལ་པ་ཇོ་ནང་ཀུན་མཁྱེན་ཆེན་པོ་དཔལ་མི་༢༠བསྐྱོད་རྡོ་རྗེའི་ལུགས། འཕྲོས་དོན་སྔར་བརྗོད་པ་ལ་སྟོད་དཔང་རྒྱལ་༢༡ལུགས་དང་། འབྲོག་ཇོ་སྲས་གཉིས། ཞང་མཆེད་གཉིས་ཀྱི་སྟེ་སྒོ་བཞིའི་བཅུད་བསྡུས་པ་མང་༢༢ལམ་ཞིག་པོའི་ལུགས་ཏེ་བླ་མ་སེ་ལས་འབྲིང་དུ་ཐོབ་པ་ཞ་མ་མཆེད་གཉིས་ལ་བརྟེན་ནས་དར་ཚུལ་ཅུང་ཟད་སྨོས་པ་ཡིན་ལ། དེ་ལས་གཞན་སེ་ལས་གདམས་ངག་ཐ་མར་ཐོབ་པ་གཟེ་བསྒོམ་པ་བྱང་ཆུབ་ཡེ་ཤེས། གྲུབ་ཆེན་ཉིན་ཕུག་པ་དང་བཅས་པའི་ལོ་རྒྱུས་རྒྱས་པ་ཡང་མ་བརྗོད་ལ།
དེ་ལྟར་སྔར་གྱི་སྲོལ་གཉིས་ལས། འབྲོག་ལས་འཕེལ་བ་གཉིས་ལ་ཡང་ནང་གསེས་ཀྱི་ཕྲ་མོར་ཕྱེ་བས་ཉི་ཤུ་རྩ་གསུམ། སྔར་གྱི་གྱེས་གཞི་གྱི་ཇོ་ལུགས་བགྲང་པས་རྒྱས་པར་ན་ཉི་ཤུ་རྩ་བཞི་འབྱུང་ལ། འབྲིང་གི་འབྱེད་ན་སྡོམ་དུ་བསྟན་པའི་སྲོལ་བཅོ་བརྒྱད་དང་། ཤིན་ཏུ་བསྡུ་ན། གྱི་ཇོ། འབྲོམ། ཞང་སྟོན། ཞ་མ། ཀོ་བྲག་པ།
མང་ལམ། ཆ་རྒན། ཇོ་ནང་པ། དཔང་རྒྱལ། ས་སྐྱ་པ། མཐར་རྩ་པ། གཅེས་བསྒོམ་པ་སྟེ་ལུགས་བཅུ་གཉིས་སུ་འདུ་བ་ཡིན་ནོ། ། དེ་ལྟར་ན་ལམ་འབྲས་བུ་དང་བཅས་པའི་ལམ་སྲོལ་འདི་ལ་དེ་ལྟ་བུའི་ལུགས་བསམ་གྱིས་མི་ཁྱབ་པ་ཞིག་བྱུང་བ་རྣམས་ཀྱི་ནང་ནས་མཆོག་ཏུ་གྱུར་པ་ནི་རྗེ་མཁར་ཆུང་པ་ཆེན་པོ་དེ་ལ་ལམ་འབྲས་རབ་ཏུ་ཐོབ་པ་ཞང་སྟོན་མཆེད་གཉིས་ལས། གཅེན་པོ་ཞང་སྟོན་ཆོས་འབར་གྱིས་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ་དེ་ཉིད་ལ་གནང་བ་དེ་ནས་བརྒྱུད་པའི་ལམ་འབྲས་ས་ལུགས་ཐུན་མོང་མ་ཡིན་པ་འདི་ཉིད་ཡིན་པས། དེ་ལ་རིང་བརྒྱུད།
ཉེ་བརྒྱུད། ཤིན་ཏུ་ཉེ་བརྒྱུད་དང་གསུམ་ཡོད་པ་ལས། དང་པོ་ནི་རྗེ་ས་སྐྱ་པ་ཆེན་པོས་དགུང་ལོ་ཉི་ཤུ་རྩ་བརྒྱད་བཞེས་པའི་ཚེ། རྗེ་ཞང་དགོན་པ་བའི་དྲུང་དུ་གསུང་ངག་གསན་ནས་ལོ་བཞི་སོང་བ་སོ་གཉིས་པའི་སྟེང་དུ་ཡོངས་སུ་རྫོགས་ནས་བསྒྲུབ་པའི་ལུང་སྦྱིན་པ་ཡིན་ཏེ། དེ་ཡང་དགུང་ལོ་བཅུ་གཉིས་པའི་ཚེ་བླ་མ་བ་རི་བ་བསྟེན་ནས་འཇམ་དཔལ་བསྒྲུབས་པས་ཐོག་མར་མི་གཡོ་བ་ཞལ་གཟིགས། དེ་ནས་ད་ལྟ་འཇམ་དཔལ་བྲག་ཕུག་ཏུ་གྲགས་པར་འཕགས་པ་འཇམ་དཔལ་གཙོ་འཁོར་གསུམ་པ་ཞིག་ཞལ་བསྟན་ནས་ཞེན་པ་བཞི་བྲལ་ལ་སོགས་པའི་ཆོས་ཚུལ་བསམ་གྱིས་མི་ཁྱབ་པ་ནོད། དེ་ནས་རོང་ངུར་སྨྲིག་ཏུ་བྲང་ཏི་དར་མ་སྙིང་པོ་ལ་མངོན་པ། ཉང་སྟོང་དུ་ཁྱུང་རིན་ཆེན་གྲགས་ལ་ཚད་མ། གནམ་ཁ་འུབ་ཏུ་དར་མ་རྒྱལ་མཚན་སྐུ་མཆེད་ལ་གསང་འདུས། སྒྱི་ཆུར་འཁོན་དགྲ་ལྷ་འབར་རམ།
ཤཱཀྱ་འབར་རམ། དཀོན་མཆོག་འབར་ལ་ཀྱཻ་རྡོར། ན་ལ་རྩེར་མལ་ལོ་ཙཱ་བ་ལ་བདེ་མཆོག་སོགས་གསན་པ་ཡིན་མོད་ཀྱི། སྐབས་ཀྱི་གཙོ་བོ་རྗེ་འདི་ཉིད་དགེ་བཅུར་བཞུགས་པའི་ཚེ། དབུགས་ཞེས་བྱ་བའི་མདོག་གི་ས་ཆར་བླ་མ་སེ་ཆོས་འཁོར་གྱི་གཙོ་བོ་ལ་སྤྱན་དྲངས་པའི་སྐབས་ཤིག་ཏུ་བླ་ཆེན་སོགས་དགེ་བཅུའི་གྲྭ་པ་ཁ་ཡར་གྱིས་བལྟར་ཕྱིན་པས། བླ་མ་སེ་བཤད་ཧུད་མང་པོ་གསུངས་ཤིང་། གྲྭ་པ་རྣམས་ལ་རིམ་བཞིན་དུ་དྲི་རྟོག་ཞིབ་པར་མཛད། བླ་ཆེན་གྱི་ཐད་དུ་རླུང་ལྟས་ལེགས་པར་བརྟགས་ནས། ཁྱེད་གང་པ་ཡིན་གསུངས། འཁོན་གྱི་སྲས་དོད་ཡིན་འཚལ་ཞུས་པས།
ཁྱོད་གཞོན་ནུ་མ་ལ་རྫུན་ཆེ། ངའི་བླ་མ་ལ་སྲས་མི་མངའ་གསུངས། གྲལ་རོགས་རྡོ་རྗེ་འོད་ཀྱིས་སྲས་ཡིན་ཚུལ་ཞིབ་པར་གླེངས་པས། མི་གསོན་ཤི་མི་འཕྲད་ཟེར་ཏེ་རྫུན་དུ་འདུག་གསུངས་ནས་ཞལ་སྤྲད་ཅིང་ཤིན་ཏུ་དགེས་པར་མཛད་ནས་ཞག་འགའ་དབུ་སྔས་སྦྲེལ། གསུང་ངག་རིན་པོ་ཆེའི་རྩ་བ་གསལ་བྱེད་འཕྲོས་དོན་སོགས་ཀྱི་ཁོག་སྒྲིགས་ལམ་མེ་བ་ཞིག་གནང་། ང་རྒན་པོ་གོག་པོ་འདི་ལ་ཆོས་ཡོད་དོ་མྱུར་དུ་བྱོན། སང་ཕོད་ང་འཆི་ཉན་ཡོད་དོ་གསུངས། བླ་ཆེན་གྱིས་དགེ་བཅུར་བྱོན་ནས་དེ་འཕྲལ་འབྱོན་པར་བརྩམས་པ་ན། གྲལ་རོགས་རྡོ་རྗེ་འོད་ན་རེ། བླ་མ་འདི་པ་ངེད་ཐམས་ཅད་ལས་ཁྱེད་ཁོ་ན་ལ་རྩིས་ཆེ་བར་འདུག་པས་བླ་མ་ལ་ཞུས་ན་འཐད་ཟེར།
ཕྱག་རྟེན་ཡང་མེད། རྗེས་སུ་མཇལ་བས་ཆོག་གསུངས་པས། དར་ལྗང་ཁུ་ཁ་གང་བཏོན་ནས། ཕྱག་རྟེན་འདི་ལ་མཛོད་ཟེར་ནས་ཐུགས་འཐད་པོ་མིན་པ་ཞིག་ལ་དྲུང་དུ་བྱོན་ནས་ཞུས་པས། སེ་ལྕེ་ལ་རེ་བྱ་བ་རྫུན་ཆེ། ངའི་བླ་མ་མངའ་རིས་པའི་ཆོས་ཀྱི་དྲལ་གྲུལ་འདྲ་བསྒྲུགས་ནས་འཆད་པ་ཡིན། དེ་ལ་ཡོན་ཏན་ཅི་ཡང་མེད། རྒྱུད་གཉན་པོའི་འཕྲོ་མ་གཅོད་གསུངས་ནས་མ་གནང་། འོ་ན་ས་སྐྱར་ཆས་འདྲ་བསྒྲུབ་ཏུ་འགྲོ་བར་ཞུ་ཞུས་པས། མཉེས་པོ་རང་མིན་པ་ཞིག་ལ་གནང་ནས་ས་སྐྱར་བྱོན་ཏེ།
དེ་ལྟ་བུ་འཕྲལ་བླ་མ་ཕན་ཚུན་གྱི་ཕྲག་དོག་ལྟ་བུར་སྣང་ཡང་། བླ་མ་སེ་མྱུར་དུ་སྐུ་འདའ་བས་ལམ་ཡོངས་རྫོགས་མི་འབྱུང་ཞིང་། བླ་མ་ཞང་ལ་ཡོངས་སུ་རྫོགས་པའི་སྒོ་ནས་ཕན་འདོགས་ཡག་མེད་འོང་བའི་ཕྱིས་འབྱུང་གི་རྟེན་འབྲེལ་ཁྱད་པར་ཅན་གཟིགས་པ་ཡིན་གསུང་། དེ་ནས་ཉེ་བར་བླ་མ་དགེ་བཅུ་པ་སྐུ་འདས། ཞལ་ཆེམས་བཞིན་རབ་ཏུ་བྱུང་པར་དགོངས་པ་ན། བླ་མ་གནམ་ཁ་འུབ་པའི་གསུང་གིས། ཕྱིས་འབྱུང་གི་རྟེན་འབྲེལ་ཞིག་ཡོད་པས། རབ་བྱུང་མ་བྱས་པ་ཕན་ཆེ། ཁོང་གཤིན་པོ་ལས་ང་གསོན་པོ་ངག་བཙན། ངའི་དམ་ཚིག་ལས་འདས་ན་ཆོས་སྐྱོང་གི་ཆོ་འཕྲུལ་འོང་ཞེས་ཞི་དྲག་གི་ངོས་ནས་བཟློགས་ཏེ།
སྲས་བརྒྱུད་ཀྱི་ཆོས་བརྒྱུད་དྲི་མ་མེད་པ་དར་རྒྱས་སུ་བྱེད་པའི་རྟེན་འབྲེལ་ཁྱད་པར་ཅན་གཟིགས་པ་ཡིན་གསུང་། དེ་ནས་སྐབས་ཤིག་ཏུ་བླ་མ་ཞང་ལ་གསུང་ངག་ཞུ་བར་བཞེད་ནས། བླ་མ་གནམ་ལ་ཞུས་པས། སྒོམ་ཆེན་པ་འདི་ཚོ་རྫུན་ཆེ། ཆོས་ལ་དུམ་བུ་མང་པོ་བྱས་ནས་ལྷག་ཡོད་རི་མནའ་སྐྱེལ་བ་སྐད་བྱེད། བསྒོམ་ནུས་ན་གསང་བ་འདུས་པའི་སྒྲུབ་ཐབས་བསྟན་པའི་ནོར་རྫས་སྒོམས་གསུངས་པ་ལ། བདག་རང་ལ་ཡིད་ཆེས་ཤིག་བདོག་ཞུས་པས། འོ་ན་སོང་གསུངས་ནས་གནང་། དེ་ནས་ཇོ་སྲས་རྒྱལ་པོ་དང་གཉིས་ཀྱིས་ཁྲབ་སྟོང་རི་བ་ཞིག་བསྣམས་ནས་དིང་དུ་ཕེབས་རྒན་མོ་ཞིག་ལ་བླ་མ་ཞང་གང་ཡིན་དྲིས་པས། ཕ་གི་ཡིན་ཟེར་ནས།
ཐགས་མ་འདྲའི་གསེབ་ན་གཏམ་ཆལ་ཆོལ་འདྲ་གསུངས། ར་ཐུལ་གྱོན་ཞིང་། ཤམ་ཐབས་མེད་པ་ཤང་འགག་བསྣམས་པ་གཅིག་འདུག ལྐོག་མོག་ཅིག་ཏུ་སྤྱན་དྲངས་ནས་ཕྱག་ཕུལ་བས། ཁྱོད་ནི་གསར་མ་བ་ཞིག་འདྲ་ན་རྟོག་པའང་ཆེ་བ་ཡིན་ཁྱེད་ནོར་གསུངས། ཁྲབ་ཕུལ་བས། ད་ཕྱིར་འདས། ང་རང་ཡང་བུན་ལེན་པ་ཞིག་ཡིན་གསུངས། དེ་མ་ལེགས་བདག་གསུང་ངག་རིན་པོ་ཆེའི་ཞུ་འདོད་པ་ལགས་གསུངས་པས། དེ་འདྲའི་མིང་ཙམ་ཡང་ད་ལན་མིན་པ་ཐོས་མ་མྱོང་།
ང་རྫོགས་ཆེན་ཙ་མུན་དང་། བྲམ་ཟེའི་སྐོར་ལ་མཁས་པ་ཞིག་ཡིན། སྐོམ་སིང་དང་གནས་ཁང་དང་ཡང་མེད་དོ། ། ཉི་མ་སྔ་བ་ལ་བཞུད་གསུངས་ནས་མ་གནང་བ་ལ། ཡོད་དོ་བླ་མས་གསུངས་པ་ལ་བླ་མ་རྫུན་གསུངས་པར་འདུག་སྙམ་ནས་ཕ་ཚད་དུ་བྱོན་པས། འོད་མཆོག་གི་ཕ་ཞང་སྐྱབས་སེས། ད་ཅིའི་དེ་ནི་དེང་སང་སག་ཐང་དིང་འདི་ན་བླ་མ་སེས་དགེས་པའི་ཇོ་སྲས་ས་སྐྱ་པ་དེ་འདྲ་ན་ཞུས་པས། འོ་ན་དམ་ཚིག་གི་ཉེས་པར་འགྱུར་ཉེན་ཡོད་པས་ལྡོག་གསུངས་ནས་ཐུགས་དགེས་པར་མཇལ་ཏེ་གསུང་གླེང་ཞིབ་པར་མཛད། ད་ལན་འདིར་ཉ་མ་རྣམས་ལ་ཆོས་ཤིག་ཀྱང་བཤད་དགོས་ཡོད་ཅིང་། བསམ་མནོ་འདྲ་ཡང་གཏང་དགོས་པ་ཡོད།
སེ་སྟོན་རྡོ་རྗེ་དབང་ཕྱུག་གིས་པཎ་ཆེན་དང་པཎ་ཆུང་མང་པོ་སྤྱན་དྲངས་ནས་ཆོས་འཁོར་བྱེད་པའི་སྐབས་སུ། རྣལ་འབྱོར་བཤད་ཉན་སྐུད་པ་འགུགས་པ་འདྲ་བ་འདི་མི་མཛེས། སྟོན་བྱོན་ཅིག་ཚང་བར་བགྱིད་དོ་གསུངས་ནས་དུས་བཏབ། སྟོན་དེ་བཞིན་དུ་བྱོན་ནས་གསུང་ངག་རིན་པོ་ཆེ་རྒྱུད་གསུམ་ལམ་སྐོར་ཆ་ལག་དང་བཅས་པ་ལོ་བཞི་ལ་ཚང་བར་གསན་པ་ཡིན་ལ། ཁྲིད་ཀྱི་སྐབས་སུ་བླ་མའི་ལྗགས་ཅུང་ཟད་སྐྲང་པ་ལ། འོ་སྐོལ་གྱི་བར་ན་དམ་ཚིག་གི་སེལ་ཅུང་ཟད་འདུག་པས་ཡིག་བརྒྱ་ཟློས་གསུངས་ནས་དེ་བཞིན་མཛད་པ་དང་། བསྒྲུབ་པའི་ལུང་སྦྱིན་ནས་སྐུའི་བཀོད་པ་བྱ་དང་རི་དྭགས་སུ་སྤྲུལ་པ་དང་། སྐྱིལ་ཀྲུང་གིས་དིང་གི་གཞུང་ཁེབས་པ་སོགས་བསྟན་ནས། ངེད་སྤུན་གྱིས་ཀྱང་ལོ་བཅོ་བརྒྱད་ཀྱི་བར་དུ་བླ་མའི་དྲུང་དུ་བསྡད་ཀྱང་ལན་གསུམ་སྒྲོ་འདོགས་གཅོད་དུ་འགྲོ་དགོས་པ་བྱུང་། ཡི་གེས་ཤེས་པའི་ཆོས་མིན་པས་སྒོམ་ལ་འབུངས།
སྒོམ་ཉམས་ཀྱི་སྤྲོས་པ་ནང་ནས་ཆོད་ན། ཚིག་གི་མདུད་པ་ཕྱི་ནས་མི་གྲོལ་ཁ་མེད་ཡིན། ལོ་བཅོ་བརྒྱད་ཀྱི་བར་དུ་མིང་ཙམ་ཡང་མ་ཟེར། དེ་ནས་འཆད་དམ། ཡི་གེར་འདྲི་ཁྱོད་རང་ཆོས་ཀྱི་བདག་པོ་ཡིན་ནོ། ། ཞེས་ལུང་བསྟན་དཔག་མེད་མཛད་དེ་རིང་བརྒྱུད་ནས་དར་ཚུལ་ལོ། ། གཉིས་པ་ཉེ་བརྒྱུད་ནི། རྗེ་ས་ཆེན་དགུང་ལོ་ཞེ་བཞི་བཞེས་དུས་ཟེར་ཡང་། ཞེ་བདུན་གྱི་སྟེང་དུ་གསན་པ་དག་གསུང་སྟེ། དེ་ཡང་གུང་ཐང་དུ་དུག་བྱུང་བའི་དུག་རོ་ལངས་ནས་ཟླ་གཅིག་ཙམ་གྱི་བར་དུ་སྙུང་བས་སྔར་གྱི་ཆོས་ཐམས་ཅད་བསྙེལ།
གྲོགས་ལ་དྲི་ས་ནི་མེད། རྒྱ་གར་དུ་ཕྱིན་ཡང་ཇི་འདྲ་ཡོད་ཆ་མེད་སྙམ་ཐུགས་ཅུང་ཟད་མ་བདེ་ནས། འཇམ་དཔལ་བྲག་ཕུག་ཏུ་སྐུ་མཚམས་བསྡམས། བླ་མ་ལ་གསོལ་བ་དྲག་ཏུ་བཏབ་པས། ཇི་ཞིག་ནས་རྗེ་དགོན་པ་བ་མནལ་ལམ་དུ་བྱོན་ནས་ཆོས་གསུངས། ཐུགས་ཅུང་ཟད་སྤྲོ་ནས་གསོལ་བ་དྲག་ཏུ་བཏབ་པས། རྗེ་དགོན་པ་བ་དངོས་སུ་བྱོན་ནས་ཆོས་གསུངས་པས། ཆོས་ཐམས་ཅད་ཐུགས་ལ་གསལ་དྲན། དེ་ནས་ཀྱང་ཐུགས་ཆེས་སྤྲོ་ཞིང་གསོལ་བ་ཆེ་ཆེར་བཏབ་པས། ཐོ་རངས་ཁ་རྣལ་འབྱོར་དབང་ཕྱུག་བིརྺ་པ་ཞབས་སྐྱིལ་ཀྲུང་།
ཕྱག་ཆོས་འཁོར་གྱི་ཕྱག་རྒྱ་མཛད་པ། གཡས་སུ་ཤར་ཕྱོགས་ནག་པོ་པ་ཞབས་སྐྱིལ་ཀྲུང་། གཡས་བ་མན་གྱི་རྭ་དུང་། གཡོན་ཐོད་པ་བདུད་རྩིས་གང་བ་འཛིན་པ། གཡོན་དུ་ག་ཡ་དྷ་ར་ན་བཟའ་དཀར་པོ་ལྡིང་གོན་མཛད་ནས། རྡོར་དྲིལ་ཐུགས་ཁར་བསྣོལ་བ། རྒྱབ་ཏུ་ཀོ་ཊ་ལི་བ་པུས་མོ་བཙུགས་ནས་གདུགས་འཛིན་པ། མདུན་དུ་བི་ན་ས་སྟེ་ནགས་ཁྲོད་པ་ཐལ་མོ་སྦྱར་ནས་བདུད་རྩི་འབུལ་བ་སྟེ་གཙོ་འཁོར་ལྔ། ས་དཀར་པོ་རྒྱབ་ཡོལ་དུ་མཛད། ཡ་གིའི་མོན་གྲོག་ནས་མ་གིའི་འབལ་གྲོག་གི་བར་སྐྱིལ་ཀྲུང་གིས་ཁྱབ་པར་མཛད་ནས་འདི་རྣམས་ཐམས་ཅད་ང་དབང་གསུངས་ཤིང་བྱོན་ནས་ཞལ་བསྟན་པས།
ཐུགས་ལ་རྣམ་པར་མི་རྟོག་པའི་ཏིང་ངེ་འཛིན་བསམ་གྱིས་མི་ཁྱབ་པ་འཁྲུངས། ཨ་ལ་ལ་སྟེ་ཞེས་སོགས་ཀྱི་བསྟོད་པ་མཛད། དེ་ནས་ཟླ་གཅིག་གི་བར་དུ་འཚོ་བ་ཟུར་ནས་བླངས་ཤིང་སྐུ་མཚམས་བསྡམས་ནས་གཙོ་འཁོར་ཅི་རིགས་པར་བྱོན་ཅིང་བླ་མེད་ཀྱི་རྒྱུད་སྡེ་བདུན་ཅུ་རྩ་གཉིས་སམ། བླ་མེད་དང་འབྲེལ་བའི་དབང་བྱིན་རླབས་སོགས་ཀྱི་ཆོས་སྣ་བདུན་ཅུ་རྩ་གཉིས། ཁྱད་པར་དུ་ལྕགས་རི་མི་འདའ་བའི་ཟབ་ཆོས་བཞི་ལ་སོགས་པ་གསན་པ་ཡིན་ཏེ། འདི་དག་གི་ཚུལ་ནི་རྗེ་བཙུན་གྱིས་སྒ་སྐྱོག་ལ་གདམས་པ་ནའང་ཅུང་ཟད་ཡོད་ཅིང་། གསལ་བར་ནི་ཞུ་བྱས་ཀྱི་ཡི་གེ་ན་ཡོད་པ་ཡིན་གསུངས་ལ། འདིར་གནད་ཀྱི་གཙོ་བོ་ནི་རྗེ་བཙུན་སྐུ་མཆེད་ཀྱིས་བརྡ་ཚིག་གི་དོན་བཀྲོལ་ནས་གསུངས་ཏེ། དེ་ཡང་། ཡེ་ཤེས་ཟླ་བ་དྲི་མེད་མིག་ལ་ཤར། །
སྡེ་སྣོད་གསུམ་གྱི་ཡོན་ཏན་གསལ་བར་བྱས། ། རྒྱ་མཚོའི་གཏིང་དུ་ནོར་བུ་བཞིན་དུ་མཛེས། ། བློ་དང་ལྡན་པས་རྟོགས་འགྱུར་གཞན་གྱིས་མིན། ། ཞེས་པ་འདི་རྗེ་པའི་ཚིགས་བཅད་གཅིག་དང་འབྲེལ་ནས་གླེགས་བམ་དཀར་ཆག་གི་དཔེ་ལ་ལའི་མཇུག་ཏུ་བྲིས་ཡོད་པས། རྗེ་པའི་གསུང་ཡིན་ནོ་སྙམ་དུ་འཁྲུལ་པའང་ཡོད་མོད་ཀྱི། དངོས་པོ་ལ་སློབ་དཔོན་རིན་པོ་ཆེའི་གསུང་ཡིན་ལ། དེའི་དོན་བཀྲོལ་ན། ཟླ་བས་ནི་གཅིག་གི་གྲངས་ནས་མཚོན་པས། ཡེ་ཤེས་ལྔ་ལྡན་གྱི་གཅིག་རྡོ་རྗེ་འཆང་ཆེན་ཏེ་བརྒྱུད་པ་ཀུན་གྱི་ཐུག་ས་དང་པོའོ། ། མིག་གིས་གཉིས་ཀྱི་གྲངས་འཛིན་པས་བརྒྱུད་པ་གཉིས་པ་བིརྺ་པ་སྟེ་གཙོ་བོ་ཡབ་ཡུམ་གཉིས་སུ་མེད་པའི་བྱིན་རླབས་ཀྱི་འོད་དཀར་དྲི་མ་མེད་པ་དེར་བཤད་པའོ། །
སྡེ་སྣོད་ནི་གསུམ་གྱི་གྲངས་འཛིན་པས་བརྒྱུད་པ་གསུམ་པ་བླ་ཆེན་ས་སྐྱ་པ་ཆེན་པོ་སྟེ་དེ་ཉིད་ཀྱི་ཡོན་ཏན་གྱི་ནོར་བུ་གསལ་བར་མཛད་པའོ། ། རྒྱ་མཚོ་ནི་བཞིའི་གྲངས་འཛིན་པས་བརྒྱུད་པ་བཞི་པ་སློབ་དཔོན་རིན་པོ་ཆེ་སྟེ་དེ་ཉིད་ཀྱི་ཐུགས་མཚོར་ཆུད་པས་རྒྱ་མཚོའི་ནོར་བུ་ལྟ་བུ་ཤིན་ཏུ་མཛེས་ཤིང་དགོས་འདོད་སྩོལ་བའོ། ། ཚུལ་འདི་ལྟ་བུའི་ཉེ་བརྒྱུད་ཀྱི་དོན་བློ་སྐལ་བ་དམན་པས་མི་རྟོགས་པས། སྐྱེས་ཐོབ་དང་སྦྱངས་པའི་རྣམ་དཔྱོད་དང་སྐལ་བ་མཆོག་དང་ལྡན་པས་ཁོང་དུ་ཚུད་ནས་རྩོལ་བ་རབ་ཀྱིས་བླངས་ཤིང་བཤད་བསྒྲུབ་གྱི་རྒྱལ་མཚན་གྱི་ཏོག་ཏུ་གཟུང་བར་བྱ་སྟེ་བརྡ་འགྲོལ་དང་པོའོ། ། བརྡ་ཚིག་གཉིས་པ་ནི་རྗེ་བཙུན་རིན་པོ་ཆེ་ལ། རམ་སྡིང་མ་བ་འབྱུང་གནས་རྡོ་རྗེས། ཁྱེད་ལ་བརྒྱུད་པ་མཆོག་ཅིག་ཡོད་འདུག་པ། བརྒྱུད་པ་ཁྱད་པར་ཅན་དང་། བརྒྱུད་པ་དེ་ཉིད་ལ་ཡོན་ཏན་ཕུན་སུམ་ཚོགས་པ་མངའ་ཚུལ་ཞིག་ཅིས་ཀྱང་གནང་དགོས་ཞུས་པས། བླ་མེད་ཕྱོགས་ནི་རིས་བསྒྱུར་མིག་བཅས་པ། །
རིག་བྱེད་ཀྱིས་གསལ་ལག་པས་མེ་ལ་བགོ དེ་འོད་ཀུན་གསལ་ཆུ་གཏེར་འབྱུང་བར་བབས། ། བློ་ལྡན་དོན་འདི་ཤེས་ན་སྨྲ་བར་གྱིས། ། ཞེས་ལན་དུ་གསུངས་པ་ཡིན་ལ། ཕྱིས་སྟོང་ཐུན་ས་བཅད་དུ་འཇུག་པར་མཛད་པ་དེ་ཉིད་ཡིན་ནོ། ། འདིའི་བརྡ་འགྲོལ་མཛད་པ་པོ་ནི་དུ་མ་བྱུང་སྟེ། བདག་ཆེན་རིན་པོ་ཆེ་བློ་གྲོས་རྒྱལ་མཚན་སྐྱེད་ལྷས་ཀྱི་འཕགས་པ་བྲག་ཕུག་ཏུ་ཐུགས་དམ་ལ་བཞུགས་པའི་སྐབས་གཅིག་ཏུ། ཆོས་རྗེ་ཀུན་མཁྱེན་གྱིས་མཇལ་དུ་བྱོན། སྐུ་མཚམས་དམ་ཡང་ཐུགས་དགེས་པས་མཇལ། ཟབ་མོའི་དོན་ལ་འབེལ་གཏམ་ཁོ་ན་མཛད་པའི་མུ་དེར།
ཁྱོད་ཀྱིས་རམ་སྡིང་མ་བ་ལ་གནང་བའི་བརྡ་ཚིག་འདིའི་དོན་རྟོགས་སམ། འདི་གནད་དུ་ཆེ་བ་ཡིན་གསུངས་པས། བདག་གི་གཞིག་པ་མ་འཆུག་གསུངས་ནས། དཔལ་ལྡན་ས་སྐྱའི་བར་ལ། ཨ་བླ་མེད་ཕྱོགས་ནི་ཞེས་ཡང་ཡང་གསུངས། ས་སྐྱར་ཕེབས་མ་ཐག་སྣ་རོ་བནྡྷེ་གཤིན་རྗེ་གྲགས་ཀྱིས་བཞེངས་པའི་རྗེ་པའི་སྐུ་འདྲའི་དྲུང་དུ་གསོལ་བ་དྲག་ཏུ་བཏབ་པས། ཐུགས་ལ་བརྡ་དོན་གསལ་བ་དྲན་ནས་བརྡ་འགྲོལ་ངེས་པའི་དཔལ་སྟེར་ཞེས་པ་མཛད། དེ་བཞིན་དུ་ཆོས་རྗེ་རྡོ་རྗེ་རྒྱལ་མཚན་དང་། སྲད་པ་ཀུན་བློ་སོགས་ཀྱིས་ཀྱང་བརྡ་འགྲོལ་རེའང་འབྱུང་ཞིང་། ཡང་བདག་ཆེན་རྡོ་རྗེ་འཆང་གི་གསུང་ལས་འདི་ལྟར་འབྱུང་སྟེ།
བླ་མེད་ནི་བླ་མེད་ཀྱི་རྒྱུད་དམ། བླ་མེད་དང་འབྲེལ་བའི་ཆོས་རྣམས། ཕྱོགས་ནི་བཅུའི་གྲངས་འཛིན་ཏེ་བཅུ། རི་ནི་བདུན་ཏེ། དེས་བསྒྱུར་བའི་བདུན་ཅུ། མིག་ནི་གཉིས་ཏེ་བདུན་ཅུ་རྩ་གཉིས། རིག་བྱེད་ནི་བཞི་ཡིན་ལ།

འདི་བླ་མེད་ཀྱི་རྒྱུད་མན་ངག་གཉིས་ཆར་ལ་ཉེ་བརྒྱུད་སྟོན་བྱེད་ཡིན་པས། རྒྱུད་ཀྱི་འཆད་ཐབས་བཞི་དང་། མན་ངག་གི་སྙན་བརྒྱུད་བཞིའི་སྒོ་ནས་གསལ་བར་མཛད་པ་སྟེ། ལག་པ་གཉིས་པ་རྣལ་འབྱོར་དབང་ཕྱུག་གིས་མེ་གསུམ་པ་བླ་ཆེན་ས་སྐྱ་པ་ལ་བསྒོས་པའོ། ། དེའི་འཕྲིན་ལས་ཀྱི་འོད་ཕྱོགས་ཐམས་ཅད་དུ་གསལ་བར་མཛད་ནས། ཆུ་གཏེར་བཞི་པ་སློབ་དཔོན་རིན་པོ་ཆེ་ལ་བབས་ཤིང་། འབྱུང་བ་ལྔ་པ་རྗེ་བཙུན་རིན་པོ་ཆེ་ཉིད་ལ་བབས་སོ། ། དེས་ནི་བརྡ་ཚིག་གཉིས་པའི་དོན་བཀྲོལ་བ་སྟེ། ཉེ་བརྒྱུད་དུས་ནམ་གྱི་ཚེ་དང་། ཚུལ་ཇི་ལྟར་བྱུང་པ་བསྟན་པའོ། ། དེ་ལྟ་བུའི་དཔལ་ལྡན་ས་སྐྱ་པའི་གདུང་བརྒྱུད་རིན་པོ་ཆེ་དེ་དག་གི་ཡོན་ཏན་གྱི་ཁྱད་པར་ནི་ཇི་ལྟ་བུ་ཞེས་ཚོལ་བའི་ངལ་བ་ནི་བློ་དང་ལྡན་པ་དག་ལ་དོན་མེད་པ་ཡིན་མོད།
འོད་ཀྱང་གདུལ་བྱའི་སྣང་ངོ་དང་བསྟུན་ནས་ངོ་མཚར་བའི་ཆ་ཤས་ཇི་ལྟར་འཚམས་པར་བསྟན་ཚུལ་ཅུང་ཟད་ཙམ་ཐད་སོ་ཐད་སོའི་བསྒོ་སྐལ་དུ་གསུངས་ཏེ། དེ་ཡང་བླ་ཆེན་ཉིད་ཀྱིས་གླིང་འདི་ཉིད་དུ་སྐུའི་བཀོད་པ་དྲུག་བསྟན་ནས་མཐའ་ཡས་པའི་འགྲོ་བའི་དོན་མཛད་པ་དང་། འཇམ་དབྱངས་དང་བིརྺ་པ་ལས་མདོ་རྒྱུད་ཀྱི་ཟབ་མོའི་གནད་ཐམས་ཅད་ཐུགས་སུ་ཆུད་ནས་འཆད་ཅིང་འདོམ་པ་དང་། སྐབས་ཤིག་ཏུ་ཁམས་པ་ཅིག་གིས། ཁྱེད་སྤྱན་རས་གཟིགས་ཡིན་པའི་རྟགས་མངོན་སུམ་དུ་མི་སྟོན་ན། ཁོ་བོ་འདི་ཉིད་དུ་འགུམ་མོ། ། ཞེས་གྲི་སྙིང་ཁར་བཙུགས་པས། དེ་བཙུགས་མི་དགོས་འདི་ལ་ལྟོས་གསུངས་ནས་ཕྱག་མཐིལ་ནས་སྤྱན་བསྟན་པ་སོགས་དང་། སྐུ་འདའ་ཚུལ་བསྟན་པའི་ཚེ་སྤུར་ཁང་ནས་འཁོར་ལོ་བདེ་མཆོག་ཕྱོགས་གང་ནས་བལྟས་ཀྱང་ཞལ་བཞི་པར་འོང་བ་ཞིག་ཏུ་ཕལ་མོ་ཆེས་མཐོང་ཞིང་། དགེ་བཤེས་ཟངས་རི་ཕུག་པས་བསྐོར་བ་མཛད་པས་རྩ་ཞལ་ཁོང་ལ་ཁྱུ་རུ་རུ་བསྒྱུར་བ་དང་།
འགའ་ཞིག་གིས་ཀྱཻ་རྡོ་རྗེ་ཞལ་བརྒྱད་པར་ཡང་མཐོང་ཞིང་། སྤུར་ཐལ་མཚོ་ལ་སྦྱངས་པས་མཚོ་ལ་བདེ་མཆོག་གི་དཀྱིལ་འཁོར་ཡོངས་རྫོགས་ལམ་མེ་བྱུང་ནས། དེང་སང་སྐུ་འབུམ་རྣམ་རྒྱལ་དུ་གྲགས་པའི་ཐོག་ལ་མཚོན་བྱེད་དུ་བདེ་མཆོག་གི་དཀྱིལ་འཁོར་བྲིས་ནས་ཡོད་པ་འདི་ཡིན། ཕྱིས་ནེ་སྤུར་བཞུ་བའི་དུད་རིས་ལ་གྲུབ་པ་ཡིན་ཞེས་གླེང་བར་འདུག་གསུངས། དེ་ནས་བདེ་བ་ཅན། པོ་ཏ་ལ། ཨུ་རྒྱན། གསེར་མདོག་ཅན་བཞིར་སྐུའི་བཀོད་པ་བཞི་བསྟན་ནས་གཤེགས་ཏེ། དེའི་རྒྱུ་མཚན་རིམ་པ་ལྟར་འཇིག་རྟེན་དབང་ཕྱུག་གི་ལོངས་་་་་་བདེ་བ་ཅན་སྤྲུལ་་་་་་པོ་ཏ་ལ་ཡོད་པ་དང་། རྒྱུད་་་་་་ཨུ་རྒྱན་སྡེའི་གླེགས་བམ་མཁའ་འགྲོ་མས་རྒྱས་བཏབ་ནས་ཡོད་པ་དང་།
སྲས་རྗེ་བཙུན་འབྱོན་པས་དེའི་ཞིང་སྦྱོང་བའི་ཆེད་ཡིན་ཞེས་ཞུ་བྱས་དངོས་གྲུབ་ཀྱིས་བཤད་གསུངས། འོ་ན་དེ་ལྟ་བུའི་བླ་ཆེན་ས་སྐྱ་པས་གསུང་ངག་ཇི་ལྟར་སྤེལ་སྙམ་ན། ལྔ་བཅུའི་སྟོད་ཁོ་ནར་ཞང་གི་གདམས་པའི་བཀའ་རྒྱ་གྲོལ་བས། དགུང་ལོ་ལྔ་བཅུ་སྐོར་དུ་སླེབས་པའི་དུས་དེ་ཙམ་དུ་མདོ་རྨད་ཀྱི་ཁམས་པ་ཨ་སེང་ཞེས་གྲགས་པ། སྐྱུ་ར་ཨ་སྐྱབས་བྱ་བ་བླ་མ་ཞང་ལ་ཁམས་འདུས་པ་དང་པོ་ཙམ་གྱི་ཁྲིད་ཚར་བ། བླ་ཆེན་དང་ཕར་སློབ་ཚུར་སློབ་ཏུ་འབྲེལ་བ་དེའི་དབོན་ནམ་སྲས་སུ་བྱེད་པ་དེས་ལམ་འབྲས་ཁུངས་ཆོད་ནས་ཞུས་པའི་ངོར་གསུང་གི་བཀའ་རྒྱ་གྲོལ་བ་དང་རྟེན་འབྲེལ་འགྲིག་པ་ནས། གསུང་ངག་རིན་པོ་ཆེ་གནང་བའི་ཐོག་མ་དེ་ཡིན། གཞུང་བཤད་ལ་སྔ་བ་ཡང་དེས་ཞུས་པའི་ཨ་སེང་མ་སྟེ། ལམ་འབྲས་ཡི་གེར་བཀོད་པའི་ཡང་ཐོག་མར་གྲགས་པའོ། ། དེ་ནས་ལོ་བཞི་མ་གསུངས།
དེ་ནས་གཅིག་དང་། གསུམ་དང་། ལྔ་དང་། བདུན་ལ་སོགས་པ་དང་། སུམ་ཅུ་རྩ་བདུན་དང་། མཐར་ངེས་མེད་གསུངས་ཤིང་། གཞུང་བཤད་ཀྱི་སྐབས་སུ། དང་པོར་ཐོག་མཐའ་གཉིས་དང་། བར་དུ་གཉིས་ཏེ་ཚོགས་འཁོར་བཞི་མཛད། དེ་ནས་ཐོག་མཐར་དང་།
བར་དམ་ཚིག་གསོ་བ་སྟེ་གསུམ་དུ་མཛད། དེ་ནས་གཉིས་དང་གཅིག་ལ་སོགས་པ་ཅི་རིགས་པར་མཛད་དེ། མདོར་ན་གསུང་ངག་རིན་པོ་ཆེའི་བསྟན་པ་ཉི་མ་ཤར་བ་ལྟར་མཛད་པ་ཡིན་ནོ། ། འོ་ན་རྗེ་བླ་མ་བརྒྱུད་པ་དང་བཅས་པའི་གསུང་ལས་བྱོན་པའི་གཞུང་བཤད་སོགས་ངོ་མཚར་བའི་ཡི་གེའི་ཚོགས་ཇི་འདྲ་ཡོད། དེ་དག་བཤད་བསྒྲུབ་ཀྱི་སྒོ་ནས་འཛིན་པའི་བུ་སློབ་ཀྱི་ཚོགས་ངོ་མཚར་བ་ཇི་འདྲ་བྱུང་སྙམ་ན། བླ་ཆེན་ཉིད་ཀྱིས་མཛད་པའི་གཞུང་བཤད་རྣམ་འགྲེལ་ནི་བཅུ་གཅིག་ཡོད་དོ་ཞེས་གྲགས་མོད། བཅུ་གཅིག་པོའི་ངོས་འཛིན་རྗེས་འཇུག་གཞན་ཐམས་ཅད་ལ་རང་གི་ཕོ་ཚོད་ཀྱིས་གཞལ་བ་ཙམ་མ་གཏོགས། ཡིད་ཆེས་ཀྱི་ཁུངས་གསལ་བར་བྱོན་པ་ནི་སུ་ལ་ཡང་མེད་ལ། དུས་ཕྱིས་བདག་ཆེན་རིན་པོ་ཆེ་བློ་གྲོས་རྒྱལ་མཚན་པས། ཞུ་བྱས་དངོས་གྲུབ་ཀྱིས་མཛད་པའི་བསྟོད་པ་ཞིག་ནས་འདིའི་ཁུངས་གསལ་བར་རྙེད་ནས་ཡིད་ཆེས་པའི་གཏན་ཚིགས་དང་ལྡན་པ་ཞིག་ཡོད་དོ། །
ཞེས་གསུངས་ཏེ། དེ་ཡང་དེ་ལྟ་བུའི་བསྟོད་པའི་དཔེ་དེ་ཉིད་ཡར་ལུང་པའི་བླ་བརྒྱུད་ས་ཆེན་གྱི་དུས། ཡར་བསྒོམ་སེའོ། རྗེ་བཙུན་གྱི་དུས་རྒྱལ་ཚ་ལུང་མང་པ། ཆོས་རྗེ་པའི་དུས་དོ་པ་སྟོན་ཚུལ། མཁས་པ་ཡོན་ཏན་ཁྲི། ཆོས་རྗེ་བླ་མ་དམ་པའི་དུས་ཡར་ལུང་པ་སེངྒེ་རྒྱལ་མཚན། བདག་ཆེན་རིན་པོ་ཆེའི་དུས་མཁན་ཆེན་བསོད་ནམས་རྒྱལ་མཆོག དཔལ་ལྡན་ས་སྐྱ་པའི་གདུང་བརྒྱུད་རིམ་པ་དང་། ཡར་ལུང་པའི་གདུང་བརྒྱུད་རིམ་པར་བྱོན་དཔོན་སློབ་དུ་འབྲེལ་ཆགས་བྱོན་པ་དེ་དག་ལས་བརྒྱུད་དེ།
སེང་རྒྱལ་གྱི་དབོན་པོ་མཁན་བསོད་ནམས་རྒྱལ་བ་ནས། བདག་ཆེན་རིན་པོ་ཆེའི་ཕྱག་ཏུ་བྱོན་པ་ཡིན་ལ། དེ་ཉིད་ལས། ཟབ་དོན་ཡོངས་སུ་རྫོགས་པའི་སློབ་མ་ནི། ། ཕོ་བརྒྱད་མོ་གསུམ་དག་ལ་ཡི་གེར་གདམས། ། ཞེས་བཤད་ནས། དེའི་མཆན་རྙིང་དུ་སོ་སོའི་ངོས་འཛིན་འབྱུང་བ། བདག་ཆེན་ཉིད་ཀྱིས་སྡོམ་དུ་མཛད་པ་ནི། ཨ་སེང་ཞུ་ཀློག་ཡུམ་དང་སྲས། ། ཟླ་ཟངས་མང་སྒ་འ་འུ་སྙག །
ཅེས་གསུངས་ཏེ། ཨ་སེང་ལ་གནང་བས་ཨ་སེང་མ། ཞུ་བྱས་རང་ལ་གདམས་པས་ཞུ་བྱས་མ། ཀློ་ཀྱ་ཇོ་སྲས་ཆོས་གྲགས་ལ་གདམས་པའི་ཀློག་ཀྱ་མ། ས་ཆེན་གྱིས་ཐོག་མར་བོད་བཙན་པོའི་སྲས་བརྒྱུད་མ་ཅིག་ཡུམ་དུ་བཞེས་པ་ལས། སྲས་བཙད་ཚ་ཀུན་དགའ་འབར་སྐུ་གཤེགས་པ་ནས། ཡུམ་ཐུགས་ཆོས་ལ་འགྱུར་ནས་བླ་ཆེན་ལས་བདེ་ཀྱཻ་གཉིས་ཀྱི་ཟབ་དོན་བླངས། བསྐྱེད་རིམ་བདེ་མཆོག་དང་། རྫོགས་རིམ་གསུང་ངག་ལ་མཛད་པ་ཞིག་བྱུང་བ་དེ་ཉིད་ལ་གདམས་པ། བསྐྱེད་རིམ་བདེ་མཆོག་ལ་སྦྱར་བའི་རྣམ་འགྲེལ་ཡུམ་དོན་མ།
སྲས་རྗེ་བཙུན་སྐུ་མཆེད་གཉིས་ཀྱི་དོན་དུ་ཤོག་དྲིལ་དུ་བཀོལ་བ། ཐུགས་སྲས་གཉན་ཕུལ་བྱུང་པ་གཙུག་ཏོར་རྒྱལ་པོར་གྲགས་པ། མཚན་དངོས་བསོད་ནམས་རྡོ་རྗེས་ཁྲིགས་སུ་བསྡེབས་པ་སྟེ་སྲས་གསུམ་ལ་གདམས་པ་སྲས་དོན་མ། བྱང་སེམས་ཟླ་བ་རྒྱལ་མཚན་དུ་གྲགས་པ་བླ་ཆེན་ལས་དགེ་བསྙེན་གྱི་སྡོམ་པ་བླངས་ནས་སྲས་ལ་ཕོག་པ་དེ་ཉིད་ལ་གདམས་པ་ཟླ་རྒྱལ་མ། ཟངས་རི་ཕུག་པ་ལ་གདམས་པ་ཟངས་རི་ཕུག་མ། མང་མཁར་གྱི་ཇོ་མོ་མང་ཆུང་མ་ལ་གདམས་པ་མང་ཆུང་མ། ཞབས་ཅུང་ཟད་སྐྱོག་ཅིང་གྱོལ་བ་ཁམས་པ་སྒ་ཐེང་ལ་གདམས་པ་སྒ་ཐང་མ། གཡའ་ལུང་གི་ཇོ་མོ་འ་འུ་མ་ལ་གདམས་པ་འ་འུ་མ། སྙག་གཞི་ར་བ་དབང་ཕྱུག་རྒྱལ་མཚན་ལ་གདམས་པ་རྣམ་འགྲེལ་སྙག་མ་སྟེ། གཞན་དག་གིས་སྣ་རོ་བནྡྷེ་མ་དང་།
སྟོད་སྟོན་བྱང་ཆུབ་ཤེས་རབ་མ་གང་འཐད་བཅུག་ནས་མང་ཆུང་མ་དོར་བས་ནི་ཕོ་བརྒྱད་མོ་གསུམ་གྱི་དོན་མ་ཚང་བས། རྣམ་འགྲེལ་བཅུ་གཅིག་ནི་འདི་ཁོ་ནར་གསལ་བས་གཞན་དུ་ཡིད་གཡོ་བར་མི་བྱའོ། ། ཕྱིས་ཆོས་རྗེ་ཀུན་མཁྱེན་ལ་བདག་ཆེན་རིན་པོ་ཆེས་དཔེ་འདིས་གསལ་བཏབ་པ་ན། ཆོས་རྗེ་ཡང་ཤིན་ཏུ་ཐུགས་ཚིམ། དཔལ་ལྡན་ས་སྐྱ་པའི་གདུང་བརྒྱུད་དྲི་མ་མེད་པ་ལ་གང་ནས་ཀྱང་ངོ་མཚར་བའི་ཆ་ཤས་རེ་ཀ་འདུག་གསུངས་ནས། སྔར་རྗེ་རྡོ་རྗེ་འཆང་གི་ངོས་འཛིན་ལྟར་མཛད་པ་ལ། ཕྱིས་བརྒྱུད་པ་འདི་པ་ལྟར་མཛད་པ་ཞིག་བྱུང་ཞིང་། ཆོས་རྗེ་པད་རྒྱལ་བ་ལ་ཡང་དེ་བཞིན་དུ་མཛད་པས་ཕྱིས་འདི་བཞིན་དུ་མཛད་གསུངས། མཛད་པའི་གོ་རིམ་ནི། ཐོག་མར་ཨ་སེང་མ།
དེ་ནས་སྐབས་ཤིག་ཏུ་སྒ་ཐང་གི་རུ་མཚམས་སུ་བླ་ཆེན་ཆོས་འཁོར་ལ་སྤྱན་དྲངས་པའི་ཚེ། ཁོང་གི་ཟིན་བྲིས་འདྲ་གཟིགས་པས་གནད་འཆུགས་པ་འགའ་རེ་འདུག་ནས། ད་ང་ཤི་ན་ཆོས་འདི་ནུབ་འགྲོ་བ་འདུག་གསུངས་ནས། ཁོང་གིས་ཀྱང་ཞུས་པའི་ངོར་རྣམ་འགྲེལ་སྒ་ཐང་མ་མཛད་ལ། མཇུག་ཏུ་རྣམ་འགྲེལ་སྙག་མ་མཛད་ཅིང་། གཞན་རྣམས་ཀྱི་གོ་རིམ་མ་མཐོང་གསུངས། དེ་ལྟར་ན་རྣམ་འགྲེལ་བཅུ་གཅིག་ལས། དེང་སང་གི་བར་དུ་བཤད་བཀའི་རྒྱུན་མ་ཆད་པ་ནི་སྙག་མ་ཉིད་ཡིན་ལ། ལུང་རྒྱུན་ཡོད་པ་ནི་ཐོག་མཐའ་གཉིས་དང་། སྲས་དོན་མ་ཉིད་དང་གསུམ་སོགས་འགའ་རེ་ཡོད་པར་སེམས་མོ། །
མང་མཁར་ལམ་འབྲས་བློ་བཟང་དཀར་མོ་ལ་རྣམ་འགྲེལ་བཅུ་གཅིག་གི་ལུང་བཞུགས་ཞེས་གླེང་ཡང་། རྡོ་རྗེའི་ཚིག་རྐང་མ་དང་། རྒྱལ་བ་འབྱུང་གནས་ལ་གནང་བའི་དབང་བཞིའི་ངོ་སྤྲོད་ཅེས་སོགས་རྣམ་འགྲེལ་མེད་པ་དང་མ་ཡིན་པ་ལ་གྲངས་སུ་བཏབ་པའི་ནོར་པ་དུ་མ་མཐོང་བས་ཡིད་བརྟན་དུ་རུང་བ་ཙམ་མེད་གསུངས། དེ་བཞིན་དུ་དོན་རི་གྲགས་ཆེན་ལ་གཞུང་བཤད་བཅོ་བརྒྱད་ཀྱི་ལུང་བཞུགས་ཞེས་གླེང་བ་དང་། རྒན་མོ་ལྷས་པ་ཁམས་ཆེན་བྱང་ཆུབ་དཔལ་ལ་ལམ་འབྲས་ཀྱི་བཀའ་སྲོལ་བཅོ་བརྒྱད་བཞུགས་ཞེས་གླེང་བ་ཡང་རྒྱང་ནས་སྒྲ་སྙན་ཆེ་བ་ཙམ་ནི་འདུག ཉེ་བར་སླེབ་ན་དེ་དང་འདྲ་བ་ལས་མེད་དམ། ཞེས་སྔ་རབས་ཀྱི་ཡིག་ཆ་འགའ་རེར་གསུངས་འདུག་གོ ། གཞུང་བཤད་དམ་རྣམ་འགྲེལ་བཅུ་གཅིག་པོ་དེ་ཙམ་དུ་ངེས་སམ་སྙམ་ན་བླ་ཆེན་ཉིད་ཀྱིས་སློབ་བུ་ལ་དངོས་སུ་གདམས་པ་ནི་དེ་ཙམ་དུ་གྲགས་ལ། བླ་ཆེན་ཐུགས་སྲས་དང་བཅས་པའི་གཞུང་བཤད་གཅིག་ཏུ་བསྡོམས་ན་ཉི་ཤུ་ཙམ་ཡོད་གསུངས་ཏེ། བཅུ་གཅིག་གི་ཁར་སྣ་རོ་བནྡྷེས་མཛད་པ།
སྟོད་བསྒོམ་བྱང་ཆུབ་ཤེས་རབ་ཀྱིས་མཛད་པ། མི་ཉག་པྲཛྙཱ་ཛ་ལས་མཛད་པ། ཞུ་བྲག་དམར་བས་མཛད་པ། ཞང་ཟེ་དམར་བས་མཛད་པ། འུ་ཡུག་གི་དབྱར་སྦུ་བས་མཛད་པ། ཕག་མོ་གྲུབ་པས་མཛད་པ་ལ་སོགས་པའོ། ། ཨ་སེང་མ་ཆེན་མོར་གྲགས་པ་འདི་ཐེ་བའི་དབང་དུ་བྱས་ན་ཉི་ཤུ་རྩ་གཅིག་ཡིན་གསུངས་སོ། ། སློབ་མའི་ཚོགས་ཇི་ལྟ་བུ་སྙམ་ན། ཀུན་གྱི་མཆོག་ནི་སློབ་དཔོན་རིན་པོ་ཆེ་སྟེ། འདི་ནི་ས་དང་པོ་གཞོན་ནུ་ས་ལ་བཞུགས་ཤིང་།
སྐུའི་བཀོད་པ་གཉིས་ཙམ་བསྟན་པར་བཤད་ལ། གཞན་བླ་ཆེན་གྱི་མཚན་ལམ་དང་། བླ་མ་ཞང་དགོན་པ་སོགས་ཀྱི་ལུང་བསྟན་དང་བསྟུན་ནས། གྲུབ་ཐོབ་གསུམ། བཟོད་ཐོབ་བདུན། རྟོགས་པ་དང་ལྡན་པ་བརྒྱད་ཅུ། ཞེས་གྲངས་སུ་འཆའ་ཡང་། གྲུབ་ཐོབ་དང་བཟོད་ཐོབ་སོགས་བསམ་གྱིས་མི་ཁྱབ་པ་བྱོན་པས་འདི་དག་ཁོ་ནའོ་ཞེས་ནི་མི་གསུངས་ལ། དང་པོ་གསུམ་ནི། སིངྒ་གླིང་གི་རྣལ་འབྱོར་པ།
བྱང་སེམས་སྟག བསྒོམ་པ་སྐྱི་འབར་རོ། ། དང་པོ་ནི། སིངྒ་གླིང་ནས་འོང་པའི་ཨ་ཙར་གཅིག་གིས་ན་ལ་རྩེར་བླ་ཆེན་ལ་སྨན་བཟང་དྲུག་འགའ་དང་། བཟབ་ཆེན་གྱི་བླ་བྲེ་གཅིག་ཕུལ་ནས་མཇལ། ལམ་སྦས་བཤད་ཀྱི་ཁྲིད་ཀྱིས་དཀྲིས་ནས་ཟླ་བ་དྲུག་ནས་གྲུབ་པ་ཐོབ་པའོ། ། གཉིས་པ་ནི། ཡུལ་སྟག་སྟེ་སེངྒེ་ལུང་པ། སྐུ་ལུས་ཞག་བདུན་དོར། མཐར་དེ་ཉིད་ལ་ཞུགས་ཏེ་གྲུབ་པ་ཐོབ་པའོ། །
གསུམ་པ་ནི། ཡུལ་འཕྲང་འོག་པ་སྟེ་ཧཱུྃ་རིང་འབྱོངས་པའི་རྒྱང་སྐད་རག་དུང་འདྲ་བ། ཁྲིད་འཕྲོ་གཉན་ཕུལ་བྱུང་པ་ལ་བསྐྱངས་ཏེ་གྲུབ་པ་ཐོབ་པའོ། ། བཟོད་ཐོབ་བདུན་ནི། རྗེ་བཙུན་རིན་པོ་ཆེ། ཞུ་བྱས། སྒ་སྟོན་རྡོ་རྗེ་གྲགས། བསྒོམ་པ་འོད་ཟེར་གྲགས། ནགས་བསྒོམ་པ་བསོད་ནམས་རྒྱལ་མཚན། ཆར་ཁའི་རྣལ་འབྱོར་པ།
མང་ཆུང་མའོ། ། གཉིས་པ་ཞུ་བྱས་ནི་ཡུལ་ལྷོ་པ། ཞུ་སྟོན་རོག་པོ་བྱ་བའི་དབོན་པོ་ཡིན། ཁོང་བླ་ཆེན་ལ་དད་ནས་ས་སྐྱར་འགྲོ་བར་ཞུས་པས། ང་རྒན་པོ་ཞིག་གིས་བཙུན་ཆུང་འདི་རྣམས་ལ་ཁ་ལྟ་དང་ཆོས་འཆད་པ་འདི་ཁྱོད་ཁོ་ནའི་ཆེད་ཡིན། ཁྱོད་གང་ལ་འགྲོ་གསུངས་པས། འོ་ན་རང་རེའི་ཕར་ཕྱིན་ན། བདུད་ལ་ལ་སློབ་དཔོན་གྱི་ཆ་བྱད་དུ་འོང་བར་བཤད་པ་དེ་ཁྱེད་དུ་མི་གདའམ་ཞུས་པས་ལན་མ་བྱུང་སྟེ་གནང་བ་ཐོབ། ས་སྐྱར་བྱོན་ནས་བླ་ཆེན་ལ་གསུང་ངག་ཐོབ། རེ་ཞིག་གཞུང་བཤད་ཀྱི་བླ་མ་དང་གྲོགས་ཀྱི་དབང་གིས་ཐབས་ཕྱོགས་སུ་ལྷུང་བ་ཞེས་སོགས་ཀྱི་བཤད་པ་གནང་བའི་སྐབས་སུ།
ཞུ་བྱས་ཀྱིས་ཅུང་ཟད་བཞད་ནས་སྔར་གྱི་ལོ་རྒྱུས་ཞུས་པས། བླ་ཆེན་གྱི་ཞལ་ནས་འོ་ན་ཅུང་ཐལ་དྲགས་པ་ཞིག་སྨྲས་འདུག་པ་གསུངས། དེ་ལྟ་བུའི་ཞུ་བྱས་དེས་བོད་སོ་མི་སོད་གསུངས་ནས་རྒྱ་གར་ལ་བཞུད། བླ་ཆེན་ས་དཀར་ལོགས་ཀྱི་དན་ན་ཆོས་གསུང་བའི་སྐབས་ཤིག་ཏུ། བྱ་རྒོད་ཅིག་འཕུར་བྱུང་། དེ་ནས་ཞུ་བྱས་འདྲ་བ་ཞིག་ཆོས་ཉན་ལ་འདུག མི་རྣམས་ཐེ་ཚོམ་ལོག་གེ་བའི་མུ་ནས། སླར་ཡང་བྱ་རྒོད་དུ་བྱས་ནས་འཕུར་སོང་ངོ་། ། ཡང་རྗེ་བཙུན་སྐུ་མཆེད་དགོང་མོ་ཚོགས་འཁོར་གཅིག་མཛད་པའི་དུས། ཨ་བོ་ཞུ་བྱས་དེ་ཡང་ཡོད་ན་ཨང་གསུང་བ་སོགས་གླེང་འཕྲོས་བྱུང་བས།
ཨ་པོ་ཞུ་བྱས། འོལ་མ་སེའི་ཕྲེང་བ་རློན་པ་དང་། འབྲས་རློན་གྱི་སྙེ་མ་ཚར་རེ་བ་ཞིག་གིས་ཕྱག་རྟེན་མཛད། ད་ཅི་ཉི་ཟེར་ལ་འོང་གསུངས་ནས་སླེབ་བྱུང་། རྗེ་པས། ཨ་པོ་ཞུ་བྱས་དོ་ནུབ་མི་ཡང་ཉུང་རྫུ་འཕྲུལ་ཞིག་སྟོན་དང་གསུངས་པས། དེ་འདྲ་མི་གསུང་བ་ཞུ་ཟེར་རྩབ་རྩོབ་བྱེད། མི་ལྟོ་ཡི་ཅིས་ཀྱང་སྟོན་ཅིག་གསུངས་པས། ཐོག་མར་རྨིག་རྩེ་ཞིག་ནས་ཞུ་བྱས་འདྲ་བ་གཅིག་བཏོན་ནས་ཕྱག་གསུམ་བཙལ་གྲལ་ལ་འཁོད། དེ་བཞིན་དེ་འདྲ་བདུན་བྱུང་ནས་སླར་རིམ་པར་བསྡུས་ཏེ།
དེ་ཙམ་དུ་གདའ་ཡོ་གསུངས་ཏེ་རྫུ་འཕྲུལ་དེ་འདྲ་བ་མང་པོ་བསྟན་པའོ། ། སྒ་སྟོན་ནི་ཁམས་པ་སྟེ། རྗེ་པས་སྒ་སྟོན་གདམས་ཡིག་གནང་བ་དེ་ཡིན། བསྒོམ་པ་འོད་གྲགས་ནི། དམྱལ་བའི་གནས་སྦྱོང་ཤར་བ་དེ་ཡིན་ཏེ། དེ་ཡང་ས་སྐྱའི་མདུན་ཡིན་ནོ་སྙམ་པ་ཞིག་ན། ཤིང་སྡོང་ཞིག་གི་རྩེ་ན་འདུག མར་བལྟས་པས་མཚོ་དམར་ལྡོག་གི་བ་ཞིག་འདུག དེར་མ་ལྷུང་ན་དགའ་སྟེ་སྙམ་ཙ་ན་ལྷུང་སོང་བས། རུས་པར་ཁྲོལ་ཏེ་སོང་།
འཁྱགས་ན་དགའ་སྟེ་སྙམ་ཙ་ན་འཁྱགས་དེ་ལ་ལུས་སྦྱར་བས་ལྐོགས་པ་གློ་སྙིང་ཁྲོལ་མཐོང་ཙ་ན་སད་པ་ལ་སོགས་པའོ། ། ནང་བསྒོམ་པ་ནི། ཡུལ་རྟ་ནག་པ་ཡིན། ཆུང་ངུ་ནས་གཤིན་རྗེ་གཤེད་ལ་ཐུགས་དམ་བྱེད་པ་ཞིག་གིས་ཕྱུགས་འཚོ་མཁན་བྱས། ཁོང་གིས་ཐུགས་དམ་གྱི་ལན་སོད་བྱས་པས། བ་གླང་གཤིན་རྗེ་གཤེད། སྒྲ་ཐམས་ཅད་སྔགས་སུ་ཤར། ཁོང་ལ་ཞུས་པས། ལས་འཕྲོ་ཡོད་པ་ཡིན་གསུངས་ནས་བསྲེ་བའི་ཆོ་ག་མཛད་པ་ཡིན་གསུངས་སོ། ། ཚར་ཁའི་རྣལ་འབྱོར་པ་ནི།
བླ་ཆེན་གྱི་སྐུ་བཀོད་པ་གཅིག་གིས་ཚར་ཁར་གསུང་ངག་གསུངས་ནས་འབྲས་བུ་ཐོབ་པའི་རྟགས་དང་ལྡན་པའོ། ། མང་ཆུང་མ་ནི། དུད་འགྲོའི་གནས་སྦྱོང་ཤར་ཏེ། མང་མཁར་གྱི་མདར་ཀོ་ཀོ་ཡོག་ཏུ་དགོས། གཡག་ཁྱུ་ཆེན་པོ་ཞིག་བྱུང་སྟེ་རྨིག་ལེབ་ལ་བཅར་བ་སྙམ་བྱེད་པ་ནས་སད་པ་སོགས་བྱུང་བ་དེའོ། ། གསུམ་པ་ཤིན་ཏུ་ཉེ་བརྒྱུད་དར་ཚུལ་ནི། བླ་ཆེན་ས་སྐྱ་པ་ཞི་བར་གཤེགས་ནས་ལོ་ཞེ་བཞི། རྗེ་བཙུན་རིན་པོ་ཆེས་ང་དྲུག་བཞེས་པའི་ཚེ། སྙེ་མོ་རུ་མཚམས་ཀྱི་གཙང་ཁ་དགོན་པར་མནལ་ལམ་དུ་བླ་ཆེན་བྱོན་ནས་རྡོ་དཀར་འཇམ་ལ་པདྨ་འདབ་མ་བརྒྱད་པ་ཕྱོགས་བཞི་སྟོང་པ། མཚམས་བཞིར་ཡ་ར་ལ་ཝས་མཚན་པའི་བརྡ་དང་།
དོན་ཚིགས་བཅད་དུ་བསྡུས་པ་ནི། དང་པོ་ཀུན་གཞི་གདན་དུ་བྱས། ། གཉིས་པ་རླུང་ལ་སྦར་འཛིན་བྱ། ། བྱང་ཆུབ་ཆུ་རྒྱུན་དབུ་མར་ཞུགས། ། ས་སོགས་འབྱུང་བ་དབང་དུ་བསྡུ། ། ཞེས་ཉམས་ལེན་དྲིལ་ནས་བསྟན་པའོ། ། དེ་ལྟ་བུའི་རྗེ་བཙུན་རིན་པོ་ཆེ་དེའི་ངོ་མཚར་བའི་རྣམ་པར་ཐར་པ་ཅུང་ཟད་ནི། རྒྱ་གར་དུ་འཇིགས་བྱེད་ཀྱི་བསྐྱེད་རིམ་གསལ་ཞིང་། རྫོགས་རིམ་དང་ལྷག་བསམ་དང་བྲལ་བ་ཞིག་ཚེའི་དུས་བྱས་ནས། དབུ་དགུའི་དོད་ལྦ་བ་དགུ་བརྩེགས་བྱས་པའི་འདྲེ་གདུག་པ་ཅན་གཅིག་ཏུ་སྐྱེས།
དེ་ཉིད་ཁ་ཆེ་པཎ་ཆེན་བོད་དུ་བྱོན་པའི་རྗེས་སུ་འབྲངས། སུ་གང་གིས་ཀྱང་བཟློག་པར་མ་ནུས་པའི་ཚེ། པཎ་ཆེན་ས་སྐྱར་ཕེབས་པའི་སྐབས་སུ་རྗེ་པས་རྡོ་དྲིལ་བསྣམས་ནས་བསུ་བ་ལ་བྱོན། འགབ་འབྲངས་དེ་མཁྱེན་ནས་རྡོ་དྲིལ་ནམ་ཁར་བཞག་ནས་བསྐྲད་པས། རྒྱ་གར་ལ་ཡང་ལྡོག་མ་ནུས་པ་རྒྱ་ནག་ལ་སོང་བས། དེང་སང་རྒྱ་ནོར་ཁམས་ཆེ་ཙམ་གྱི་རྗེས་སུ་མྱུལ་བ་དེའོ། ། ཡང་སྐབས་ཤིག་ཏུ་རྗེ་བཙུན་གཟིམ་སྤྱིལ་དཀར་པོ་ཐུགས་དམ་ལ་བཞུགས་དུས། ཆོས་རྗེ་ལ་པཎ་ཆེན་གྱིས། ཁྱོད་ཀྱི་ཁུ་བོ་ཅི་བྱེད་ཀྱིན་ཡོད་གསུངས། ཐུགས་དམ་ལ་ཞུགས་ཞུས་པས།
རང་རེ་བལྟར་འགྲོ་གསུངས། བདག་གིས་སྔོན་ལ་ཕྱིན་ལགས་ཀྱི་ཞུས་པས། མཉམ་དུ་འགྲོ་གསུངས་ནས། རྗེ་པ་གསང་བ་འདུས་པའི་བདག་བསྐྱེད་ཚར་ནས་མདུན་བསྐྱེད་ཀྱི་མཆོད་བསྟོད་མཛད་པའི་ཐད་དུ་ཕེབས། རྗེ་པས་ཕྱག་མཛད་སྙམ་བཞེངས་རྡོ་དྲིལ་ལྕོག་རྩེ་ཁར་བཞག་པ་དགོངས་ཙ་ན་བར་སྣང་ལ་ཁྲོ་ལེ་བཞག་འདུག པཎ་ཆེན་པ་ན་རེ། དེ་ཙམ་ལ་ངོ་མཚར་རྒྱུ་ཙམ་ཡང་ཡོད་དེ་གསུངས་པས། ངོ་མཚར་དུ་རེ་ནས་བྱས་པ་མ་ལགས་གསུངས། རྗེ་པ་ལ་པཎ་ཆེན་པས་ཕྱག་ལན་མཛད་པས། པཎ་ཆུང་རྣམས་ཀྱིས་ཁོང་དགེ་བསྙེན་ཞིག་ལ་ཕྱག་ལན་མཛད་པར་མི་འོས།
སྔ་གོང་ནས་ཀྱང་ཕྱག་ལན་མི་མཛད་པར་ཞུ་ཕུལ་བར་གདའ། ཞེས་ཆད་ཡོད་པ་མ་ལགས་སམ་ཞུས་པས། དེ་ཡིན་ཏེ་ཁོང་མཧཱ་བཛྲ་དངོས་སུ་འདུག་པ་གསུངས་ཏེ། གསང་བ་འདུས་པའི་དཀྱིལ་འཁོར་དུ་གཟིགས་པ་ཡིན་གསུངས། ཡང་སྐབས་ཤིག་ཏུ་ས་སྐྱར་པཎ་ཆེན་པས་དུས་འདི་ལ་ཉི་མ་གཟའ་འཛིན་ཞེས་ཡི་གེ་བཏབ། རྗེ་པས་དེ་སྐད་མི་གསུང་བ་ཞུ། ད་ལན་ཅིས་ཀྱང་མི་འཛིན་པ་འདུག་ཞུས་པས། པཎ་ཆུང་རྣམས་ཀྱང་ཐུགས་ཁྲེལ་གྱི་རྣམ་པ་མཛད། དེ་ནས་པཎ་ཆེན་ཆོས་རྗེ་པ་དང་བཅས་པ་ཤངས་བསྲེག་ཤིང་དུ་ཕེབས། ཉི་མ་གཟའ་འཛིན་དུས་བཏབ་བཞིན་མ་བྱུང་བས།
པཎ་ཆེན་པ་ན་རེ། དེ་ཙམ་དག་ཁོ་རང་ཤེས་ཏེ། སྟོད་ཡ་གི་ན་དགེ་བསྙེན་རྒད་པོ་ཞིག་ང་རྒྱལ་ཡོད་གསུངས་སོ། ། ཡང་རྗེ་པས་ཀླུ་ནག་པོ་འཁུན་ཤེས་ལ། ང་གཙུག་ལག་ཁང་གཅིག་བྱེད་པས་ཁྱོད་ཀྱི་ནོར་དེ་རྣམས་གཞན་ཅིག་ཏུ་སྐྱོལ་དགོས་གསུངས་པས། ཕྱོགས་ཀུན་ཏུ་བཙལ་ བས་རྒྱ་མཚོའི་མཐའ་ཕ་གི་ན་ཅུང་ཟད་ཅིག་འདུག གཞན་བསྐྱལ་ས་མ་རྙེད་ཟེར། ཅི་ཙམ་ནས་འཁྱོས་གསུངས་པས། གསེར་རྐྱང་པ་བསྐྱས་ན་ཡང་ལོ་སྟོང་དགོས་ཟེར་འོ་ན་ཁྱོད་རང་སྡོད་ལ་ས་བླངས་གསུངས་ནས། མོན་རྡོ་རྗེ་ར་ཛས་སྣ་དྲངས།
རྗེ་པས་དེད་དེ། དེང་སང་བླ་བྲང་ཤར་གྱི་ཕ་བོང་རོམ་མེ་བ་དེ་ཡིན། དེ་ནས་དབུ་རྩེ་རྙིང་མར་གྲགས་པ་འདི་བཞེངས་པ་ཡིན་ཏེ། ཡང་རྗེ་པ་བྱང་གི་ས་ཆ་བྲག་ཕུག་ལྷོ་སྦྲིལ་བ། བར་ན་དཀར་ཁུང་ཡོད་པ་ཞིག་ན་བཞུགས་པའི་ཚེ། ཚེས་བཅོ་ལྔའི་ཟླ་བ་རྒྱང་པ་ན། ལུང་པའི་མདའ་ནར་ཇིག་དིར་མང་པོ་འདུག ཉེ་གནས་ཀྱིས་བལྟས་པས་རྟ་པ་མང་པོ་བྱུང་། རེ་ཞིག་ནས་རྗེ་པའི་གཟིམ་ཕུག་ཏུ་སོང་། ཤོང་པ་ནི་མེད་སྙམ་དཀར་ཁུང་ནས་བལྟས་པས།
མི་མང་པོ་སྐད་མི་གོ་བ་སྣ་ཚོགས་སྨྲ་ཞིང་ཐལ་མོ་སྦྱར། བྱིས་པ་ལོ་བརྒྱད་པ་གོས་དཀར་པོ་གྱོན་ཞིང་། གཡུའི་བྱ་རུ་བཞི་བཙུགས་པ་ཞིག་གིས་ལོ་ཙཱ་བྱེད། རྗེ་པ་འགྲོ་བའི་དོན་ལ་འབྱོན་དགོས་ཚུལ་ཞུ་བ་ན། ང་རྒས་ཤིང་ལས་འབྲེལ་ཙམ་མེད་པས་ཁྱེད་ལ་ཕན་མི་ཐོགས། ངའི་ཚ་བོ་ཀུན་དགའ་རྒྱལ་མཚན་དང་ཁྱེད་ལས་འབྲེལ་ཡོད་པས་གཏང་ངོ་གསུངས་པ་སོགས་གླེང་། དེ་ནས་རྗེ་པ་བྱོན་ནས་ཆང་ཡོད་དམ་གསུངས། མང་པོ་ཙམ་མེད། བུམ་གང་བདོག་ཞུས་པས། ཅི་རུང་གིས་བལྟར་མི་རུང་བས་ཁྱོད་རང་མ་ལྟ་ཞིག་གསུངས།
ཆང་ཐོད་པར་བྱིན་རླབས་མཛད་པས་ཐམས་ཅད་བཟི་བཟི་འཐུངས་ཤིང་། མཚན་གང་གླུ་གར་བྱེད་པ་མཐོང་སྟེ། ཧོར་གྱི་ལྷ་གནམ་ཐེལ་དང་། བོད་ཀྱི་བཙན་ཐང་རྒྱལ་པོ་ཡིན་པར་བཤད། གཞན་ཡང་ཀླུ་གཙུག་ན་རིན་ཆེན་རྒྱན་སྣ་ཚོགས་ཀྱིས་སྤྲས་པ་མགོ་ས་སྐྱ་དང་། མཇུག་རྒྱ་ནག་ཏུ་བསྟད་པའི་སྒོ་ནས་དཔལ་ལྡན་ས་སྐྱ་པ་ལ་དཔལ་འབྱོར་གྱི་རྟེན་འབྲེལ་བསྒྲིགས་པ་སོགས་གསུངས་ཏེ། མདོར་བསྡུས་ཙམ་ཡིན་ལ། ཞིབ་ཏུ་ཆོས་རྗེ་པའི་མཛད་པའི་རྣམ་ཐར་མནལ་ལམ་ལ་སོགས་པ་བཞིན་ཡིན་ནོ། ། དེ་ལྟ་བུའི་རྗེ་བཙུན་རིན་པོ་ཆེས་གསུང་ངག་རིན་པོ་ཆེའི་བསྟན་པ་བཤད་སྒྲུབ་ཀྱི་སྒོ་ནས་ལེགས་པར་བཟུང་བས། སློབ་མའི་མཆོག་བགྲང་བ་ལས་འདས་པ་ཞིག་བྱོན་པ་ལས།
འཕྲིན་ལས་ཀྱི་རྒྱུན་འཛིན་པའི་གཙོ་བོ་ནི་ཆོས་རྗེ་པ་ཉིད་ཡིན་ལ། རྗེ་པ་ཉིད་ཀྱིས་ལམ་འབྲས་གླེགས་བམ་དུ་བསྒྲིགས་པ་སོགས་འོག་ཏུ་སྨྲ་ཞིང་། ལྷོར་དཀར་ཤཱཀྱ་གྲགས། ནུབ་ཏུ་ནུབ་པ་རིག་འཛིན་གྲགས། བྱང་དུ་གསལ་ལོ་དབང་ཕྱུག་གྲགས། ཤར་དུ་བནྡྷེ་གཤིན་རྗེ་གྲགས་ཏེ་གྲགས་པའི་མཐའ་ཅན་བཞི་ཞེས་གྲགས་པའི། དཀར་ཤཱཀྱ་གྲགས་ཀྱིས་གཞུང་བཤད་དབང་ཆུ་སོགས་མཛད། གྲ་སྟོན་བློ་གྲོས་གྲགས་པས་ཀྱང་གཞུང་བཤད་མཛད་དེ་ཚིག་གི་སྣ་རིང་ཞིང་ཕུན་སུམ་ཚོགས་པ་ཞིག་ཡོད། མཛད་བྱང་མེད་པས་མིན་ནོ། ། ཞེས་གླེང་བའང་ཡོད་མོད།
བརྒྱུད་པ་འདི་པ་བ་དག་དེས་མཛད་པར་ངོས་འཛིན་གསུངས། ཡང་དཔྱིལ་སྟོན་་་་་་རྒྱལ་བ་བཟང་པོ་གྱིས་ཀྱང་རྗེ་པ་ལ་ལམ་འབྲས་ཚར་བཅོ་བརྒྱད་གསན་ཅིང་། དེ་དག་གི་བར་ལ་ལམ་འབྲས་ཀྱི་ཡི་གེ་སྣ་གཅིག་ཀྱང་མ་གཟིགས། ཕྱིས་རྗེ་པ་ལ་དྲི་གཏུགས་ཡང་དག་མཛད་ནས་ཁོང་རང་གིས་གཞུང་བཤད་ཅིག་མཛད་དེ། འདི་ལ་ཡང་གནད་ཟབ་པོ་ཡོད་གསུང་། རྗེ་པའི་བླ་མའི་གཙོ་བོ་ནི་སློབ་དཔོན་རིན་པོ་ཆེ་སྟེ་སྐུ་ལུས་མ་སྤངས་པར་གཤེགས་སོ་ཞེས་ཀྱང་འདོད་ལ། རྗེ་པའི་བླ་མ་གཉན་ཕུལ་བྱུང་བ་ནི་ས་སྐྱའི་དན་ཉིད་ནས་རིན་པོ་ཆེའི་ཁྲི་དང་བཅས་ཏེ་སྐུ་ལུས་མ་སྤངས་པར་གཤེགས་པ་ཀུན་གྱིས་མཐོང་ཞེས་ལམ་ཟབ་ཀྱི་ཡི་གེ་ལས་འབྱུང་གསུངས་སོ། ། ཆོས་རྗེ་ས་སྐྱ་པཎྜི་ཏ་ཆེན་པོས་གསུང་ངག་རིན་པོ་ཆེའི་རྒྱུན་སྤེལ་བའི་སློབ་མ་ནི། བཤད་པའི་བརྒྱུད་འཛིན་ལྷོ་དམར་རྣམ་གཉིས། མན་ངག་དང་བསྒྲུབ་པའི་བརྒྱུད་འཛིན་ཚོགས་གྲུབ་དཔོན་གསུམ་ཞེས་གྲགས་པའི།
དམར་ཆོས་རྒྱལ་གྱིས་ཆོས་རྗེ་པའི་གསུང་ལ་ཟིན་བྲིས་བྱས་གཞུང་བཤད་དམར་མ་དང་། ཆོས་འབྱུང་ཞིབ་མོ་རྡོ་རྗེ་དང་། གེགས་སེལ་བཀའ་རྒྱ་མ། ལམ་བསྡུས་འདོད་པའི་ལྕགས་ཀྱུ། བླ་མ་རིན་འབྱུང་སོགས་ཡིག་ཆུང་དང་བཅས་པ་མཛད་དེ། དེའི་སློབ་མ་གྱེ་རེ་སྒང་སྟོན་ནམ་སྣར་ཐང་སྒང་སྟོན་ཏེ། གང་སྟོན་ཤེར་འབུམ། དེས་དཀར་པོ་བྲག་པ་རིན་ཆེན་སེངྒེ་ཞེས་གྲགས་པ། ལོ་བརྒྱ་དང་ལྔ་ལོན་པ་དེས་དཔལ་ལྡན་ཚུལ་ཁྲིམས་ནས་བརྒྱུད་དེ་བརྒྱུད་པ་འདི་ལ་ཟམ་མ་ཆད་པར་བཞུགས་པའོ། ། ལྷོ་པ་ཀུན་མཁྱེན་རིན་ཆེན་དཔལ་བཟང་པོས་གཞུང་བཤད་སྔ་རྩོམ་མཛད་བྱང་མེད་པ་བསྡུས་ཙམ་ཞིག་དང་།
ཕྱི་རྩོམ་རྒྱས་པ་མཛད་བྱང་ཅན་གཉིས་ཡོད་ཅིང་། སྐུ་ཤིན་ཏུ་བགྲེས་པ་ནས་བྱང་ངོས་སུ་ཆོས་རྗེ་ཉིད་ལ་བརྡ་དོན་གསལ་བའི་ཐོ་བསྒྲིགས་ཞུས་ཤིང་གསལ་བྱེད་ཀྱང་མཛད། རིན་པོ་ཆེ་ཚོགས་བསྒོམ་ཀུན་དགའ་དཔལ་བཟང་པོས། ཆོས་རྗེ་པ་ཉིད་ལོ་བཅུ་གསུམ་བསྟེན་ནས་བཤད་བསྒྲུབ་སྤེལ་མར་མཛད་ཅིང་། བདེ་མཆོག་གི་སྐོར་ལ་ཡིག་འཇོག་ཀྱང་དུམ་པ་མཛད་ལ། གསུང་ངག་ལའང་དབང་རབ་འབྲིང་གསུམ་གྱི་ཁྲིད་ཡིག་སོགས་ཅུང་ཟད་ཡོད་གསུངས། གྲུབ་ཐོབ་ཡོན་ཏན་དཔལ་བཟང་པོས་ནི། ཆོས་རྗེ་པའི་གཟིམ་གཡོག་ལོ་དྲུག་མཛད་ནས་མཐར་ཁོ་བོ་སྐྱེ་རན་ཙ་ན་སྐྱེས། ཆོས་རྗེ་པ་ལྟ་བུ་དང་མཇལ། སྨིན་རན་ཙ་ན་སྨིན།
བསྒྲུབ་པ་སྙིང་པོར་བྱས། ད་འཆི་རན་ཙ་ན་འཆི་དུས་འདིའམ་གསུངས་ཤིང་། འཁོར་རྣམས་ལ་ཡང་བསྒྲུབ་པ་ལ་ནན་ཏན་གྱིས། མ་བདེ་བ་བྱུང་ན་ང་རང་ལ་དྲིས། སང་ཙ་ན་བཟླ་རྒྱུ་ཐེ་ཚོམ་ལས་མི་ཡོང་གསུངས་པའི་བཀའ་གནང་མཛད། ཆོས་རྗེ་པ་ལ་རྟོགས་པ་ཕུལ་བས་འདི་མཚོན་བྱེད་དཔེའི་ཡེ་ཤེས་ཡིན། ད་མཚོན་བྱ་དོན་གྱི་ཡེ་ཤེས་མྱུར་དུ་འཆར་བར་གདའ་གསུངས། འཕགས་པ་རིན་པོ་ཆེ་ལ་ད་བདག་གིས་ཉམས་བླངས་ཇི་ལྟར་བགྱི་ཞུས་པས། རྟག་ཏུ་ལྟ་བ་སྐྱངས་ཤིང་ཏིང་ངེ་འཛིན་གྱིས། ། དཀྱིལ་འཁོར་མཆོག་ལ་ཡང་ཡང་དབང་བླངས་ཤིང་། །
ཕྱག་རྒྱ་ཆེན་པོའི་ལམ་ནས་འཕོ་བ་ཡིས། ། ཏིང་ངེ་འཛིན་ལ་རྟག་ཏུ་བརྩོན་བགྱིད་པ། ། ཁྱོད་ཀྱིས་བགྱི་བ་ལེགས་པ་བདག་གིས་འཁུམ། ། ཞེས་པ་གནང་ཞིང་། ཟབ་མོ་མདོ་ལྔའི་ལུང་ཡང་འཕགས་པས་ཞུས། མདོར་ན་སྤྱིའི་སེན་མོ་རར་རྗེ་པའི་གདུང་བཞུགས་པའི་རྣམ་རྒྱལ་མཆོད་རྟེན་ཞིག་དཔྱིལ་སྟོན་མཆེད་ཀྱིས་བཞེངས་འདུག་པ་གནས་དེ་ལ་སོགས་པ་དབེན་གནས་མཆོག་རྣམས་སུ་བསྒྲུབ་པ་སྙིང་པོར་མཛད་པ་ཁོ་ན་ལས། ཡིག་འཇོག་འདི་མཛད་བྱ་བ་ནི་མེད་གསུངས། སྐུའི་དབོན་པོ་འཕགས་པ་བློ་གྲོས་རྒྱལ་མཚན་དཔལ་བཟང་པོ་ནི། སེ་སྟོན་རི་བའི་སྐུ་སྐྱེར་ཡང་གྲགས་ཏེ། དེ་ཡང་ཡབ་ཟངས་ཚས་ཚོགས་བདག་བསྒྲུབས་པས།
ཚོགས་བདག་གི་གླང་པོ་ཆེས་སྣ་རྩེར་འཁུར་ནས་རི་རབ་ཀྱི་རྩེར་བསྐྱལ་ཏེ་ལྟོས་ཤིག་ཟེར་བས། ཟངས་ཚ་སྐྲག་ནས་རིང་ཞིག་བལྟ་བའི་ནུས་པ་མ་བྱུང་། དེ་ནས་དབུས་གཙང་ཁམས་གསུམ་སོགས་བོད་ཀྱི་གཞུང་ཏལ་ཙམ་ཞིག་གཟིགས་པས། ཁྱོད་རང་གིས་གང་མཐོང་དབང་དུ་འདུ་བ་ཡིན་པ་ལ། དབུས་གཙང་ཁམས་གསུམ་སོགས་ཁྱོད་ཀྱི་བུའི་ཚ་བརྒྱུད་ཀྱིས་དབང་དུ་འདུ་བ་ཞིག་འབྱུང་། མྱུར་དུ་མ་མཐོང་བས་ཁྱོད་རང་ལ་ནི་དབང་ཐང་མེད་ཟེར། དེ་ནས་ཀྱང་ཟངས་ཚ་ལ་སྲས་ཡུན་རིང་དུ་མ་བྱུང་བས་ཐུགས་ཟིད་ཐུང་ནས། ཚོགས་བདག་གནད་ལ་དབབ་པའི་སྦྱོར་བ་མཛད་པས། སྐབས་ཤིག་གི་ཚེ་གླང་ཐང་དུ་སེ་སྟོན་རི་བའི་རྩར་ཚོགས་བདག་བྱུང་ནས། ཟངས་ཚས་ང་ལ་དབུས་གཙང་ཁམས་གསུམ་འདུ་བ་ཞིག་དགོས་ཟེར་ནས་རྒྱབ་ཚགས་མིག་ལྟར་སོང་སོང་བསྐུལ་བ་ཡིན་པས།
ཁོང་རང་ལ་ནི་དབང་རིགས་མི་འདུག ཁོའི་བུར་ཁྱོད་སྐྱེ་བ་བཞེས་ན་འདུ་བ་འདུག་པས་བསམ་བཞིན་སྐྱེ་བ་ལེན་དགོས་ཟེར་ནས་དེ་བཞིན་མཛད་པ་ཡིན་ལ། དེ་ལྟ་བུ་ཚོགས་གྲུབ་དབོན་གསུམ་གྱི་བརྒྱུད་པའི་ཆུ་བོ་གཅིག་ཏུ་འདུས་པ་ནི་གྲུབ་ཆེན་བྲག་ཕུག་པ་ཡིན་ཏེ། དེ་ཡང་ཞང་དཀོན་མཆོག་དཔལ་པས། ཐོག་མར་གྲུབ་ཐོབ་པ་ལས་གསུང་ངག་ཡོངས་སུ་རྫོགས་པར་ཐོབ་པ། གཉིས་པ་རིན་ཆེན་རྒྱལ་མཚན་ལས་གསུང་ངག་རྫོགས་པར་གསན་ནས། དེའི་རྗེས་སུ་དགེ་སློང་ཀུན་བློ་གཉིས་ཀྱིས་མདོ་ཁམས་གཙོ་མདའི་བར་དུ་བསྙེགས་ནས་འཕགས་པ་རིན་པོ་ཆེ་ལ་གསན་པ་ཡིན་ལ། དེ་ལ་བྲག་ཕུག་པས་གསན་པས་གཉིས། ཡང་ཚོགས་བསྒོམ་པའི་སློབ་མ་ཉན་ཆེན་བསོད་ནམས་བརྟན་པ་ལའང་བྲག་ཕུག་པས་གསན་པས་གསུམ་ཆར་འདུས་པའོ། ། ཡང་ཚོགས་གྲུབ་དབོན་གསུམ་གྱི་བརྒྱུད་པ་འཛིན་པ་ལ།
ལ་ཉན་ཞང་གསུམ་ཞེས་གྲགས་ཏེ། དེ་ཡང་ལ་རུ་གསེར་ཁང་དུ་སྐུ་འཁྲུངས་པ་ལ་རུ་བ་བསོད་ནམས་སེངྒེས། ཐོག་མར་ཤར་པ་རྡོ་རྗེ་འོད་ཟེར་ལ་རྒྱུད་གསུམ་མན་ངག་དང་བཅས་པ་རྫོགས་པར་གསན་ནས། ལམ་འབྲས་ལམ་སྐོར་དང་བཅས་པའི་བཤད་པ་ལག་ལེན་ཉམས་རྟོགས་དང་བཅས་པ་ལ་རང་བས་ལྷག་པ་མེད་སྙམ་པ་མཛད། ཕྱིས་གྲུབ་ཐོབ་པའི་སྙན་པ་གསན་ནས། སྤྱིའི་སེན་མོ་རར་གྲུབ་ཐོབ་པ་ལ་གདམས་ངག་ལོ་གསུམ་དུ་གསན། མདོག་གི་རྗེ་རོང་དབྱིག་མཁར་དུ་སྐུ་འཁྲུངས་པའི་ཉན་ཆེན་བསོད་ནམས་བརྟན་པས་བླ་མ་ཚོགས་ལོ་བཅུ་གསུམ་བསྟེན། དགེར་ཕུ་ནས་འབྱོན་པའི་ཚེ། ད་ཆོས་འདི་མ་ཉན་བྱ་བ་དང་། སྒྲོ་འདོགས་འདི་མ་ཆོད་བྱ་བ་གཅིག་ཀྱང་མེད་གསུངས།
འདིས་མཛད་ཟེར་བའི་ཁྲིད་ཡིག་ཀྱང་ཡོད། དེ་ལྟ་བུའི་ལ་ཉན་གཉིས་ཆར་ལ་སྤངས་ཁང་པ་གྲགས་པ་དཔལ་གྱིས་གསན། དེས་ས་བཟང་མ་ཏི་པཎ་ཆེན་བློ་གྲོས་རྒྱལ་མཚན། དེས་ཐེག་ཆེན་ཆོས་རྗེ། དེས་འཇམ་དབྱངས་ནམ་མཁའ་རྒྱལ་མཚན་ནས་བརྒྱུད་པའི་རྒྱུན་ད་ལྟར་ཡང་མ་ཆད་པ་ཡོད་དོ། ། སྤངས་ཁང་ཀུན་མཁྱེན་གངས་ཁྲོད་པས་མཛད་པའི་ལམ་འབྲས་ཀྱི་ཆོས་འབྱུང་སོགས་ཡིག་འཇོག་ཀྱང་མང་དུ་འབྱུང་། འདི་ལ་བརྒྱུད་པའི་ཆུ་བོ་མང་དུ་བཞུགས་ཏེ། ལ་ཉན་གཉིས་ལ་དངོས་སུ་བརྒྱུད་པའི་ཚོགས་གྲུབ་ཀྱི་བརྒྱུད་པ། ཡང་ལ་ཉན་གཉིས་ལ་དོན་མོ་རི་པ་གྲགས་པ་དཔལ་གྱིས་གསན་ཅིང་། དེ་ལའང་གངས་པས་གསན།
ཡང་སྙག་སྙིང་པོ་རྒྱལ་མཚན་གྱིས་ཚོགས་བསྒོམ་པ་ལ་གསན། སྙག་གིས་མང་མཁར་རྟ་ལུང་པ་བཀྲ་ཤིས་བཟང་པོ་དང་། ཇ་ཚ་ལུང་པ་རྒྱལ་མཚན་དཔལ་གཉིས་ལ་གནང་ཞིང་སྔ་མ་ལའང་གངས་པས་གསན། ཕྱི་མ་དེ་ལ་ཆོས་རྗེ་བླ་མ་དམ་པས་ལམ་སྦས་བཤད་ཀྱི་འཁྲུལ་འཁོར་སོགས་ཆ་ལག་དུ་མ་གསན་པ་ཡིན་ནོ། ། ཀོ་བྲག་པས་ཁམས་ཆེན་བྱང་ཆུབ་དཔལ། དེས་འཇིམ་པ་རྒྱལ་མཚན་དཔལ། དེ་ལའང་གངས་པས་ཞ་ལུགས་ཀྱི་ལམ་འབྲས་གསན་ལ། གངས་པས་འདི་ལ་ཞ་ལུགས་གནང་བྱ་བ་མེད་པས་རྒྱུན་ཆད་དམ་གསུངས། ཡང་ཚོགས་བསྒོམ་པས་སྙག་སྙིང་པོ་རྒྱལ་མཚན། དེས་བར་སྟོན་རྡོ་རྗེ་རྒྱལ་མཚན།
རྒྱ་རྒན་ཐུགས་རྗེ་བསོད་ནམས་སོགས་མང་པོ་ལ་སྤེལ། རྒྱ་གན་གྱི་གཞུང་བཤད་ཡོད། བར་སྟོན་ལ་བར་ཕུག་པ་ཞིག་དང་། ཤབ་བར་སྡིང་པ་གཉིས་ཡོད་པའི། བར་སྟོན་ཕྱི་མ་འདི་ཆོས་རྗེ་བླ་མ་དམ་པའི་གསོལ་དཔོན་ཡུན་རིང་དུ་བྱས་པ་དེ་ཡིན། བར་སྟོན་སྔ་མ་ནི་འདི་ཉིད་ཡིན་ཏེ། འདིའི་ཆོས་འབྱུང་ཞིབ་མོ་རྣམ་དག་དང་། དབང་བཞི་ངོ་སྤྲོད་ཀྱི་བྱིན་རླབས། དེའི་དམིགས་རིམ། འཁོར་འདས་དབྱེར་མེད་ཀྱི་ཟིན་བྲིས།
དམར་མའི་གསལ་བྱེད་དུ་འགྲོ་བའི་ཟིན་བྲིས་སོགས་ཡིག་ཆ་མང་པོ་འབྱུང་། ཚོགས་བསྒོམ་པའི་སློབ་མ་བླ་དཀར་བ་སེང་གེ་རྒྱལ་མཚན་དང་། སྙག་སྙིང་པོ་རྒྱལ་མཚན་གཉིས་ཆར་གྱི་ཁྲིད་ཡིག་རེའང་ཡོད་དོ། ། དེ་ལྟ་བུའི་ཚོགས་གྲུབ་གཉིས་པོ་བསྒྲུབ་པའི་བརྒྱུད་འཛིན་ཡིན་མོད། ཉམས་ལེན་གྱི་སྲོལ་ཅུང་ཟད་མི་འདྲ་སྟེ། ཚོགས་པ་ནི་ཐུན་བཞིའི་དབང་ལ་གཙོ་བོར་བྱེད། གྲུབ་ཐོབ་པ་ནི་རླུང་འཁྲུལ་འཁོར་ལ་གཙོ་བོར་བྱེད་པ་ཡིན་གསུངས་ཏེ་ཚོགས་གྲུབ་གཉིས་ནས་འཕེལ་བའི་ཚུལ་མདོ་ཙམ་མོ། ། ཆོས་རྗེ་པའི་དབོན་པོ་འཕགས་པ་རིན་པོ་ཆེའི་རྒྱ་ནག་གི་འགྲོ་དོན་ཁད་འགྱང་པའི་འབྱོན་བཞུད་བྲེལ་བ་དང་། གསུང་ངག་རིན་པོ་ཆེའི་ཚོགས་གཏིང་དཔག་དཀའ་བ་ནས་ཆ་ལག་ཡོངས་སུ་རྫོགས་ཤིང་བརྒྱུད་པ་ཟིན་ཆེས་པ་མང་བ་རང་མ་བྱུང་མོད། འབྱོན་བཞུད་ཀྱི་མཛོ་འགྲོས་དང་བསྟུན་ནས་རྒྱུད་མན་ངག་སྤེལ་བ་ལས།
མན་ངག་མཛོ་འགྲོས་མའི་བཀའ་བླ་མ་དཀོན་མཆོག་དཔལ་པ་ལ་བབས་པས་མན་ངག་གི་རྒྱུན་འཆུག་མེད་དུ་འཕེལ་བ་འདི་ཡིན་ལ། རྒྱུད་བཤད་མཛོ་འགྲོས་མའི་བཀའ་ནི་དགའ་ལྡན་པ་བཀྲ་ཤིས་དཔལ་ལ་བབས་ཞེས་བཤད་དོ། ། འཕགས་པ་ཉིད་ཀྱིས་མཛད་དོ་ཞེས་གྲགས་པའི་གཞུང་བཤད་འཕགས་མཛད་མར་གྲགས་པ་ཞིག་ཀྱང་ཡོད་ལ། གཞན་ཡང་བདག་འཇུག་ལ་སོགས་པའི་ཡིག་ཆ་མང་པོ་མཛད་དོ། ། གཞན་ཡང་ཆོས་རྗེ་པའི་སློབ་མ་ཞང་བྱ་རུ་བ་ཨརྻ་དེ་ཝའི་ཁྲིད་ཡིག་ཡོད་ལ། ཤར་་་་་་གཅེན་རྗེ་བའི་སློབ་མའང་ཡིན་པ་ཤེས་རབ་འབྱུང་གནས་དང་། དེའི་གཅུང་རྡོ་རྗེ་འོད་ཟེར་ཏེ་གཉིས། གཅེན་གྱིས་མཛད་པའི་གཞུང་བཤད་ཅུང་མ་ཚར་བའི་འཕྲོ་གཅུང་གིས་ཁ་བསྐངས་པ་ཞིག་ཀྱང་ཡོད་ཅིང་། གཙང་ནག་ཕུག་པ་ཤེས་རབ་འོད་ཟེར་གྱིས་དང་པོར་ཆོས་རྗེ་པ་ལ་དགག་པ་མཛད་པས་ཡི་དམ་མ་དགྱེས་པའི་རྣམ་པ་བསྟན་ནས་ཐུགས་འགྱོད་དེ་བཤགས་ཤིང་། མཐར་ཆོས་རྗེ་པ་ལ་གསུང་ངག་ཞུས།
འཕགས་པ་ལའང་གདམས་པ་འགའ་གསན་ནས། ཆོས་རྗེ་ཁུ་དབོན་གཉིས་ཆར་ལ་བསྟོད་པའི་ཚིགས་བཅད་དང་། གཞུང་བཤད་སྤྲིན་བྲལ་ཉི་མའི་འོད་ཟེར་ཞེས་བྱ་བའང་མཛད་གསུངས་སོ། ། སྤྱིར་གཙང་ནགས་ཕུག་པ་ལ། ཆ་པའི་སེང་ཆེན་བརྒྱད་ཀྱི་ནང་ཚན་བརྩོན་འགྲུས་སེངྒེ། ཇོ་ནང་ཀུན་སྤངས་ཞང་གི་སློབ་མ་བར་དོ་འཕྲང་གྲོལ་གྱི་གསོལ་འདེབས་མཛད་མཁན་ཐུགས་རྗེ་སེངྒེ། ཆོས་རྗེ་ཁུ་དབོན་གྱི་སློབ་མ་འཇམ་དབྱངས་ནགས་ཕུག་པ་ཤེས་རབ་འོད་ཟེར་དང་གསུམ་ཡོད་གསུངས། ཡང་ཆོས་རྗེ་པའི་སློབ་མ་་་་་་འདིའི་གནས་ཆ་ལུང་ན་ཡོད་མང་མཁར་གླང་ར་བ་ཀུན་དགའ་རྒྱལ་མཚན་གྱིས་ཀྱང་གསུང་ངག་བཤད་ཅིང་ཡིག་ཆ་ཡོད་ལ། འདི་ལ་ལྕང་ར་བ་ཀུན་དགའ་རྒྱལ་མཚན་ཞེས་བྲིས་པ་དཔེ་མ་དག་པ་ཡིན་ཞེས་བདག་ཆེན་རིན་པོ་ཆེས་གསུངས་ཤིང་། ཡང་ཆོས་རྗེ་པའི་སློབ་མ།
ལོང་ཕུ་པ་བསོད་ནམས་རིན་ཆེན་གྱིས་བསམ་སྡིང་པ་གཞོན་ནུ་གྲུབ་དང་། བཀྲས་ལུང་པ་ཤཱཀྱ་དཔལ་གཉིས་ལ་བཤད། གཞོན་ནུ་གྲུབ་ནི་ཤངས་པ་བཀའ་བརྒྱུད་པ་འཇག་བསམ་གཉིས་ཀྱི་ཟླས་ཕྱེ་བ་དེ་ཡིན་ནོ། ། བཀྲས་ལུང་པས་རེ་ཟླ་བ་ཞང་བྱང་བཞེད་ལ་གནང་ཞིང་། དེ་ཉིད་ལ་ཆོས་རྗེ་བླ་མ་དམ་པས་ཆ་ལག་འགའ་ཞུས་པ་ཡིན་གསུངས་ཏེ། ཆོས་རྗེ་ཁུ་དབོན་ལ་སོགས་པས་གསུང་ངག་རིན་པོ་ཆེ་ཤིན་ཏུ་ཉེ་བརྒྱུད་ལ་སོགས་པ་དར་བར་མཛད་པའི་ཚུལ་མདོ་ཙམ་མོ། ། འོ་ན་ཆོས་རྗེ་པ་ཁུ་དབོན་གྱི་བསྟན་པའི་རྒྱུན་འཛིན་པ་པོ་སུ་ཞིག་སྙམ་ན། ཆོས་རྗེ་པའི་གསུང་ངག་འཛིན་པ་ལ་ཚོགས་གྲུབ་དཔོན་གསུམ་གཙོ་ཆེ་ལ། ཚོགས་གྲུབ་གཉིས་ཀྱི་རྒྱུན་ཡང་ཟམ་མ་ཆད་པ་ཡིན་མོད། གཙོ་བོ་འཕགས་པ་རིན་པོ་ཆེ་ཡིན་ཞིང་།
དེ་ཉིད་ཀྱི་གསུང་ངག་གི་རྒྱུན་འཛིན་པ་ནི་ཞང་དཀོན་མཆོག་དཔལ་ཁོ་ན་ཡིན་ནོ། ། ཞང་པ་ལ་བུ་སློབ་མང་དུ་འདུས་ཀྱང་། བརྒྱུད་འཛིན་གྱི་གཙོ་བོ་གྲུབ་ཆེན་བྲག་ཕུག་པ་ཉིད་དུ་ངེས་ལ། རྒྱུན་མ་ཆད་ཙམ་ནི་དགའ་ལྡན་པ་ཀུན་བསོད་དང་། སྤྲོ་ལུང་པ་ཀུན་སྨོན་གཉིས་ལའང་ཡོད་དེ། དེ་གཉིས་ཀྱིས་ཞང་པ་ལ་ཞུས་ཤིང་། དཔལ་ལྡན་སེང་གེ་ལ་གནང་བ་དཔལ་ལྡན་བླ་མ་དམ་པ་ལ་བརྒྱུད་ནས་ཟམ་མ་ཆད་པའོ། ། དགའ་ལྡན་པའི་ལམ་འབྲིང་པོའི་ཁྲིད་ནང་དཀྱིལ་གྱི་ཁྲིད་དམིགས་སོགས་ཡོད་ལ། སྤྲོ་ལུང་པའི་སྙག་མའི་ཟིན་བྲིས། སྙག་མའི་གསལ་བྱེད།
ཨ་སེང་མའི་འགྲེལ་པ་སོགས་ཡོད་གསུངས། བྲག་ཕུག་པ་བསོད་ནམས་དཔལ་བས་ཡིག་ཆ་ཙམ་མ་མཛད་ཀྱང་རྒྱུད་མན་ངག་ཁོང་གི་ཕྱག་ལེན་ལ་ཡོད་མེད་ཅེས་ཞུ་དག་བྱེད་པ་ཁོ་ན་བྱུང་ཞིང་། དེ་ཉིད་ཀྱི་གསུང་གི་རྒྱུན་འཛིན་གཙོ་བོ་ཆོས་རྗེ་བླ་མ་དམ་པ་ཉིད་ཡིན་ལ། གཞན་ཡང་བྲག་ཕུག་པ་དཀོན་མཆོག་རྒྱལ་མཚན། བྲག་ཕུག་པ་བློ་གྲོས་བརྟན་པ་སོགས་མང་དུ་བྱུང་བ་ལས། བྲག་ཕུག་པ་དཀོན་མཆོག་རྒྱལ་མཚན་ལ་ས་སྐྱ་བུ་སྟོན་དབང་ཕྱུག་དར་མ་རྒྱལ་པོ། གཡག་སྡེ་པ་ནམ་མཁའ་བསོད་ནམས། བློ་བཟང་དཀར་པོར་གྲགས་པ། ཁམས་ཀྱི་གཙོ་མདོ་དཔལ་འབར་གྱི་ཐིམ་ཆུ་བ་བློ་གྲོས་སོགས་ཀྱིས་གསན་པ་ཡིན་ལ། ས་སྐྱ་བུ་སྟོན་ནས་ཐེག་ཆེན་པ།
གཡག་སྡེ་བ་ནས་བརྩེ་ཆེན་པ་གྲུབ་ཆེན་ཀུན་བློ་ལས་བརྒྱུད་དེ་ཡོད་དོ། ། ཐིམ་ཆུ་བ་བློ་གྲོས་དཀར་པོ་ལ་ཁམས་སུ་གོན་ཇོ་བ་ཡེ་ཤེས་དཔལ་གྱིས་ཚར་གཅིག་གསན་པས། བྲག་ཕུག་པའི་གཉན་པ་ལ་གསན་ནས་སྟོད་ལ་བྱོན། བྲག་ཕུག་པ་དཀོན་རྒྱལ་ལ་ལམ་འབྲས་ཞུས། སྣང་གསུམ་རྫོགས་རྗེས་བྲག་ཕུག་པ་ཞི་བར་གཤེགས་ནས། རི་ཁྲོད་པ་བློ་བརྟན་ལ་རྫོགས་པར་གསན་པ་ཡིན་ལ། དེ་ལྟ་བུའི་ལམ་འབྲས་པ་བློ་བཟང་དཀར་པོ་དང་། ཡེ་ཤེས་དཔལ་གཉིས་ཆར་ལ་ཁམས་ཀྱི་ཆབ་ལ་ཁ་བ་ལམ་འབྲས་པ་བློ་བཟང་དཀར་མོས་གསན་ནས་མང་མཁར་དུ་སྤེལ་བ་ལས། ལམ་འབྲས་པ་བློ་བཟང་གྲགས་པ་སོགས་བྱུང་བ་ཡིན་གསུངས་སོ། ། དབང་གི་མཚམས་སྦྱོར་གྱི་བཤད་པ་བྲག་ཕུག་པ་དཀོན་རྒྱལ་ཁོ་ན་བཟང་ལ།
འོན་ཀྱང་འདྲ་མིན་ཅུང་ཟད་ཡོད་པས་འབྱེད་ཤེས་པ་གཅིག་ནི་དགོས་པ་ཡོད་དོ། ། ལམ་འབྲས་པ་ཡེ་ཤེས་དཔལ་ལ་མཁན་ཆེན་གཡག་ཕྲུག་སངས་རྒྱས་དཔལ་བས་གསུང་ངག་འདི་གསན་ཏོ། ། ཆོས་རྗེ་བླ་མས་ནི་དཔལ་ལྡན་སེངྒེ་ལའང་གསན་མོད། གཙོ་བོར་གྲུབ་ཆེན་བྲག་ཕུག་པའི་ཐུགས་སྲས་མཆོག་ཏུ་གྱུར་པ་ཡིན་པ་ལ། ཀུན་མཁྱེན་གངས་པས། ས་པཎ་གྱི་བུམ་པ་གང་བྱོ་ཚོགས་གྲུབ་གཉིས་ལ་ཡོད། དེ་གཉིས་ཀྱི་བུམ་པ་གང་བྱོ་་་་་་དོན་ནི་གྲགས་ཆེན་དང་ངེད་དཔོན་སློབ་ལ་ཡོད་པས་ངེད་དཔོན་སློབ་གང་རུང་ལ་ཐུག་པར་འོས་སྙམ་དུ་དགོངས་མོད། གདུང་བརྒྱུད་སོ་སོའི་ཁ་འཛིན་དགོངས་པར་འཐད་མི་འཐད་ཀྱིས་མ་ཡིན་གྱི། ཚོགས་གྲུབ་དབོན་གསུམ་གྱི་བརྒྱུད་པ་འདུས་མ་འདུས་ཀྱིས་ཡིན་ལ། ཆོས་རྗེ་དཔལ་ལྡན་སེངྒེས་ཞང་པའི་སློབ་མ་དགའ་ལྡན་པ་ཀུན་བསོད།
སྤྲོ་ལུང་པ་ཀུན་སྨོན་གཉིས་དང་། ཉན་ཆེན་པའི་སློབ་མ་འཇམ་དབྱངས་ནམ་མཁའ་རྡོ་རྗེ་གསུམ་ལ་གསན་ཏོ། ། ཆོས་རྗེ་བླ་མ་དམ་པ་ལ་སྔགས་ཀྱི་རྒྱལ་ཚབ་གཉིས་ཞེས་གྲགས་ཏེ། སྙེ་ཐང་པ་ཤེས་རབ་སྣང་བ་དང་། ཡང་ལུང་པ་སེངྒེ་རྒྱལ་མཚན་ནོ། ། ཡར་ལུང་པས་ཆོས་རྗེའི་གསུང་ལ་ཟིན་བྲིས་བྱས་པའི་པོ་ཏི་ཡང་མང་དུ་འབྱུང་། གསུང་གི་རྒྱུན་འཛིན་ནི། ཆོས་རྗེ་དཔལ་ལྡན་ཚུལ་ཁྲིམས། ཆོས་རྗེ་གཟུངས་པ། ཆོས་རྗེ་ཉ་དབོན་ཆེན་པོ།
བླ་ཆེན་ཀུན་དགའ་རྒྱལ་མཚན། ཇོ་ནང་པ་མཁན་ཆེན་བྱང་ཆུབ་སེངྒེ། ལོ་ཆེན་བྱང་ཆུབ་རྩེ་མོ་སོགས་བསམ་གྱིས་མི་ཁྱབ་པ་བྱོན་ལ། ཆོས་རྗེ་ཉིད་ཀྱིས་མཛད་པ་ན་བཟའ་ལས་མཚན་ཐོགས་པ་ལམ་འབྲས་པོད་ནག་མར་གྲགས་པ་ཡོད་ཅིང་། ཆོས་རྗེ་དཔལ་ལྡན་ཚུམས་ཁྲིམས་ཀྱིས་ཐོག་མར་རི་ཁྲོད་པ། དེ་མཚམས་དཀར་བྲག་པ་ལའང་གསན་མོད། རྗེས་སུ་རྗེ་འདི་ཉིད་ལ་ཡུན་རིང་དུ་གཏུགས་ནས་བརྒྱུད་འཛིན་གྱི་གཙོ་བོར་བཞུགས་པའོ། ། ཆོས་རྗེ་གཟུངས་པས་བཟང་པོ་རྒྱལ་མཚན། དེས་མངའ་རིས་པ་རྒྱལ་མཚན་དཀོན་མཆོག དེས་ཆོས་རྗེ་རྡོ་རྗེ་རྒྱལ་མཚན་ནས་སྤེལ་བའོ། །
དེ་དག་ནས་བརྒྱུད་པའི་གསུང་ངག་རྫོངས་ལུགས་ཀྱི་རྒྱུན་ཟམ་མ་ཆད་པ་ཞིག་མདོག་གི་སྔགས་དགོན་ལུ་ཕུ། དགེ་བཅུ་སོགས་ན་དིང་སང་གི་བར་དུ་ཡོད་པར་སེམས་སོ། ། འོ་ན་དེ་དག་གི་རྗེས་སུ་བརྒྱུད་འཛིན་གྱི་གཙོ་བོར་གྱུར་པ་ནི་སུ་ཞིག་སྙམ་ན། དཔལ་ལྡན་ས་སྐྱ་པའི་གསུང་ངག་རིན་པོ་ཆེའི་ཉི་འོད། གློ་བུར་དུ་ཆོས་ལྟར་ལྷགས་པའི་ཆུ་འཛིན་གྱིས་དལ་བུར་ཁེབ་པ་ཙམ་དུ་ཆེ་བ་ན། རྒྱལ་བ་ཀུན་གྱི་མཁྱེན་བརྩེ་ནུས་པའི་རླུང་ཟེར་གྱིས་ཕལ་གྱི་ཆུ་འཛིན་བསལ་ཏེ། གསུང་ངག་རིན་པོ་ཆེའི་ཚ་ཟེར་རྨ་མེད་པའི་འོད་འབྱིན་པར་མཛད་པ་ནི། རྒྱལ་བས་ལུང་བསྟན་པའི་རྡོ་རྗེ་འཆང་ཀུན་དགའ་བཟང་པོ་ཞེས་ཡོངས་ལ་གྲགས་པའི་གངས་ཅན་གྱི་བསྟན་པའི་མངའ་བདག་རྗེ་བཙུན་ས་སྐྱ་པའི་བསྟན་པའི་གསལ་བྱེད་ཀུན་གྱི་གཙུག་རྒྱན་དུ་གྱུར་པ་དེ་དང་། རྡོ་རྗེ་གདན་པ་ཀུན་དགའ་རྣམ་རྒྱལ་སོགས་ཏེ། དེ་ཡང་ངོར་ཆེན་རྡོ་རྗེ་འཆང་ཆེན་པོ་འདི་ཉིད་ཀྱིས་ཐོག་མར་ཤར་ཆེན་ཡེ་ཤེས་ཡུན་རིང་དུ་བསྟེན་པ་ཡིན་ནའང་།
ཤར་ཆེན་པ་ཉིད་ཆོས་རྗེ་དཔལ་ལྡན་ཚུལ་ཁྲིམས་ལ་གསུང་ངག་རྫོགས་པའི་སློབ་མའི་གཙོ་བོ་གསུམ་ནི་ཤར་ཆེན་པ། བུདྡྷ་ཤྲཱི། མི་ཉག་རིན་ཆེན་རྡོ་རྗེ་ཞེས་གྲགས་པའི་ཡ་གྱལ་གཅིག་ཡིན་པས་བཀའ་རྒྱ་ལོ་བཅོ་བརྒྱད་གདམས་ནས་གཅེས་པར་བསྐྱངས་པ་ནས། སྐུ་ཚེ་རིང་དུ་མ་འཚོ་བས་གསུང་ངག་གི་ཁོག་བསྒྲིགས་ཙམ་དང་། ཆ་ལག་འགའ་ཙམ་ལས་ལམ་ཡོངས་རྫོགས་གསན་རྒྱུ་མ་བྱུང་། ཕྱིས་ལོ་ཆེན་སྐྱབས་མཆོག་ལ་སྣང་གསུམ་ཙམ་གསན་རྗེས་མནལ་ལམ་གྱི་བརྡས་བསྐུལ་ཏེ། གྲུབ་ཆེན་བུདྡྷ་ཤྲཱི་ལ་ཕུལ་དུ་ཕྱིན་པ་གསན་ནས་བཤད་བཀའ་ཁྲིད་བཀའ་མཐོང་བ་བརྒྱུད་པའི་ལག་ལེན་སོགས་ངོ་མཚར་རྨད་དུ་བྱུང་བའི་སྒོ་ནས་གསུང་ངག་རིན་པོ་ཆེ་སོགས་ས་སྐྱ་པའི་བསྟན་པ་ཚང་ལ་མ་ནོར་བ་ཡོངས་སུ་རྫོགས་པའི་བསྟན་པ་རིན་པོ་ཆེའི་ཉི་འོད་ལྷམ་མེར་བཤད་པ་འདི་ཡིན་ནོ། ། རྗེ་དེ་ཉིད་ཀྱི་བརྒྱུད་འཛིན་ནི། འཇམ་དབྱངས་ཤེས་རབ་རྒྱ་མཚོ། རྒྱལ་ཚབ་ཀུན་དགའ་དབང་ཕྱུག
གུང་རུ་ཤེས་རབ་བཟང་པོ། ཞ་ལུ་མཁྱེན་རབ་ཆོས་རྗེ། གུ་གེ་པཎ་ཆེན་གྲགས་རྒྱལ་སོགས་བགྲང་པར་མི་བཟོད་པར་བྱོན་ཡང་། གཙོ་བོར་མུས་ཆེན་སེམས་དཔའ་ཆེན་པོ་ཉིད་ཡིན་ནོ། ། རྗེ་འདི་ཉིད་ནི་མུས་སྟོད་གླིང་སྐྱར་སྐུ་འཁྲུངས། དབང་འོད་པ་ལ་རབ་ཏུ་བྱུང་། སླེ་ལུང་མཁན་པོ་དང་ཟུར་ཆོས་པ་ལ་ཕར་ཕྱིན་དང་སྤྱོད་འཇུག་གསན། གཞན་ཡང་ཡོངས་འཛིན་དུ་མ་ལ་ལུང་དང་རིགས་པ་མན་ངག་བསམ་གྱིས་མི་ཁྱབ་པ་ལ་སྦྱང་བ་མཛད། མཁས་བཙུན་བཟང་པོར་གྱུར། རྗེ་བཙུན་ཀུན་དགའ་བཟང་པོའི་དྲུང་དུ་དཔལ་ལྡན་ས་སྐྱ་པའི་གསུང་རབ་ཟབ་ཅིང་རྒྱ་ཆེ་བ་ལ་ཐོས་བསམ་བསྒོམ་པའི་སྒོ་ནས་སྒྲོ་འདོགས་ཆོད།
ཁྱད་པར་གསུང་ངག་རིན་པོ་ཆེ་ལམ་འབྲས་ཀྱི་ཆོས་སྐོར་རྫོགས་པར་གསན། གཞན་ཡང་ཀྱཻ་རྡོར་རྒྱུད་གསུམ་སོགས་རྒྱུད་འགྲེལ་དུ་མ་དང་། དབང་མན་ངག་གི་རྣམ་གྲངས་མཐའ་ཡས་པ་ནོད་པར་མཛད། ལམ་འབྲས་ཀྱི་བསྒྲུབ་པ་ལུང་སྦྱིན་དུས་རྗེ་ངོར་པའི་གསུང་གིས། སྔོན་རྗེ་འགོས་ལ་སློབ་མ་རྒྱུད་ཀྱི་ཀ་ཆེན་འཛུགས་པ་བརྒྱད། མན་ངག་གི་གདུང་ཆེན་ཐེག་པ་བཞི། ལས་ཚོགས་དང་འཕྲིན་ལས་མཁས་པ་ལྕམ་དང་དྲལ་མ་གཤིབས་པ་ཙམ་བྱུང་ཞེས་པ་རྣམ་པ་ཚོ་ཡིད་ལ་གསལ་བར་བྱུང་གསུངས་ཏེ། རྗེ་ངོར་པ་དཔོན་སློབ་ལའང་སློབ་བུ་དེ་ཙམ་འཕེལ་བའི་རྟགས་ཡིན་པར་འདུག་གོ ། ཡང་རྗེ་ངོར་པའི་མནལ་ལམ་དུ། རྗེ་ཉིད་ཀྱི་དབང་གི་ཆུ་བོ་ཡིན་ཟེར་བའི་ཆུ་མིག་ཅིག་ལ་སློབ་དཔོན་དཀོན་རྒྱལ་བའི་ཆོས་གོས་བཀབ་ནས་བདག་གིའོ་ཞེས་རྨིས་པས།
ངེད་རང་གི་དབང་གི་ཆུ་བོའི་བཀའ་མུས་པ་སློབ་དཔོན་དཀོན་མཆོག་རྒྱལ་མཚན་པ་ལ་བབས་ཚོད་དུ་འདུག་གསུངས་པ་ལྟར། ལམ་འབྲས་ལ་ཡུན་རིང་དུ་སྒྲུབ་པ་ཁོ་ན་མཛད་པས་ཉམས་རྟོགས་འཁྲུངས་ཏེ། གཞན་ཕན་ཕུན་སུམ་ཚོགས་པ་དང་། བིརྺ་པ་དང་རྗེ་ས་ཆེན་སོགས་དང་མཇལ། ས་སྐྱ་པའི་གདུང་བརྒྱུད་མང་པོས་ཆོས་ཞུས། འཕྲིན་ལས་མཐའ་ཡས་སོ། ། ཡང་བྲག་ཕུག་པ་བསོད་ནམས་དཔལ་གྱི་དངོས་སློབ་བྲག་ཕུག་པ་དཀོན་མཆོག་རྒྱལ་མཚན་ལས། ས་སྐྱ་བུ་སྟོན་གྱིས་གསན་པ། དེ་ལས་གསན་པའི་ཐེག་ཆེན་ཆོས་ཀྱི་རྒྱལ་པོ་ལ་རྒྱལ་བ་བྲག་ཐོག་པ་བསོད་ནམས་བཟང་པོས་གསན་ཅིང་། དེའི་དྲུང་དུ་རྡོ་རྗེ་གདན་པ་ཀུན་དགའ་རྣམ་རྒྱལ་གྱིས་གསན་པ་ཡིན་ནོ། །
འདི་ནི་མཁས་གྲུབ་ཀྱི་ཡོན་ཏན་མ་ལུས་པའི་མངའ་བདག བླ་མ་བཟང་དགུ་དུ་མ་ལས་ཟབ་རྒྱས་ཀྱི་ཆོས་ཚུལ་རྒྱ་མཚོའི་ཕ་མཐར་སོན་ཅིང་། ས་སྐྱ་པའི་བཀའ་སྲུང་རྣམས་བྲན་དུ་འཁོལ་བས་གོང་དཀར་རྡོ་རྗེ་གདན་གྱི་ཆོས་གྲྭ་ཆེན་པོ་གསར་འདེབས་དང་། གཙུག་ལག་ཁང་ཁྱད་པར་ཅན་བཞེངས་པ་སོགས་བསྟན་པའི་བྱ་བ་རླབས་པོ་ཆེ་མཛད་པའི་སྐྱེས་བུ་མཚུངས་པ་མེད་པ་ཞིག་སྟེ། འདི་ཉིད་ཀྱི་དྲུང་དུ་རྒྱ་སྟོན་བྱང་ཆུབ་དབང་རྒྱལ་སོགས་ཀྱིས་གསན་ཏེ་སྤེལ་བའི་གསུང་ངག་རིན་པོ་ཆེའི་རྒྱུན་དེང་སང་གི་བར་ཡང་དཔལ་རྡོ་རྗེ་གདན་གྱི་ཆོས་གྲྭ་ཆེན་པོར་དར་རྒྱས་སུ་བཞུགས་ཤིང་། གཞན་ཡང་བརྒྱུད་པ་འདི་པ་ལ་ས་སྐྱ་པའི་ཆོས་ཚུལ་བགྲང་བའི་ཡུལ་ལས་འདས་པ་ཞིག་མངའ་བ་ཡིན་པས། དེ་ཀུན་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་བདག་ལ་ཐོས་འདོད་ཀྱི་བློ་སྐོམ་པ་ཆུ་འདོད་པ་ལྟ་བུ་རྒྱུན་ཆགས་སུ་ཡོད་པ་ལགས། ཡང་རྗེ་རྡོ་རྗེ་འཆང་གི་དྲུང་དུ་ཆོས་རྗེ་རིན་པོ་ཆེ་ཀུན་དགའ་དབང་ཕྱུག་པས་གསན་ཏེ། འདི་ནི་རྗེའི་རུས་དབོན་ཡིན་ཞིང་ཤིང་ཕོ་འབྲུག་ལ་འཁྲུངས། བཅུ་གཉིས་དུས་རྗེ་རྡོ་རྗེ་འཆང་ལ་རབ་བྱུང་མཛད་པ་ནས་བཟུང་ལོ་གྲངས་དུ་མའི་བར་དུ་རྗེ་ཉིད་ལ་མདོ་སྔགས་ཀྱི་བཀའ་བསྟན་བཅོས།
ལུང་མན་ངག་རྒྱ་ཆེར་གསན་ཅིང་བསྙེན་པར་རྫོགས་པར་མཛད། ཁྱད་པར་གསུང་ངག་རིན་པོ་ཆེ་ལན་མང་དུ་གསན་ཅིང་ཐུགས་ཉམས་སུ་བཞེས། རྒྱལ་བ་མུས་པ་ལས་ཆོས་ཚུལ་མཐའ་ཡས་པ་དང་། འཇམ་དབྱངས་ཤེས་རབ་རྒྱ་མཚོ་ལ་བྱམས་ཆོས་འདུལ་བ་སོགས་ཀྱི་གསན་པ་རྒྱ་ཆེར་གནང་། ཐོས་བསམ་བསྒྲུབ་པ་དང་འབྲེལ་བའི་ཐུགས་དམ་ལ་བརྩོན་པར་བཞུགས་པས་ཉམས་དང་རྟོགས་པའི་དབང་ཕྱུག་ཏུ་གྱུར། སྔ་མོ་བྱིས་པ་ཆུང་ངུའི་དུས་ནས་རྗེ་རྡོ་རྗེ་འཆང་གིས་ལུང་བསྟན་པ་ལྟར་ཨེ་ཝྃ་ཆོས་ལྡན་གྱི་གདན་སར་ཕེབས། བཤད་སྒྲུབ་ཀྱི་སྒོ་ནས་བསྟན་པ་དར་རྒྱས་སུ་མཛད། མངའ་རིས་ཕྱོགས་སུ་ཕེབས་རྒྱུད་དང་གསུང་ངག་སོགས་ཀྱི་འཆད་ཉན་རྐང་ལ་བླངས་པ་མཛད་པས་འགྲོ་ཕན་ཕྲིན་ལས་བསམ་གྱིས་མི་ཁྱབ་པ་བྱུང་། ངེས་དོན་གྱི་གསུང་ངག་མང་པོ་དང་། དག་པའི་གཟིགས་སྣང་བསམ་གྱིས་མི་ཁྱབ་པ་དང་བཅས་ཏེ་དགོངས་པ་ཆོས་སྐུར་ཐིམ་མོ། །
དེ་ཉིད་ཀྱི་དྲུང་དུ་འདྲེན་མཆོག་དཀོན་མཆོག་འཕེལ་བས་གསན་ཏེ། འདི་ནི་མཁས་བཙུན་བཟང་གསུམ་གྱི་ཡོན་ཏན་གཞན་ལས་ཆེས་ལྷག་པར་གྱུར་ཅིང་། ངོར་གྱི་གདན་སར་ཡུན་རིང་པོར་བཞུགས། གསུང་ངག་རིན་པོ་ཆེ་ལ་སོགས་པའི་ཆོས་ཚུལ་མཐའ་ཡས་པའི་བཤད་སྒྲུབ་ཀྱི་སྒོ་ནས་བསྟན་པའི་འཛིན་སྐྱོང་དང་། གདུལ་བྱ་མང་པོ་སྨིན་གྲོལ་ལ་བཀོད། ཞིང་བརྗེ་བའི་ཚེ་ཡང་བདེ་བ་ཅན་དུ་གཤེགས་པར་ཚད་ལྡན་གྱི་སྐྱེས་བུའི་མངོན་སུམ་གྱི་སྤྱོད་ཡུལ་དུ་གྱུར། དཔལ་ལྡན་ས་སྐྱ་པའི་གདུང་བརྒྱུད་དྲི་མ་མེད་པ་རྣམས་ཀྱིས་གུས་པས་བསྟེན་ཅིང་འཕྲིན་ལས་རྒྱ་ཆེར་མངའོ། ། དེའི་ཞབས་དྲུང་དུ་འཇམ་པའི་དབྱངས་ས་ལོ་ཆེན་པོ་དང་། བདག་ཆེན་རིན་པོ་ཆེ་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་སོགས་ཀྱིས་གསན་ཏོ། ། ཡང་རྒྱལ་བ་མུས་པའི་དྲུང་དུ་ཀུན་མཁྱེན་བསོད་ནམས་སེངྒེས་གསན་ཏེ།
འདི་ཁམས་ཀྱི་གོ་ཇོའི་སར་ས་མོ་བྱ་ལ་འཁྲུངས། རོང་སྟོན་ཆེན་པོའི་སློབ་མ་ཀུན་དགའ་འབུམ་དང་། བསོད་ནམས་འོད་ཟེར་ཞེས་བྱ་བ་གཉིས་ཀྱི་སར་དགེ་བསྙེན་གྱི་སྡོམ་པ་ནོས། མཚན་ཉིད་ཀྱི་གཞུང་མང་པོ་བཟུང་། དབུས་སུ་བྱོན། རོང་སྟོན་ཆེན་པོ་ལ་མི་གཡོ་བའི་རྗེས་གནང་སོགས་གསན། བྱམས་ཆེན་རབ་འབྱམས་པ་ལ་མཚན་ཉིད་ཀྱི་གཞུང་ལུགས་མང་དུ་གསན། རྗེ་རྡོ་རྗེ་འཆང་ལ་ཀྱཻ་རྡོར་འགྲེལ་པ་ལུགས། མན་ངག་ལུགས་ཀྱི་དབང་སོགས་དང་། ཁྱད་པར་སམྦུ་ཊི་དང་།
རྡོར་དབྱིངས་ཀྱི་དབང་གསན་དུས་དབང་རྫས་ཀྱི་དུང་བསྐྱར་ནས་བུས་གསུངས་ཏེ། ལན་གསུམ་བུས་པས་སྐད་ཤིན་ཏུ་ཆེ་བར་བྱུང་བས། གཞན་ཕན་རྒྱ་ཆེན་པོའི་རྟེན་འབྲེལ་དེ་དུས་ནས་འགྲིགས། བསྙེན་པར་རྫོགས་པ་རྗེ་ཉིད་ལ་ཞུས། རྒྱལ་བ་མུས་པ་ལ་གསུང་ངག་ཚར་ལྔ་སོགས་གསན་པ་རྒྱ་ཆེར་མཛད། མགོན་པོ་རྣམས་ཀྱིས་འཕྲིན་ལས་བསྒྲུབས། ཐུབ་བསྟན་གྱི་དགོན་པ་བཏབ་བཤད་གྲྭ་ལེགས་པར་བཙུགས། ཨེ་ཝྃ་གྱི་གདན་སར་ཕེབས། མདོ་སྔགས་ཀྱི་བཤད་སྒྲུབ་རྒྱ་ཆེར་སྤེལ་ཞིང་འཆད་རྩོད་རྩོམ་གསུམ་གྱིས་བསྟན་པ་དར་རྒྱས་མཛད་དོ། ། དེའི་དྲུང་དུ་སངས་རྒྱས་རིན་ཆེན་གྱིས་གསན་ཏེ།
འདི་རྗེ་མུས་པའི་དབོན་པོ་གཅིག་གི་སྲས་ཡིན། ཆུ་མོ་བྱ་ལ་འཁྲུངས། བཅུ་གཉིས་དུས་རྒྱལ་བ་མུས་པ་ལ་དགེ་ཚུལ་མཛད། གསུང་ངག་རིན་པོ་ཆེ་ལན་གསུམ་དང་། བདེ་མཆོག་གསང་འདུས་སོགས་ཀྱི་ཆོས་མང་དུ་གསན། ཀུན་མཁྱེན་བསོད་ནམས་སེངྒེའི་དྲུང་དུ་འདུལ་བ། ཚད་མ་རྣམ་འགྲེལ། ཕར་ཕྱིན། སྤྱོད་འཇུག སྡོམ་གསུམ་རབ་དབྱེ་སོགས་ལ་གསན་སྦྱང་མཛད།
ཁྱད་པར་གསུང་ངག་རིན་པོ་ཆེ་ཚར་གསུམ་ཞུས་ཤིང་། དབང་ཁྲིད་རྒྱུད་སོགས་མང་དུ་གསན། སེམས་དཔའ་ཆེན་པོའི་དངོས་སློབ་ཀྱི་མཆོག་གྲུབ་ཆེན་དཀོན་བློ་བ་ལ་ལམ་འབྲས་ཚར་དྲུག་སོགས་གསན་པ་མང་དུ་གནང་། ཐུགས་དམ་ཡང་ལམ་འབྲས་རྣལ་འབྱོར་ལ་ཐུན་བཞིའི་སྒོ་ནས་ཉམས་བཞེས་སུ་མཛད་ཅིང་། དངོས་དང་མནལ་ལམ་དུ་བླ་མ་རྣམས་དང་མཇལ་ཞིང་བྱིན་གྱིས་རློབས་པ་དང་། བདུད་རྩི་རིལ་བུ་བསྒྲུབ་པ་དང་མཚན་མ་བཟང་པོ་བྱུང་ཞིང་ན་ལེནྡྲ་དང་། ངོར་གྱི་གདན་ས་མཛད་དེ་གསུང་ངག་སོགས་བཤད་སྒྲུབ་ཀྱི་འཕྲིན་ལས་དར་རྒྱས་སུ་མཛད་དོ། ། ཡང་རྒྱལ་ཚབ་ཀུན་དགའ་དབང་ཕྱུག་གི་དྲུང་དུ་ཆོས་རྗེ་གློ་བོ་མཁན་ཆེན་གྱིས་གསན་ཏེ། འདི་ནི་ཐུན་མོང་དང་ཐུན་མོང་མ་ཡིན་པའི་རིག་གནས་ཀུན་གྱི་ཕ་མཐར་སོན་ཅིང་། མཁས་ཤིང་མཁས་པར་གྲགས་པ་སུས་ཀྱང་འགྲན་པར་མི་བཟོད་པའི་སྐྱེས་བུ་ཆེན་པོ།
དབུས་གཙང་དང་སྟོད་མངའ་རིས། གློ་བོ་སོགས་ཕྱོགས་མཐའ་མེད་དུ་བསྟན་པ་ནམ་ལངས་པ་ཉི་མ་ཤར་བ་ལྟ་བུར་གསལ་བར་མཛད་ཅིང་། ཞིང་བརྗེ་བའི་ཚེ་ཡང་བདེ་བ་ཅན་དུ་ཐོགས་པ་མེད་པར་གཤེགས་པའི་གཏན་ཚིགས་ཡང་དག་པ་དང་ལྡན་པ་ཡིན་ནོ། ། ཡང་ཡོངས་འཛིན། རྗེ་སངས་རིན། ཆོས་རྗེ་གློ་བོ་མཁན་ཆེན་ཏེ་བླ་མ་གསུམ་པོ་དེའི་ཞབས་དྲུང་དུ་བདག་ཆེན་འཇམ་པའི་དབྱངས་ས་ལོ་ཐམས་ཅད་མཁྱེན་པས་གསན་ཏེ། འདི་ནི་མདོ་དང་སྔགས་ཀྱི་མཁྱེན་རབ་མཐའ་ལས་འདས་ཤིང་། རིག་པའི་གནས་ལྔ་ལ་ཐོགས་པ་མེད་པའི་མཁས་པ་པཎྜི་ཏ་ཆེན་པོ་ཉེས་ལྟུང་གི་དྲི་མས་ནམ་ཡང་མ་གོས་པའི་སྡོམ་བརྩོན་དམ་པ་ཐུགས་དམ་གྱི་རྟོགས་པ་བླ་ན་མེད་པར་གྱུར་ཅིང་། འཕྲིན་ལས་མཐའ་མེད་དུ་རྒྱས་པའི་བསྟན་པ་རིན་པོ་ཆེའི་མགོན། ལྷ་ལ་སོགས་པ་འགྲོ་བ་རྣམས་ཀྱི་སྐྱབས་དམ་པར་གྱུར་ཅིང་ས་སྐྱ་པཎྜི་ཏའི་སྐུའི་སྤྲུལ་པར་ཡོངས་སུ་གྲགས་ཤིང་དོན་ལ་གནས་པའོ། །
དེའི་དྲུང་དུ་ཡང་བདག་ཆེན་ངག་གི་དབང་ཕྱུག་གིས་གསན་ཏེ། སྐྱེས་བུ་དམ་པ་འདི་ནི་མེ་མོ་ལུག་ལ་འཁྲུངས། འདྲེན་མཆོག་དམ་པ་དང་། རྗེ་མཁན་ཆེན་པ་ལ་གསུང་ངག་སོགས་རྒྱུད་སྡེ་བཞིའི་དབང་ལུང་མན་ངག་བཤད་པ་བསམ་གྱིས་མི་ཁྱབ་པ་གསན། པཎ་ཆེན་དབང་ཕྱུག་གྲུབ་པ་ལ་སྡེ་སྣོད་ཀྱི་གསན་སྦྱངས་རྒྱ་ཆེར་གནང་། གསུང་ངག་སོགས་ཀྱང་གསན། མཁས་པ་ལ་བཙུན་པས་བརྒྱན་ཞང་། བཟང་པོའི་ཡོན་ཏན་གྱིས་ཕྱུག་པ་དང་། འཇིག་རྟེན་ཆོས་བརྒྱད་ཀྱིས་དབེན་ཞིང་། ལམ་འབྲས་ལ་ཐུགས་དམ་གཙོ་བོར་མཛད།
རྟོགས་པའི་བདག་ཉིད་དུ་གྱུར། ཐུབ་བསྟན་རྣམ་རྒྱལ། དགའ་བ་གདོང་། ན་ལེནྡྲ་རྣམས་ཀྱི་གདན་ས་གནང་ནས། མདོ་སྔགས་ཀྱི་བཤད་སྒྲུབ་རྒྱ་ཆེར་སྤེལ་བ་མཛད་པ་ཡིན་ནོ། ། ཡང་ཡོངས་འཛིན་དཀོན་མཆོག་འཕེལ་ཡབ་སྲས་རྣམས་ཀྱི་དྲུང་དུ་ངོར་ཆེན་དཀོན་མཆོག་ལྷུན་གྲུབ་ཀྱིས་གསན་ཏེ། འདི་ནི་མཁས་བཙུན་བཟང་གསུམ་གྱི་མངའ་བདག སྤྱིར་རིག་གནས་མཐའ་དག་དང་། ལྷག་པར་ས་སྐྱ་པའི་གསུང་རབ་ཀུན་ལ་བཤད་སྒྲུབ་གང་མཛད་ཀྱང་ཐོགས་པ་མི་མངའ་ཞིང་། དེའི་ནང་ནས་ཀྱང་རྗེ་བཙུན་དཀར་པོ་རྣམ་གསུམ་གྱི་བསྟན་པའི་མེ་རོ་གསོ་བ་ལ་བསམ་བཞིན་དུ་སྐྱེ་བ་བཞེས་པ་ལྟ་བུ་སྣང་།
དེའི་ཚུལ་རྗེ་དེ་ཉིད་རང་གི་བཀའ་འབུམ་པོ་ཏི་གསུམ་ལ་བལྟས་པས་ཤེས་པ་ཡིན་ལ། ཞིང་གཞན་དུ་གཤེགས་སྐབས་ཀྱང་འདོམ་གྱི་ཝ་བ་སྦུབས་སུ་ནུབ་པ་དང་། བདེ་བ་ཅན་གྱི་ཞིང་ཁམས་ཀྱི་དག་སྣང་ཤར་བ་སོགས་ངོ་མཚར་མཐའ་ཡས་སོ། ། ཡང་འཇམ་དབྱངས་མིའི་གཟུགས་ཅན་ས་ལོ་འཇམ་པའི་རྡོ་རྗེ་སོགས་ཀྱི་དྲུང་དུ། སྦས་པའི་རྣལ་འབྱོར་ཆེན་པོ་འཕགས་ཆེན་དཔལ་ལྡན་བཀྲ་ཤིས་ཀྱིས་གསན་པ་ཡིན་ལ། དམ་པ་འདི་ཡང་ས་སྐྱ་པའི་སྙན་བརྒྱུད་ཟབ་མོ་དུ་མའི་མངའ་བདག་ཕྱག་ལེན་ཕྲ་མོ་ཚུན་ཆད་ལ་ཤིན་ཏུ་མཁས་ཤིང་ཐུགས་དམ་ལ་ཆིག་སྒྲིལ་དུ་མཛད་པས་ནང་དུ་རྟོགས་པའི་ཡོན་ཏན་དཔག་ཏུ་མེད་པ་ལ་དབང་འབྱོར་ཡང་སྦས་པའི་རྣལ་འབྱོར་གྱི་ཚུལ་དུ་བཞུགས་ཤིང་། མདོར་ན་སློབ་མ་མི་བསླུ་ངེས་པའི་སྐྱེས་ཆེན་དམ་པ་ཞིག་གོ ། ཡང་ས་ལོ། ངོར་ཆེན། འཕགས་ཆེན་གསུམ་ཀའི་དྲུང་དུ་སྙིགས་དུས་ཀྱི་བསྟན་པའི་གསལ་བྱེད་ཆེན་པོ་ཀུན་གྱི་གཙུག་རྒྱན་དམ་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས་གསན་ཏེ།
སྐྱེས་བུ་ཆེན་པོ་མཚུངས་པ་མེད་པ་འདི་ནི་ངེས་པར་ས་སྐྱ་པའི་བསྟན་པ་སྡེ་གདུང་བརྒྱུད་དང་བཅས་པ་དང་། བོད་ཁ་བ་ཅན་གྱི་འགྲོ་བ་ཀུན་གྱི་འདྲེན་པ་དམ་པར་བསམ་བཞིན་དུ་སྐྱེ་བ་བཞེས་པའི་སྤྲུལ་པའི་སྐུར་གདོན་མི་ཟ་བའི་ཕྱིར། དེའི་ངོ་མཚར་བའི་རྣམ་ཐར་གྱི་ཆ་ཡོངས་སུ་རྫོགས་པ་ཀུན་མཁྱེན་ཉིད་ལས་གཞན་སུས་ཀྱང་བརྗོད་པར་མི་ནུས་མོད། འོན་ཀྱང་རང་ཉིད་མི་ཕྱེད་པའི་དད་པའི་དབང་གིས་ཅུང་ཟད་ཙམ་ཚིགས་སུ་བཅད་པའི་སྒོ་ནས་བརྗོད་ན་འདི་ལྟ་སྟེ། དུས་གསུམ་རྒྱལ་བའི་མཁྱེན་ཞིང་བརྩེ་བ་ལས། ། ནུས་མཐུ་གཅིག་བསྡུས་དཔལ་ལྡན་ས་སྐྱ་པའི། ། དྲི་མེད་རིགས་སུ་བསམ་ཞིང་སྐུ་བསྟན་པ། ། སྙིགས་མའི་དུས་འདིར་བསྟན་པའི་གསལ་བྱེད་མཆོག ། ངག་དབང་ཀུན་དགའ་རིན་ཆེན་ཞེས་གྲགས་པའི། ། སྐྱེས་མཆོག་དེ་ཉིད་མེ་མོ་གླང་ལོར་བལྟམས། །
བཅུ་བདུན་བར་དུ་ས་སྐྱ་ལོ་ཙཱ་ཆེ། ། འབྲལ་མེད་བསྟེན་ཏེ་དམ་ཆོས་མང་དུ་ནོས། ། དེ་ནས་ཡོངས་འཛིན་དཀོན་མཆོག་ལྷུན་གྲུབ་དང་། ། དཔལ་ལྡན་བཀྲ་ཤིས་ངག་དབང་ཆོས་གྲགས་ཞབས། ། སངས་རྒྱས་སེངྒེ་པཎ་ཆེན་ལེགས་བློ་སོགས། ། གུས་པས་བསྟེན་ནས་དབང་ཁྲིད་མན་ངག་ལུང་། ། རྗེས་གནང་བྱིན་རླབས་བཀའ་གཏད་ལ་སོགས་པ། ། གྲངས་མེད་གསན་པ་རྒྱ་མཚོའི་མཛོད་བཟུང་ནས། ། བྱས་འགྱུར་རྡོ་རྗེའི་བྲག་རྫོང་ལ་སོགས་པའི། ། གནས་མཆོག་དུ་མར་དགེས་རྡོར་བདེ་མཆོག་དང་། །
རྡོ་རྗེ་ཕུར་པ་ཆོས་སྐྱོང་གུར་ཞལ་སོགས། ། ལྷ་མཆོག་ཞི་ཁྲོ་རབ་འབྱམས་དུ་མ་ཡི། ། གྲངས་དང་མཚན་མའི་བསྙེན་པ་མཐར་ཕྱིན་པས། ། བཀའ་སྲུང་དམ་ཅན་རྒྱ་མཚོ་བྲན་ལྟར་འཁོལ། ། དེ་ཚེ་བསྟན་ལ་གནོད་བྱེད་དགྲ་བགེགས་རྣམས། ། ལོ་ཟླ་མ་འགྱང་རྣམ་ཤེས་དབྱིངས་སུ་བསྒྲལ། ། དེ་དག་མ་འོངས་སྲིད་པའི་རྒྱུན་ཡང་བཅད། ། གཞན་ཡང་རང་གི་སྣང་ངོར་དག་སྣང་ལས། ། མ་འདས་མོད་ཀྱང་གདུལ་བྱ་གཞན་གྱི་ངོར། ། དཀའ་སྤྱད་དྲག་པོས་བསྟན་དང་འགྲོ་བའི་ཕྱིར། །
སྐུ་སྲོག་ཉིད་ཀྱང་གཏོང་ལ་མི་ཞུམ་པའི། ། བྱང་ཆུབ་སེམས་དཔའི་སྤྱོད་པ་རླབས་པོ་ཆེས། ། ཕྱི་ནང་གསང་བའི་འགལ་རྐྱེན་ཀུན་བསལ་ནས། ། སྣང་སྲིད་ལྷ་མི་ཐམས་ཅད་དབང་དུ་བསྡུས། ། དེ་ནས་སྔོན་བྱོན་གོང་མའི་གནས་ཀྱི་མཆོག ། གདན་ས་ཆེན་པོ་དཔལ་ལྡན་ས་སྐྱ་ཡི། ། གཙུག་ལག་ཁང་ཆེན་ཉམས་པ་རྣམས་གསོས་ཏེ། ། སྐུ་གསུང་ཐུགས་ཀྱི་རྟེན་དང་མཆོད་ཆས་བཀང་། ། གཞན་ཡང་འགྲོ་བའི་བསོད་ནམས་འཕེལ་བའི་ཕྱིར། ། ངོ་མཚར་མཆོད་པའི་རྟེན་དང་མཆོད་པའི་རྫས། །
ཡིད་འཕྲོག་ཁང་བཟང་དུ་མའང་གསར་དུ་སྤེལ། ། ཁྱད་པར་རྒྱལ་བའི་བསྟན་པ་གསལ་མཛད་པའི། ། བཤེས་གཉེན་བརྒྱ་ཕྲག་མང་པོ་འབྱུང་བའི་གཞི། ། ཆོས་གྲྭ་ཆེན་པོ་ཐུབ་བསྟན་ལྷ་ཆེན་དང་། ། གསང་སྔགས་འཛིན་པ་དུ་མ་འདུ་བའི་གནས། ། བདེ་བ་ཆེན་པོའི་གླིང་སོགས་ལེགས་བཏབ་སྟེ། ། བསྟན་པའི་བྱ་བ་ཐོས་བསམ་སྒོམ་གསུམ་དང་། ། མཁས་པའི་བྱ་བ་འཆད་རྩོད་རྩོམ་གསུམ་གྱིས། ། བདེ་གཤེགས་བསྟན་པ་ཡར་ངོའི་ཟླ་ལྟར་སྤེལ། ། གཞན་ཡང་རྡོ་རྗེ་འཆང་དངོས་ས་སྐྱ་པའི། །
གོང་མ་དགོངས་པ་ཆོས་དབྱིངས་མཉམ་བཞག་པ། ། དེ་དག་ཐུགས་དགོངས་རྫོགས་ཕྱིར་དགེས་རྡོར་དང་། ། བདེ་མཆོག་གསང་འདུས་ཡང་ཕུར་ལ་སོགས་པ། ། དྲི་མེད་རྒྱུད་ནས་བཤད་པའི་དཀྱིལ་འཁོར་ཚོགས། ། བསྒྲུབ་ཅིང་མཆོད་དང་བདག་འཇུག་ལེན་པ་དང་། ། སློབ་མ་དབང་བསྐུར་ལ་སོགས་ལོ་རེ་བཞིན། ། མ་ཉམས་དབྱར་མཚོ་བཞིན་དུ་འཕེལ་བར་མཛད། ། མདོར་ན་ཞི་རྒྱས་དབང་དང་དྲག་པོ་ཡི། ། སྣ་ཚོགས་ཐབས་མཁས་དུ་མས་གདུལ་བྱ་རྣམས། ། གང་ལ་གང་འདུལ་ཚུལ་དུ་ལེགས་བསྐྱངས་ཏེ། །
འཛིན་མའི་ཁྱོན་འདི་རྫོགས་ལྡན་བདེ་ལ་བཀོད། ། སྔོན་ཚེ་ཆོས་རྒྱལ་མེས་དབོན་དེ་དག་གིས། ། བསྟན་པ་རིན་ཆེན་བྱ་བ་མཛད་པའི་ཚུལ། ། བསམ་ལས་འདས་མོད་སངས་རྒྱས་བྱང་སེམས་ཀྱི། ། རྣམ་པར་སྤྲུལ་པ་དེ་དག་འདས་པའི་རྗེས། ། གངས་ཅན་ཁྲོད་འདིར་ཀུན་མཁྱེན་སངས་རྒྱས་ཀྱིས། ། བསྟན་པའི་བྱ་བ་རླབས་ཆེན་མཛད་པ་ལ། ། སྔགས་འཆང་ཉིད་ལས་ངོ་མཚར་ཆེ་བ་གཞན། ། མེད་ཅེས་དེང་དུས་དཔྱོད་ལྡན་ཡོངས་ལ་གྲགས། ། དེ་ལྟའི་བསྟན་པའི་གསལ་བྱེད་ཆེན་པོ་དེ། །
རེ་བརྒྱད་བཞེས་པ་ཤིང་ཕོ་སྤྲེའུའི་ལོ། ། གྲོ་བཞིན་ཟླ་བའི་ཡར་ངོའི་བཅུ་གཉིས་ལ། ། ས་སྐྱའི་ལྷ་ཆེན་ལྷུན་གྲུབ་ཕོ་བྲང་དུ། ། དགོངས་པ་ཆོས་ཀྱི་དབྱིངས་སུ་ཐིམ་ཚུལ་བསྟན། ། དེ་ལྟའི་སྤྲུལ་པའི་སྐྱེས་མཆོག་དེ་ཉིད་ལས། ། བརྒྱུད་འཛིན་སློབ་བུ་མང་དུ་འཕེལ་བ་ཡི། ། ཀུན་གྱི་མཆོག་ནི་ཆོས་དང་རིགས་ཀྱི་སྲས། ། གྲུབ་པའི་དབང་ཕྱུག་པུཎྱ་ཨིནྡྲ་དང་། ། སེམས་དཔའ་ཆེན་པོ་གྲགས་པ་བློ་གྲོས་མཚན། ། གཞན་ཡང་བསྟན་པ་གསལ་མཛད་བཤེས་གཉེན་ཚོགས། །
ཉི་ཟླ་བཞིན་དུ་གྲགས་པས་ཡོངས་ཁྱབ་ཅིང་། ། སྐར་ཕྲན་བཞིན་དུ་བགྲང་བའི་ཡུལ་འདས་པས། ། འཛིན་མའི་ཁྱོན་འདི་ཡོངས་སུ་ཁྱབ་གྱུར་ཏེ། ། སྤྱི་དང་བྱེ་བྲག་བསྟན་པ་རིན་པོ་ཆེ། ། དབྱར་མཚོ་བཞིན་དུ་འཕེལ་བའི་དགེ་མཚན་འདི། ། སྤྲུལ་པའི་སྐྱེས་མཆོག་སྔགས་འཆང་ཆོས་ཀྱི་རྗེ། ། ཀུན་དགའ་རིན་ཆེན་གང་གི་རྣམ་ཐར་ཡིན། ། ཞེས་པ་ལྟར། དེ་ལྟ་བུའི་སྔགས་འཆང་བསྟན་པའི་ཉི་མ་དེ་ཉིད་ཀྱི་དྲུང་དུ་རིགས་སྲས་འཇམ་པའི་དབྱངས་སྐུ་མཆེད་ཀྱིས་གསུང་ངག་རིན་པོ་ཆེ་ལན་གཉིས་ཀྱི་བར་དུ་གསན་ཅིང་ཕྱག་ལེན་ཕྲ་མོ་ཚུན་ཆད་ཀྱང་ཐུགས་སུ་ཆུད་པར་མཛད་པ་ཡིན་ལ། དེ་ལྟར་འཇམ་པའི་དབྱངས་ཀྱི་སྤྲུལ་པའི་སྐུ་མཆེད་གཉིས་ཀྱི་གཅེན་འཇམ་དབྱངས་བསོད་ནམས་དབང་པོ་ནི།
གྲུབ་པའི་དབང་ཕྱུག་ཆེན་པོ་འཇིག་རྟེན་མཐུན་འཇུག་སོགས་གང་ཡང་མི་མཛད་པར་གྲགས་ཤིང་ལྷག་པའི་ལྷ་ཞི་ཁྲོ་དུ་མ་རྡོ་རྗེ་ཆོས་སྐྱོང་རྣམས་དང་བཅས་པའི་གསང་སྔགས་ཟབ་མོ་རྣམས་ཀྱི་གསུང་བཟླས་ཀྱི་གྲངས་བློས་དཔག་པར་དཀའ་བ་ཞིག་མཛད་ལ། དེ་ལ་བརྟེན་ནས་ཡི་དམ་ཞི་ཁྲོ་དུ་མ་དང་ཆོས་སྐྱོང་དུ་མས་ཞལ་གཟིགས་ཤིང་བྱིན་གྱིས་བརླབས་པས་འཕྲལ་གྱི་མཛད་པ་ཡང་གྲུབ་པའི་སྤྱོད་པ་ཡ་མ་ཟུང་ལ་སུས་ཀྱང་མ་ཐུལ་བའི་འཇིག་རྟེན་ན་དྲེགས་པ་ཀུན་ཀྱང་འདར་བར་མཛད་ནུས་པ་དང་། གཞན་ཡང་སྐམ་སར་ཆུ་འདོན་པ། བྲག་ལ་ཞབས་རྗེས་འཇོག་པ་སོགས་གྲུབ་པའི་མཚན་མ་བསམ་གྱིས་མི་ཁྱབ་པ་སྟོད་མངའ་རིས། བར་དབུས་གཙང་གི་ཆ་དང་། དེའི་ནང་ནས་ཀྱང་ཟ་ཕུའི་གནས་ཆེན་རྣམས་སུ་ཡང་ཡང་སྟོན་པར་མཛད་པ། ལྷག་པར་སློབ་དཔོན་པདྨའི་གཏེར་སྐུ་ཚེ་ཆུ་མ་ལ་གསོལ་འདེབས་མཛད་པས་ཚེ་ཆུ་དངོས་སུ་བྱུང་བ་དང་། བྱས་འགྱུར་དུ་གཟིགས་སྣང་ལ་ཟངས་མདོག་དཔལ་རི་པདྨ་འོད་དང་། སློབ་དཔོན་རིན་པོ་ཆེ་གཙོ་འཁོར་རྣམས། ཡི་དམ་ཞི་ཁྲོ་རབ་འབྱམས་རྡོ་རྗེའི་ཆོས་སྐྱོང་དུ་མ་དང་བཅས་པས་བསྐོར་བ་ཞལ་བསྟན་ཅིང་བྱིན་གྱིས་བརླབས་པའི་མཚན་མ་ཁྱད་པར་ཅན་བྱུང་བ་སོགས་གང་ནས་བསམས་ཀྱང་པདྨའི་རྣམ་འཕྲུལ་ལམ།
རྗེས་སུ་བཟུང་བའི་མཐུ་སྟོབས་ཅན་ཞིག་ཡིན་པར་གདོན་མི་ཟ་སྟེ། དེ་བཞིན་ཡིན་པའི་ཞལ་བཞེས་བདག་ཉིད་ཆེན་པོ་རང་ཉིད་ཀྱིས་ཀྱང་མཛད་དེ། དམ་པ་འདི་ཉིད་དགོངས་པ་ཆོས་དབྱིངས་སུ་ཐིམ་པར་ཉེ་བའི་སྤྲེལ་ལོ་ཧོར་ཟླ་དྲུག་པ་བདུན་པའི་སྐབས་སུ་ངེད་རང་དང་ས་སྐྱར་མཇལ་དུས་ཤིན་ཏུ་དགེས་པའི་ངང་ནས་ངེད་རང་དཔོན་སློབ་ཐུགས་ཡིད་གཅིག་ཏུ་འདྲེས་པའི་ལེགས་ལམ་ལ་བརྟེན་སྔར་སུ་ལ་ཡང་མ་གནང་བའི་ཚེ་བསྒྲུབ་ཆིག་བརྒྱུད་མ་གཉིས་དང་། ལམ་ཟབ་བླ་མའི་རྣལ་འབྱོར་ཟབ་ཁྱད་ཅན་སོགས་གནང་བའི་ཚེ། སྤྱིར་ཐུགས་དཀྱིལ་ནས་བཞར་བའི་འདི་ཕྱིར་ཕན་པའི་བསླབ་བྱ་དུ་མ་དང་། ལྷག་པར་བསྟན་པའི་རྩ་བ་གདན་ས་ཆེན་པོའི་ལུགས་གཉིས་ཀྱི་འཛིན་སྐྱོང་སྤེལ་གསུམ་རྣམས་འཆུག་མི་འཆུག་ཁྱེད་རང་ལ་རག་ལས་པས་གང་སྤྱིའི་སྤང་བླང་འདི་བཞིན་གྱིས་སོགས་བཀའ་སྩལ་བའི་མོད་ལ། ང་ནི་སློབ་དཔོན་པདྨ་རང་མཁྱེན་བསམ་པ་འདི་ཁོ་ན་མིན་པ་གཞན་ཉམས་ལེན་བྱེད་རྒྱུ་གང་ཡང་མེད་ཅེས་གསུངས་བྱུང་བ་དང་། ཡང་རྗེ་འདིའི་གསུང་རྩོམ་རང་རིག་དབང་བསྐུར་གྱི་བསྒོམ་ཚུལ་གཅིག་ཤེས་ཀུན་གྲོལ་ཞེས་བྱ་བའི་མཇུག་ན། པདྨས་རྗེས་བཟུང་བན་རྒན་མགོ་དཀར་བ། ། ཞེས་འབྱུང་བས་པདྨས་རྗེས་སུ་བཟུང་བར་ཞལ་གྱིས་བཞེས་པར་གོ་ཞིང་།
མདོར་ན་ཀུན་གྱིས་ཞལ་དཀྱིལ་མཐོང་བ་ཙམ་གྱི་དབང་དུ་འདུ་བའི་སྐྱེས་བུ་ཆེན་པོ་ཞིག་གོ ། དེའི་དྲུང་དུ་ཁོ་བོ་ཅག་གིས་སྤྱིར་ཆོས་ཚུལ་དུ་མ་ཞིག་དང་། ལྷག་པར་རང་ལོ་གཞོན་ནུའི་དུས་བྱས་འགྱུར་རྡོ་རྗེའི་བྲག་རྫོང་དུ་གསུང་ངག་རིན་པོ་ཆེ་མདོར་བསྡུས་ཆ་ལག་རགས་པ་ཙམ་ཞིག་དང་། དེ་དང་འབྲེལ་བའི་ལུང་གི་ཚོགས་ཤིན་ཏུ་རྒྱ་ཆེ་བ་དང་བཅས་ལེགས་པར་ཐོས་སོ། ། འཇམ་པའི་དབྱངས་དབང་པོའི་མཚན་ཅན་དེ་ཉིད་ཀྱི་གཅུང་བདག་གི་བླ་མ་རྒྱལ་སྲས་སྦས་པའི་རྣལ་འབྱོར་ཆེན་པོ་སྔགས་འཆང་གྲགས་པའི་མཚན་ཅན་དེ་ཉིད་ནི། ངེས་པ་ཁོ་ནར་རྒྱ་གར་གྱི་མཁན་པོ་བྱང་ཆུབ་སེམས་དཔའ་ཞི་བ་འཚོ་དང་། བོད་འདིར་ཡང་འགྲན་ཟླ་དང་བྲལ་བའི་འགྲོ་བའི་འདྲེན་པ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ཉིད་གདོན་མི་ཟ་བ་ཡིན་པའི་ཚུལ་སློབ་དཔོན་རིན་པོ་ཆེའི་མ་འོངས་ལུང་བསྟན་ལས་གསལ་བར་གསུངས་པ་སོགས་ཡིད་ཆེས་པའི་གཏན་ཚིགས་ངོ་མཚར་དུ་མ་དང་ལྡན་པའི་ཕྱིར་དེའི་ངོ་མཚར་བའི་རྣམ་ཐར་བརྗོད་ཀྱི་ག་ལ་ལང་། འོན་ཀྱང་རང་རེ་སོ་སོ་སྐྱེ་བོའི་སྣང་ངོ་ཙམ་དུ་བསྟན་ཚུལ་མདོ་ཙམ་ཞིག་བརྗོད་ན། ཡོན་ཏན་གྱི་ཚོགས་གང་ཡང་སྦས་པའི་རྣམ་འབྱོར་གྱི་ཚུལ་གྱིས་ཆོས་དང་སྲིད་ཀྱི་བྱ་བ་གང་ལ་ཡང་ཐུགས་སྐྱེལ་དང་ཐུགས་དང་རིང་པོའི་སྒོ་ནས་གང་ཡང་འཇམ་དར་གྱི་ཚུལ་གྱིས་སྐྱོང་བ་ལ་ཤིན་ཏུ་མཁས་པས། དམུ་རྒོད་སུ་གང་གིས་ཀྱང་འདུལ་བར་མ་ནུས་པ་རྣམས་ཀྱང་རང་གི་ངང་གིས་འདུལ་བར་མཛད་ཅིང་།
ཀུན་གྱི་སེམས་དཔའ་ཆེན་པོ་ཞེས་སྒྲོག་ཅིང་འཛིན་པ་ཡིན་ལ། མདོར་ན་སྔགས་འཆང་བླ་མ་སྤྲུལ་པའི་སྐུ་ངག་དབང་ཀུན་རིན་གྱིས་དཔལ་ས་སྐྱའི་སྡེ་གདུང་བརྒྱུད་སོགས་བསྟན་པའི་མེ་རོ་གསོ་བར་མཛད་པའི་རྒྱུན་དེ་ཉིད་མ་ཉམས་ཤིང་ཡར་ལྡན་མཛད་དེ་སྐྱོང་བ་ལ་བདག་གི་བླ་མ་སྔགས་འཆང་གྲགས་པའི་མཚན་ཅན་འདི་ཉིད་ལས་ལྷག་པ་གཞན་སུ་ཡང་མ་བྱུང་བས། སྔགས་འཆང་བསྟན་པའི་སྒྲོན་མེ་ངག་དབང་ཀུན་དགའ་རིན་ཆེན་གྱི་ཐུགས་སྲས་རྒྱལ་ཚབ་གཅིག་པུ་ལྟ་བུར་གྱུར་པ་ཡིན་པས་དྲེགས་ལྡན་ཆེར་རློམ་ཀུན་གྱིས་འགྲན་ཟླ་དང་བྲལ་བའི་སྐྱེས་ཆེན་ཞིག་སྟེ། ཞིང་བརྗེ་བའི་ཚེ་ཡང་སྔོན་གྱི་སྐྱེས་བུ་ཆེན་པོ་སློབ་དཔོན་རིན་པོ་ཆེ་དཔལ་ལྡན་རྩེ་མོ་ཞབས་ཀྱི་རྣམ་པར་ཐར་པ་དང་མཐུན་པའི་སྐུའི་བཀོད་པ་གཉིས་སུ་སྟོན་པར་མཛད་པ་ཡིན་ཏེ། དེ་ཡང་མེ་སྦྲུལ་ས་ག་ཟླ་བའི་ཚེས་བཅུ་བདུན་གྱི་ཐོ་རངས་གཟུགས་སྐུ་བསྡུ་བའི་ཚུལ་བསྟན་པའི། དེ་དང་ཉེ་བའི་ཚེས་བཅུ་དྲུག་ཙམ་གྱི་ཉིན་མོའི་ཆ་ཞིག་ལ། གདན་ས་དན་ན་ཡོད་པའི་ཕུན་ཚོགས་ཟེར་བའི་བུ་མོ་ཆུང་ངུ་སྨྲ་ཤེས་ཙམ་ཞིག་བླ་བྲང་བཞི་ཐོག་གི་ལྟག་སྒོ་ན་རྩེ་ཞིང་ཡོད་པའི་མངོན་སུམ་གྱི་མཐོང་སྣང་ལ། ལྟག་སྒོའི་རྡོ་སྤྲས་ཀྱི་མགོར་བུད་མེད་རྒྱན་གོས་ཟབ་ཅིང་དབུ་རྒྱན་དང་དར་དཔྱང་དང་བཅས་པ་མང་པོ་ཞིག་གིས་ཌཱ་མ་རུ་དང་དྲིལ་བུའི་སྒྲ་དྲག་ཏུ་བཅམས་བྱུང་བས། དེ་ནས་དར་ཙམ་ཞིག་ནས་སྔགས་འཆང་བླ་མ་གྲགས་པའི་མཚན་ཅན་དེ་ཉིད་སྐུ་གཟི་འོད་འབར་བཞིན་པ་དང་བཅས་བཞི་ཐོག་བླ་བྲང་ནས་ལྟག་སྒོ་བརྒྱུད་ནས་ཕེབས་བྱུང་སྟེ། བུ་མོ་དེ་རང་ལ་བྱིན་རླབས་གནང་བྱུང་བའི་མོད་ལ་སྔར་གྱི་བུད་མེད་དེ་རྣམས་ཀྱིས་བསུས་ཏེ་ཌ་མ་རུ་དང་དྲིལ་བུའི་སྒྲ་ཆེན་པོ་དང་བཅས་རིམ་བཞིན་ས་དཀར་ལོགས་ཀྱི་ངོས་ལ་བྱོན་ཏེ་བར་སྣང་ལ་ཡལ་སོང་བ་མཐོང་བས།
དེ་མ་ཐག་བུ་མོ་ཆུང་ངུ་དེ་ཉིད་དེ་རང་གི་མའི་རྩར་བརྒྱུགས་བྱུང་སྟེ། འདི་བཞིན་བྱུང་བའི་ལོ་རྒྱུས་རྣམས་སྒྲིབ་མེད་དུ་སྨྲས་བྱུང་བས། མ་ཡང་ཧ་ལས་ཏེ་སྨྲས་པ། ད་ལོ་གོང་བཞུགས་སྐུ་ཤིན་ཏུ་མ་བདེ་བའི་ཚུལ་གླེང་བ་ལ་ཁྱོད་ཀྱི་མཐོང་སྣང་དེ་བཞིན་བྱུང་ཚུལ་སྨྲས་ན་ཆད་པ་ཡང་ཡོང་བས་སུ་ལ་ཡང་མ་ཟེར་ཅིག་ཅེས་ཀྱང་གདམས་སོ་ཞེས་ཐོས་སོ། ། འདི་ལྟ་བུ་ནི་སློབ་དཔོན་བསོད་ནམས་རྩེ་མོ་མཁའ་སྤྱོད་དུ་གཤེགས་པ་ས་སྐྱའི་རྒན་མོ་ཞིག་གིས་མངོན་སུམ་དུ་མཐོང་བ་དང་ཚུལ་མཐུན་པ་ཡིན་ནོ། ། གཞན་ཡང་ཐུན་མོང་དུ་སྣང་བའི་སྐུ་གདུང་ལ་བཞུ་འབུལ་བའི་ཚེ་ཡང་། དེ་དང་དུས་མཉམ་དུ་ལྷའི་རོལ་མོ་དང་མེ་ཏོག་གི་ཆར་བབས་ཤིང་། སྤུར་ཁང་ལ་འཇའ་དཀར་པོ་ཞིག་མདུང་ཚུགས་སུ་ཟུག་པ་ཀུན་གྱིས་མཐོང་བ་དང་། གཞན་ཡང་སྔགས་འཆང་བླ་མ་འདི་ཉིད་ཀྱི་རྣམ་ཐར་མདོ་ཙམ་ནི་ཁོ་བོས་བྱས་པའི་གསོལ་འདེབས་ལེགས་པའི་འབྱུང་གནས་མ་ལས་ཀྱང་རྟོགས་པར་བྱའོ། ། ཡང་རྗེ་ཨེ་ཝྃ་པ་ཆེན་པོ་དཀོན་མཆོག་ལྷུན་གྲུབ་ཀྱི་དྲུང་དུ།
བརྒྱུད་པ་འཛིན་ནུས་པའི་མཁས་བཙུན་དུ་མ་ཞིག་གིས་གསུང་ངག་གསན་མོད་ཀྱང་། དེ་རྣམས་ཀྱི་ནང་ནས་གྲགས་ཆེ་ཞིང་གཞན་ཕན་གྱི་རྒྱུན་བཟང་པོ་དང་ལྡན་པ་ནི། རྒྱལ་ཚབ་སངས་རྒྱས་སེངྒེ། འདྲེན་མཆོག་དཀོན་མཆོག་རྒྱ་མཚོ། རྗེ་དཀོན་མཆོག་དཔལ་ལྡན་སོགས་མང་དུ་ཡོད་པའི་འདྲེན་མཆོག་དཀོན་མཆོག་རྒྱ་མཚོ་ནི་མདོ་སྔགས་རྒྱ་མཚོའི་ཕ་རོལ་དུ་སོན་ཅིང་། བཙུན་པའི་མཆོག་བཟང་པོའི་ཡོན་ཏན་དང་ལྡན་པས་དབུས་གཙང་གི་འགྲོ་བ་མ་ལུས་པ་དབང་དུ་འདུས་ནས་འཕྲིན་ལས་ཀྱིས་རྒྱ་མཚོའི་གོས་ཅན་ཁྱབ་ཅིང་། ཕྱོགས་ཐམས་ཅད་དུ་སྤྱན་སྔ་རིན་པོ་ཆེ་དཀོན་མཆོག་རྒྱ་མཚོ་ཞེས་ཡོངས་སུ་གྲགས་སོ། ། རྗེ་དེ་ཉིད་ཀྱི་དྲུང་དུ་སྤྱིར་གསུང་ངག་གསན་པའི་བུ་སློབ་མང་དུ་བྱུང་ཡང་ཀུན་གྱི་མཆོག་ནི་བདག་གི་བླ་མ་འཇམ་དབྱངས་དབང་པོའི་མཚན་ཅན་སྐུ་མཆེད་དང་། རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་རྣམས་ཏེ། དེ་ཡང་འཇམ་པའི་དབྱངས་སྐུ་མཆེད་ཀྱི་ཚུལ་ནི་སྔོན་དུ་སོང་ཟིན་ལ།
འདིར་རྒྱལ་བ་མུས་པ་ཆེན་པོའི་ངོ་མཚར་བའི་རྣམ་ཐར་ཟུར་ཙམ་ཞིག་བརྗོད་ན། བདག་ཅག་གི་ཡོངས་སུ་འཛིན་པ་ཆེན་པོ་མཚུངས་པ་མེད་པའི་རྡོ་རྗེ་སློབ་དཔོན་འདི་ཉིད་ནི། ངེས་པའི་དོན་དུ་ཁྱབ་བདག་རྡོ་རྗེ་འཆང་ཆེན་པོ་ཉིད། གཞན་ངོར་ངུར་སྨྲིག་བླ་གོས་འཛིན་པ་ཀུན་གྱི་གཙུག་རྒྱན་མཆོག་གི་ཚུལ་བཟུང་བ་ཡིན་པའི་ཕྱིར། དེ་ཉིད་ཀྱི་ངོ་མཚར་བའི་རྣམ་པར་ཐར་པ་རྫོགས་པར་ནི་རྗེ་དེ་ཉིད་རང་དང་སྤངས་རྟོགས་མཉམ་པའི་སངས་རྒྱས་ནང་ཕན་ཚུན་དག་གིས་རྟོགས་པ་དང་བརྗོད་པར་ནུས་པ་ཡིན་གྱི། གཞན་སར་གནས་ཀྱི་བྱང་སེམས་དག་གིས་ཀྱང་དེ་ལྟ་མ་ཡིན་ན། བདག་ལྟ་བུ་སོ་སོ་སྐྱེ་བོ་འཆིང་བ་ཀུན་ལྡན་དག་གིས་བརྗོད་པར་ནུས་པ་ལྟ་སྨོས་ཀྱང་ཅི་འཚལ། འོན་ཀྱང་རང་ཉིད་མི་ཕྱེད་པའི་དད་པ་ཆེན་པོས་ཀུན་ནས་བསླངས་ཏེ་མདོ་ཙམ་ཞིག་བརྗོད་ན། བདག་ཉིད་ཆེན་པོ་འདི་ནི་མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་མཛོད་འཛིན་པའི་བཤེས་གཉེན་ཆེན་པོ་འགྲན་ཟླ་དང་བྲལ་བ་ཞིག་སྟེ། དེ་ཡང་མཁས་པའི་ཚུལ་ནི།
སྤྱིར་ཤེས་བྱའི་ཡུལ་ཐམས་ཅད་དང་། ལྷག་པར་སྡེ་སྣོད་གསུམ་དང་རྒྱུད་སྡེའི་ཚོགས་མུ་མཐའ་མེད་པ་རྣམས་དང་། དེའི་ནང་ནས་ཀྱང་རྗེ་བཙུན་ས་སྐྱ་པའི་ཡབ་ཆོས་བདེ་ཀྱཻ་གསང་གསུམ་ཡོ་ག་བྱ་སྤྱོད་དང་བཅས་པའི་རྒྱུད། རྒྱ་གཞུང་། འགྲེལ་པ། འགྲེལ་བཤད། དབང་ཁྲིད། མན་ངག ཞར་བྱུང་ཕྱག་ལེན་ཕྲ་མོ་ཚུན་ལའང་མཁས་པའི་མཆོག་དམ་པར་དུས་མཚུངས་པའི་མཁས་པར་གྲགས་པའི་ས་སྐྱོང་ཆེན་པོ་རྣམས་དང་། དགེ་བའི་བཤེས་གཉེན་བགྲང་བ་ལས་འདས་པ་དང་།
རྣམ་དཔྱོད་རབ་ཏུ་གསལ་བའི་སྐྱེ་བོ་ཀུན་གྱིས་མགྲིན་གཅིག་ཏུ་འཛིན་པའི་ཡུལ་དུ་གྱུར་པ་ཡིན་ལ། བཙུན་པའི་ཚུལ་ནི། སོ་ཐར་གྱི་བསླབ་ཚིགས་གསུམ་གྱིས་རིམ་པ་བཞིན་ཐུགས་རྒྱུད་གཏམས་པ་ནས་བཟུང་། ཉེས་ལྟུང་རགས་པ་རྣམས་ལྟ་ཅི་སྨོས། སྐྱེ་བཅད་ཀྱི་ཉེས་པ་ཙམ་གྱིས་ཀྱང་མ་གོས་པར་མཛད་པའི་ལོ་རྒྱུས་ཡོད་ལ། ཐ་ན་བླ་གོས་བཞེས་ལུགས་མ་ལེགས་པ་ཙམ་ཡང་ཞབས་དྲུང་དུ་ཡུན་རིང་དུ་བསྡད་པའི་སྐྱེ་བོ་སུས་ཀྱང་མཐོང་མ་མྱོང་བ་ཡིན་ཞིང་། དབུ་ལོ་དང་། ན་བཟའ་ལའང་ཚུལ་ཁྲིམས་ཀྱི་དྲི་ཞིམ་ཁྱད་པར་ཅན་འབྱུང་བ་ནི་ཀུན་གྱི་སྤྱོད་ཡུལ་དུ་གྱུར་པ་ཡིན་ནོ། ། བྱང་སེམས་ཀྱི་སྡོམ་པ་བཞེས་ཕྱིན། ཕར་གནོད་པ་ལྟ་ག་ལ་ཞིག་སྟེ་ཚུར་གནོད་པ་ཆུང་ངུ་ལ་ཁོང་ཁྲོ་བ་ཙམ་ཡང་མི་མངའ་ཞིང་གནོད་ལན་དུ་ཕན་པ་བསྒྲུབ་པར་མཛད་ལ།
བདུད་སྤྲུལ་འགའ་ཞིག་གིས་རྗེ་རང་གི་སྐུ་ལ་བརྡེག་པ་དང་། ཚིག་ངན་གྱི་མཚོན་ཆའི་ཆར་ཆེན་པོ་ཕབ་པ་ལའང་ཐུགས་བཟོད་པ་ཆེན་པོས་དེ་མ་ཐག་བཤགས་པ་བཞེས་པ་དང་། སླར་སྡང་ཤུགས་ཅན་དེ་དག་གིས་བྱེད་པས་ངེད་ལའང་ཁོང་ཁྲོ་སྐྱེས་ནས་དགེ་སྦྱོར་ལ་གནོད་པར་བྱུང་བས་རང་གཞན་ཀུན་ལས་ངན་ལ་སྦྱར་བས་ཤིན་ཏུ་མ་ལེགས་ཞེས་ཐུགས་ལ་ཁྲོ་བ་ཅུང་ཟད་འཁྲུངས་པ་ལའང་འགྱོད་པ་བཟོད་གླགས་མེད་པ་ལྟ་བུ་མཛད་ཅིང་། ཞལ་ནས་ཀྱང་སྔོན་གྱི་ཐང་སྐུ་རྣམས་ཀྱི་རྒྱབ་ཡིག་ལ། རབ་ཏུ་བྱུང་བ་གཞན་ལ་གནོད་པ་དང་། ། གཞན་ལ་འཚེ་བ་དགེ་སྦྱོང་མ་ཡིན་ནོ། ། ཞེས་བྲིས་པ་འདི་ཆོས་པ་རྣམས་ཀྱི་བློ་ལ་འཇོག་དགོས་གསུངས་སོ། ། རིག་པ་འཛིན་པ་སྔགས་ཀྱི་སྡོམ་པ་དབང་དུས་སུ་ཚུལ་བཞིན་དུ་ཐོབ་པ། ལམ་དུས་སུ་གུས་པ་དང་བརྟག་པའི་སྦྱོར་བས་ནན་ཏན་བརྟན་དུ་བསྲུང་སྡོམ་མཛད་པ་ལ་བརྟེན། དེའི་སྡོམ་པའི་སྙིང་པོ་རིམ་པ་གཉིས་ཀྱི་ལམ་ལ་མངོན་པར་བྱང་ཆུབ་སྟེ་ཐ་མལ་གྱི་རྟོག་པ་གང་གིས་ཀྱང་རྫི་བར་མི་ནུས་པའི་བསྐྱེད་རྫོགས་ཀྱི་ཏིང་ངེ་འཛིན་གྱི་རྒྱུན་བཟང་པོ་ལ་དབང་འབྱོར་པ་ཡིན་ཏེ།
དེའི་ཚུལ་ནི་རྗེ་རང་གི་གསུང་ལས་ཀྱང་སྔོན་མར་པ་ལྷོ་བྲག་པས། པཎ་ཆེན་ནཱ་རོ་བའི་དྲུང་དུ་དབང་བསྐུར་བ་ཐོབ་ཕྱིན་ཆད་ནས་ཐ་མལ་རྣམ་རྟོག་གིས་རྫི་མ་མྱོང་གསུངས་པ་ལྟར། ངེད་ཀྱིས་ཀྱང་མཁན་ཆེན་ཆོས་དབང་པ་སོགས་ལ་དབང་ཐོབ་དུས་ཞག་འགའ་ཐ་མལ་རྣམ་རྟོག་གིས་རྫི་མ་མྱོང་ཞེས་གསུངས་ཤིང་། ཉམས་ལེན་ཐམས་ཅད་སེམས་དང་འདྲེས་དགོས་པ་ཡིན་པས་ཆོས་གང་ཉམས་སུ་ལེན་ཡང་སེམས་དང་བསྲེས་ནས་བྱེད་དགོས་ཞེས་ཡང་ཡང་དུ་གསུངས་ལ། དུས་ཕྱིས་བདག་སོགས་དད་ལྡན་གྱི་བུ་སློབ་གྲངས་མི་ཉུང་ཙམ་ཞབས་དྲུང་དུ་ཡོད་པའི་སྐབས་འགའ་རེ་ཡང་། སྤྱན་འབྲས་ཤངས་ཀྱི་རྩེར་ཟིམ་བུར་གཟིགས་ཤིང་ཏིང་ངེ་འཛིན་གྱི་རྒྱུན་བཟང་པོ་ལ་མཉམ་པར་འཇོག་པ་མཛད་པའི་ཚེ་དེའི་ངང་ལ་རྒྱུན་རིང་པོའི་བར་འབྱམས་འགྲོ་ཞིང་། སླར་གཟིམ་སྒོ་ཕྱེ་བ་སོགས་ཀྱི་རྐྱེན་གྱིས་ཏིང་ངེ་འཛིན་དེ་ལས་སད་ཡོང་བ་ཡང་ཡང་མཐོང་ཞིང་། སྔ་གོང་ནས་འདི་འདྲའི་རིགས་ཀྱི་ཏིང་ངེ་འཛིན་ལ་ཡུན་རིང་དུ་འབྱམས་པའི་ལོ་རྒྱུས་མང་པོ་ཡོད་ལ། བུ་སློབ་འགའ་ཞིག་ལ་ངེད་ལ་ཉམས་རྟོགས་ཆེན་པོ་མེད་ཀྱང་ཡེ་ཤེས་འཇུག་ལྡོག་དུམ་ཙམ་ཡོང་གིན་འདུག་ཅེས་ཀྱང་གསུངས་འདུག་གོ ། དེ་ལྟར་མཁས་པ་དང་བཙུན་པའི་ཡོན་ཏན་མ་ལུས་པའི་མངའ་བདག་དེ་ཉིད་ཀྱི་བཟང་པོའི་ཡོན་ཏན་མཐའ་དག་ལྟ་ཅི་སྨོས།
ཁོ་བོ་རང་གི་བློ་ངོར་ཤར་བ་ཙམ་ཞིག་བརྗོད་ཀྱང་མཐའ་ཡས་མོད། འདིར་མཚོན་པ་ཙམ་ཞིག་བརྗོད་ན། སྤྱིར་རྗེ་བླ་མ་འདི་ནི་སྐབས་འདི་དང་འདིར་ཐུགས་དམ་ལ་བརྩོན་ལ། འདི་དང་འདིར་མི་བརྩོན་ནོ་ཞེས་པའི་སྐབས་མེད་པར་དུས་ཁོར་ཡུག་ཏུ་མཚན་གུང་གི་ཆ་ལ་སྐུ་ཁམས་གསོ་བའི་མནལ་གྱི་རྣལ་འབྱོར་ཅུང་ཟད་རེ་དང་། སྔ་དྲོ་དང་ཕྱི་དྲོའི་ཐུན་མཚམས་གང་རིགས་ལ་གསུང་རབ་ཟབ་མོའི་གཟིགས་རྟོག་གམ། ཡང་ཆོས་ཞུ་བ་ཡོད་ཚེ་རང་རང་གི་ཆོས་ཐུན་རྣམས་གསུང་བ་སོགས་ཆོས་ཀྱི་འཁོར་ལོ་སྐོར་བའི་སྐབས་རྣམས་མ་གཏོགས་པ་ཉིན་མཚན་ཁོར་ཡུག་ཏུ་ཐུགས་དམ་ལ་བཞུགས་པ་ཡིན་ལ། དེ་ལ་བརྟེན་ནས་ངོ་མཚར་བའི་ཡོན་ཏན་ཁྱད་པར་ཅན་འཁྲུངས་པའི་ཚུལ་ནི། ཟབ་མོའི་ཡང་རྩེ་མཁའ་འགྲོའི་གསང་ཚིག་འཁོར་ལོ་བདེ་མཆོག་གི་རྣལ་འབྱོར་ལ་བརྟེན་ནས་སྦྱོར་ལམ་རྩེ་མོའི་ཡེ་ཤེས་ཐུགས་རྒྱུད་ལ་འཁྲུངས་ཤིང་། འཆི་འཕོ་སྐྱེ་བ་ལེན་པའི་ཚུལ་སྒྲིབ་མེད་དུ་གཟིགས་པ་དང་། མ་འོངས་པ་ཤེས་པའི་མངོན་པར་མཁྱེན་པའང་ཐུགས་ལ་འཁྲུངས་ཤིང་ལུང་བསྟན་ཁྱད་པར་ཅན་ཐོབ་པ་དང་།
མདའ་ཁ་མའི་རྣལ་འབྱོར་འབྱོངས་པའི་རྟགས་མཚན་མིག་ཡོད་ཀུན་གྱི་མངོན་སུམ་གྱི་སྤྱོད་ཡུལ་དུ་གྱུར་པ་ཡིན་ཏེ། དེ་ཡང་རྗེའི་ཞལ་ནས་ངེད་ཀྱིས་འཁོར་ལོ་བདེ་མཆོག་གི་རིན་ཆེན་བཞིའི་བསྙེན་པ་བྱས་པ་ནས་བཟུང་ལུས་ཀྱི་ཤིག་རྣམས་མེད། ད་དུང་ཁོག་པའི་ནང་ན་སྲིན་འབུ་ཅུང་ཟད་ཡོད་ཚོད་དུ་འདུག་ཅེས་སྒྲིབ་གཡོགས་དང་བཅས་གསུངས་པ་དང་། བདེ་མཆོག་གི་རྫོགས་རིམ་ཟབ་མོ་དཔྱིད་ཐིག་གི་རྣལ་འབྱོར་ལ་རྩེ་གཅིག་ཏུ་ཞུགས་སྐབས་སྦྱིན་བདག་མ་ཞིག་འདས་ནས་དེའི་ཡར་འདྲེན་ལ་སྤྱན་དྲངས་པས། དེ་དུས་སྦྱིན་བདག་མ་དེ་གང་དུ་སྐྱེ་བ་སོགས་ཤེས་པ་ཙམ་བྱུང་གསུངས་ཤིང་། རྫོགས་རིམ་ཟབ་མོ་དཔྱིད་ཐིག་ལ་བརྟེན་ནས་ཉམས་རྟོགས་ཁྱད་པར་ཅན་ཐུགས་རྒྱུད་ལ་འཁྲུངས་པ་ཞལ་གྱིས་བཞེས་པ་དང་། འདའ་ཁ་མའི་རྣལ་འབྱོར་ལ་རང་དབང་ཐོབ་པའི་རྟགས་ནི་རྗེ་ཉིད་ཀྱི་དབུ་གཙུག་ན་དབུ་ཐོད་གཞན་ལས་འབུར་བའི་ཏིང་ཕོར་སྒོང་ཞབས་ཀྱི་ཚད་ཙམ་པའི་དབུ་ཐོད་འབུར་མོར་ཡོད་པ་ལ། རྗེའི་གསུང་ལས།

ངེད་ཀྱི་ཐོད་པ་འབུར་བ་འདི་རྣལ་འབྱོར་མའི་འཕོ་བ་ཆིག་བརྒྱུད་མ་དེ་སྦྱངས་པས་འབྱོངས་པའི་རྟགས་དོད་པ་ཡིན་ཞིང་། གཞན་གྱིས་སྦྱང་ནའང་འདི་ལྟར་འོང་ཞེས་རྗེའི་དབོན་པོ་འགའ་ཞིག་ལ་གསུངས་འདུག་པ་ལས་བརྒྱུད་ནས་ཐོས་སོ། ། ཡང་དཔལ་ཀྱེ་རྡོ་རྗེའི་རྣལ་འབྱོར་ཟབ་མོའི་ཏིང་ངེ་འཛིན་གྱི་ཆུ་བོ་མ་ནུབ་པར་ཐུགས་ཉམས་སུ་བཞེས་པས་ངོ་བོ་ཉིད་གསུམ་གྱི་ལྟ་བ་མཐར་ཕྱིན་ཅིང་བསྐྱེད་རིམ་ལ་བརྟན་པ་ཐོབ་སྟེ། སྣང་སྲིད་ཐ་མལ་པ་འདི་ལྷ་དང་གཞལ་ཡས་ཁང་དུ་གཟིགས་པ་ཡིན་ཏེ། རྗེའི་ཞལ་ནས་ཁོ་བོས་དགོན་པ་རྫོང་དུ་ཀྱཻ་རྡོ་རྗེའི་ལམ་དུས་ཀྱི་ཉམས་ལེན་ཚུལ་བཞིན་བྱུང་བར་འདུག་སྟེ། གནས་དེར་ལམ་དུས་ཉམས་སུ་ལེན་སྐབས། སྐབས་འགར་དག་པ་དྲན་པ་ཙམ་དུ་སླེབ་པ་དང་བཞུགས་ཁང་ཚོམས་ཀྱི་སྣང་བ་དེ་ཁྲིག་འགགས་ནས་འགྲོ་བ་འདྲ་ཡང་བྱུང་གསུངས་སོ། ། ཡང་ཟབ་མོ་ནེ་གུ་ཆོས་དྲུག་ལ་བརྟེན་ནས་མཚོན་བྱེད་དཔེའི་ཡེ་ཤེས་ཁྱད་པར་ཅན་ཐུགས་རྒྱུད་ལ་འཁྲུངས་པ་ཡིན་ཏེ། རྗེའི་ཞལ་ནས་ངེད་ཀྱིས་རྗེ་དཀོན་མཆོག་རྒྱ་མཚོ་ལ་ནེ་གུ་ཞུ་བཞིན་པའི་ངང་ནས་བསམ་གཏན་ཕུ་རུ་ནེ་གུའི་ཟབ་ལམ་རྣམས་ལ་ཆིག་དྲིལ་དུ་མཛད་པས་སྐབས་ཤིག་ན་ནམ་ཕྱེད་ཙམ་ནས་བདེ་གསལ་མི་རྟོག་པའི་ཏིང་ངེ་འཛིན་ངོ་མཚར་ཅན་ཐུགས་རྒྱུད་ལ་འཁྲུངས་ནས་སང་སྒྲུབ་ཁང་ལ་ཉི་མ་ལྷག་གིས་ཤར་གྱི་བར་ལ་ཏིང་ངེ་འཛིན་དེའི་ངང་འབྱམས་ཏེ། ཉི་མ་ཤར་འཕྲལ་འཇམ་སྐོལ་རན་འདུག་དགོངས་ཕྱིར་བྱོན་པས། བསམ་གཏན་ཕུའི་རི་རྭ་བ་ཁང་ཁྱིམ་ཐམས་ཅད་ཟ་ཟི་བན་བུན།
ལང་ལོང་དུ་གྱུར་ནས་སྣང་བ་ཐམས་ཅད་བདེན་མེད་དུ་རྟོགས་པ་སྙམ་བྱེད་པ་བྱུང་། དེ་མཚོན་བྱེད་དཔེའི་ཡེ་ཤེས་བཏགས་རུང་ཙམ་དུ་གདའ། གང་ཟག་ཕྱི་མར་ན་འཕོས་པར་གོ་གསུངས་ཤིང་། ཡང་སྐབས་དེར་རྨི་ལམ་ཁྲིད་ཀྱི་སྐབས་བསམ་གཏན་ཕུར་མནལ་བཟུང་ནས། དགོན་པ་མའི་བླ་བྲང་ན་རྗེ་དཀོན་མཆོག་རྒྱ་མཚོ་བཞུགས་པ་ལ་མཇལ་བར་ཕེབས་པས། བླ་བྲང་གི་སྒོ་མནན་འདུག་པས་ལོགས་ཀྱི་དཀར་ཁུང་ལ་འཛེགས་ཞུགས་བྱོན་པས་བླ་བྲང་གི་འོག་གཞི་མེ་མ་མུར་གྱི་འོབ་ཏུ་འདུག་པ་དེ་རྣམས་དཀོར་རྫས་སུ་འདུག་གསུངས་ཤིང་། དེ་ནས་རྗེའི་གཟིམ་ཆུང་དཀར་མེ་ཁྲ་ཐག་གེ་འདུག་པའི་ནང་དུ་བྱོན་ནས་རྗེ་ལ་བྱིན་རླབས་ཞུས་པས། རྗེའི་བདུད་རྩི་ཀ་པཱ་ལ་གང་གནང་བྱུང་བ་གསོལ་བའི་སྣང་བ་བྱུང་གསུངས་ཤིང་། ནངས་པར་ནེ་གུའི་ཆོས་ཐུན་ཞུ་བར་ཕེབས་པས་ཚོགས་འཁོར་ལ་ཚོགས་ཆང་ཅུང་ཟད་འདུག་པས། རྗེའི་བཞེས་འཕྲོ་ཞལ་དཀར་ནས་རྗེ་ཉིད་ལ་གནང་བྱུང་བས།
རྗེ་ཉིད་ཀྱི་དགོངས་པ་ལ་མདང་དགོང་རྨི་ལམ་བཟུང་ནས་ཡོང་སྐབས་བདུད་རྩི་གནང་བ་དེ་དེ་རིང་འདི་ཡོང་བའི་རྟེན་འབྲེལ་དུ་འདུག་སྙམ་པ་བྱུང་གསུང་ངོ་། ། ཡང་འཁོར་ལོ་བདེ་མཆོག་གི་རིན་ཆེན་བཞིའི་བསྙེན་པ་ལ་རྩེ་གཅིག་ཏུ་མཛད་སྐབས་ལུང་བསྟན་ཁྱད་པར་ཅན་བྱུང་བའི་ཚུལ་ནི། རྗེའི་གསུང་ལས། དེའི་སྐབས་ཤིག་མནལ་ལམ་དུ་མི་ལ་རས་པ་ཡིན་ཟེར་བ་ཞིག་བྱུང་ནས་ཁྱོད་ལོ་འདི་ཙམ་ལ་འཆི་ཞེས་སྐུ་ཚེ་ཧ་ཅང་མི་རིང་བའི་ལོ་གྲངས་ཤིག་དུས་བཏབ་བྱུང་བས། རྗེ་ཉིད་ཀྱིས་འོ་ན་དེ་ནས་གང་དུ་སྐྱེ་གསུངས་པས། རྒྱ་གར་ཤར་ཕྱོགས་ཀྱི་རྒྱལ་པོ་ཞིག་གི་བུར་སྐྱེ་ཟེར་བ་བྱུང་གསུངས་ཤིང་། དེའི་སྐུའི་སྐྱེ་བ་ཕྱི་མ་ནི་རྗེ་བཙུན་རིན་པོ་ཆེ་དང་། ཆོས་རྗེ་ས་སྐྱ་པཎྜི་ཏ་སོགས་ཀྱི་རྣམ་ཐར་དང་མཚུངས་པའི་མཆོག་གི་དངོས་གྲུབ་བརྙེས་པའི་ལུང་བསྟན་ཐོབ་པར་གདོན་མི་ཟ་བ་ཞིག་ཡིན་མོད་ཀྱང་འདིར་མ་བྲིས་སོ། ། རྒྱ་གར་ཤར་ཕྱོགས་ཀྱི་རྒྱལ་པོ་དེ་ཡང་འཁོར་ལོས་བསྒྱུར་བ་ཞིག་ཡིན་པར་སེམས་སོ། ། རྗེ་ཉིད་ཕྱིས་སྐུ་ཚེ་རིང་བའི་ཚད་དུ་གྱུར་པ་ནི་ཚེ་བསྒྲུབ་ཟབ་མོ་རྣམས་ཉམས་སུ་བཞེས་པའི་ཕན་ཡོན་ཡིན་གསུངས་ཤིང་།
འཁོར་ལོ་བདེ་མཆོག་གི་བཟླས་པའི་དམིགས་པ་ཞི་རྒྱས་དབང་དྲག་ཡོད་པའི། རྒྱས་པའི་དམིགས་པ་ལ་རྩེ་གཅིག་ཏུ་བྱས་པས་ཀྱང་འཆི་ལྟས་འགའ་རེ་ཤར་རུང་དེའི་ཉེས་པ་ལས་གྲོལ་བ་མྱོང་གྲུབ་ཡིན་གསུངས་སོ། ། འཆི་འཕོ་དང་སྐྱེ་བ་ལེན་པའི་ཚུལ་གོང་དུ་བསྟན་པ་དེར་མ་ཟད། གཞན་ཡང་བསམ་གཏན་ཕུར་བཞུགས་སྐབས་ཤིག་ཁྲོ་མོ་བ་འདས་པའི་བར་སྲིད་མངོན་སུམ་དུ་གཟིགས་པ་དང་། དཔལ་ས་སྐྱར་བཞུགས་སྐབས་ཀྱང་དེ་འདྲ་བ་མང་དུ་བྱུང་བར་གྲགས་ཤིང་། གཞན་ཡང་བླ་མ་ཡིད་དམ་ཆོས་སྐྱོང་གུར་དང་ཞལ་བཞི་པ་སོགས་ཀྱིས་ཞལ་ཡང་ཡང་བསྟན་ཚུལ་དང་། རྗེས་སུ་བཟུང་ཞིང་ལུང་བསྟན་བྱུང་ཚུལ། ཀུན་དགའ་བདེ་ལེགས་གྲོགས་མཆེད་སོགས་དད་ལྡན་གྱི་སློབ་བུ་དུ་མ་དང་། སྡེ་སྲིད་གཡས་རུ་བྱང་པ། ངེད་རང་སོགས་ལ་མ་འོངས་པ་མཁྱེན་པའི་ལུང་བསྟན་མང་པོ་གནང་བ་གང་བཀའ་སྩལ་པ་བཞིན་ཐོག་ཏུ་བབས་པའི་ཚུལ་དང་།
སྐལ་ལྡན་གྱི་གང་ཟག་འགའ་ཞིག རྗེའི་ཞབས་དྲུང་དུ་ནངས་པར་སླེབ་རྒྱུའི་དོ་ནུབ་འོད་གསལ་གྱི་ངང་ནས་མཇལ་བའི་ཚུལ་གསལ་བར་གསུངས་པ་དང་། གཞན་ཡང་འོད་གསལ་གྱི་ཉེ་རིང་མེད་པ་སྒྲིབ་མེད་དུ་གཟིགས་པའི་ཚུལ། ཆོས་སྐྱོང་ཁྱད་པར་ཅན་རྣམས་དང་། ནོར་ལྷ་དབྱུག་གུ་མ་དང་། ནོར་སྦྱིན་ཛམྦྷ་ལ་དམར་པོ་སོགས་ཀྱིས་འཕྲིན་ལས་ནམ་མཁའ་ཁྱབ་པ་བསྒྲུབས་ཚུལ། གཅོད་ཀྱི་ཟབ་ཁྲིད་ཀྱི་སྒོ་ནས་གཞི་བདག་གདུག་པ་ཅན་དམ་ལ་བཏགས་ཤིང་། གཞི་བདག་འགའ་ཞིག་གིས་བསུ་བ་ལ་མངོན་སུམ་དུ་བྱུང་བ་ཀུན་གྱིས་མཐོང་ཚུལ། གཞན་ཡང་སྐུ་གཞོན་ནུའི་དུས་སུ་ཡང་རྒྱལ་སྲས་ཀྱི་རིགས་སད་དེ་བྱམས་སྙིང་རྗེ་རང་ཤུགས་ཀྱིས་ཐུགས་ལ་འཁྲུངས་ཤིང་། རི་རྭ་བ་ཁང་ཁྱིམ་སོགས་འདི་བཞིན་དུ་རྟག་བརྟན་ཐེར་ཟུར་དུ་སྣང་བ་ཡ་མཚན་ཆེ་བ་ལ་སྙམ་དུ་དགོངས་ནས།
ཡབ་མེས་རྣམས་ལ་དྲི་རྟོག་མཛད་པ་དང་། སྐུ་ཆུང་ངུའི་དུས་བདག་མེད་སྟོད་འགྲེལ་ཕྱག་ཏུ་བྱུང་ནས་གཟིགས་སྐབས་མི་རྟོག་པའི་ཏིང་ངེ་འཛིན་འཁྲུངས་པ་སོགས་བསྐྱེད་རྫོགས་ཟུང་འཇུག་གི་ཏིང་ངེ་འཛིན་གྱི་རྒྱུན་བཟང་པོའི་བག་ཆགས་སད་པའི་ཚུལ། ཞིང་གཞན་དུ་གཤེགས་པར་ཉེ་བའི་ཚེ་ཡང་དཔའ་བོ་དང་མཁའ་འགྲོ་མའི་བསུ་བ་མངོན་སུམ་དུ་བྱུང་བའི་ཚུལ་དང་། སྐབས་དེར་དཔལ་འཁོར་ལོ་བདེ་མཆོག་གི་དཀྱིལ་འཁོར་གྱི་ལྷ་ཚོགས་དང་རྗེ་ཉིད་གསུང་གླེང་མཛད་ཚུལ། གཟུགས་སྐུ་བསྡུ་བའི་ཚེ་ཡང་ཟབ་བཞེས་ཐུགས་དམ་གྱི་རིམ་པ་ལ་རྩེ་གཅིག་ཏུ་བཞུགས་པའི་ངང་ནས་ཞབས་དྲུང་ན་གནས་པ་ཀུན་ལ་རྗེས་ཀྱི་བྱ་བ་ཇི་ལྟར་བྱ་བའི་ཚུལ་དང་། སྐུ་གདུང་གི་ཞབས་ཏོག་བཞུ་ལ་འབུལ་ཚུལ་སོགས་རྒྱས་པར་བཀའ་སྩལ་ནས་རྟ་ལོ་ཟླ་བ་ལྔ་པའི་ཚེས་ཉི་ཤུའི་ནམ་ཕྱེད་ཙམ་ལ་ཐུགས་དམ་ངང་ནས་ཉི་མ་དང་ཟླ་བ་ཤར་འདུག་གསུངས་པ་སོགས་ངོ་མཚར་བའི་གསུང་མང་དུ་བྱོན་ཞིང་། ཚེས་ཉེར་གཅིག་གི་ནམ་ལངས་ཙམ་ལ་འདའ་ཁ་མ་ཟབ་མོ་གསལ་འདེབས་པར་མཛད་ནས་ཕཊ྄་ཆེ་བ་གཉིས་དང་ཧིག་ཆུང་ངུ་ཞིག་གསུངས་པའི་མོད་ལ། དེ་མ་ཐག་དབུ་ལས་ཆུ་སྐོལ་བ་ལྟ་བུའི་རླངས་པ་ཆེན་པོ་སྐྱ་བུན་པ་དང་བཅས་སྐད་ཅིག་ཉིད་ལ་དབུ་གཙུག་ཚངས་པའི་བུ་ཁ་ཟངས་ཐལ་དུ་གྱུར་པ་ནས་རྩ་དབུ་མ་ལྟ་བུའི་སྦོམ་ཕྲ་སྙུག་མ་འབྲིང་པོ་ཙམ་གྱི་རྩ་སྦུབ་སྟོང་ཞིག་རྒྱང་གིས་འཐོན་པ་ལས་བྱང་སེམས་ཉིལ་ལེ་བ་དང་བཅས་ཐོགས་པ་མེད་པར་མཁའ་སྤྱོད་ཆེན་པོ་འོག་མིན་དུ་གཤེགས་པའི་ཚུལ་སོགས་བརྗོད་ཀྱིས་མི་ལང་ཞིང་། མདོར་ན་སྔོན་གྱི་རྗེ་བཙུན་འཇམ་པའི་དབྱངས་སངས་རྒྱས་རིན་ཆེན་དེ་ཉིད་ས་བཅུ་ལ་གནས་པའི་བྱང་ཆུབ་སེམས་དཔའ་ཡིན་པར་རྗེ་བྱམས་པ་ཆོས་འོད་ལ་སྤྱན་རས་གཟིགས་ཀྱིས་ལུང་བསྟན་པ་ཡིན་ཞིང་། རྗེ་སངས་རྒྱས་རིན་ཆེན་ཉིད་ཀྱི་རྣམ་པར་སྤྲུལ་པ་བདག་ཅག་གི་བླ་མ་དེ་ཉིད་ཡིན་པར་ཁོ་བོ་ལ་ངེས་ཤེས་ཁྱད་པར་ཅན་ཞིག་ཡོད་དོ། །
དེ་ལྟ་བུའི་མཚན་ཉིད་ཐམས་ཅད་དང་ལྡན་པའི་རྡོ་རྗེ་སློབ་དཔོན་ཆེན་པོ་འགྲན་ཟླ་དང་བྲལ་བའི་རྡོ་རྗེ་འཆང་མིའི་སྐུ་གཟུགས་ཅན་དེ་ཉིད་ཀྱི་རྣམ་པར་ཐར་པ་རྒྱས་པ་ནི་ཁོ་བོས་ལོགས་ན་བྱས་ཡོད་པས་དེར་བལྟ་བར་བྱའོ། ། དེ་ལྟར་ཡོངས་འཛིན་འབྲེལ་ཚད་དོན་ལྡན་དེ་ཉིད་ཀྱི་དྲུང་དུ། སྐལ་བཟང་ལས་འཕྲོ་ཅན་བདག་ཅག་གིས་བསྟན་པའི་རྩ་བ་སོ་སོར་ཐར་པའི་སྡོམ་པ་གསོལ་བཞིའི་ཆོ་ག་ལ་བརྟེན་ནས། དགེ་བསྙེན་ནས་བཟུང་སྟེ་ཡོངས་སུ་རྫོགས་པའི་བར་དང་། སེམས་བསྐྱེད་ཀྱི་སྡོམ་པ་དབུ་སེམས་ཀྱི་ལུགས་ལས། ཁྱད་པར་དུ་འཕགས་པའི་བརྒྱུད་པ་གཉིས་ལྡན་གྱི་ཆོ་གས་སྨིན་རྒྱས་སུ་སྩལ་ཅིང་། རིག་པ་འཛིན་པ་སྔགས་ཀྱི་སྡོམ་པ་རྒྱུད་སྡེའི་དགོངས་པ་ཚད་ལྡན་གྱི་སྐྱེས་བུས་ལེགས་པར་བཀྲལ་བའི་དཀྱིལ་འཁོར་བགྲང་པ་ལས་འདས་པ་རྣམས་སུ་ཆོ་ག་རྣམ་པར་དག་པའི་སྒོ་ནས་ཐོབ་པར་མཛད་དེ། མདོར་ན་བསྟན་པའི་གཞི་མ་སྡོམ་པ་གསུམ་ཚང་ལ་མ་ནོར་བ་སོ་སོའི་ཆོ་ག་དང་། དབང་དུས་སུ་གསུམ་ཀ་དུས་གཅིག་ཏུ་ལེགས་པར་ཐོབ་པའི་བཀའ་དྲིན་སྩལ་ཅིང་། དེ་རྗེས་བདེ་ཀྱཻ་གསང་གསུམ་གཙོ་བོར་གྱུར་པའི་ཟབ་མོའི་ཁྲིད་ཀྱི་རིམ་པ་ལྔ་ཕྲག་དུ་མ་དང་།
དེ་དང་འབྲེལ་བའི་རྒྱུད་རྒྱ་གཞུང་འགྲེལ་པ་འགྲེལ་བཤད་དང་བཅས་པའི་ཆོས་ཚུལ་རྒྱ་མཚོ་ལྟ་བུའི་བཀའ་དྲིན་ནོས་ཤིང་། ཁྱད་པར་གསུང་ངག་རིན་པོ་ཆེའི་ཆ་ལག་ཕྲ་མོ་ཚུན་ཆད་རྒྱས་ཤིང་ཞིབ་པ་དང་། ལྷག་པར་ལམ་འབྲས་པ་ཡོངས་ལ་མ་གྲགས་པའི་བརྡ་ཆིག་བརྒྱུད་ཐུན་མོང་མ་ཡིན་པ་སོགས་མཐའ་ཆོད་པར་སྩལ་ཏེ། རང་ལོ་ཉེར་གཅིག་པའི་ཚེ་གླིང་དགའ་བདེ་བ་ཅན་དུ་བསྒོམ་པའི་ཉམས་མྱོང་གི་སྟེང་ནས་འཆད་རྒྱུ་ཁོ་བོ་ལ་མ་མཆིས་ཀྱང་ཁ་བཤད་ཙམ་གྱི་གསུང་ངག་རིན་པོ་ཆེའི་ལེགས་བཤད་ཟླ་བ་ཁ་ཤས་ཀྱི་བར་ལ་རང་གིས་གང་ཤེས་རྒྱས་ཤིང་ཞིབ་པར་འཆད་ལོ་བགྱིས་པས་རྗེ་བླ་མ་ཉིད་ཤིན་ཏུ་དགེས་པའི་ཐུགས་ཀྱིས་ཆོས་ཉན་པ་རྣམས་ལ་གསུང་ངག་འཆད་ལུགས་ཇི་ལྟར་འདུག་ཅེས་ཡང་ཡང་དྲི་རྟོག་མཛད་ཅིང་། ཆོས་ཉན་པ་རྣམས་ཀྱིས་དེའི་ཚུལ་ཞུས་པས། རྗེའི་གསུང་གིས། འོ་དེ་ལགས་ཕ་ལ་བུ་སྐྱེས་འདུག་གེ་གསུངས་པ་སོགས་དངོས་ཅག་ལ་མགོ་འདྲེན་དུ་དགོངས་པའི་བསྟོད་བཀུར་བསྔགས་གསུམ་དུ་མ་མཛད་་་་་་སྐབས་དེར་བྱང་པ་ཆོས་རྒྱལ་ཆེན་པོས་ཀྱང་། ས་སྐྱ་པའི་གདུང་བརྒྱུད་ལ་ལམ་འབྲས་འཆད་པ་ཁྱེད་ལས་སྔ་བ་མ་བྱུང་འདུག་པས་ངོ་མཚར་ཆེ་ཞེས་པའི་བསྟོད་ཚིག་གསུང་ཤོག་ཏུ་ཁྱོན་པ་དང་བཅས་གླིང་གར་ཕེབས་བྱུང་བ་ཡིན་ནོ་ཅིང་། ལམ་འབྲས་གྲོལ་ནས་བསམ་གཏན་ཕུར་ངོས་རང་གིས་མཇལ་བར་ཕྱིན་སྐབས་ཀྱང་ཤིན་ཏུ་དགེས་པའི་གསུང་དུ་མ་དང་། ལྷག་པར་ད་རེས་ལམ་འབྲས་ལ་བར་ཆད་མ་བྱུང་བས།
ད་ལམ་འབྲས་ནམ་འཆད་ཀྱང་བར་ཆད་མི་ཡོང་། དེ་ངས་ལུང་བསྟན་ཡང་ཡིན་ཞེས་གསུངས་ཤིང་། ཡང་དེའི་སྐབས་ཤིག་རྗེ་བླ་མ་ཁྱེད་ཀྱིས་བདག་བྱང་ཆུབ་བར་དུ་འབྲལ་མེད་དུ་ཐུགས་རྗེས་འཛིན་པའི་ཞལ་བཞེས་ཅིས་ཀྱང་གནང་དགོས་ཞེས་དངོས་དང་བརྒྱུད་པའི་སྒོ་ནས་ནན་ཏན་དུ་གསོལ་བ་བཏབ་པར་བརྟེན། ལན་ཅིག་ངེད་རང་ཞབས་དྲུང་ན་ཡོད་སྐབས་ཤིག་གི་ཚེ། རྗེ་དེ་ཉིད་དར་ཅིག་དགོངས་པ་ལ་ཞུགས་ཏེ། དེ་ནས་རང་ཉིད་ལ་སྤྱན་ཆེར་གཟིགས་ནས། རང་རེ་དཔོན་སློབ་བྱང་ཆུབ་བར་དུ་མི་འབྲལ་ལོ། ། མི་འབྲལ་ལོ། ། ཁྱེད་འཇམ་དབྱངས་ཀྱི་གདུང་བརྒྱུད་ཡིན་པས་སྔོན་ལ་སངས་རྒྱས་ན་ངེད་དྲོངས་ཤིག་ཅེས་གསུངས་བྱུང་བས། ངེད་ཀྱི་སེམས་ལ་རྡོ་རྗེ་འཆང་ཆེན་པོ་འདི་ཉིད་དང་བྱང་ཆུབ་བར་དུ་མི་འབྲལ་བའི་ཞལ་བཞེས་འདི་ལྟ་བུ་རྗེན་པར་གནང་བ་འདི་འདྲ་བ་རྨི་ལམ་ཡིན་ནམ།
མངོན་སུམ་ཡིན་སྙམ་པའི་ཡིད་ལ་དགའ་བདེ་ཚད་བཟུང་ལས་འདས་པ་དང་། ལུས་ཀྱི་འཚོ་མི་ཐུབ་པ་ལྟ་བུ་བྱུང་ཞིང་། རྗེས་སུ་དེ་དུས་ཞབས་དྲུང་ན་ཡོད་པའི་གྲོགས་འདྲ་ལ། དེ་དུས་རྗེ་འདི་ལྟར་གསུང་གིས་ཨི་འདུག་ཅེས་ཡང་ཡང་དྲི་བ་ཡང་ཤོར་བ་ཡིན་ནོ། ། ཡང་དེ་དུས་ཤིག་རྗེའི་གསུང་ལས། ཁྱོད་ཀྱིས་ཉམས་ལེན་ལ་བརྩོན་པར་བྱས་ན་ལམ་སྣ་མྱུར་དུ་ཟིན་པའི་ལུང་བསྟན་ཡང་ཐོབ་པ་ལགས་སོ། ། གཅིག་ཆོག་རྒྱལ་པོ་རྗེ་བཙུན་མུས་ཆེན་རྗེ། ། ཁྱོད་ཀྱི་ཐུགས་རྗེས་བསམ་དོན་མཐར་ཕྱིན་ཏེ། ། ད་དུང་གསུང་ངག་སྐལ་བཟང་རྒྱ་མཚོ་ལ། ། ལན་བརྒྱར་སྤེལ་ཏེ་བསྟན་པ་རྒྱས་བྱེད་ཤོག །
དེ་རྣམས་ཀྱིས་དམ་པའི་ཆོས་སྤྱི་དང་བྱེ་བྲག་བྱུང་བའི་ལོ་རྒྱུས་བླ་མ་རྒྱ་བོད་ཀྱི་རྣམ་ཐར་རགས་པ་ཙམ་བྱས་ནས། དེའི་རྗེས་སུ་ལོ་རྒྱུས་དེ་དང་ལྡན་པའི་ལམ་དངོས་བཤད་པ་ལ། བཤད་ཐབས་ཀྱི་མན་ངག་གང་གིས་འཆད་པ། དེས་བཤད་པ་ལྟར་ཇི་ལྟར་ཉམས་སུ་བླངས་པའི་ཚུལ། ཉམས་སུ་ལེན་པའི་རྣལ་འབྱོར་པ་ལ་གསང་བ་བཅུས་རྒྱས་བཏབ་ཅིང་སྐལ་ལྡན་གྱི་སློབ་མ་ལ་ཕན་པར་གདམས་པ་དང་གསུམ། དང་པོ་ལ་བཤད་བྱ། འཆད་བྱེད། ཇི་ལྟར་འཆད་པའི་ཚུལ་དང་གསུམ། དང་པོ་ནི་ལམ་འབྲས་བུ་དང་བཅས་པ་སྟེ། དེ་ལ་བརྗོད་བྱ་ཉིད་ལ་གནས་ཚུལ་གྱི་དབང་དུ་བྱས་པའི་ལམ་འབྲས་དང་།
རྗོད་བྱེད་གཞུང་གི་བསྟན་ཚུལ་གྱི་དབང་དུ་བྱས་པའི་ལམ་འབྲས་གཉིས། དང་པོ་ནི་ལམ་འབྲས་བུ་དང་བཅས་པ་ཞེས་པ་མཚོན་པ་ཙམ་སྟེ། ཞིབ་ཏུ་ན་རྒྱུའི་དུས་སུ་ལམ་གྱི་བྱ་བ་འཇུག་རུང་དང་། འབྲས་བུའི་ཡོན་ཏན་ལྷུན་གྲུབ་ཏུ་ཡོད་པས་རྒྱུ་ལམ་དང་བཅས་པ་དང་རྒྱུ་འབྲས་བུ་དང་བཅས་པ་ཞེས་བྱ། ལམ་དུས་སུ་རྒྱུའི་དྲི་མ་སྦྱང་རུང་དང་། འབྲས་བུའི་ཡོན་ཏན་སྐྱེ་རུང་དུ་ཡོད་པས། ལམ་རྒྱུ་དང་བཅས་པ་དང་ལམ་འབྲས་བུ་དང་བཅས་པ་ཞེས་བྱ་ལ། འབྲས་དུས་སུ་རྒྱུའི་ཡོན་ཏན་གནས་གྱུར་དང་། ལམ་གྱི་ཡོན་ཏན་ཡར་ལྡན་དུ་ཡོད་པས། འབྲས་བུ་རྒྱུ་དང་བཅས་པ་དང་།
འབྲས་བུ་ལམ་དང་བཅས་པ་ཞེས་བྱ་ཞིང་། མདོར་ན་གཞི་ལམ་འབྲས་གསུམ་ངོ་བོ་དབྱེར་མེད་ལ། ལྡོག་ཚུལ་འབྲེལ་པ་ཅན་དུ་གནས་པ་ཞིག་ལ་འཇོག་པ་ཡིན་ནོ། ། གཉིས་པ་རྗོད་བྱེད་གཞུང་གི་བསྟན་ཚུལ་གྱི་དབང་དུ་བྱས་པའི་ལམ་འབྲས་ལ། ལམ་དང་། འབྲས་བུ་དང་། གཉིས་ཀ་ཚོགས་པའི་མིང་དོན་དང་གསུམ། དང་པོ་ལ་བགྲོད་བྱའི་ལམ་དང་། བགྲོད་བྱེད་ཀྱི་ལམ་གཉིས། དང་པོ་ནི་འཇིག་རྟེན་དང་འཇིག་རྟེན་ལས་འདས་པའི་ལམ་གཉིས།
འཁོར་ལོ་འཆམས་པ་དང་འཁོར་ལོ་བསྐོར་བའི་ལམ་གཉིས། དྲོད་ཀྱིས་བསྡུས་པ་དང་རྟགས་ཀྱིས་བསྡུས་པའི་ལམ་གཉིས། ཡེ་ཤེས་འཇུག་ལྡོག་དང་རྣམ་རྟོག་འཇུག་ལྡོག་གིས་བསྡུས་པའི་ལམ་གཉིས། ལྟ་བས་བསྡུས་པ་དང་གྲུབ་མཐས་བསྡུས་པའི་ལམ་གཉིས། བླ་མ་ན་མི་འཕོ་བ་དང་འཕོ་བའི་གནས་སྐབས་ཀྱི་ལམ་གཉིས་ཏེ་རྣམ་གྲངས་ཀྱི་ཚུལ་གྱི་བཅུ་གཉིས་པོ་དེ་དག་གི་ངོ་བོ་ནི་ཆོས་ཉིད་ཀྱི་བདེན་པ་མ་རྟོགས་པ་དང་རྟོགས་པའི་གནས་སྐབས་ཀྱི་ལམ་གཉིས་ལ། དེ་ཡང་ལམ་ལྟར་ན་ལྔ། ས་ལྟར་ན་ཕྱེད་དང་བཅུ་གསུམ། བྱང་ཆུབ་ཀྱི་ཕྱོགས་ཀྱི་ཆོས་ལྟར་ན་སུམ་ཅུ་རྩ་བདུན་གྱིས་བསྡུས་པ་ཡིན་ནོ། ། གཉིས་པ་བགྲོད་བྱེད་ཀྱི་ལམ་ལ། ལམ་རྒྱས་འབྲིང་གསུམ་དུ་བསྟན་པ་དང་།
ལམ་ཟབ་འབྲིང་གསུམ་དུ་བསྟན་པ་དང་གཉིས། དང་པོ་ལ་ལམ་རྒྱས་པ་ཆོས་བཅོ་བརྒྱད་ཀྱིས་བསྡུས་པ། འབྲིང་པོ་ཆོས་བཅོ་ལྔས་བསྡུས་པ། བསྡུས་པ་ཆོས་གསུམ་གྱིས་བསྡུས་པ་དང་གསུམ། དང་པོ་ལ་འཁོར་འདས་ཐུན་མོང་བའི་གཞུང་ཚོམ་བུ་བདུན། འཁོར་ལོ་འཆམས་པ་འཇིག་རྟེན་པའི་གཞུང་ཚོམ་བུ་བདུན། འཁོར་ལོ་བསྐོར་བ་འཇིག་རྟེན་ལས་འདས་པའི་གཞུང་ཚོམ་བུ་བཞི་སྟེ་བཅོ་བརྒྱད་དོ། ། དང་པོ་བདུན་ནི་སྣང་བ་གསུམ་དུ་བསྟན་པའི་ལམ། རྒྱུད་གསུམ་དུ་བསྟན་པའི་ལམ། ཚད་མ་བཞིར་བསྟན་པའི་ལམ།
གདམས་ངག་དྲུག་ཏུ་བསྟན་པའི་ལམ། སྙན་བརྒྱུད་བཞིར་བསྟན་པའི་ལམ། རྟེན་འབྲེལ་ལྔར་བསྟན་པའི་ལམ། ཐབས་ཤེས་ཀྱི་ཕྱོགས་སུ་ལྷུང་བའི་བསྲུང་བའི་བྱེ་བྲག་བསྟན་པ་སྟེ། བདུན་པོ་འདི་རྣམས་རེ་རེས་ཀྱང་རང་རང་གི་ངོ་སྐལ་དུ་གྱུར་པའི་གཞི་ལམ་འབྲས་གསུམ་ཚང་བ་རེ་སྟོན་པས་འཁོར་འདས་ཐུན་མོང་བའི་ལམ་ཞེས་བྱའོ། ། གཉིས་པ་འཁོར་ལོ་འཆམས་པའི་འཇིག་རྟེན་པའི་གཞུང་ཚོམ་བུ་བདུན་ནི། ཏིང་ངེ་འཛིན་སྐྱེ་བའི་རྒྱུ་མདོར་བསྟན་པ། མདོར་བསྡུས་ནས་རྒྱས་པར་བསྟན་པ། རེ་དོགས་དང་བྲལ་བའི་ལམ་བསྟན་པ། སད་པ་བཞིར་བསྟན་པ།
དྲན་པ་ཉེར་བཞག་རྒྱུར་བསྟན་པ། ཡང་དག་སྤོང་བ་འབྲས་བུར་བསྟན་པ། དེ་དག་གི་མཇུག་བསྡུད་བསྟན་པ་སྟེ་བདུན་པོ་འདི་རྣམས་ཀྱིས་འཇིག་རྟེན་པའི་ལམ་གྱི་སྐབས་སུ་ཏིང་ངེ་འཛིན་མ་སྐྱེས་པ་བསྐྱེད་པ། སྐྱེས་པ་བོགས་འབྱིན་པ། དེ་དག་གི་གེགས་སེལ་བ་རྣམས་སྟོན་པས་འཁོར་ལོ་འཆམས་པ་འཇིག་རྟེན་པའི་ལམ་ཞེས་བྱའོ། ། གསུམ་པ་འཁོར་ལོ་བསྐོར་བ་འཇིག་རྟེན་པའི་གཞུང་ཚོམ་བུ་བཞི་ནི། གྲུབ་མཐའ་དང་པོ་འཁོར་འདས་དབྱེར་མེད། གཉིས་པ་མ་འདྲེས་ལ་ཡོངས་སུ་རྫོགས་པ། གསུམ་པ་བདེ་སྟོང་རྒྱ་ཆུང་བ། བཞི་པ་བདེ་སྟོང་རྒྱ་ཆེན་པོ་སྟེ་འདི་བཞིས་ཆོས་ཉིད་ཀྱི་བདེན་པ་རྟོགས་པ་ཡན་ཆད་ཀྱི་ལམ་གྱི་རྣམ་གཞག་སྟོན་པས་འཁོར་ལོ་བསྐོར་བ་འཇིག་རྟེན་ལས་འདས་པའི་ལམ་ཞེས་བྱའོ། །
གཉིས་པ་འབྲིང་པོའི་ཆོས་ལྔ་ནི། ཏིང་ངེ་འཛིན་སྐྱེ་བའི་རྒྱུ་གང་ཡིན་པ། ཏིང་ངེ་འཛིན་ཉིད་གང་ཡིན་པ། དེའི་ཕན་ཡོན། བར་ཆད་ཀྱི་ཆོས་བསལ་བ། ལམ་གྱི་ས་ཚོད་ཇི་ལྟར་ནོན་པའོ། ། གསུམ་པ་བསྡུས་པའི་ཆོས་གསུམ་ནི། ངོ་བོ། རང་བཞིན། མཚན་ཉིད་རྣམ་པ་གསུམ་མོ། །
གཉིས་པ་ལ་ཟབ་འབྲིང་གསུམ་དུ་བསྟན་པ་ལ། ལམ་ཟབ་མོ་བླ་མའི་རྣལ་འབྱོར། འབྲིང་དམ་ཚིག་དང་སྡོམ་པའི་ལམ། ཐ་མ་ལུས་སོ་སོ་བརྟགས་པའི་འགོག་པ་དང་གསུམ། དང་པོ་ནི་གང་ཟག་དབང་པོ་ཡང་རབ་དབང་བསྐུར་མཚན་ཉིད་དང་ལྡན་པ་ཐོབ་པའི་བླ་མ་ལ་མོས་གུས་དང་ཞབས་ཏོག་རྐྱང་པས་གྲོལ་བའོ། ། གཉིས་པ་ནི་བླ་མ་ལ་མོས་གུས་ཀྱི་སྟེང་དུ་དམ་ཚིག་ཉི་ཤུ་ལ་བསྲུང་སྡོམ་ཚུལ་བཞིན་བྱས་པས་འགྲོལ་བའོ། ། གསུམ་པ་ནི་བླ་མ་ལ་མོས་གུས་དང་དམ་ཚིག་ལ་བསྲུང་སྡོམ་ཚུལ་བཞིན་བྱས་པའི་སྟེང་དུ་ལམ་རིམ་གཉིས་འབད་རྩོལ་དྲག་པོས་ཉམས་སུ་བླངས་པ་ལ་བརྟེན་ནས་ཚེ་འདིར་གྲུབ་མཐའ་བསྙོགས་པའི་དབང་དུ་བྱས་པའོ། ། གཉིས་པ་འབྲས་བུ་ནི་ཆེ་བ་གསུམ་ལྡན་ཏེ། བདག་དོན་གྱི་ཆེ་བ། གཞན་དོན་གྱི་ཆེ་བ།
བདག་གཞན་གཉིས་ཀའི་ཆེ་བའོ། ། གསུམ་པ་གཉིས་ཀ་ཚོགས་པའི་མིང་དོན་ནི། ལམ་འབྲས་བུ་དང་བཅས་པའི་གདམ་ངག འབྲས་བུ་ལམ་དང་བཅས་པའི་གདམ་ངག གཅིག་ཤེས་པས་མང་པོ་ཤེས་པར་འགྱུར་བའི་གདམ་ངག སྐྱོན་ཡོན་ཏན་དུ་བསློང་བར་བྱེད་པའི་གདམ་ངག བར་ཆད་དངོས་གྲུབ་ཏུ་ལེན་པར་བྱེད་པའི་གདམ་ངག ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ་བའི་གདམ་ངག བར་ཆད་ངོ་ཤེས་པས་བདུད་ཀྱི་གེགས་སེལ་བའི་གདམ་ངག སྐྱོན་ཡོན་ཏན་དུ་སློང་ཤེས་ཤིང་བར་ཆད་དངོས་གྲུབ་ཏུ་ལེན་ཤེས་པའི་གདམ་ངག
སྡེ་སྣོད་གསུམ་གྱི་དེ་ཁོ་ན་ཉིད་ཕྱིན་ཅི་མ་ལོག་པར་སྟོན་པའི་གདམ་ངག གསེར་འགྱུར་གྱི་རྩི་ལྟ་བུའི་གདམ་ངག ཡིད་བཞིན་གྱི་ནོར་བུ་རིན་པོ་ཆེ་ལྟ་བུའི་གདམ་ངག་སྟེ་དེ་ལྟ་བུའི་གསུང་ངག་རིན་པོ་ཆེ་ཟབ་པའི་ཚུལ་བཅུ་གཅིག་པོ་རེ་རེས་ཀྱང་ཡོན་ཏན་གྱི་ལྡོག་ཚུལ་མི་འདྲ་བ་རེ་སྟོན་པ་ཡིན་ནོ། ། གཉིས་པ་འཆད་བྱེད་ལ་ཚད་མ་དང་། སྙན་བརྒྱུད་གཉིས། དང་པོ་ལ་ངོ་བོ། གྲངས་ངེས། གོ་རིམ་དང་གསུམ། དང་པོ་ནི་འཇིག་རྟེན་གྱི་ཐ་སྙད་དམ་རྟོག་གེ་ལ་སོགས་པ་དང་མཐུན་པར་མི་བསླུ་བ་སྟེ། དེ་ཡང་བླ་མ་ནི་གདམ་ངག་སྟོན་པ་ལ་མི་བསླུ།
ཉམས་མྱོང་ནི་ཉམས་སུ་མྱོང་བ་ལ་མི་བསླུ། བསྟན་བཅོས་ནི་བཀའི་དགོངས་པ་འགྲེལ་བ་ལ་མི་བསླུ། ལུང་ནི་རང་གི་བསྟན་བྱའི་དོན་ལ་མི་བསླུ་བ་ཡིན་ཞིང་། དེ་དག་སོ་སོའི་མཚན་གཞི་ལ། བླ་མ་ཚད་མ་ནི་རྒྱལ་བས་ལུང་བསྟན་པ་དང་། མཁའ་འགྲོས་བྱིན་གྱིས་བརླབས་པའི་གྲུབ་ཐོབ་དངོས་སམ། དེ་ནས་བརྒྱུད་པའི་གདམས་པ་བར་མ་ཆད་པར་ཡོད་པ་སྟེ་རྡོ་རྗེ་སློབ་དཔོན་སྤྱིའི་མཚན་ཉིད་དང་ལྡན་པ་ཞིག་གོ ། ཉམས་མྱོང་ཚད་མ་ནི་བླ་མས་བསྟན་པ་ལྟར་ཉམས་སུ་བླངས་པ་ལ་བརྟེན་ནས་རང་རྒྱུད་ལ་སྐྱེས་པའི་ཉམས་ལྔ་གསུམ་བཅོ་ལྔ་གང་རུང་གི་ཏིང་ངེ་འཛིན་རྣམས་སོ། ། བསྟན་བཅོས་ཚད་མ་ནི་བཀའི་དགོངས་པ་རང་དབང་དུ་འགྲེལ་བའི་བསྟན་བཅོས་སྟེ། རྒྱལ་བས་ལུང་བསྟན་པ་འཕགས་པ་ཀླུ་སྒྲུབ་དང་།
མཁའ་འགྲོས་བྱིན་གྱིས་བརླབས་པ་བི་རུ་པ་ལྟ་བུའི་མཛད་པ་ལས་འདིར་ནི་བསྟན་བཅོས་རྡོ་རྗེའི་ཚིག་རྐང་ངོ་། ། ལུང་ཚད་མ་ནི་རྒྱས་པར་ན་བདེ་བར་གཤེགས་པའི་བཀའ་རབ་འབྱམས་མཐའ་དག་ལས་འདིར་སྐབས་སུ་བབས་པ་དགེས་པ་རྡོ་རྗེའི་རྒྱུད་གསུམ་མོ། ། གཉིས་པ་གྲངས་ངེས་ནི་རྣལ་འབྱོར་དབང་ཕྱུག་གི་བཞེད་པས་དཔལ་སམྦུ་ཊའི་རྗེས་སུ་འབྲངས་ནས་དེང་སང་སོ་སོ་སྐྱེ་བོས་རྡོ་རྗེ་སློབ་དཔོན་གྱིས་སློབ་མ་འཁྲིད་པ་ལ་ཚད་མ་བཞི་ལས་མང་མི་དགོས་ཤིང་ཉུང་ན་མི་འདུ་བས་ཚད་མ་བཞིར་གྲངས་ངེས་པ་ཡིན་ནོ། ། འོ་ན་དུས་ཀྱི་འཁོར་ལོ་ལས་ཡིད་ཆོས་ཀྱི་རྐྱེན་གསུམ་དུ་བཤད་པ་མ་ཡིན་ནམ་ཞེ་ན། རྒྱུད་ཐ་དད་ཀྱི་དགོངས་པ་ཡིན་པས་མི་འགལ་ཏེ་དབང་གི་གྲངས་བཞིན་ནོ། ། གསུམ་པ་གོ་རིམ་ལ་རྒྱུད་ལས་གསུངས་པའི་གོ་རིམ། ཐོག་མར་འབྱུང་བའི་གོ་རིམ། ཉམས་སུ་ལེན་པའི་གོ་རིམ། ཚད་མར་སོང་བའི་གོ་རིམ་དང་བཞིའོ། ། དང་པོ་ནི།
དཔལ་སམྦུ་ཊི་ལས། བསྟན་བཅོས་ཚད་མ་སློབ་དཔོན་དང་། ། ལུང་གི་རྗེས་འབྲངས་དེ་ཉིད་རིག ། ཅེས་གསུངས་ཤིང་། གཞན་གསུམ་ནི་རྟོགས་སླ་ལ། དེ་ཉིད་རིག་པ་ནི་ཉམས་མྱོང་ཚད་མའི་མཐར་ཐུག་པ་མཚོན་བྱ་དོན་གྱི་ཡེ་ཤེས་སྐྱེས་པ་ཡིན་ཞིང་། དེས་མཚོན་ནས་མཚོན་བྱེད་དཔེའི་ཡེ་ཤེས་སྐྱེས་པ་ཡན་ཆད་ཀྱང་བཟུང་ངོ་། ། གོ་རིམ་འདི་ནི་རྟོག་གེ་པ་རང་དགར་འཇུག་པ་དགག་པའི་ཕྱིར་དུ་དཀྲུགས་ཏེ་གསུངས་པ་ཡིན་ནོ། ། གཉིས་པ་ཐོག་མར་འབྱུང་བའི་གོ་རིམ་ནི་དང་པོ་སངས་རྒྱས་ཀྱིས་གསུངས་པའི་ལུང་ཚད་མ་འབྱུང་། དེ་རྗེས་ལུང་གི་དགོངས་པ་འགྲེལ་བའི་བསྟན་བཅོས་ཚད་མ་འབྱུང་།
དེ་རྗེས་བསྟན་བཅོས་ནས་བཤད་པའི་གདམ་ངག་སྟོན་པ་པོའི་བླ་མ་ཚད་མ་འབྱུང་། དེ་རྗེས་བླ་མས་བསྟན་པའི་གདམ་ངག་ཉམས་སུ་བླངས་པ་ལ་བརྟེན་ནས་རང་རྒྱུད་ལ་ཉམས་མྱོང་སྐྱེ་བ་འབྱུང་ངོ་། ། གསུམ་པ་ཉམས་སུ་ལེན་པའི་གོ་རིམ་ནི། ཐོག་མར་བླ་མ་ཚད་མས་ཆོས་སྐོར་ཉམས་སུ་ལེན་དགོས་ཏེ། དང་པོར་བླ་མ་ལ་ཡིད་ཆེས་ནས་དེ་རྗེས་བླ་མས་བསྟན་པའི་གདམ་ངག་ཉམས་སུ་ལེན་དགོས་པས་སོ། ། དེ་རྗེས་ཉམས་མྱོང་ཚད་མའི་ཆོས་སྐོར་ཉམས་སུ་ལེན་དགོས་ཏེ། བླ་མས་བསྟན་པ་ལྟར་གདམ་ངག་ཉམས་སུ་བླངས་ཏེ་རང་རྒྱུད་ལ་ཉམས་མྱོང་བསྐྱེད་དགོས་པས་སོ། ། དེ་རྗེས་བསྟན་བཅོས་ཚད་མའི་ཆོས་སྐོར་ཉམས་སུ་ལེན་དགོས་ཏེ། རང་རྒྱུད་ལ་སྐྱེས་པའི་ཉམས་མྱོང་དེ་ཡང་གདམ་ངག་མཛད་པ་པོ་རྣལ་འབྱོར་དབང་ཕྱུག་གི་དགོངས་པར་ཤེས་དགོས་པས་སོ། ། དེ་རྗེས་ལུང་ཚད་མའི་ཆོས་སྐོར་ཉམས་སུ་ལེན་དགོས་ཏེ།
རྣལ་འབྱོར་དབང་ཕྱུག་གི་དགོངས་པ་དེ་ཡང་ཚད་མ་རྣམས་ཀྱི་མཐར་ཐུག་པ་སངས་རྒྱས་ཀྱི་དགོངས་པར་ཤེས་དགོས་པས་སོ། ། བཞི་པ་ཚད་མར་སོང་བའི་གོ་རིམ་ནི། དང་པོར་ཉམས་མྱོང་ཚད་མར་སོང་བ་འབྱུང་སྟེ། བསྒོམས་སྟོབས་ཀྱིས་རང་རྒྱུད་ལ་ཉམས་ལྔ་གསུམ་བཅོ་ལྔ་གང་རུང་སྐྱེས་པ་ན་ཉམས་མྱོང་ཚད་མར་སོང་བར་འཇོག་ལ། དེ་ལ་བརྟེན་ནས་ཚད་མ་གཞན་གསུམ་ཡང་ཚད་མར་སོང་བར་འཇོག་པས་སོ། ། དེ་རྗེས་བླ་མ་ཚད་མར་སོང་བ་འབྱུང་སྟེ། སྔར་བླ་མས་ཁྱོད་ཀྱི་རྒྱུད་ལ་ཉམས་འདི་དང་འདི་སྐྱེའོ་ཞེས་གསུངས་པ་དེའི་ཐོག་ཏུ་ཕེབས་པ་ན་བླ་མ་ལ་ཡིད་ཆེས་པའི་ངེས་པ་སྐྱེ་བས་སོ། ། དེའི་རྗེས་སུ་བསྟན་བཅོས་ཚད་མར་སོང་བ་འབྱུང་སྟེ། རང་གི་ཉམས་མྱོང་དང་བླ་མས་བསྟན་པ་དེ་རྣལ་འབྱོར་དབང་ཕྱུག་གི་གཞུང་གི་དགོངས་པར་རྟོགས་པ་ན་བསྟན་བཅོས་རྡོ་རྗེའི་ཚིག་རྐང་དྲང་སྲོང་གི་བཀའ་བཞིན་སྤྱི་བོས་བླང་བྱ་ཡིན་པར་ཤེས་པའི་ངེས་པ་སྐྱེ་བས་སོ། ། དེ་རྗེས་ལུང་ཚད་མར་སོང་བ་འབྱུང་སྟེ།
དེ་ལྟ་བུའི་ཉམས་མྱོང་ཁྱད་པར་གསུམ་ལྡན་དེ་ལུང་གི་དགོངས་པར་རྟོགས་པ་ན་ལུང་རང་གི་བསྟན་བྱའི་དོན་ལ་མི་བསླུ་བ་ངེས་པའི་ཤེས་པ་སྐྱེ་བས་སོ། ། གཉིས་པ་སྙན་བརྒྱུད་ལ་ཡང་ངོ་བོ། གྲངས་ངེས། གོ་རིམ་དང་གསུམ། དང་པོ་ནི། རིག་པ་གླེགས་བམ་ལས་བླངས་པ་དང་། བརྒྱུད་པ་མེད་པའི་ཆོས་ལ་ཉན་བཤད་བསྒོམ་གསུམ་བྱེད་པ་ལྟ་བུ་མ་ཡིན་པར་དབང་ཁྲིད་ཀྱི་བརྡ་དོན་དང་ལག་ལེན་རྣམས་སངས་རྒྱས་ནས་རང་གི་བླ་མ་ལ་ཐུག་གི་བར་དུ་ཞལ་ནས་ཞལ། སྙན་ནས་སྙན་དུ་མཐོང་བ་བརྒྱུད་པ་བར་མ་ཆད་པར་ཡོད་པ་སྟེ། ཡེ་ཤེས་ཐིག་ལེ་ལས། གཅིག་ནས་གཅིག་ཏུ་རིམ་པར་བརྒྱུད། །
བླ་མ་རབ་ཀྱི་ཞལ་ལས་བླངས། ། ཞེས་དང་། དགོངས་པ་ལུང་སྟོན་ལས། དེ་ཕྱིར་འབད་པ་ཐམས་ཅད་ཀྱིས། ། དང་བས་བླ་མ་དམ་པ་ལས། ། འོང་བའི་གདམ་ངག་བསླབ་པར་བྱ། ། ཞེས་གསུངས་པས་སོ། ། གཉིས་པ་གྲངས་ངེས་ནི་རྡོ་རྗེ་ཐེག་པའི་ལམ་ཉམས་སུ་ལེན་པ་ལ་སྙན་བརྒྱུད་བཞི་ལས་མང་མི་དགོངས་ཤིང་། ཉུང་ན་མི་འདུ་བས་བཞིར་གྲངས་ངེས་པར་བཞེད་པ་ཡིན་ནོ། ། གསུམ་པ་གོ་རིམ་ནི་སྙན་བརྒྱུད་བཞི་པོ་སྔ་མ་སྔ་མ་རྒྱུ་དང་།
ཕྱི་མ་ཕྱི་མ་འབྲས་བུ་སྟེ་རྒྱུ་འབྲས་དོན་གྱི་གོ་རིམ་མོ། ། གསུམ་པ་དེས་ཇི་ལྟར་འཆད་པའི་ཚུལ་ལ། ཚད་མ་བཞིའི་སྒོ་ནས་འཆད་ཚུལ་དང་། སྙན་བརྒྱུད་བཞིའི་སྒོ་ནས་འཆད་པའི་ཚུལ་གཉིས། དང་པོ་ལ་ཚད་མ་བཞི་ཆོས་སྣ་དྲུག་ཅུ་དང་སྦྱར་ཏེ་བཤད། མན་ངག་ཕྲ་མོའི་རྐང་གྲངས་ཚད་མ་བཞི་དང་སྦྱར་ཏེ་བཤད། ཉམས་མྱོང་ཚད་མ་རྒྱུད་ལ་སྐྱེད་བྱེད་ཁྲིད་ཀྱི་གཞུང་ཤིང་བྱེ་བྲག་ཏུ་བཤད་པ་དང་གསུམ། དང་པོ་ལ་ཆོས་སྣ་དྲུག་ཅུ་ངོས་བཟུང་བ་དང་། དེ་དང་ཚད་མ་བཞི་སྦྱར་བའི་ཚུལ་གཉིས། དང་པོ་ནི་གསུང་ངག་རིན་པོ་ཆེ་གླེགས་བམ་ན་བཞུགས་པའི་ཆོས་སྣའི་རྐང་གྲངས་ཏེ།
སྤྱིར་རྗེ་ས་སྐྱ་པ་ཆེན་པོས་ཞུ་བ་སོ་སོའི་ངོར་བསྟན་བཅོས་རྡོ་རྗེའི་ཚིག་རྐང་གི་རྣམ་འགྲེལ་སྔ་ཕྱིར་བཅུ་གཅིག་ཙམ་མཛད་པ་ལས་དེ་དག་ནི། ཨ་༡སེང་མ་ཟླ་༢རྒྱལ་མ་ལྡན་བུ༣་མ་དང་། ། ཡུམ་༤དོན་མ་ཀློག་༥ཀྱ་མ་སྒ་༦ཐེང་མ་ཞུ་༧མ། སྲས་༨དོན་མ་ཇོ་མོ་༩འ་འུ་མ་ཟངས༡༠་རི་ཕུག་མ། ། སྙག་༡༡མ་དང་ནི་བཅུ་གཅིག་གོ ། ཞེས་པ་ལྟར་ལས་ཐམས་ཅད་ཀྱི་རྗེས་སུ་དགེ་བཤེས་སྙག་གི་དོན་དུ་མཛད་པ་འདི་ཚིག་ཉུང་ལ་དོན་རྒྱས་པས་དེང་སང་གི་བར་དུ་བླ་མ་རྣམས་ཀྱིས་ཕྱག་དཔེ་འདི་ལ་མཛད་ལ། དེའི་བར་སྐབས་རྣམས་སུ་ཞལ་ལས་ཤེས་པར་བྱའོ་ཞེས་པ་དགུ་ལས་མེད་ཀྱང་། གསལ་བར་བྱེད་པའི་ཡི་གེ་ཉི་ཤུ་རྩ་གཉིས་ཏེ། ཀུན་གཞི་རྒྱུ་རྒྱུད། གདན་སོགས།
ལུས་དཀྱིལ། བུམ་དབང་གི་འདའ་ཁ་མའི་སྐབས་སུ་འཆི་ལྟས། འཁྲུལ་འཁོར་གྱི་འཆི་བསླུ་དང་བཅས་སོ། ། བུམ་དབང་གི་སྣང་བ་བསྒྱུར་བའི་འདའ་ཁ་མ། གསང་དབང་གི་སྐབས་སུ་ཐིག་ལེའི་རྣལ་འབྱོར། ཤེས་རབ་ཡེ་ཤེས་ཀྱི་ཕྱག་རྒྱའི་མཚན་ཉིད། དབང་བཞི་པའི་འདའ་ཁ་མ། བུམ་དབང་དུ་ཐུན་མོང་དུ་ཡི་གེས་སྒོ་དགག་པ་དང་བཅས་པ། བར་དོ་བཞིའི་གདམ་ངག ལམ་དུས་ཀྱི་དབང་།
ཚད་མ་བཞི། གདམ་ངག་དྲུག རྟེན་འབྲེལ་ལྔ། གྲིབ་སེལ་གྱི་སྦྱིན་སྲེག་བསྡུས་པ་གྲིབ་མ་ཁྲུས་དང་ཚ་ཚས་སེལ་བ། ཐིག་ལེ་སྲུང་བ། ཡི་གེ་བརྒྱ་པའི་འདོན་ཐབས། རླུང་གི་སྦྱོར་བ་བདུན་གྱི་ལམ་ཁྲིད་པ། བྷ་གའི་ཡི་གེ་བཅུ་བཞི་འཁོར་བཞིའི་རྒྱ། དབང་ཕྱུག་གི་དོན་བརྒྱད། ས་བཅུ་གསུམ་པའི་ཕྱེད་ཀྱི་མངོན་རྟོགས་རྣམས་དང་།
ཐམས་ཅད་ཀྱི་དོན་བསྡུས་པ་ཨ་སེང་མ། འགྲེལ་པ་སྙག་མ་ཉིད་དང་ཉི་ཤུ་རྩ་བཞི་སྟེ་འདི་རྣམས་ནི་རྩ་བ་རྡོ་རྗེའི་ཚིག་རྐང་ཉིད་ཀྱི་སྟེང་དུ་བཤད་པར་བྱ་བ་ཡིན་ལ། རྩ་བའི་སྟེང་ན་གནས་ཀྱང་དེར་བཤད་ཀྱིས་མ་ལངས་པ་གུད་དུ་གསུངས་པའི་ཆོས་ལ། ཀུན་གཞི་རྒྱུ་རྒྱུད་ལས་འཕྲོས་ནས་འཁོར་འདས་དབྱེར་མེད་རྩ་འགྲེལ། གདན་སོགས་ལས་འཕྲོས་ནས་དབང་བཞིའི་ཆོ་ག་མཐའ་དག་མདོར་བསྡུས་པ་མན་ངག་གི་གནད། མཆོག་དབང་གསུམ་གྲོལ་ལམ་ལ་བརྟེན་ནས་བསྐུར་བའི་ཚུལ། ལམ་སོགས་ཉི་ཤུ་ལས་འཕྲོས་ནས་ཕྱི་བསྐྱེད་པའི་རིམ་པ་མདོར་བསྡུས་པ། དམ་ཚིག་ལས་འཕྲོས་ནས་བདུད་རྩི་རིལ་བུའི་སྒྲུབ་ཐབས། བྱིན་རླབས་ཀྱི་བརྒྱུད་པ་མ་ཉམས་པར་བསྐུར་བ། སྲུང་བ་སུམ་ཅུ་ལས་འཕྲོས་ནས་གེགས་སེལ་གྱི་ཡི་གེ་བཞི་སྟེ་བསམ་གཏན་འདོར་བའི་འཕྲང་བདུན།
བྱུང་རྒྱལ་དུ་མི་བཏང་བའི་གནད་བཞི། འབྱུང་བ་ལུས་འཁྲུགས་རླུང་དང་སྤྱོད་ལམ་གྱི་བསལ་བ། རྣལ་འབྱོར་གྱི་འཕྲིན་ལས་སུམ་ཅུ་རྩ་གཉིས་དང་བཅུ་ལས་བྱིན་རླབས་ཀྱི་བརྒྱུད་པ་མ་ཉམས་པ་ནི་ལོགས་ན་བཞུགས་ལ། གཞན་རྣམས་ནི་འདི་ཉིད་དུ་བཞུགས་པ་ཡིན་ཞིང་། ལས་དང་པོ་པ་དང་ཐུན་མོང་དུ་དགོས་པའི་ཆོས་ལ། དབང་གི་ཆུ་བོའི་ལག་ལེན་རྒྱས་པ། སྲུང་བའི་དམ་ཚིག་རྩ་ལྟུང་འཁྲུལ་སྤོངས། ཡབ་ཀྱི་སྒྲུབ་ཐབས་ཡན་ལག་བཞི་དྲུག་གཉིས། ཡུམ་གྱི་སྒྲུབ་ཐབས། ཚོགས་ཀྱི་འཁོར་ལོའི་ཆོ་ག
སྦྱིན་སྲེག་གི་ཆོ་ག་དང་བདུན་ནི་ལོགས་སུ་བཞུགས་ཀྱང་བཏུབ་ལ། གླེགས་བམ་འདིར་བཞུགས་ཀྱང་རུང་སྟེ། འཁོར་འདས་དབྱེར་མེད་སོགས་དེ་དག་ལས་འཕྲོས་ཏེ་གསུངས་པའི་ཆོས་བཅུ་བདུན་དུ་འཇོག་ཅིང་། ལམ་འབྲིང་པོ་ཆོས་ལྔའི་བསྡུས་པ། ལམ་བསྡུས་ཏེ་བསྒྲུབ་པའི་ལུང་སྦྱིན་པ་གཉིས་ལ་ཡིག་སྣ་རེ་རེ། ལམ་རྒྱས་པའི་ཆ་ལག་གཞུང་ཤིང་ལ་གཞུང་ཇི་ལྟ་བ་བཞིན་དཀྲི་བ། གནད་དྲུག་གི་དཀྲི་བ། གནད་བཅུ་གཅིག་གི་དཀྲི་བ། དབང་པོ་རབ་འབྲིང་གསུམ་གྱི་དཀྲི་བའི་གཞུང་ཤིང་སྟེ་བཞི། རྟོགས་པ་བསྐྱེད་པའི་ཆོས་ལྔ།
ལམ་འཇུག་ལྡོག ཕྱག་རྒྱ་འཇུག་ལྡོག ཤེས་པས་ཕན་འདོགས་པའི་མན་ངག་བདུན། ལམ་བསྲེ་བ་འགྲོས་བཞི་དང་བཅས་པ། ཕྱི་ནང་གི་མཛད་པ་བཅུ་གཉིས་ཏེ་ལྔ། ལམ་ཟབ་མོ་བླ་མའི་རྣལ་འབྱོར་ལ་ཡིག་སྣ་གཅིག དེ་ཐམས་ཅད་ཀྱི་རྒྱབ་རྟེན་དུ་ལུང་འདི་ཉིད་དང་མདོར་བསྡུས་ཏེ་སྦྱར་བ། ལུང་མཐའ་དག་དང་མདོར་བསྡུས་ཏེ་སྦྱར་བ། ལུང་འདི་ཉིད་ཞིབ་ཏུ་སྦྱར་བ། ལུང་མཐའ་དག་དང་ཞིབ་ཏུ་སྦྱར་བ་སྟེ་ལུང་སྦྱོར་བཞི།
རྗེ་བཙུན་རྣལ་འབྱོར་གྱི་དབང་ཕྱུག་བརྒྱུད་པ་དང་བཅས་པའི་ལོ་རྒྱུས་ཀྱི་ཡི་གེ་གཉིས། མན་ངག་ཕྲ་མོའི་རྐང་གྲངས་དང་། དྲུག་ཅུ་ལས་ལུང་འདི་ཉིད་ཞིབ་ཏུ་སྦྱར་བ་ནི་ལོགས་ན་བཞུགས་ཤིང་། ལུང་མཐའ་དག་དང་ཞིབ་ཏུ་སྦྱར་བ་ནི་བརྗོད་ཀྱིས་མི་ལངས་པས་ཡི་གེར་མ་བཀོད་ལ། མན་ངག་ཕྲ་མོའི་རྐང་གྲངས་ཀྱང་ལོགས་སུ་རྟོགས་པར་བྱའོ། ། དེ་དག་བདེ་བླག་ཏུ་རྟོགས་པར་བྱ་བའི་ཕྱིར་ཚིགས་སུ་བཅད་དེ་བརྗོད་ན། རྡོ་རྗེའི་ཚིག་གི་རྣམ་འགྲེལ་སྙག༡་མ་དང་། ། གསལ་བྱེད་ཀུན་གཞི་རྒྱུ་རྒྱུད༢་གདན་སོགས༣་དང་། ། ལུས་དཀྱིལ༤་འཆི་བསླ༥ུ་བུམ་དབང་མདའ༦་མ། ། ཁ་མ་ཐིག་ལེའི་རྣལ་འབྱོར༧་ཕྱག་རྒྱའི་མཚན་ཉིད༨་དང་། །
བཞི་པའི་མདའ་ཁ༩་བར་དོའི་གདམ་ངག༡༠་དང་། ། ལམ་དབང༡༡་ཚད་མ་བཞི་་་༡༢དང་གདམ་ངག་དྲུག༡༣ ། རྟེན་འབྲེལ་ལྔ༡༤་དང་གྲིབ་སེལ་ཡི་གེ༡༥་གཉིས༡༦། ། ཐིག་ལེའི་སྲུང༡༧་བ་ཡིག་བརྒྱའི་འདོན་ཐབས༡༨་དང་། ། རླུང་སྦྱོར༡༩་བྷ་གའི་ཡི་གེ༢༠་འཁོར་བཞིའི་རྒྱ༢༡། ། དབང་ཕྱུག་དོན་བརྒྱད༢༢་ས་ཕྱེད་མངོན་རྟོགས༢༣་དང་། ། དོན་བསྡུས་མ༢༤་སྟེ་ཉི་ཤུ་རྩ་བཞི་ནི། ། རྩ་བ་ཉིད་ཀྱི་སྟེང་དུ་བཤད་བྱ་འོ། ། དེ་དག་ལས་འཕྲོས་གུད་དུ་གསུངས་པའི་ཆོས། ། འཁོར་འདས་དབྱེར༢༥་མེད་དབང་བཞིའི་མན་ངག་གནད༢༦། །
མཆོག་དབང་བསྐུར་ཚུལ༢༧་བསྐྱེད་རིམ་བསྡུས་པ་༢༨དང་། ། རིལ་བུའི་སྒྲུབ་ཐབ༢༩ས་ཡུམ་གྱི་བྱིན་རླབས༣༠་དང་། ། གེགས༣༡་སེལ༣༢་བཞི༣༣་དང༣༤་དབང་ཆུ༣༥་སྒྲུབ༣༦་ཐབས༣༧་གསུམ༣༨། ། རྩ་ལྟུང་འཁྲུལ་སྤོང༣༩་ཚོགས་འཁོར༤༠་སྦྱིན་སྲེག༤༡་ཏེ། ། འཕྲོས་ཏེ་གསུངས་པའི་ཆོས་སྣ་བཅུ་བདུན་ལས། ། ཕྱི་མ་བདུན་པོ་ལོགས་སུ་བཞག་ཀྱང་རུང་། ། འབྲིང་༤༢བསྡུས་ལམ་གཉིས༤༣་གཞུང༤༤་ཤིང༤༥་ཆེན༤༦་པོ་བཞི༤༧། ། རྟོགས༤༨་བསྐྱེད༤༩་ཆོས༥༠་ལྔ༥༡་ལམ༥༢་ཟབ་བླ་མ༥༣་དང་། ། ལུང༥༤་སྦྱོར༥༥་བཞི༥༦་དང༥༧་བརྒྱུད་པའི་ལོ་རྒྱུས༥༨་གཉིས༥༩། ། མན་ངག་ཕྲ་མོར༦༠་བཅས་པ་དྲུག་ཅུ་འོ། །
ཞེས་པ་ལྟར་རོ། ། གཉིས་པ་དེ་དང་ཚད་མ་བཞི་དང་སྦྱར་བའི་ཚུལ་ནི་གོ་བདེ་བའི་ངག་གིས་བརྗོད་ན། བླ་མ་ཚད་མ་རྒྱ་བོད་རྣམ་ཐར་གཉིས། ། ཉམས་མྱོང་ཚད་མ་ཁྲིད་ཀྱི་གཞུང་ཤིང་བཞི། ། རྟོགས་བསྐྱེད་ཆོས་ལྔ་གེགས་སེལ་ཡི་གེ་བཞི། ། གཞུང་ཤིང་དང་པོར་སྦྱར་བྱའི་ཆོས་བཅུ་གསུམ། ། འབྲིང་བསྡུས་ལམ་གཉིས་ལམ་ཟབ་བླ་མ་སྟེ། ། ཉི་ཤུ་རྩ་དགུ་ཉམས་སུ་བླང་བྱའི་ཆོས། ། སྙག་མ་གསལ་བྱེད་ཉེར་གཉིས་དོན་བསྡུས་མ། ། ཉི་ཤུ་རྩ་བཞི་བསྟན་བཅོས་ཚད་མའི་སྐོར། །
ལུང་གི་ཚད་མ་ལུང་སྦྱོར་རྣམ་བཞི་སྟེ། ། མན་ངག་ཕྲ་མོ་ཀུན་ལས་ཕན་འདོགས་བྱེད། ། ཅེས་པ་ལྟར་བླ་མ་ཚད་མའི་སྐབས་སུ་བརྒྱུད་པའི་ལོ་རྒྱུས་ཀྱི་ཡི་གེ་གཉིས། ཉམས་མྱོང་ཚད་མ་ལ་ལམ་རྒྱས་འབྲིང་རྣམ་པ་གསུམ་དང་། ཟབ་འབྲིང་རྣམ་པ་གསུམ་ལས། རྒྱས་པ་ལ་ཉམས་མྱོང་མ་སྐྱེས་པ་སྐྱེད་པར་བྱེད་པ་ལ་ཁྲིད་ཀྱི་གཞུང་ཤིང་ཆེན་པོ་བཞི། སྐྱེས་པ་བོགས་འབྱིན་པ་བྱེད་པ་ལ་རྟོགས་པ་བསྐྱེད་པའི་ཆོས་ལྔ། དེ་དག་གི་གེགས་སེལ་བ་ལ་གེགས་སེལ་གྱི་ཡི་གེ་བཞི། གཞུང་ཤིང་དང་པོའི་གསེབ་ཚགས་སུ་སྦྱར་བར་བྱ་བའི་ཆོས་སྣ་བཅུ་གསུམ་སྟེ། བཞི་ལས་དང་པོ་གསུམ་ནི་རྟོགས་སླ་ལ་ཕྱི་མ་ནི་སྔར་གྱི་འཕྲོས་བཅུ་བདུན་ལས་གེགས་སེལ་གྱི་ཡི་གེ་བཞི་སྤངས་པའི་ལྷག་མ་བཅུ་གསུམ་སྟེ།
དེ་ཡང་དབང་གི་ཆུ་བོའི་ལག་ལེན་རྒྱས་པ། དབང་བཞིའི་ཆོ་ག་མཐའ་དག་མདོར་བསྡུས་པ་མན་ངག་གི་གནད། མཆོག་དབང་གསུམ་གྲོལ་ལམ་ལ་བརྟེན་ནས་བསྐུར་ཚུལ་གསུམ་ནི་སྨིན་བྱེད་ཀྱི་སྐབས་སུ་སྦྱར་བར་བྱ་བ། བསྲུང་བའི་དམ་ཚིག་རྩ་ལྟུང་འཁྲུལ་སྤོང་། བདུད་རྩི་རིལ་བུའི་སྒྲུབ་ཐབས། ཚོགས་འཁོར་གྱི་ཆོ་ག་གསུམ་ནི་དམ་ཚིག་གི་སྐབས་སུ་སྦྱར་བར་བྱ་བ། འཁོར་འདས་དབྱེར་མེད་རྩ་འགྲེལ་ནི་ལྟ་བའི་སྐབས་སུ་སྦྱར་བར་བྱ་བ། ཡབ་ཀྱི་སྒྲུབ་ཐབས་རྒྱས་འབྲིང་བསྡུས་གསུམ། ཡུམ་གྱི་སྒྲུབ་ཐབས། སྦྱིན་སྲེག་གི་ཆོ་ག་ལྔ་ནི་བསྐྱེད་རིམ་གྱི་སྐབས་སུ་སྦྱར་བར་བྱ་བ།
བྱིན་རླབས་ཀྱི་བརྒྱུད་པ་མ་ཉམས་པ་ནི་གསང་དབང་གི་ལམ་གྱི་སྔོན་འགྲོར་སྦྱར་བར་བྱ་ལ། ལམ་འབྲིང་པོ་དང་། ལམ་བསྡུས་པ་སྟེ་རྒྱས་འབྲིང་གསུམ་མོ། ། ལམ་ཟབ་འབྲིང་གསུམ་ལས། ཟབ་མོ་ནི་བླ་མའི་རྣལ་འབྱོར། འབྲིང་དམ་ཚིག་དང་སྡོམ་པའི་ལམ་ནི་གསེབ་ཚགས་སུ་འབྱུང་ཞིང་། ཐ་མ་ལུས་སོ་སོར་བརྟགས་པའི་འགོག་པ་ནི་གོང་དུ་སྨོས་པའི་ལམ་རྣམས་འབད་རྩོལ་དྲག་པོས་ཉམས་སུ་བླངས་པ་ལ་བརྟེན་ནས་ཚེ་འདི་ཉིད་ལ་གྲུབ་མཐའ་བསྙོགས་པའི་དབང་དུ་བྱས་པ་ཡིན་ལ། དེ་ལྟར་ན་ཉམས་མྱོང་ཚད་མའི་ཆོས་སྐོར་ལ་ཆོས་སྣ་ཉི་ཤུ་རྩ་དགུ་ཡོད་དོ། ། བསྟན་བཅོས་ཚད་མའི་ཆོས་སྐོར་ནི། རྣམ་འགྲེལ་སྙག་མ་གསལ་བྱེད་ཉེར་གཉིས།
དོན་བསྡུས་མ་དང་ཉི་ཤུ་རྩ་བཞིའོ། ། ལུང་ཚད་མའི་ཆོས་སྐོར་ནི་སྔར་སྨོས་པའི་ལུང་སྦྱོར་རྣམས་སོ། ། མན་ངག་ཕྲ་མོའི་རྐང་གྲངས་ནི་ཚད་མ་བཞི་ཆར་ལ་ཕན་འདོགས་པ་ཡིན་ནོ། ། གཉིས་པ་མན་ངག་ཕྲ་མོའི་རྐང་གྲངས་ཚད་མ་བཞི་དང་སྦྱར་ཏེ་བཤད་པ་ནི། མན་ངག་ཕྲ་མོ་ཞེས་པ་གསུང་ངག་དང་རྗེས་སུ་འབྲེལ་བའི་ཡིག་སྣ་གླེགས་བམ་ན་དངོས་སུ་མི་བཞུགས་པ་རྗེ་བཙུན་གོང་མས་མཛད་པ་དང་། གདམ་ངག་འབའ་ཞིག་སྙན་བརྒྱུད་དུ་བཞུགས་པ་ཕྱིས་ཀྱི་གང་ཟག་དམ་པ་རྣམས་ཀྱིས་ཡི་གེར་བཀོད་པ་རྣམས་ཕྱོགས་གཅིག་ཏུ་ཉམས་ལེན་ཚད་མའི་གོ་རིམ་དང་མཐུན་པར་གླེགས་བམ་དུ་བསྒྲིགས་པ་དེང་སང་པོད་དམར་མར་གྲགས་པ་སྟེ། དེའི་ཆོས་སྣའི་རྐང་གྲངས་དང་། དེ་དང་ཚད་མ་བཞི་སྦྱར་བའི་ཚུལ་ནི། དེ་ཉིད་ཀྱི་དཀར་ཆག་གི་སྟེང་དུ་ཤེས་པར་བྱའོ། ། གསུམ་པ་ཉམས་མྱོང་ཚད་མ་རྒྱུད་ལ་སྐྱེད་བྱེད་ཁྲིད་ཀྱི་གཞུང་ཤིང་བྱེ་བྲག་ཏུ་བཤད་པ་ལ།
གཞུང་ཇི་ལྟ་བ་བཞིན་དཀྲི་བ། གནད་དྲུག་གིས་དཀྲི་བ། གནད་བཅུ་གཅིག་གིས་དཀྲི་བ། དབང་པོ་རབ་འབྲིང་གསུམ་གྱིས་དཀྲི་བའི་གཞུང་ཤིང་དང་བཞིའོ། ། དང་པོ་ནི། གཞུང་ལས་སྣང་བ་གསུམ་དང་རྒྱུད་གསུམ་དུ་བསྟན་པ་ལ་སོགས་པ་ལམ་རྒྱས་པ་ཆོས་བཅོ་བརྒྱད་ཀྱིས་བསྡུས་པའི་དངོས་བསྟན་དང་མཐུན་པའི་ལམ་རིམ་སྟེ། གཞུང་ལས་དེ་ལྟར་འབྱུང་བ་ཡང་གང་ཟག་དབང་པོ་ཐ་མ་དང་པོ་ཉིད་ནས་རྡོ་རྗེ་ཐེག་པའི་སྨིན་གྲོལ་གྱི་ལམ་གྱིས་དཀྲིར་མི་བཏུབ་པ་རྣམས་ཐོག་མར་ཐུན་མོང་བའི་ལམ་རིམ་གྱིས་རྒྱུད་སྦྱངས་ནས་འོས་སུ་གྱུར་པ་ནི་རྡོ་རྗེ་ཐེག་པའི་སྨིན་གྲོལ་གྱིས་དཀྲི་བའི་ལམ་རིམ་སྟེ། དེ་ཡང་རྒྱུད་འཆད་པའི་ཚེ་དང་པོར་གསོ་སྦྱོང་ལ་སོགས་པ་སྡོམ་པ་འོག་མ་གཉིས་ཀྱི་ལྟ་སྤྱོད་ཡོངས་སུ་རྫོགས་པས་སྦྱངས་ནས་འོས་སུ་གྱུར་པ་ནི་དབང་བསྐུར་བ་ཡིན་ལ། མན་ངག་སྟོན་པའི་ཚེ་སྡོམ་པ་འོག་མ་གཉིས་དང་ན་མཉམ་པའི་ཉམས་ལེན་ཁྲིད་ཀྱི་རིམ་པས་རྒྱུད་སྦྱངས་ནས་འོས་སུ་གྱུར་པ་ན་དབང་བསྐུར་བ་གཉིས་ཅུང་ཟད་མི་འདྲ་བ་ནི་རྒྱུད་མན་ངག་གི་འཆད་ཚུལ་གྱི་ཁྱད་པར་ཡིན་ཞིང་། ལམ་གྱི་དངོས་གཞི་ནི་རྒྱུད་གསུམ་དུ་བསྟན་པའི་ལམ་ཉིད་ཡིན་པས་གཞུང་ཤིང་གཉིས་པ་དང་ཚུལ་མཚུངས་པ་ཡིན་ནོ། །
གཉིས་པ་གནད་དྲུག་གིས་དཀྲི་བའི་གཞུང་ཤིང་ནི། རྡོ་རྗེ་ཐེག་པའི་དབང་བཞི་དང་འགྲེལ་བའི་ལམ་མཐའ་དག་རྒྱུ་ལ་གནས་པ། དབང་ལས་ཐོབ་པ། ལམ་ལས་གོམས་པ། ལྟ་བ་ལ་ཉམས་སུ་མྱོང་བ། གྲུབ་མཐའ་ལ་རྟགས་སུ་ཤར་བ། འབྲས་བུ་ལ་དོན་མ་ལུས་པ་མངོན་དུ་གྱུར་པ་སྟེ་གནད་དྲུག་གིས་བསྡུས་པ་ཡིན་ལ། དེའི་དང་པོ་ནི་རྒྱུ་རྒྱུད། བར་པ་བཞི་ནི་ཐབས་རྒྱུད། ཐ་མ་ནི་འབྲས་བུའི་རྒྱུད་སྟེ་ལམ་རང་གི་ངོ་བོ་རྒྱུད་གསུམ་དུ་བསྟན་པའི་ལམ་ལས་ལོགས་ན་མེད་ཀྱང་།
རྒྱུ་ལ་གནས་པ་དེ་དབང་ལས་ཐོབ། དབང་ལས་ཐོབ་པ་དེ་ལམ་ལ་གོམས་ཞེས་སོགས་ལྟར་རྒྱུད་གསུམ་འབྲེལ་པ་ཅན་དུ་ཤེས་པའི་ཆེད་དུ་ལོགས་སུ་སྨོས་པ་ཡིན་ལ། ཞིབ་ཏུ་ན་རྒྱུ་རྩ་ལ་གནས་པ་དེ་བུམ་དབང་ལས་ཐོབ། བུམ་དབང་ལས་ཐོབ་པ་དེ་ལམ་བསྐྱེད་རིམ་ལ་གོམས་ཞེས་སོགས་དབང་བཞི་ཆར་དང་སྦྱར་ཏེ་ཤེས་པར་བྱའོ། ། དེ་ལྟར་ན་གཞུང་ཤིང་དང་པོ་ལ་སྐལ་དམན་རིམ་འཇུག་པའི་ལམ་རིམ་དང་། གཉིས་པ་ལ་སྐལ་ལྡན་ཅིག་ཆར་བའི་ལམ་རིམ་ཞེས་པའི་ཐ་སྙད་དོན་གྱིས་ཐོབ་བོ། ། གསུམ་པ་གནད་བཅུ་གཅིག་གིས་དཀྲི་བའི་གཞུང་ཤིང་ནི། དབང་ཐོབ་ཅིང་དམ་ཚིག་དང་ལྡན་པའི་གང་ཟག་བརྩོན་འགྲུས་དང་ལྡན་པས། བསྐྱེད་རིམ་རྟེན་དུ་ཡོད་པ་ཙམ་བྱས་ནས་རྫོགས་རིམ་འབའ་ཞིག་གི་ལམ་བགྲོད་པ་སྟེ། དེ་ཡང་དང་པོ་སྦྱངས་པ་ཁྱད་པར་ཅན་གྱི་གནད།
འོག་རླུང་བསྐྱོད་པ་ལུས་ཀྱི་རྦ་རླབས་ཀྱི་གནད། ངག་འདྲེན་པ་ཞི་བའི་གནད། ངག་འདྲེན་པ་དྲག་པོའི་གནད་བཞིས་ཁམས་འདུས་པ་དང་པོའི་ལམ་ཆོད། ལྟ་བ་གསོ་བ་ཕྱག་རྒྱ་བསྟེན་པའི་གནད། བོགས་འབྱིན་རྣམ་པ་བརྒྱད་ཀྱི་གནད། སྤྱོད་པ་ཆུང་ངུ་དྲན་པ་ཉེར་བཞག་བཞིའི་གནད་གསུམ་གྱིས་ཁམས་འདུས་པ་བར་པའི་ལམ་ཆོད། སྤྱོད་པ་ཆེན་པོ་ཡང་དག་སྤོང་བ་བཞིའི་གནད། ཏིང་ངེ་འཛིན་སེམས་ཀྱི་རྦ་རླབས་ཀྱི་གནད། གནད་གཉིས་ཀྱིས་ཁམས་འདུས་པ་ཐ་མའི་ལམ་ཆོད། དེས་འཇིག་རྟེན་པའི་ལམ་བགྲོད་ནས་འདས་ལམ་ས་བཅུ་གཉིས་ལ།
ཕྱི་ནང་རྟེན་འབྲེལ་དབང་བཞི་དང་དཀྱིལ་འཁོར་གསུམ་གྱི་གནད། མཐར་ཕྱིན་གྱི་ལམ་ས་ཕྱེད་ལ་ཕྱི་ནང་རྟེན་འབྲེལ་འགྲོས་བཞི་ཐིམ་པའི་གནད་དེ་བཅུ་གཅིག་གོ ། འདི་ནི་བརྩོན་འགྲུས་མཆོག་གི་འཇུག་པ་ཞེས་བྱ་བ་ཡིན་ནོ། ། བཞི་པ་དབང་པོ་རབ་འབྲིང་གསུམ་གྱིས་དཀྲི་བའི་གཞུང་ཤིང་ལ། ཐེག་པ་ཐུན་མོང་ལ་བསླབ་པ། འཁོར་འདས་དབྱེར་མེད་ལ་བསླབ་པ། གང་ཟག་གི་རིགས་སོ་སོའི་འཇུག་པ་དང་གསུམ། དང་པོ་ལ་ཉན་ཐོས་དང་ཐུན་མོང་བ་ལ་བསླབ་པ། བྱང་ཆུབ་སེམས་དཔའ་དང་ཐུན་མོང་བ་ལ་བསླབ་པ་གཉིས། དང་པོ་ནི་འཁོར་བའི་ཉེས་དམིགས།
དལ་འབྱོར་རྙེད་དཀའ། ལས་རྒྱུ་འབྲས་ལ་ཡིད་ཆེས་བསམ་པ་གསུམ་གྱིས་དཀྲི། གཉིས་པ་ནི། བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་པ་གསུམ་གྱིས་དཀྲི། གཉིས་པ་འཁོར་འདས་དབྱེར་མེད་པ་བསླབ་པ་ནི། ཆོས་ཐམས་ཅད་སེམས། སེམས་སྒྱུ་མ། སྒྱུ་མ་སྤྲོས་བྲལ་དུ་ཐག་བཅད་པ་གསུམ་གྱིས་དཀྲི། གསུམ་པ་གང་ཟག་གི་རིགས་སོ་སོའི་འཇུག་པ་ལ། ཐབས་ཀྱི་ཕྱོགས་སུ་ལྷུང་བ།
ཤེས་རབ་ཀྱི་ཕྱོགས་སུ་ལྷུང་བ། ཟུང་འཇུག་གི་རྣལ་འབྱོར་པ་དང་གསུམ། དེ་རེ་རེ་ལ་ཡང་ཐ་མ་དང་། འབྲིང་དང་། རབ་གསུམ་སྟེ་གང་ཟག་དགུ་པོ་སོ་སོའི་ལམ་གྱིས་དཀྲི་ཞིང་། མདོར་ན་ཉན་ཐོས་དང་ཐུན་མོང་བ་ལ་བསླབ་པ་ནས་བརྩམས་ཏེ་ཟུང་འཇུག་གི་རྣལ་འབྱོར་པ་རབ་ཀྱི་བར་གང་ཟག་བཅུ་གཉིས་པོ་ཐམས་ཅད་གསུང་ངག་རིན་པོ་ཆེ་འདིས་དཀྲི་བར་ནུས་ཞེས་པ་སྟེ། དཔེར་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལས། ཐེག་པ་གསུམ་ཆར་གྱི་རྟོགས་རིགས་ཚང་བར་བསྟན་པས་གང་ཟག་རིགས་ཅན་གསུམ་དཀྲི་ནུས་པ་བཞིན་ནོ། ། གཉིས་པ་སྙན་བརྒྱུད་བཞིའི་སྒོ་ནས་འཆད་པ་ལ། དབང་གི་ཆུ་བོ་མ་ནུབ་པ།
བྱིན་རླབས་ཀྱི་བརྒྱུད་པ་མ་ཉམས་པ། གདམ་ངག་གི་སརྒ་མ་ལོག་པ། མོས་གུས་ཀྱི་བསམ་པ་ཚིམ་པར་ནུས་པ་དང་བཞི། དང་པོ་ལ་ལམ་ལ་སྦྱོར་བར་བྱེད་པ་རྒྱུ་དུས་ཀྱི་དབང་གི་ཆུ་བོ་མ་ནུབ་པ། ཀུན་ནས་གོམས་པར་བྱེད་པ་ལམ་དུས་ཀྱི་དབང་གི་ཆུ་བོ་མ་ནུབ་པ། མི་འཕྲོགས་པ་ལ་སྦྱོར་བར་བྱེད་པ་འབྲས་དུས་ཀྱི་དབང་གི་ཆུ་བོ་མ་ནུབ་པ་དང་གསུམ། དང་པོ་ནི། རྡོ་རྗེ་སློབ་དཔོན་མཚན་ཉིད་དང་ལྡན་པས་བཅོམ་ལྡན་འདས་ཀྱི་ཞལ་དང་འདྲ་བའི་ཆོ་གའི་གཞི་ཆེན་པོ་བརྒྱད་དང་ལྡན་པའི་སྒོ་ནས་རྡུལ་ཚོན་གྱི་དཀྱིལ་འཁོར་དུ་དབང་བཞི་རྫོགས་པར་བསྐུར་ཏེ། རྟེན་དཀྱིལ་འཁོར་བཞི་ལ་རྒྱལ་བ་སྐུ་བཞིའི་རྟེན་འབྲེལ་བསྒྲིགས་ནས། ལམ་བཞི་བསྒོམ་རུང་དང་།
ལྟ་བ་བཞི་སྐྱེ་རུང་དང་། གྲུབ་མཐའ་བཞི་ཆར་རུང་དང་། འབྲས་བུ་བཞི་མངོན་དུ་གྱུར་རུང་གི་རྟེན་འབྲེལ་ལེགས་པར་བསྒྲིགས་པའོ། ། གཉིས་པ་ཀུན་ནས་གོམས་པར་བྱེད་པ་ལམ་དུས་གྱི་དབང་གི་ཆུ་བོ་མ་ནུབ་པ་ནི། རྒྱུ་དུས་ཀྱི་དབང་བསྐུར་བ་པོའི་བླ་མ་དེ་ཉིད་ཀྱི་རྡོ་རྗེ་ལུས་ཀྱི་དཀྱིལ་འཁོར་དུ་ཞུགས་ཏེ་ལུས་དཀྱིལ་ལམ་དུས་ཀྱི་དབང་བཞི་རྫོགས་པར་བླངས་ནས་དེ་ཉིད་ཀྱི་རྒྱུན་གོམས་པར་བྱ་བའི་ཕྱིར་དུ་བདག་ཉིད་ཀྱིས་ཐུན་བཞི་ལ་སོགས་པར་དབང་བཞི་ལེན་པའོ། ། གསུམ་པ་མི་འཕྲོགས་པ་ལ་སྦྱོར་བར་བྱེད་པ་འབྲས་དུས་ཀྱི་དབང་གི་ཆུ་བོ་མ་ནུབ་པ་ནི་ལམ་དུས་ཀྱི་དབང་གོམས་པ་རབ་ཀྱི་མཐར་སོན་པ་ལ་བརྟེན་ནས་རྟེན་དཀྱིལ་འཁོར་བཞིས་འགྲོས་བཞི་ཐིམ་པ་ཉེ་རྒྱུའི་དབང་གི་འབྲས་བུ་ལ་མཚམས་སྦྱར་བ་སྟེ། མདོར་ན་རྒྱུ་དང་། ལམ་དང་། འབྲས་བུ་ཐམས་ཅད་ཉེ་རྒྱུའི་དབང་གི་ལམ་ཡོངས་སུ་བགྲོད་པ་ཡིན་ནོ། ། གཉིས་པ་བྱིན་རླབས་ཀྱི་བརྒྱུད་པ་མ་ཉམས་པ་ནི།
གསང་སྔགས་མཐའ་བཞིའི་བདག་ཉིད་ཅན་ཏེ། ཉམས་སུ་བླང་བའི་མཐའ། ཉམས་སུ་མྱོང་བའི་མཐའ། བྱིན་གྱིས་བརླབ་པའི་མཐའ། གྲུབ་པའི་མཐའོ། ། དང་པོ་ནི། དབང་དང་འབྲེལ་བའི་གདམ་ངག་གི་ཚིག དོན་བརྡ་ལག་ལེན་རྣམས་བླ་མ་ལས་ཐོབ་པ་ལྟར་རང་ཉིད་ཀྱིས་ཀྱང་ཉམས་སུ་བླངས་པའོ། ། གཉིས་པ་ནི་དེ་ལ་བརྟེན་ནས་ཉམས་ལྔ་གསུམ་བཅོ་ལྔ་གང་རུང་རྒྱུད་ལ་སྐྱེས་པའོ། ། གསུམ་པ་ནི་དེ་ལ་བརྟེན་ནས་ཕོ་བྲང་འདུ་ས་བཞི་ལ་སོགས་པར་རླུང་སེམས་མཁའ་འགྲོ་ཡབ་ཡུམ་བཅུའི་འདུ་འཕྲོ་བྱས་ཏེ་བདག་རྒྱུད་ལ་བྱིན་གྱིས་བརླབས་པའོ། །
བཞི་པ་ནི་དེ་ལ་བརྟེན་ནས་ཚེ་འདི་ཉིད་ལ་གྲུབ་མཐའ་བསྙོགས་པ་ལ་སོགས་པའི་རྟེན་འབྲེལ་འགྲིག་པའོ། ། གསུམ་པ་གདམ་ངག་གི་སརྒ་མ་ལོག་པ་ནི། བསྒོམ་པའི་སྟོབས་ཀྱིས་སྲིན་པོས་བརྡེག་པ་ལ་སོགས་པ་འཇིགས་ཤིང་ཉམས་ང་བ་སྣ་ཚོགས་འབྱུང་བ་ན་གདམ་ངག་མེད་པ་རྣམས་བར་ཆད་དུ་འདོད་པ་ལ་འདི་པའི་ལུགས་ཀྱིས་རླུང་སེམས་ཀྱི་རྟེན་འབྲེལ་ལས་འབྱུང་བར་ངོ་སྤྲོད་པ་སྟེ། ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ། བར་ཆད་ངོ་ཤེས་པས་བདུད་ཀྱི་གེགས་སེལ། སྐྱོན་ཡོན་ཏན་དུ་སློང་ཤེས། བར་ཆད་དངོས་གྲུབ་ཏུ་ལེན་ཤེས། ཞེས་པ་ལྟར་ཏིང་ངེ་འཛིན་གྱི་དྲོད་ཉམས་སུ་ཤེས་པར་བྱེད་པ་སྟེ་གེགས་སེལ་ལྷོང་དུ་འཁྱུར་བའི་ཕན་ཡོན་ཡིན་ནོ། ། བཞི་པ་མོས་གུས་ཀྱི་བསམ་པ་ཚིམ་པར་ནུས་པ་ནི་དངོས་གྲུབ་ཏུ་རེ་བ་དང་བར་ཆད་དུ་དོགས་པ་རྣམས་རང་གི་རྩ་རླུང་གི་རྟེན་འབྲེལ་ལས་འབྱུང་བར་བླ་མས་བསྟན་ཅིང་། རང་ཉིད་ཀྱིས་ཀྱང་དེ་ལྟར་ཉམས་སུ་མྱོང་བ་ན་བླ་མ་ལ་སངས་རྒྱས་སུ་ངེས་པའི་ཤེས་པ་སྐྱེ་བ་སྟེ།
སྙན་བརྒྱུད་སྔ་མ་གསུམ་ནི་ཉམས་མྱོང་ཚད་མའི་ཁྱད་ཆོས་ཡིན་ལ། འདི་ནི་བླ་མ་ཚད་མའི་ཁྱད་ཆོས་སུ་འགྱུར་བ་ཡིན་ནོ། ། གཉིས་པ་དེས་བཤད་པ་ལྟར་ཇི་ལྟར་ཉམས་སུ་བླང་བའི་ཚུལ་ནི། གང་ཟག་སོ་སོའི་བསམ་པ་དང་མཐུན་པར་དཀྲི་བར་བྱེད་པའི་གཞུང་ཤིང་ཆེན་པོ་རྣམ་པ་བཞི་ལས་གཞུང་ཤིང་རྒྱས་པ་གཞུང་ཇི་ལྟ་བ་བཞིན་དུ་དཀྲི་བའི་གཞུང་དང་མཐུན་པར་བརྗོད་ན། གཞུང་ལས་བསྟན་པའི་ལམ་རྒྱས་པ་ཆོས་བཅོ་བརྒྱད་པོ་མཐའ་དག་རྗེ་ས་སྐྱ་པ་ཆེན་པོས་དོན་བསྡུས་མ་ལས། ལམ་གྱི་གཞི་བཅའ་བ་སྣང་བ་གསུམ་དུ་བསྟན་པ། ཉམས་སུ་བླང་བྱའི་ལམ་དངོས་བརྒྱུད་གསུམ་དུ་བསྟན་པ། ལམ་གྱི་སྤྲོས་པ་གཅོད་བྱེད་ཚད་མ་བཞི་དང་སྙན་བརྒྱུད་བཞིར་བསྟན་པ། ལམ་གྱི་ས་མཚམས་འཇོག་བྱེད་རྟེན་འབྲེལ་ལྔར་བསྟན་པ། ལམ་གྱི་བོགས་འདོན་པ་ཤེས་པས་ཕན་འདོགས་པའི་མན་ངག་བདུན།
ལམ་གྱི་གེགས་སེལ་བ་སྲུང་བ་སུམ་ཅུ་དང་གདམ་ངག་དྲུག་ལ་སོགས་པ། ལམ་གྱི་ཕན་ཡོན་གྲུབ་མཐའ་འབྲས་བུ་དང་བཅས་པ་སྟེ་དོན་བདུན་དུ་བསྡུ་བ་མཛད་ལ། དེའང་རྗེ་བཙུན་རིན་པོ་ཆེས་གཞུང་ཤིང་དང་པོའི་ཁྲིད་ཡིག་ལས། དེའི་ཕྱི་མ་ལྔ་ཆར་རྒྱུད་གསུམ་དུ་བསྟན་པའི་ལམ་གྱི་གསེབ་ཚགས་སུ་སྦྱར་ནས། སྔོན་འགྲོ་སྣང་བ་གསུམ་གྱི་ལམ་གྱིས་གཞི་བཅའ་བ། དངོས་གཞི་རྒྱུད་གསུམ་གྱི་དཀྲི་བ་གཉིས་སུ་བསྡུ་བར་མཛད་པས། འདིར་ཡང་དེ་ལྟར་དུ་བཤད་ན། དང་པོ་ལམ་གྱི་གཞི་བཅའ་བ་ལ། ལམ་གང་ཡིན་པ། དེའི་གཞི་གང་ཡིན་པ།
དེ་ཇི་ལྟར་བཅའ་བའི་ཚུལ་དང་གསུམ། དང་པོ་ནི་གཞུང་ཤིང་གི་བབས་དང་བསྟུན་ན་ཀུན་གཞི་རྒྱུ་རྒྱུད་བསྒོམ་བྱ་འཁོར་འདས་དབྱེར་མེད་དང་པོ་ཉིད་ནས་ཡོད་པ་ལ་དགོངས་ན་རྒྱུ་རྒྱུད་དུ་བཞག་ཀྱང་། དེའི་ཉམས་ལེན་རྒྱུ་དུས་ཀྱི་དབང་གི་རྗེས་སུ་འབྱུང་བས་ལམ་དུ་འཇོག་ལ། ཐབས་རྒྱུད་ཀྱི་ཐོག་མ་རྒྱུའི་དབང་། ལམ་ལ་སོགས་པའི་ཆོས་ཉི་ཤུ། དམ་ཚིག་གི་ཚོགས་བསྐྱང་བ། ཉམས་ན་ཉམས་ཆག་བསྐང་བ། ཐབས་རྒྱུད་ཀྱི་གཙོ་བོ་ལམ་དུས་ཀྱི་དབང་དང་ལྔ་ནི་ཉམས་ལེན་གྱི་གཙོ་བོ་ཡིན་པས་ལམ་དུ་འཇོག་ཅིང་། ཕྱག་རྒྱ་ཆེན་པོ་འབྲས་བུའི་རྒྱུད་ཀྱང་ཐོས་བསམ་གྱིས་སྒྲོ་འདོགས་གཅོད་པ་ཙམ་མ་ཡིན་པར་འབྲས་བུ་སྐུ་ལྔ་རང་རྒྱུད་ལ་འབྱུང་རུང་དུ་ཡོད་པ་ལ། ད་ལྟ་ཉིད་ནས་ངེས་ཤེས་བསྒོམ་པས་ལམ་དུ་འཇོག་པ་ཡིན་ནོ། །
གཉིས་པ་ནི་ཐེག་པའི་རིམ་པ་ལྟར་ན་ཉན་ཐོས་ཀྱི་ཐེག་པ་དང་། བྱང་ཆུབ་སེམས་དཔའི་ཐེག་པ་གཉིས་སམ། སྡོམ་པའི་རིམ་པ་ལྟར་ན་སྡོམ་པ་འོག་མ་གཉིས་དང་ན་མཉམ་པའི་ཉམས་ལེན་གྱི་རིམ་པས་རྒྱུད་སྦྱངས་ནས་དབང་བསྐུར་བའི་སྣོད་རུང་དུ་བྱས་པའོ། ། གསུམ་པ་དེ་ཇི་ལྟར་བཅའ་བའི་ཚུལ་ནི། མ་དག་སྣང་བའི་ཁྲིད་ལ་བརྟེན་ནས་འཁོར་བ་ལ་ཡིད་འབྱུང་བསྐྱེད་དེ་བརྩོན་འགྲུས་ཆེན་པོས་གཞན་ལ་གནོད་པར་འགྱུར་བ་གཞི་དང་བཅས་པ་ལས་ལོག་པར་བྱས། ཐུན་མོང་བའི་ཉམས་ཀྱི་སྣང་བ་ལ་བརྟེན་ནས་བདག་པས་གཞན་གཅེས་པར་རྟོགས་ཏེ་གཞན་ཕན་བྱང་ཆུབ་ཀྱི་སེམས་དང་ལྡན་པར་བྱས། ཐུན་མོང་མ་ཡིན་པའི་ཉམས་ཀྱི་སྣང་བ་ལ་བརྟེན་ནས་སྔགས་ཀྱི་ལམ་ལ་སྤྲོ་བ་བསྐྱེད་པར་བྱས། དག་པའི་སྣང་བ་ལ་བརྟེན་ནས་སྔགས་ཀྱི་འབྲས་བུ་ལ་སྤྲོ་བ་བསྐྱེད་པར་བྱས་ཏེ་མདོར་ན་རྡོ་རྗེ་ཐེག་པའི་སྨིན་གྲོལ་གྱི་ལམ་ལ་དོན་གཉེར་གྱི་བརྩོན་པ་བསྐྱེད་པར་བྱས་པ་སྟེ། རྗེ་ས་སྐྱ་པ་ཆེན་པོས་དོན་བསྡུས་མ་ལས། སྣང་བ་གསུམ་གྱིས་ལམ་གྱི་གཞི་བཅས་ལ། །
ཞེས་པ་དང་། རྗེ་བཙུན་རིན་པོ་ཆེས་དེ་ཙམ་གྱིས་ཀྱང་བློ་གྲོས་མ་ཁེངས་པའི། ། བློ་ཆེན་སྦྱངས་པ་ཟབ་མོ་དག་ལ་མོས། ། རྡོ་རྗེ་འཆང་ཆེན་མྱུར་དུ་ཐོབ་འདོད་པ། ། དེ་ལ་རྡོ་རྗེ་ཐེག་པ་སྦྱིན་པར་བྱ། ། ཞེས་གསུངས་པའི་དོན་ཡིན་ནོ། ། འཆད་ཚུལ་འདི་ནི་ལམ་རྒྱས་པ་ཆོས་བཅོ་བརྒྱད་པོ་མཐའ་དག་གུང་བསྒྲིགས་ནས་གང་ཟག་གཅིག་གི་ཉམས་ལེན་མངོན་རྟོགས་ལ་སྦྱར་ཏེ། སྣང་གསུམ་ལམ་གྱི་གཞི་བཅའམ། སྔོན་འགྲོ་ལ་སྦྱར་ནས་བཤད་པའི་ལུགས་ཡིན་ལ། གཞུང་བཤད་རྣམས་ལས་སྣང་བ་གསུམ་པོ་རེ་རེ་ལའང་སྣང་བ་འཆར་བའི་གཞི་གང་ཡིན་པ།
སྣང་བ་འཆར་བའི་རྒྱུ་གང་ཡིན་པ། སྣང་བ་རང་གི་ངོ་བོ་གང་ཡིན་པ་སྟེ། གསུམ་གསུམ་དུ་ཕྱེ་ནས་བཤད་པ་ནི་འཁོར་འདས་ཐུན་མོང་བའི་གཞུང་ཚོམ་བུ་བདུན་པ་རེ་རེས་ཀྱང་རང་རང་གི་ངོ་སྐལ་དུ་གྱུར་པའི་གཞི་ལམ་འབྲས་གསུམ་ཚང་བ་རེ་སྟོན་པའི་དབང་དུ་བྱས་པའི་བཤད་པ་ཡིན་པས་འཆད་ཚུལ་གཉིས་ལ་མི་འདྲ་བའི་ཁྱད་པར་ཆེས་ཆེ་བ་ཡོད་པར་ཤེས་པར་བྱའོ། ། གཉིས་པ་ཉམས་སུ་བླང་བར་བྱ་བའི་ལམ་དངོས་ནི་རྒྱུད་གསུམ་དུ་བསྟན་པའི་ལམ་སྟེ། རྗེ་ས་སྐྱ་པ་ཆེན་པོས། ཉམས་བླངས་མ་ལུས་རྒྱུད་གསུམ་དག་གིས་ཤེས། ། ཞེས་གསུངས་པས་སོ། ། དེ་གཏན་ལ་དབབ་པ་ལ། རྗེ་བཙུན་ཆེན་པོས། རྒྱུ་ཆོས་ཅན་འཁོར་བའི་གནས་ཚུལ་དང་།
ལམ་ཇི་ལྟར་བསྒོམ་པའི་ཚུལ་དང་། འབྲས་བུ་མཐར་ཐུག་སངས་རྒྱས་ཀྱི་ས་བཤད་པའོ། ། དེའི་དང་པོ་ནི་འདིར་མ་འཆད་དེ། མ་དག་པའི་སྣང་བའི་གནས་སྐབས་སུ་བསྟན་ཟིན་ཏོ། ། ཞེས་གསུངས་པ་དེའི་དོན་ནི་སྔར་མ་དག་པའི་སྣང་བའི་སྐབས་སུ་བསྟན་པའི་རིགས་དྲུག་གིས་བསྡུས་པའི་སེམས་ཅན་ཐམས་ཅད་དངོས་སམ་བརྒྱུད་པའི་སྒོ་ནས་རྡོ་རྗེ་ཐེག་པའི་ལམ་དང་འཕྲད་ན་འབྲས་བུ་སངས་རྒྱས་འགྲུབ་པའི་སྐལ་བ་དང་ལྡན་པ་རྒྱུ་ལ་ལྟོས་པའི་གང་ཟག་ཡིན་ལ། དེ་ཉིད་ཐོས་བསམ་གྱིས་སྒྲོ་འདོགས་གཅོད་པ་ཙམ་ལས་སྐབས་འདིར་དམིགས་པར་དྲིལ་ནས་ཉམས་སུ་བླང་དུ་མེད་ཅེས་པའི་དོན་ནོ། ། གཉིས་པ་ལམ་ཇི་ལྟར་བསྒོམ་པའི་ཚུལ་ལ། གཞི་དམ་ཚིག་ལ་གནས་པར་བྱ་བ། གང་ཟག་དཀྲི་བའི་ཚུལ་གང་ཡིན་པ། ངེས་ཤེས་ཁྱད་པར་ཅན་བསྐྱེད་ཅིང་ཏིང་ངེ་འཛིན་ངོ་ཤེས་པར་བྱ་བའི་ཕྱིར་ལམ་གྱི་ས་མཚམས་རྣམ་པར་གཞག་པའོ། །
དང་པོ་ལ་དམ་ཚིག་མ་ཐོབ་པ་ཐོབ་པར་བྱེད་པ་མངོན་པར་དབང་བསྐུར་བ་དང་། ཐོབ་པ་མི་ཉམས་པར་སྲུང་བ་དམ་ཚིག་གི་ཚོགས་རྗེས་སུ་སྐྱངས་བ་གཉིས། དང་པོ་ལ་དབང་གི་སྔོན་དུ་འགྲོ་བ་སེམས་བསྐྱེད་པ་དང་། དངོས་གཞི་དབང་བསྐུར་བ་གཉིས། དང་པོ་ནི། ཕ་རོལ་ཏུ་ཕྱིན་པའི་སྡེ་སྣོད་ནས་བཤད་པའི་དབུ་སེམས་ཀྱི་སྲོལ་ཆེན་པོ་རྣམ་པ་གཉིས་སམ། རྡོ་རྗེ་ཐེག་པའི་རྒྱུད་སྡེ་ནས་བཤད་པའི་དབང་གི་སྔོན་དུ་འགྲོ་བའི་སེམས་བསྐྱེད་པའམ། ཤིན་ཏུ་བསྡུས་པ་མངོན་རྟོགས་ལྗོན་ཤིང་ནས་བཤད་པ་ལྟ་བུ་ཆོ་ག་གང་གི་སྒོ་ནས་བླངས་ཀྱང་རུང་སྟེ། སྐབས་འདིར་སྨོན་འཇུག་གིས་བསྡུས་པའི་སེམས་བསྐྱེད་ཀྱི་སྡོམ་པ་ཙམ་ཐོབ་པ་སྐབས་དོན་གྱི་གཙོ་བོ་ཡིན་པས་སོ། ། གཉིས་པ་ནི་གཞུང་ལས་ལུས་ཐབས་རྒྱུད་སོགས་ལ་གདན་སོགས་གསུམ་པ་བཞིའི་རྒྱུ་དབང་།
ཞེས་གསུངས་ཏེ། གང་ལ་དབང་བསྐུར་ན་ལུས་ཐབས་རྒྱུད་ལ་སྟེ། སེམས་ལ་རྟོགས་པ་འཆར་བ་ནི་ལུས་ལ་གནད་དུ་བསྣུན་པ་ལ་རག་ལུས་པས་སོ། ། གང་དུ་བསྐུར་ན་གདན་གསུམ་ཚང་བའི་དཀྱིལ་འཁོར་རྣམ་པ་བཞི་རུའོ། ། ཇི་ལྟར་ན་དབང་བཞི་མཐའ་རྟེན་དང་བཅས་པ་རིམ་ཅན་ནམ། ཅིག་ཅར་གང་ཡང་རུང་བའི་ཚུལ་གྱིས་རྫོགས་པར་བསྐུར་བའོ། ། དེས་དྲི་མ་གང་དག་ན་གོ་རིམ་བཞིན་ལུས་ངག་ཡིད་གསུམ་དེ་རྣམས་ཀྱི་དྲི་མ་བག་ཆགས་དང་བཅས་པ་དག་པར་བྱེད་པ་སྟེ་མདོར་ན་ཞལ་དང་འདྲ་བའི་ཆོ་གའི་གཞི་ཆེན་པོ་བརྒྱད་དང་ལྡན་པའི་སྒོ་ནས་སྔར་མ་སྨིན་པ་སྨིན་པར་བྱེད་པ་རྒྱུ་དུས་ཀྱི་དབང་བསྐུར་བ་མཚན་ཉིད་དང་ལྡན་པ་ལེགས་པར་ཐོབ་པར་བྱེད་པ་ཡིན་ལ། ལག་ཏུ་བླང་བའི་རིམ་པ་ནི་སྨིན་བྱེད་ཀྱི་ཆོས་སྣ་རྣམ་པ་གསུམ་བརྒྱུད་པའི་ཕྱག་ལེན་གྱིས་བརྒྱན་པ་ལས་ཤེས་པར་བྱའོ། ། གཉིས་པ་ཐོབ་པ་མི་ཉམས་པ་སྲུང་བ་དམ་ཚིག་གི་ཚོགས་བསྐྱང་བ་ལ། དབང་བཞིའི་དམ་ཚིག་སྤྱིར་བསྟན་པ་དང་།
བུམ་དབང་གི་དམ་ཚིག་བྱེ་བྲག་ཏུ་བཤད་པ་གཉིས། དང་པོ་ལ་དམ་ཚིག་ཉི་ཤུ་ངོས་བཟུང་བ། མི་ཉམས་པ་སྲུང་བའི་ཚུལ། ཉམས་པའི་རབ་ཏུ་དབྱེ་བ། ཉམས་ན་ཉམས་ཆག་བསྐང་བ་དང་བཞི། དང་པོ་ནི་དབང་བཞི་པོ་རེ་རེ་ལ་མཉམ་གཞག་གི་དམ་ཚིག་རེ། རྗེས་སྤྱོད་ཀྱི་དམ་ཚིག་རེ། བཟའ་བའི་དམ་ཚིག་རེ། སྲུང་བའི་དམ་ཚིག་རེ། མི་འབྲལ་བའི་དམ་ཚིག་རེ་སྟེ་ཉི་ཤུའོ། །
དེའི་དང་པོ་མཉམ་གཞག་གི་དམ་ཚིག་ནི་ཏིང་ངེ་འཛིན་གྱི་རྒྱུ་སྡེ་ལམ་བསྒོམ་པ། རྗེས་སྤྱོད་ཀྱི་དམ་ཚིག་ནི་ཏིང་ངེ་འཛིན་དངོས་ཏེ་ལྟ་བ་བསྐྱང་བ། བཟའ་བའི་དམ་ཚིག་ནི་ཏིང་ངེ་འཛིན་གྱི་མཐུན་ཕྱོགས་བསྟེན་པ། སྲུང་བའི་དམ་ཚིག་ནི་ཏིང་ངེ་འཛིན་གྱི་མི་མཐུན་ཕྱོགས་སྤོང་བ། མི་འབྲལ་བའི་དམ་ཚིག་ནི་དེ་རྣམས་ཀྱི་བརྗེད་ཐོ་ལྟ་བུ་སྟེ། འདི་དག་གི་ངོས་འཛིན་རྒྱས་པར་གཞུང་བཤད་རྣམས་ལས་བཤད་པར་བྱའོ། ། གཉིས་པ་མི་ཉམས་པ་བསྲུང་བའི་ཚུལ་ལ། ཚུལ་བཞིན་རྒྱུད་ལ་སྐྱེས་པའི་སྒོ་ནས་བསྲུང་བ། རྣམ་གྲངས་རྗེས་སུ་དྲན་པའི་སྒོ་ནས་བསྲུང་བ། ཉམས་མྱོང་སྣ་ཅིག་སྐྱེས་པའི་སྒོ་ནས་བསྲུང་བ།
བླ་མ་ལ་མོས་གུས་ཁྱད་པར་ཅན་གྱི་སྒོ་ནས་བསྲུང་བ་དང་བཞི། དང་པོ་ནི། མཉམ་གཞག་ཏུ་ལམ་བསྒོམ་པ་དང་། རྗེས་ཐོབ་ཏུ་ལྟ་བ་བསྐྱངས་པ་ལ་སོགས་པ་ཇི་སྐད་བཤད་པ་བཞིན་ཉམས་སུ་བླངས་པ་ལ་བརྟེན་ནས་སྲུང་བའོ། ། གཉིས་པ་ནི་དམ་ཚིག་ཉི་ཤུའི་རྐང་གྲངས་བློ་ལ་ངེས་པར་བྱས་ཏེ་ཉིན་ལན་གསུམ་མཚན་ལན་གསུམ་དུ་ཡིད་ལ་དྲན་པར་བྱས་ནས་ཉེས་པས་མི་གོས་པར་བྱེད་པའོ། ། གསུམ་པ་ནི་སྐྱོན་མེད་ཀྱི་ཏིང་ངེ་འཛིན་གང་ཡང་རུང་བ་གཅིག་སྐྱེས་པ་སྟེ། ནོར་བུ་རིན་པོ་ཆེ་རྙེད་ན་དབུལ་བ་ངང་གིས་འདོར་བ་བཞིན་ནོ། ། བཞི་པ་ནི་དབང་བསྐུར་མཚན་ཉིད་དང་ལྡན་པ་ཐོབ་པའི་བླ་མ་ལ་མོས་གུས་དང་ཞབས་ཏོག་རྩེ་གཅིག་པས་མཉེས་པར་བྱེད་པ་སྟེ། རྒྱལ་པོ་མཉེས་ན་ཁྲིམས་ཀྱི་ཆད་པ་ལས་གྲོལ་བ་བཞིན་ནོ། ། གསུམ་པ་ཉམས་པའི་རབ་དབྱེ་ལ།
སྲིད་པའི་སྡུག་བསྔལ་བསྐྱེད་པའི་དམ་ཚིག་ཉམས་པ་དང་། ལམ་བགྲོད་པ་ལ་ཡུན་རིང་དུ་འགོར་བའི་དམ་ཚིག་ཉམས་པ་གཉིས། དང་པོ་ནི་བུམ་དབང་གི་བསྲུང་བའི་དམ་ཚིག་རྩ་ལྟུང་བཅུ་བཞི་དང་། ཡན་ལག་གི་ལྟུང་བ་བརྒྱད་དེ་ཉི་ཤུ་རྩ་གཉིས་སྤོང་བ་ལས་ཉམས་པ་སྟེ། དེས་རྣམ་སྨིན་གྱི་འབྲས་བུ་ངན་སོང་གསུམ་གང་རུང་བསྐྱེད་པས་དེ་སྐད་ཅེས་བྱའོ། ། བཞི་པ་ཉམས་ན་ཉམས་ཆག་བསྐང་བ་ནི། གཞུང་ལས། རྡོ་རྗེ་མཁའ་འགྲོ་སོགས་ཀྱི་ཉམས་ཆག་བསྐང་། ། འདོད་ཡོན་སོགས་ལྔས་མཉེས་པ་སོགས་བྱ། ། ཞེས་གསུངས་ཏེ།
རྡོ་རྗེ་མཁའ་འགྲོ་ནི་བླ་མ་སོགས་ཀྱིས་བསྡུས་པ། ཡེ་ཤེས་མཁའ་འགྲོ་ལོངས་སྐུ། མ་མོ་མཁའ་འགྲོ་སྤྲུལ་སྐུ། ཤ་ཟ་མཁའ་འགྲོ་དུར་ཁྲོད་ཀྱི་བདག་པོ། དམ་ཚིག་མཁའ་འགྲོ་རྡོ་རྗེ་སྤུན་གྲོགས་ཏེ། དམ་ཚིག་ཐམས་ཅད་དམ། བུམ་དབང་གི་བསྲུང་བའི་དམ་ཚིག་ལས་ཉམས་ན་རྡོ་རྗེ་མཁའ་འགྲོ་བླ་མ་མཉེས་དགོས་པས། ཕྱི་འདོད་ཡོན་ཚོགས་ཀྱི་མཆོད་པ་ལ་སོགས་པ་དང་། ནང་གི་འདོད་ཡོན་རིག་མ་རྒྱན་གྱིས་བརྒྱན་པ་བླ་མ་ལ་ཕུལ་ཏེ་དབང་ལེན་པའོ། ། མཉམ་བཞག་གི་དམ་ཚིག་ལས་ཉམས་ན་ཡེ་ཤེས་མཁའ་འགྲོ་མཉེས་དགོས་པས་ལྟ་བ་ཚད་དུ་བསྐྱལ།
རྗེས་སྤྱོད་ཀྱི་དམ་ཚིག་ལས་ཉམས་ན་མ་མོ་མཁའ་འགྲོ་མཉེས་དགོས་པས་སྒོམ་པ་ཚད་དུ་བསྐྱལ། དམ་ཚིག་ལྷག་མ་གསུམ་ལས་ཉམས་ན་ཤ་ཟ་མཁའ་འགྲོ་དང་དམ་ཚིག་མཁའ་འགྲོ་མཉེས་དགོས་པས་ཤ་ཁྲག་གི་གཏོར་མ་དང་ཚོགས་ཀྱི་འཁོར་ལོས་མཉེས་པར་བྱའོ། ། གཉིས་པ་བུམ་དབང་གི་དམ་ཚིག་བྱེ་བྲག་ཏུ་བཤད་པ་ལ་ལྔ་ལས། དང་པོ་གཉིས་ནི་རྟོགས་སླ་ལ། གསུམ་པ་བཟའ་བའི་དམ་ཚིག་ལ་རྒྱུན་གྱི་བཟའ་བ་ནི་བདུད་རྩི་རིལ་བུ་དང་། ཁྱད་པར་གྱི་བཟའ་བ་ནི་ཚོགས་ཀྱི་འཁོར་ལོ་སྟེ། དེ་གཉིས་ལག་ཏུ་བླང་བ་དང་བསྟེན་པའི་ཚུལ་ནི་སོ་སོའི་ཡི་གེ་ལས་ཤེས་པར་བྱའོ། ། བཞི་པ་བསྲུང་བའི་དམ་ཚིག་ནི་རྩ་བ་དང་ཡན་ལག་གི་དམ་ཚིག་ཉི་ཤུ་རྩ་གཉིས་ཏེ། དེ་བསྲུང་བའི་ཐབས་རྩ་ལྟུང་གི་རྣམ་གཞག་འཁྲུལ་པ་སྤོང་བ་ལས་ཤེས་པར་བྱའོ། ། ལྔ་པ་མི་འབྲལ་བའི་དམ་ཚིག་ནི་སྐུ་མི་འབྲལ་བ་བྲིས་སྐུ།
གསུང་མི་འབྲལ་བ་གླེགས་བམ། ཐུགས་མི་འབྲལ་བ་རྡོ་རྗེ་དྲིལ་བུ་སྟེ་གསུམ་ཆར་མཚན་ཉིད་དང་ལྡན་པ་རབ་གནས་ཅན་འཛིན་པའམ། དེ་ཙམ་མ་གྲུབ་ན་རྡོ་རྗེ་དྲིལ་བུ་མཚན་ཉིད་དང་ལྡན་པ་འཛིན་པ་སྟེ། དེ་མི་འབྲལ་བའི་ཚད་ནི་དགོས་ཆེད་ཁྱད་པར་ཅན་མཐོང་ན་ཞག་དྲུག་ཚུན་ཆད་དམ། དེ་ལྟ་བུ་མེད་ན་ཞག་གཅིག་ཀྱང་མི་འབྲལ་བར་འཆང་དགོས་པ་ཡིན་ནོ། ། གཉིས་པ་གང་ཟག་དཀྲི་བའི་ཚུལ་གང་ཡིན་པ་ལ། ལྟ་བའི་སྤྲོས་པ་བཅད་པའི་ཕྱིར་ཀུན་གཞི་རྒྱུ་རྒྱུད་ལ་འཁོར་འདས་དབྱེར་མེད་ཀྱི་ལྟ་བ་བསྒོམ་པ་དང་། ལམ་གྱི་ཉམས་བསྐྱེད་པའི་ཕྱིར་ལུས་ཐབས་རྒྱུད་ལ་དབང་བཞི་དང་རྗེས་སུ་འབྲེལ་བའི་ལམ་བསྒོམ་པ། འབྲས་བུ་སྐུ་ལྔ་མངོན་དུ་འགྱུར་བའི་ཚུལ་དང་གསུམ། དང་པོ་ལ་ལྟ་བ་དབང་གི་རྗེས་སུ་བསྒོམ་པའི་རྒྱུ་མཚན།
རིམ་གཉིས་ཀྱི་ཐོག་མར་བསྒོམ་པའི་དགོས་པ། གཞི་གང་གི་སྟེང་དུ་བསྒོམ་པ། བསྒོམ་བྱ་ལྟ་བའི་ངོ་བོ། ཚུལ་ཇི་ལྟར་བསྒོམ་པ་དང་ལྔ། དང་པོ་ནི་དབང་དུས་སུ་སྐྱེས་པའི་ཡེ་ཤེས་ལ་ཡོད་པ་སྒྲོ་འདོགས་དང་། མེད་པ་སྐུར་འདེབས་ཀྱི་མཐའ་བསལ་བའི་ཕྱིར་དབང་རྗེས་སུ་ལྟ་བ་སྟོན་པ་ཡིན་ཏེ། རྒྱུད་ལས། ཕྱི་ནས་དེ་ཉིད་ཡང་དག་བཤད། ། ཅེས་གསུངས་པས་སོ། ། གཉིས་པ་ནི་ལྟ་བ་རྟོགས་པ་འདི་ཡོད་ན་འོག་ནས་འབྱུང་བའི་ལམ་ཐམས་ཅད་སྣང་བ་དེ་དང་དེའི་རྣམ་པར་སྣང་ཡང་རང་གི་ངོ་བོའི་གོ་ཡུལ་དུ་སེམས་ཉིད་ལྷན་ཅིག་སྐྱེས་པའི་ཡེ་ཤེས་སུ་ཤེས་པར་བྱ་བའི་ཕྱིར་ཡིན་ཏེ།
དཔལ་སམྦུ་ཊི་ལས། དང་པོར་སྟོང་ཉིད་བསམ་ནས་ནི། ། ལུས་ཅན་རྣམས་ཀྱི་དྲི་མ་བཀྲུ། ། ལུས་སོགས་སྟོང་པའི་ཞིང་ས་ལ། ། བློ་དང་ལྡན་པས་ས་བོན་གདབ། ། ཅེས་གསུངས་པས་སོ། ། གསུམ་པ་ནི་ཀུན་གཞི་རྒྱུ་རྒྱུད་ཀྱི་སྟེང་དུ་སྟེ། གཞུང་ལས། ཀུན་གཞི་རྒྱུ་རྒྱུད་ལ་འཁོར་འདས་ཚང་བས་རྩ་རྒྱུད། ཅེས་གསུངས་ཏེ།
དེ་ཡང་ཀུན་གཞི་དེ་གང་ལ་བྱ་ན། ས་སྐྱ་པ་ཆེན་པོས། སེམས་མྱོང་རིག་བྱེ་བྲག་ཏུ་མ་ཕྱེ་བ། རིས་སམ་ཕྱོགས་སུ་མ་ལྷུང་བ། ཐབས་རིག་པ་གསལ་ལ་མ་འགགས་པ། ངོ་བོ་སྟོང་པ་ཉིད་ལ་ཀུན་གཞིར་བཞེད་པ་ཡིན་ནོ། ། ཞེས་གསུངས་ལ། དེའི་དོན་ནི་མྱོང་བ་གསལ་རིག་གི་ཆ་ནས་འཇོག་པས་སེམས་མྱོང་རིག ཡུལ་གྱི་རྣམ་པ་རྒྱ་མ་ཆད་པས་བྱེ་བྲག་ཏུ་མ་ཕྱེ་བ། དགེ་མི་དགེ་གང་གི་ཡང་མཐར་མ་ལྷུང་བས་རིས་སམ་ཕྱོགས་སུ་མ་ལྷུང་བ།
ཐ་སྙད་བདེན་པ་ཐབས། དོན་དམ་བདེན་པ་ཐབས་བྱུང་གཉིས་ལས། ཐ་སྙད་བདེན་པ་ཡིན་པས་ཐབས། སེམས་ཅན་ནས་སངས་རྒྱས་ཀྱི་བར་གསལ་རིག་གི་ཕྲེང་བ་རྒྱུན་མི་ཆད་པས་རིག་པ་གསལ་ལ་མ་འགགས་པ། རང་བཞིན་མཐའ་བཞིའི་སྤྲོས་པ་དང་བྲལ་བས་ངོ་བོ་སྟོང་པ་ཉིད་ཞིག་སྟེ། དེས་ན་སེམས་ཙམ་པ་རྣམས་ངོ་བོ་བདེན་པར་གྲུབ་པའི་རྒྱུ་མཚན་གྱིས་འཁོར་འདས་ཀྱི་བྱ་བྱེད་རུང་བར་འདོད་ལ། དབུ་མ་པ་རྣམས། གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བ་ཡིན། ། ཞེས་པའི་ཚུལ་གྱིས་རང་བཞིན་སྤྲོས་པ་དང་བྲལ་བས་འཁོར་འདས་ཀྱི་བྱ་བྱེད་རུང་བར་བཞེད་པ་ནི་དབུ་སེམས་ཀྱི་གྲུབ་མཐའི་ཁྱད་པར་ཡིན་ནོ། །
དོན་འདི་ཉིད་མགོན་པོ་ཀླུ་སྒྲུབ་ཀྱང་བཞེད་པ་ཡིན་ཏེ། དེས་མཛད་པའི་བྱང་ཆུབ་སེམས་འགྲེལ་ལས། དཔེར་ན་ཁབ་ལེན་མཐོང་བ་ན། ། ལྕགས་ནི་མྱུར་དུ་ཡོངས་སུ་འགུལ། ། འདི་ལ་སེམས་པ་ཡོད་མིན་ཡང་། ། སེམས་དང་བཅས་པ་ལྟ་བུར་སྣང་། ། དེ་བཞིན་ཀུན་གཞིའི་རྣམ་པར་ཤེས། ། སེམས་མེད་སེམས་དང་བཅས་པ་བཞིན། ། འགྲོ་དང་འོང་བ་རྣམས་གཡོ་ཞིང་། ། སྲིད་པ་གསུམ་པ་གཡོ་བར་བྱེད། །
དཔེར་ན་རྒྱ་མཚོའི་མཐའ་མ་ལ། ། ངེས་པར་རླབས་ནི་རྣམ་པར་གཡོ། ། དེ་བཞིན་ཀུན་གཞིའི་རྣམ་པར་ཤེས། ། ལུས་ལ་བརྟེན་ནས་གཡོ་བར་བྱེད། ། ཞེས་གསུངས་པས་སོ། ། བླ་མ་གོང་མ་རྣམས་འདི་དང་ཆོས་དབྱིངས་གཉིས་སྒྲ་དོན་མཚུངས་པར་བཞེད་པ་ནི་གཉིས་ཀའང་ཐབས་ཀྱིས་མ་ཟིན་ན་འཁོར་བའི་རྒྱུ་དང་། ཐབས་ཀྱིས་ཟིན་ན་མྱ་ངན་ལས་འདས་པའི་རྒྱུ་བྱེད་པར་མཚུངས་པར་ཙམ་ལ་དགོངས་པ་ཡིན་གྱི། ཁྱབ་མཉམ་ཅིག་ཏུ་བཞེད་པ་ནི་མ་ཡིན་ཏེ། བདེན་གཉིས་ཀྱི་རྣམ་དབྱེ་དང་འགལ་བར་འགྱུར་བས་སོ། ། བཞི་པ་བསྒོམ་བྱ་ལྟ་བའི་ངོ་བོ་ནི།
འཁོར་འདས་དབྱེར་མེད། དེ་ཡང་ཐ་སྙད་པའི་བློ་རྨོངས་པའི་ཆོས་ཅན་འཁོར་བར་མཐོང་བའི་གཞི་དེ་ཉིད་བརྟགས་ཤིང་དཔྱད་པའི་བློ་རྨོངས་མེད་ཀྱིས་ཆོས་ཉིད་མྱང་འདས་སུ་གཟིགས་ཤིང་། གཟིགས་པ་དེའི་ངོ་ན་ཆོས་ཉིད་མྱང་འདས་ཞེས་བྱ་བ་ཞིག་གྲུབ་པ་མེད་པ་ནི་དབྱེར་མེད་ཀྱི་དོན་ཏེ། རྩ་རྒྱུད་ལས། འདི་ཉིད་འཁོར་བ་ཞེས་བྱ་སྟེ། ། ཞེས་བྱ་བ་ལ་སོགས་པས་མདོར་བསྟན། འཁོར་བ་གཟུགས་དང་སྒྲ་ལ་སོགས། ། ཞེས་བྱ་བ་ལ་སོགས་པས་རྒྱས་པར་བཤད། རྨོངས་ཕྱིར་འཁོར་བའི་གཟུགས་ཅན་ཉིད། ། ཞེས་བྱ་བ་ལ་སོགས་པས་དོན་བསྡུས་ཏེ་བསྟན་པས་སོ། །
དེ་ཡང་ཞིབ་ཏུ་ན། ལྷན་ཅིག་སྐྱེས་པའི་ཆོས་གསུམ་གྱི་སྐབས་སུ། མཚན་ཉིད་གསལ་བ་འཁོར་བ། རང་བཞིན་སྟོང་པ་མྱང་འདས། ངོ་བོ་ཟུང་འཇུག་དབྱེར་མེད་དོ། ། ཉམས་སུ་བླང་བའི་ཆོས་གསུམ་གྱི་སྐབས་སུ། ཆོས་ཅན་གསལ་བ་འཁོར་བ། ཆོས་ཉིད་སྟོང་པ་མྱང་འདས། ངོ་བོ་ཟུང་འཇུག་དབྱེར་མེད་དོ། ། རྒྱུད་གསུམ་ལས་རྒྱུ་རྒྱུད་ཀྱི་སྐབས་སུ།
གསལ་བ་སེམས་ཀྱི་མཚན་ཉིད་འཁོར་བ། སྟོང་པ་སེམས་ཀྱི་རང་བཞིན་མྱང་འདས། བཅོས་མིན་སེམས་ཀྱི་ངོ་བོ་དབྱེར་མེད་དོ། ། ཐབས་རྒྱུད་ཀྱི་སྐབས་སུ་སྦྱང་གཞི་འཁོར་བ། སྦྱོང་བྱེད་མྱང་འདས། སྦྱང་གཞི་དེ་སྦྱོང་བྱེད་དེའི་ངོ་བོར་དག་པ་དབྱེར་མེད་དོ། ། འབྲས་རྒྱུད་ཀྱི་སྐབས་སུ། ལྷུན་གྲུབ་འཁོར་བ། གནས་འགྱུར་མྱང་འདས། མི་འགལ་བ་དབྱེར་མེད་དོ། །
ལྔ་པ་ལ་སྔོན་འགྲོ་དང་། དངོས་གཞི་གཉིས། དང་པོ་ནི་བསག་སྦྱང་འཇུག་གསུམ་མོ། ། གཉིས་པ་ལ་ལྷན་ཅིག་སྐྱེས་པའི་ཆོས་གསུམ་གྱི་སྒོ་ནས་མདོར་བསྟན། ཉམས་སུ་བླངས་པའི་ཆོས་གསུམ་གྱི་སྒོ་ནས་རྒྱས་པར་བཤད། རྒྱུད་གསུམ་གྱི་སྒོ་ནས་ཤིན་ཏུ་རྒྱས་པར་བཤད་པ་སྟེ། དེ་དག་ནི་འཁོར་འདས་དབྱེར་མེད་རྩ་འགྲེལ་ལས་ཤེས་པར་བྱའོ། ། གཉིས་པ་ནི། གཞུང་ལས། ལམ་དུ་བསྐྱེད་རིམ་སོགས་ལྔ་པ་བཞིས་བསྟན། །
ཞེས་གསུངས་ཏེ། དེ་ཡང་དབང་བཞི་པོ་རེ་རེ་ལ་ལམ་གང་ཡིན་པ། ལྟ་བ་གང་ཡིན་པ། གྲུབ་མཐའ་གང་ཡིན་པ། འདའ་ཁ་མ་གང་ཡིན་པ། འབྲས་བུ་གང་ཡིན་པ་སྟེ་ལྔ་བཞི་ཉི་ཤུ་ནི་ལམ་སོགས་ཉི་ཤུར་འཇོག་ལ། དེའི་སྟེང་དུ་ཞར་བྱུང་བར་དོ་བཞིའི་གདམ་ངག་སྟེ་ཉི་ཤུ་རྩ་བཞི་ཡོད་པ་ལས། དང་པོ་བསྐྱེད་རིམ་གྱི་ལམ་སོགས་ཞར་བྱུང་དང་བཅས་པ་ལ། ལམ་བསྐྱེད་རིམ། ལྟ་བ།
ངོ་བོ་ཉིད་གསུམ། གྲུབ་མཐའ་འཁོར་འདས་དབྱེར་མེད། འདའ་ཁ་མ་གོང་དུ་འཕོ་བ། བར་དོ་ཡི་དམ་གྱི་ལྷ་དང་བདག་སེམས་རོ་གཅིག་པ། འབྲས་བུ་སྤྲུལ་པའི་སྐུ་དང་དྲུག དང་པོ་ལ་བསྐྱེད་རིམ་གྱི་བྱ་བ་དང་། སེམས་འཛིན་གཉིས། དང་པོ་ནི། གྲུབ་ན་བླ་མ་ལས་དབང་བླངས། མ་གྲུབ་ན་རང་ཉིད་ཀྱིས་བདག་འཇུག་བྱ་ཞིང་བསྐྱེད་པའི་རིམ་པས་ལམ་ལ་བརྟེན་ནས་བཞི་འབུམ་ལ་སོགས་པའི་བསྙེན་པ་དང་།
དེའི་བཅུ་ཆའི་སྦྱིན་སྲེག་བྱ། དེ་ཙམ་མ་གྲུབ་ན་བསག་སྦྱང་འཇུག་གསུམ་ལ་ནན་ཏན་དུ་བྱའོ། ། གཉིས་པ་ལ་ཕྱི་བསྐྱེད་པའི་རིམ་པ་དང་། ནང་བསྐྱེད་པའི་རིམ་པའི་སེམས་འཛིན་གཉིས། དང་པོ་ལ་འཇུག་པའི་རིམ་པ། གནས་པའི་རིམ་པ། ལྡང་བའི་རིམ་པ་དང་གསུམ། དང་པོ་ནི། རྣལ་འབྱོར་དབང་ཕྱུག་གི་བཞེད་པས་ཕྱི་བསྐྱེད་པའི་རིམ་པ་མངོན་པར་རྟོགས་པ་ཚུལ་བཅུ་བཞི་ཡོད་པ་ལས། སྐབས་འདིར་ཨཱ་ལི་ཀཱ་ལི་ལ་ལྟོས་པའི་མཉམ་སྦྱོར།
མི་མཉམ་སྦྱོར་གང་རུང་གི་མངོན་རྟོགས་ཉམས་སུ་ལེན་པ་སྟེ། དེ་ཉིད་ལས་དང་པོ་པས་ཉམས་སུ་བླང་བྱའི་མངོན་རྟོགས་ཡིན་པས་སོ། ། དེ་ལ་ཡང་ཡན་ལག་བཞི་དྲུག་གཉིས་ལས། བཞི་པ་ལྟར་ན་རིགས་ཀྱི་བདག་པོས་རྒྱས་འདེབས་ཀྱི་བར་དང་། དྲུག་པ་ལྟར་ན་མཆོད་བསྟོད་བདུད་རྩི་མྱང་བ་རྫོགས་ཀྱི་བར་དུ་གསལ་བ་དྲག་ལ་ཡུན་ཐུང་བ། བསྐྱེད་པའི་རིམ་ལ་གནད་དུ་གཅེས། ། ཞེས་པའི་ཚུལ་གྱིས་ཉམས་སུ་ལེན་པའོ། ། གཉིས་པ་ལ་ང་རྒྱལ་ལ་བསླབ་པ་དང་། རྣམ་པ་ལ་བསླབ་པ་གཉིས། དང་པོ་ནི།
རྡོ་རྗེ་གུར་ལས། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་ངེས་པར་འགྲུབ། ། ཅེས་གསུངས་ལ། ང་རྒྱལ་ཇི་ལྟར་བྱ་བའི་ཚུལ་ནི། རྩ་རྒྱུད་ལས། ཧེ་ནི་སྙིང་རྗེ་ཆེན་པོ་ཉིད། ། བཛྲའང་ཤེས་རབ་བརྗོད་པར་བྱ། ། ཞེས་གསུངས་པ་ལྟར་དམིགས་མེད་ཀྱི་སྙིང་རྗེ་དང་དམིགས་མེད་ཀྱི་ཤེས་རབ་ཟུང་དུ་འཇུག་པ་ངེས་པ་དོན་གྱི་ཀྱཻ་རྡོ་རྗེ་ང་ཡིན་སྙམ་དུ་བསྒོམ་པ་ཡིན་ནོ། ། གཉིས་པ་ནི་རྒྱས་པར་ན་མཚོ་སྐྱེས་ཀྱི་ཁྲིད་ཡིག་ལས་འབྱུང་བ་ལྟར་དམིགས་ཐུན་སུམ་ཅུ་རྩ་གཉིས་སམ།
བསྡུ་ན་དག་པ་གསུམ་གྱི་ཁྲིད་ཡིག་ནས་འབྱུང་བ་ལྟར་དམིགས་ཐུན་བཅུ་གཉིས་སུ་བཅད་དེ། གསལ་ན་གསལ་ཏེ་འཕྲོ་བཅད། མི་གསལ་ན་མི་གསལ་ཏེ་འཕྲོ་བཅད། བསམ་གཏན་གྱི་དུག་དབྱུང་ཞེས་པའི་ཚུལ་གྱིས་བསྒོམས་པ་ལ་བརྟེན་ནས་གསལ་བར་འདོད་ན་གསལ་བ། མི་གསལ་བར་འདོད་ན་མི་གསལ་བ། རྩེ་གཅིག་ཏུ་གནས་པའི་གཞི་གནས་འདོད་ན་གཞི་གནས་མ་སྐྱེས་ཀྱི་བར་དུ་སེམས་འཛིན་པ་ཡིན་ནོ། ། གསུམ་པ་ནི་དག་པ་དྲན་པ། བཟླས་པ། དཀྱིལ་འཁོར་བསྡུ་བ་ལ་སོགས་པ་སྒྲུབ་ཐབས་ནས་འབྱུང་བ་བཞིན་ཉམས་སུ་བླངས་ཏེ། དེ་ནས་སྤྱོད་ལམ་གྱི་རྣལ་འབྱོར་སོགས་རྣལ་འབྱོར་ལྷག་མ་ཅི་རིགས་པ་ལ་འཇུག་པར་བྱ་བ་ཡིན་ནོ། །
གཉིས་པ་ནང་བསྐྱེད་པའི་རིམ་པ་སེམས་འཛིན་ལ་ཐབས་རྒྱུད་ཀྱི་གཙོ་བོ་ལམ་དུས་ཀྱི་དབང་ལེན་པའི་ཚུལ་དང་། ལུས་དཀྱིལ་ལ་སེམས་འཛིན་པའི་ཚུལ་གཉིས། དང་པོ་ལ་ཐོག་མར་བླ་མ་ལས་ལེན་པའི་ཚུལ་དང་། ཕྱིས་ནས་རང་ཉིད་ཀྱིས་ལེན་པའི་ཚུལ་གཉིས། དང་པོ་ནི་རང་གི་རྒྱུ་དུས་ཀྱི་དབང་བསྐུར་ཐོབ་པའི་བླ་མ་དེ་ཉིད་ཀྱི་རྡོ་རྗེ་ལུས་ཀྱི་དཀྱིལ་འཁོར་དུ་ཞུགས་ཏེ་འཇུག་པའི་སྐབས་སུ་བྱིན་རླབས་ཀྱི་རིམ་པ་རྣམ་པ་ལྔས་ཁྱད་པར་དུ་བྱས་ཤིང་། དངོས་གཞིའི་སྐབས་སུ་མཐའ་རྟེན་བཞི་སྤངས་པའི་དབང་བཞི་སྟན་ཐོག་གཅིག་ཏུ་རྫོགས་པར་བླངས་པ་ལ་བརྟེན་ནས་རླུང་སེམས་མཁའ་འགྲོ་ཡབ་ཡུམ་བཅུས་བདག་རྒྱུད་བྱིན་གྱིས་བརླབས་ཏེ་རྟེན་དཀྱིལ་འཁོར་བཞི། རྒྱལ་བ་སྐུ་བཞིར་ངོ་འཕྲོད་པར་བྱེད་པ་ཡིན་ནོ། ། གཉིས་པ་ནི་དེ་ཉིད་ཀྱི་རྒྱུན་གོམས་པར་བྱ་བའི་ཕྱིར་བདག་ཉིད་ཀྱིས་ཐུན་བཞི་ལ་སོགས་པ་དབང་བཞི་ཉམས་སུ་ལེན་པ་སྟེ། གཞུང་ལས། ལམ་གྱི་ཐུན་བཞི་ལ་དབང་བཞི་བསྒོམས་པས་ལུས་ལ་བརྟེན་ནས་བདེ་ཆེན་གྱི་སྒྲིབ་པ་འགག་ཅིང་འཚང་རྒྱ་བར་གསལ་བས་བཤད་རྒྱུད།
ཅེས་གསུངས་ཏེ། སྤང་བྱ་ཡང་ལུས་ཀྱི་སྟེང་དུ་སྤོང་། གཉེན་པོ་ཡང་ལུས་ཀྱི་སྟེང་དུ་སྐྱེ། ས་ལམ་ཡང་ལུས་ཀྱི་སྟེང་དུ་བགྲོད་དེ་བཅུ་གསུམ་རྡོ་རྗེ་འཛིན་པའི་ས་ཐོབ་པར་བྱེད་པས་ཐབས་རྒྱུད་ཀྱི་གཙོ་བོར་འཇོག་པ་ཡིན་ནོ། ། གཉིས་པ་ལུས་དཀྱིལ་ལ་སེམས་འཛིན་པའི་ཚུལ་ནི། འཇུག་པའི་རིམ་པ་དང་། ལྡང་བའི་རིམ་པ་སྔ་མ་དང་འདྲ་ལ། གནས་པའི་རིམ་པ་ལ་དམིགས་ཐུན་རྒྱས་པར་ན། རྟེན་ལུས་དཀྱིལ་ལ་གཅིག ཕོ་བྲང་ལྔ་ལ་རེ་རེ།
ཞར་བྱུང་གི་ལྷ་རྣམས་ལ་གཅིག་སྟེ་བདུན། འབྲིང་དུ་ན་རྟེན་ལུས་དཀྱིལ་དང་། ཕོ་བྲང་དང་པོ་ལ་གཅིག ཕོ་བྲང་བར་པ་གསུམ་ལ་རེ་རེ། ཕོ་བྲང་ཐ་མ་དང་། ཞར་བྱུང་གི་ལྷ་རྣམས་ལ་གཅིག་སྟེ་ལྔ། བསྡུ་ན་ཐོག་མཐའ་གཉིས་དེ་མ་ཐག་པ་དང་འདྲ་བ་ལས། ཕོ་བྲང་བར་པ་གསུམ་ལ་གཅིག་སྟེ་གསུམ་དུ་བྱ་བའོ། ། དེ་ལྟར་ཉམས་སུ་བླངས་པ་ལ་བརྟེན་ནས་ལུས་དཀྱིལ་གྱི་ཆ་ཤས་གང་ཡང་རུང་བ་སྤྱན་དབུ་མ་ལྟ་བུ་གཅིག་ལ་སེམས་ཟིན་ན་སྤྱན་དབུ་མར་རིག་ཅིང་གསལ་བར་མྱོང་བས་མ་རིག་པ་ལས་ལོག་པའི་ཆོས་ཅན། དེའི་ཚེ་སྤྱན་དབུ་མར་འཛིན་པ་ལས་གཞན་པའི་རྟོག་པ་ཐམས་ཅད་འགགས་ཏེ་རྟོག་མེད་དུ་མྱོང་བས་ཡིད་ཀུན་བཏགས་དང་བྲལ་བའི་ཆོས་ཉིད།
དེ་གཉིས་ངོ་བོ་གཅིག་ལ་ལྡོག་ཚུལ་གྱིས་ཐ་དད་དེ། དེས་གཞན་ལའང་ཤེས་པར་བྱའོ། ། གཉིས་པ་ལྟ་བ་ངོ་བོ་ཉིད་གསུམ་ནི། ལམ་དེ་དག་ཉམས་སུ་བླངས་པ་ལ་བརྟེན་ནས་བྱུང་བའི་སྣང་ཕྱོགས་ཀྱི་ངོ་བོ་ཉིད། སྟོང་ཕྱོགས་ཀྱི་ངོ་བོ་ཉིད། ཟུང་འཇུག་གི་ངོ་བོ་ཉིད། དེ་གསུམ་ལས་དང་པོ་གཉིས་སྒྲོ་སྐུར་གྱིས་བསྡུས་པས་སྐྱོན་ཅན་དང་། ཕྱི་མ་ནི་སྐྱོན་མེད་ཡིན་ཞིང་། སྔ་མ་གཉིས་བྱུང་རྒྱལ་གྱི་གནད་ཀྱིས་བསྐྱངས་པ་ལ་བརྟེན་ནས་སྐྱོན་མེད་སྐྱེ་བའི་སྣ་འདྲེན་དུ་འགྲོ་ལ། ཕྱི་མ་འབད་རྩོལ་དྲག་པོས་བསྐྱངས་པ་ལ་བརྟེན་ནས་དོན་གྱི་ཡེ་ཤེས་སྐྱེ་བའི་རྒྱུར་འགྱུར་བ་ཡིན་ནོ། །
གསུམ་པ་གྲུབ་མཐའ་འཁོར་འདས་དབྱེར་མེད་ནི། འཇིག་རྟེན་པའི་ལམ་དུ་ལྟ་བ་སྐྱོན་མེད་དེ་བསྐྱངས་པ་ལས་འདས་ལམ་ས་དང་པོ་ནས་དྲུག་པའི་བར་ལ་འཁོར་འདས་དབྱེར་མེད་ཀྱི་གྲུབ་མཐའ་རྟོགས་པར་འགྱུར་བ་སྟེ། དེར་འཁོར་བ་སྣོད་བཅུད་དང་། མྱང་འདས་རྟེན་དང་བརྟེན་པར་བཅས་པ་དབྱེར་མེད་དུ་རྟོགས་པས་སོ། ། བཞི་པ་འདའ་ཁ་མ་ལ་གོང་དུ་འཕོ་བ་ནི། ཚེ་འདི་ཉིད་ལ་གྲུབ་མཐའ་མ་བསྙོགས་ན་འཆི་ལྟས་བརྟགས་ལ་འཆི་བསླུ་བྱ། འཆི་བསླུས་མ་བསླུས་པའི་ཚེ་གང་ཟག་འབྲིང་པོའི་ལམ་འདའ་ཁ་མ་སྦྱོང་བ་སྟེ། དེ་ཡང་སྣང་བ་བསྒྱུར་བའི་འདའ་ཁ་མ། འོད་ཀྱི་གོ་བུའི་འདའ་ཁ་མ། སྒྲས་འཕོ་བའི་འདའ་ཁ་མ་གསུམ་གང་རུང་སྦྱངས་ཏེ་ལམ་དུ་བྱས་པ་ལ་བརྟེན་ནས་གྲུབ་མཐའ་བསྙོགས་པའམ་རིག་པ་འཛིན་པར་འགྱུར་བའམ།
མཐོ་རིས་ཀྱི་ལུས་རྟེན་ལ་སོགས་པ་ཐོབ་པར་འགྱུར་རོ། ། ལྔ་པ་བར་དོར་ཡི་དམ་དང་བདག་སེམས་རོ་གཅིག་པ་ནི། གལ་ཏེ་འདའ་ཁ་མ་མ་ཐེབ་ན་གང་ཟག་ཐ་མའི་ལམ་བར་དོ་སྦྱོང་བ་སྟེ། དེ་ལ་སྔོན་འགྲོ་དང་། དངོས་གཞི་གཉིས། དང་པོ་ནི། བདག་ལ་བུམ་དབང་ལམ་སོགས་དང་བཅས་པ་སྟོན་པར་མཛད་པའི་ཕྱི་སྒྲོ་འདོགས་ཡོངས་སུ་གཅོད་པར་བྱེད་པའི་རྡོ་རྗེ་སློབ་དཔོན་སྤྲུལ་པའི་སྐུ་དྲན་པ། དེས་བསྟན་པའི་ལམ་རང་ལུས་ཡི་དམ་གྱི་ལྷར་དྲན་པ། ལྷ་ལས་གྲས་པའི་གསང་མཚན་དྲན་པ་སྟེ་རྣམ་གསུམ་འབྲེལ་པ་ཅན་དུ་དུས་རྒྱུན་དང་། ཁྱད་པར་ཅན་འཇིགས་ཤིང་ཉམ་ང་བ་དང་།
ཟས་བཟའ་བ་དང་། གཉིད་དུ་འགྲོ་ཁ་རྣམས་སུ་དྲན་པར་བྱས་པ་ལ་བརྟེན་ནས་རྨི་ལམ་དུ་འཇིགས་སྐྲག་ལ་སོགས་པའི་རྐྱེན་གྱིས་དྲན་པ་རྣམ་གསུམ་བྱུང་བ་ན་བར་དོ་སྦྱོང་བ་ཡིན་ནོ། ། གཉིས་པ་དངོས་གཞི་ནི། བར་དོར་ཡིད་ཀྱི་ལུས་བླངས་ཏེ་འཇིགས་པའི་སྒྲ་བཞི། ཉམ་ང་བའི་གཡང་ས་གསུམ་སྟེ་རྐྱེན་བདུན་ཤར་བ་ན་སྔར་གོམས་པའི་སྟོབས་ཀྱིས་དྲན་པ་རྣམ་གསུམ་རང་བབས་སུ་འབྱུང་ལ། དེ་ལ་བརྟེན་ནས་བསྣམ་བྱ་རྣམས་ལྷག་པའི་ལྷར་འཆར་ཞིང་གསང་མཚན་ནས་ལུང་བསྟན་ཏེ། བར་དོ་དེ་ཉིད་དུ་གྲུབ་མཐའ་བསྙོགས་པའམ། རིག་པ་འཛིན་པ་ལ་སོགས་པར་འགྱུར་ལ། ལུས་རྟེན་དེ་ཉིད་ལ་ས་ལམ་ལྷག་མ་རྣམས་རིམ་གྱིས་བགྲོད་དེ་འབྲས་བུ་སྤྲུལ་པའི་སྐུ་རང་བཞིན་གྱིས་ལྷུན་གྲུབ་ཐོབ་པར་འགྱུར་བ་ཡིན་ནོ། ། གཉིས་པ་གསང་དབང་གི་ལམ་སོགས་ལ་ལམ་བདག་བྱིན་གྱིས་བརླབས་པའི་རིམ་པ།
ལྟ་བ་རང་བྱུང་གི་ཡེ་ཤེས་བཞི། གྲུབ་མཐའ་མ་འདྲེས་པ་ཡོངས་སུ་རྫོགས་པ། འདའ་ཁ་མ་འོད་གསལ་བ། བར་དོ་རང་བྱུང་གི་ཡེ་ཤེས་གསལ་ལ་མི་རྟོགས་པ། འབྲས་བུ་ལོངས་སྤྱོད་རྫོགས་པའི་སྐུ་དང་དྲུག དང་པོ་ལ་སྔོན་འགྲོ་དང་། དངོས་གཞི་གཉིས། དང་པོ་ནི། ཁྲིད་ཀྱི་སྔོན་འགྲོ་བསག་སྦྱང་དང་། ཐུན་གྱི་སྔོན་འགྲོ་བསམ་གཏན་གྱི་ཡན་ལག་དགུ་རྣམས་སོ། །
གཉིས་པ་ལ་ཁྱབ་བྱེད་མན་ངག་གི་གནད་རླུང་གི་སྦྱོར་བ་དང་། ཁྱབ་བྱ་མན་ངག་གི་གནད་གཏུམ་མོའི་དམིགས་པ། དེ་དག་གི་གནས་སྐབས་སུ་དགོས་པའི་མན་ངག་གི་གནད་དང་གསུམ། དང་པོ་ནི། རླུང་འཇུག་གནས་ལྡང་སྡོམ་བཞི་ཀ་ལམ་དུ་བྱེད་པ་སྲོག་རྩོལ་ལམ་རྡོ་རྗེའི་བཟླས་པ།

ཕྱིར་རྒྱུ་བ་ལམ་དུ་བྱེད་པ་ཕྱིར་བཏང་གི་མན་ངག་གསུམ། ནང་དུ་འཇུག་པ་ལམ་དུ་བྱེད་པ་དགང་བའི་མན་ངག་གཉིས། གནས་པ་ལམ་དུ་བྱེད་པ་རླུང་སྦྱོར་གྱི་རྒྱལ་པོ་ཁ་སྦྱོར་དང་བདུན་པོ་རེ་རེ་ཡང་ཉམས་སུ་ལེན་པའི་ཚུལ། མཐར་ཕྱིན་པའི་ཚད། སྐྱོན་གང་སེལ་བ། ཡོན་ཏན་གང་སྐྱེ་བ་སྟེ་མན་ངག་གི་གནད་བཞི་བཞི་དང་ལྡན་པའི་སྒོ་ནས་ཉམས་སུ་ལེན་པའོ། ། གཉིས་པ་ལ་འཁོར་ལོ་ལ་མ་བརྟེན་པ་ལྔ། བརྟེན་པ་གསུམ། མན་ངག་གི་གནད་ལ་བརྟེན་པའི་མྱུར་བ་བདུན་ཏེ་གསུམ་ལས། དང་པོ་འཁོར་ལོ་མ་བརྟེན་པའི་ནང་ཚན་ཐིག་ལེའི་རྣལ་འབྱོར་ལ་བཞིར་ཕྱེ་བས་བཅོ་བརྒྱད་འབྱུང་ལ། དེའི་མྱུར་བ་བདུན་མ་གཏོགས་གཞན་རྣམས་ལམ་སྦྱངས།
ལྟ་བ་བསྐྱངས། དྲོད་ཉམས་བྱུང་རྒྱལ་དུ་བཏང་། ཐུན་གྲངས་མེད། ཐུན་ཚད་མེད། ཡིད་འཇུག་ཡུལ་བརྟག ཁམས་ཚོད་བཟུང་། ཟས་དང་སྤྱོད་ལམ་གྱི་ལྕག་གིས་བསྐུལ་བ་སྟེ་མན་ངག་གི་གནད་བརྒྱད་བརྒྱད་དང་ལྡན་པའི་སྒོ་ནས་ཉམས་སུ་བླང་བར་བྱ་ཞིང་། མྱུར་བ་བདུན་ལ་གཞན་ཕལ་ཆེར་འདྲ་བ་ལས་ཐུན་གྲངས་ཡོད་དེ་ཐུན་བཞི། ཐུན་ཚད་ཡོད་དེ་ཐུན་རེ་ལ་རླུང་སྦྱོར་ཉི་ཤུ་རྩ་བཞིར་རྩ་བཞིར་བཅད་དེ་ཉམས་སུ་ལེན་པའོ། ། གསུམ་པ་དེ་དག་གི་གནས་སྐབས་སུ་དགོས་པའི་མན་ངག་གི་གནད་ལ།
བོགས་འདོན་དང་གེགས་སེལ་གཉིས། དང་པོ་ལ་ཐུན་མོང་དང་། ཐུན་མོང་མིན་པ་གཉིས། དང་པོ་ནི་ཏོག་རྩེ་ཞབས་དང་ཐུན་མོང་བའི་བོགས་འབྱིན་རྣམ་པ་བརྒྱད་དེ། ལུས་སེམས་སྒྲིམ་ལྷོད་གཉིས་རེས་འཇོག ཐུན་དབྲི་བསྐྱེད་གཉིས་རེས་འཇོག ཁ་ཟས་རེས་འཇོག་དང་། སྤྱོད་ལམ་བག་ཡངས། སེམས་ཀྱི་གནད་སྣ་ཚོགས་སུ་འཕོ་བ། ཡུལ་སྣ་ཚོགས་ཀྱི་བདུད་རྩི་བསྟེན་པ་དང་བརྒྱད་པོ་འདི་དག་གོང་འོག་ཀུན་ཏུ་ཅི་རིགས་པར་འཇུག་པ་ཡིན་ནོ། །
གཉིས་པ་ནི་རྣལ་འབྱོར་དབང་ཕྱུག་གི་ལུགས་ཀྱི་གདམ་ངག་དྲུག་སྟེ། ལྟ་བའི་དུག་དབྱུང་། བདུད་རྩི་བསྟེན། ལ་དོར་གསུམ། བསྒོམ་པའི་དུག་དབྱུང་། བདུད་རྩི་བསྟེན། ལ་དོར་གསུམ་སྟེ་དྲུག་གཞུང་ལས་བསྒོམ་པའི་གསུམ་དང་པོར་བཤད་ཀྱང་ཉམས་སུ་ལེན་པའི་ཚེ་ལྟ་བའི་གསུམ་སྔོན་ལ་འབྱུང་བར་གསུངས་ཤིང་། སྐབས་འདིར་རྟོགས་པ་བསྐྱེད་པའི་ཆོས་ལྔ་ལ་སོགས་པ་གཞན་རྣམས་ཀྱང་སྦྱར་བར་བྱ་བ་ཡིན་ནོ། ། གཉིས་པ་གེགས་སེལ་ནི། དེའི་གཙོ་བོ་སྲུང་བ་སུམ་ཅུ་སྟེ།
ཐབས་ཀྱི་ཕྱོགས་སུ་ལྷུང་བའི་གང་ཟག་གི་བར་ཆད་བཞི་ལ་སྲུང་བ་བརྒྱད། ཤེས་རབ་ཀྱི་ཕྱོགས་སུ་ལྷུང་བའི་གང་ཟག་གི་བར་ཆད་བཞི་ལ་སྲུང་བ་བརྒྱད། གཉིས་ཀའི་ཐུན་མོང་གི་སྲུང་བ་བཅུ་བཞི་སྟེ་སུམ་ཅུ་ལས། དང་པོའི་གང་ཟག་གི་(Dབར་ཆད་བཞི་)ནི། (Eལམ་དུ་འཇུག་པ་ན་འཇིག་རྟེན་ཆོས་ཀྱི་བར་ཆད། ལམ་དུ་ཞུགས་པ་ན་ཕྱི་རོལ་བདུད་ཀྱི་བར་ཆད། སེམས་ཅུང་ཟད་བརྟན་པ་ན་བདུད་སྟོབས་འཕེལ་བའི་བར་ཆད་སེམས་ཆེར་བརྟན་པ་ནི་ཏིང་ངེ་འཛིན་ངོ་མི་ཤེས་པའི་བར་ཆད་)དང་བཞི། དེའི་བསྲུང་བ་བརྒྱད་དེ་དད་པ་བརྟན་པོ། སྲུང་བའི་འཁོར་ལོ། སྔགས་ཟློས།
སྔགས་མདུད་དེ་ཐབས་ཀྱི་བསྲུང་བ་བཞི། བར་ཆད་དེ་རྣམས་སེམས་དང་། སྒྱུ་མ་དང་། རང་བཞིན་མེད་པར་ཤེས་པ་སྟེ་ཤེས་རབ་ཀྱི་སྲུང་བ་གསུམ། ཐུན་མོང་དུ་གཞན་དབང་རྟེན་འབྲེལ་དུ་ཤེས་པས་བསྲུང་བའོ། ། གཉིས་པའི་གང་ཟག་གི་བར་ཆད་བཞི་ནི། ཉམས་དང་སྡུག་བསྔལ་བསྐྱེད་པའི་བར་ཆད། གཟུགས་སྟོན་པའི་བར་ཆད། སྒྲ་བརྗོད་པའི་བར་ཆད། ལྟ་གྲུབ་བསྒྱུར་བའི་བར་ཆད་དང་བཞི།
དེའི་སྲུང་བ་བརྒྱད་དེ་བར་ཆད་རྣམས་ཕྱི་རོལ་བདུད་ཀྱིས་བྱས་པ་ན་གསད་པ་བཞི་དང་། ནང་གི་བདུད་ཀྱིས་བྱས་པ་ན་དབང་བཞིའི་བརྡའ་བསྟོན་པས་བཟློག་པར་འགྱུར་རོ། ། གསུམ་པ་གཉིས་ཀའི་(Dཐུན་མོང་གི་སྲུང་བ་བཅུ་བཞི་)ནི། (Eགྲིབ་མ་དྲུག་སྲུང་བ། འཛག་པ་དྲུག་སྲུང་བ། སྒྲིབ་པ་གཉིས་སྲུང་བ་རྣམས་ལས། དང་པོ་གྲིབ་མ་དྲུག་ནི། དམ༡་དོན༢་ཟས༣་གྲོགས༤་གནས༥་རོའི་༦གྲིབ། ། ཅེས་པ་ལྟར་ལ་སྲུང་ཐབས་ཀྱང་དྲུག གཉིས་པ་ལ་འཛག་པ་དྲུག་ནི།
ནད་༡་གདོན༢་ཟས༣་སྤྱོད༤་བདེ༥་རིག༦་འཛག ། ཞེས་པ་ལྟར་ལ་སྲུང་ཐབས་ཀྱང་དྲུག གསུམ་པ་སྒྲིབ་པ་གཉིས་ལ། ཉོན་མོངས་པའི་སྒྲིབ་པ་ནི་རྣམ་རྟོག་རྒྱུན་ཆགས་ཀྱི་དུག་ཡིན་ལ། ཤེས་བྱའི་སྒྲིབ་པ་ནི་ཉམས་སྐྱོན་ཅན་བརྒྱད་)དེ། དང་པོ་ནི་སྲོག་རྩོལ་ལ་སོགས་པའི་དམིགས་པ་གང་ཡང་རུང་བ་ལ་བརྟེན་ནས་སེམས་རྩེ་གཅིག་པས་ཏིང་ངེ་འཛིན་གྱིས་བསྲུང་ནུས་ལ། ཕྱི་མ་ནི་སྐྱོན་མེད་ཀྱི་ཉམས་གསུམ་པོ་གང་རུང་གཅིག་སྐྱེས་པས་བསྲུང་བར་ནུས་ཤིང་། དེ་ལ་སོགས་པའི་གེགས་སེལ་རྣམས་ཀྱང་སྐབས་འདིར་སྦྱར་ཏེ་ཤེས་པར་བྱའོ། ། ལྟ་བ་རང་བྱུང་གི་ཡེ་ཤེས་བཞི་ནི། ལམ་དེ་དག་ཉམས་སུ་བླངས་པ་ལ་བརྟེན་ནས་བྱུང་བའི་ཉོན་མོངས་རང་བྱུང་།
རྣམ་རྟོག་རང་བྱུང་། སྣྲེལ་བཞི་རང་བྱུང་། གསལ་ཞིང་ཡངས་ལ་མི་རྟོག་པའི་རང་བྱུང་གི་ཡེ་ཤེས་ཆེན་པོ་སྟེ་བཞི་ལས་དང་པོ་གཉིས་རྒོད་པ་དང་། གསུམ་པ་ནི་བྱིང་བས་བསྡུས་པས་སྐྱོན་ཅན་དང་། ཕྱི་མ་ནི་སྐྱོན་མེད་ཡིན་ཞིང་། སྔ་མ་གསུམ་བྱུང་རྒྱལ་གྱི་གནད་ཀྱིས་བསྐྱངས་པ་ལ་བརྟེན་ནས་སྐྱོན་མེད་སྐྱེ་བའི་སྣ་འདྲེན་དུ་འགྲོ་ལ། ཕྱི་མ་འབད་རྩོལ་དྲག་པོས་བསྐྱངས་པ་ལ་བརྟེན་ནས་དོན་གྱི་ཡེ་ཤེས་སྐྱེ་བའི་རྒྱུར་འགྱུར་བ་ཡིན་ནོ། ། གྲུབ་མཐའ་མ་འདྲེས་ལ་ཡོངས་སུ་རྫོགས་པ་ནི། འཇིག་རྟེན་པའི་ལམ་དུ་ལྟ་བ་སྐྱོན་མེད་དེ་བསྐྱངས་པ་ལས། འདས་ལམ་ས་བདུན་པ་ནས་བཅུ་པའི་བར་ལ་རིགས་དྲུག་སོ་སོའི་སྐད་དུ་ཆོས་སྟོན་ནུས་པ་ལ་སོགས་པ་འབྱུང་བའོ། །
འདའ་ཁ་མ་འོད་གསལ་བ་ནི། ཚེ་འདི་ཉིད་ལ་གྲུབ་མཐའ་མ་སྙོགས་ན། གང་ཟག་འབྲིང་པོའི་ལམ་འདའ་ཁ་མ་སྦྱོང་བ་སྟེ། དེ་ཡང་སྐྱོན་མེད་ཀྱི་ལྟ་བ་ལ་གོམས་འདྲིས་བསྟེན་པ་དང་། འཆི་བ་འོད་གསལ་ཆོས་སྐུ་ངོ་ཤེས་པར་བྱའོ་སྙམ་པའི་དྲིན་འདུན་དང་ལྡན་པའི་སྒོ་ནས་འཆི་བའི་རླུང་གིས་རྐྱེན་བྱས་ནས་རྩ་རྣམས་བྲལ་ཏེ་རླུང་སེམས་ཐམས་ཅད་དབུ་མར་ཐིམ་པས་སྟོང་གསལ་མཆོག་གི་ཏིང་ངེ་འཛིན་སྐྱེད་པར་བྱེད་པ་ཡིན་ཞིང་། དེ་ལ་བརྟེན་ནས་གང་ཟག་གི་དབང་པོའི་བྱེ་བྲག་གིས་གྲུབ་མཐའ་བསྙོགས་པའམ། རིག་པ་འཛིན་པའམ། མཐོ་རིས་ཀྱི་ལུས་རྟེན་ལ་སོགས་པ་ཐོབ་པར་འགྱུར་རོ། ། བར་དོ་རང་བྱུང་གི་ཡེ་ཤེས་གསལ་ལ་མི་རྟོག་པ་ནི། གལ་ཏེ་འདའ་ཁ་མ་མ་ཐེབ་ན།
གང་ཟག་ཐ་མའི་ལམ་བར་དོ་སྦྱོང་བ་སྟེ། དེ་ལ་སྔོན་འགྲོ་དང་། དངོས་གཞི་གཉིས། དང་པོ་ནི། བདག་ལ་གསང་དབང་ལམ་སོགས་དང་བཅས་པ་སྟོན་པར་མཛད་པ་པོ་ནང་རང་བྱུང་གི་ཡེ་ཤེས་སྟོན་པར་བྱེད་པའི་བླ་མ་རྡོ་རྗེ་སློབ་དཔོན་ལོངས་སྤྱོད་རྫོགས་པའི་སྐུ་དྲན་པ། དེས་བསྟན་པའི་ལམ་བདག་བྱིན་གྱིས་བརླབས་པའི་རིམ་པ་དྲན་པ། དེ་ལས་བྱུང་བའི་ལྟ་བ་རང་བྱུང་གི་ཡེ་ཤེས་བཞི་དྲན་པ་སྟེ། རྣམ་གསུམ་འབྲེལ་པ་ཅན་དུ་དུས་རྒྱུན་དང་། ཁྱད་པར་འཇིགས་ཤིང་ཉམ་ང་བ་དང་། ཟས་བཟའ་བ་དང་།
གཉིད་དུ་འགྲོ་ཁ་རྣམས་སུ་དྲན་པར་བྱས་པ་ལ་བརྟེན་ནས་རྨི་ལམ་ཚུན་ཆད་དུ་དེ་གསུམ་གྱི་སྣང་བ་འབྱུང་བའོ། ། གཉིས་པ་ནི་བར་དོར་ཡིད་ཀྱི་ལུས་བླངས་ཏེ་འཇིགས་པའི་སྒྲ་བཞི། ཉམ་ང་བའི་གཡང་ས་གསུམ་སྟེ་རྐྱེན་བདུན་ཤར་བ་ན་སྔར་གོམས་པའི་སྟོབས་ཀྱིས་དྲན་པ་རྣམ་གསུམ་རང་བབས་སུ་འབྱུང་ལ། དེ་ལ་བརྟེན་ནས་བསྣམ་བྱ་རྣམས་ཨཱ་ལི་ཀཱ་ལིའི་རྣམ་པར་ཤར་ཏེ་བར་དོ་དེ་ཉིད་དུ་གྲུབ་མཐའ་བསྙོགས་པའམ། རིག་པ་འཛིན་པ་ལ་སོགས་པར་འགྱུར་ལ། ལུས་རྟེན་དེ་ཉིད་ལ་ས་ལམ་ལྷག་མ་རྣམས་རིམ་གྱིས་བགྲོད་དེ། འབྲས་བུ་ལོངས་སྤྱོད་རྫོགས་པའི་སྐུ་རང་བཞིན་གྱི་ལྷུན་གྲུབ་ཐོབ་པར་འགྱུར་བ་ཡིན་ནོ། ། གསུམ་པ་ཤེས་རབ་ཡེ་ཤེས་ཀྱི་ལམ་སོགས་ལ། ལམ་དཀྱིལ་འཁོར་འཁོར་ལོ་ཐབས་ཀྱི་ལམ། ལྟ་བ་ལྷན་ཅིག་སྐྱེས་པའི་ཡེ་ཤེས་ཡས་བབས་ཀྱི་དགའ་བ་བཞི།
གྲུབ་མཐའ་བདེ་སྟོང་རྒྱ་ཆུང་བ། འདའ་ཁ་མ་འཆི་བའི་ཚེ་རྡོ་རྗེ་སེམས་དཔའ་འབྱོན་པར་འགྱུར་ལ། བར་དོ་ལྷན་སྐྱེས་ཀྱི་བདེ་བ། འབྲས་བུ་ཆོས་ཀྱི་སྐུ་དང་དྲུག དང་པོ་ལ་སྔོན་འགྲོ་དང་། དངོས་གཞི་གཉིས། དང་པོ་ནི། ཁྲིད་ཀྱི་སྔོན་འགྲོ་བསག་སྦྱངས་དང་། ཐུན་གྱི་སྔོན་འགྲོ་བསམ་གཏན་གྱི་ཡན་ལག་དགུ་རྣམས་སོ། ། གཉིས་པ་ལ་ལམ་རྒྱས་པ་དང་བསྡུས་པ་གཉིས།
དང་པོ་ནི། རིག་མ་དག་པ། ལུས་ངག་གཉིས་མཉམ་པ། བྱིན་རླབས་མཉམ་པ། འདོད་པ་མཉམ་པ། མན་ངག་གི་གནད་ཀྱིས་ཟིན་པ་དང་ལྔའི་ཕྱི་མ་ལ་བྱང་ཆུབ་ཀྱི་སེམས་དབབ། བཟུང་། བཟློག ཁྱབ། མི་ཉམས་པར་བྱ་བ་རྣམས་ཀྱིས་བསྡུས་ཏེ་ཤེས་པར་འགྱུར་རོ། །
གཉིས་པ་ནི་སྦྱོར་བ་ཐུར་སེལ་གྱི་རླུང་དབང་དུ་བྱ་བ། དངོས་གཞི་དབབ་བཟུང་གི་སྒོ་ནས་ཡེ་ཤེས་ངོས་བཟུང་བ། རྗེས་བཟློག་ཁྱབ་ཀྱི་སྒོ་ནས་བྱང་སེམས་མི་ཉམས་པར་བྱ་བ་གསུམ་གྱིས་བསྡུས་ཏེ་ཤེས་པར་འགྱུར་རོ། ། ལྟ་བ་ལྷན་ཅིག་སྐྱེས་པའི་ཡེ་ཤེས་ཡས་བབས་ཀྱི་དགའ་བ་བཞི་ནི། ལམ་དེ་དག་ཉམས་སུ་བླངས་པ་ལ་བརྟེན་ནས་འབྱུང་བའི་དགའ་བ། མཆོག་དགའ། དགའ་བྲལ། ལྷན་ཅིག་སྐྱེས་པའི་དགའ་བ་སྟེ། ནང་སེལ་གྱིས་དབྱེ་ན། ཕྱི་གོ་རིམ་ལ་ལྟོས་པའི་དགའ་བ་བཞི།
ནང་གནས་ལ་ལྟོས་པའི་དགའ་བ་བཞི། སྤང་བྱ་ལ་ལྟོས་པའི་དགའ་བ་བཞི། རང་གི་ངོ་བོ་ལ་ལྟོས་པའི་དགའ་བ་བཞི་རྣམས་ལས་བཞི་ཚན་ཐམས་ཅད་ཀྱི་དགའ་བ་དང་པོ་གསུམ་ནི། སྲེད་པས་བསྡུས་པས་སྐྱོན་ཅན་དང་། ཕྱི་མ་རྣམས་ནི་སྐྱོན་མེད་ཡིན་ཞིང་། སྔ་མ་གསུམ་བྱུང་རྒྱལ་གྱི་གནད་ཀྱིས་བསྐྱངས་པ་ལ་བརྟེན་ནས་སྐྱོན་མེད་སྐྱེ་བའི་སྣ་འདྲེན་དུ་འགྲོ་ལ། ཕྱི་མ་འབད་རྩོལ་དྲག་པོས་བསྐྱངས་པ་ལ་བརྟེན་ནས་དོན་གྱི་ཡེ་ཤེས་སྐྱེ་བའི་རྒྱུར་འགྱུར་རོ། ། གྲུབ་མཐའ་བདེ་སྟོང་རྒྱ་ཆུང་བ་ནི། འཇིག་རྟེན་པའི་ལམ་དུ་ལྟ་བ་སྐྱོན་མེད་དེ་བསྐྱངས་པ་ལས་འདས་ལམ་ས་བཅུ་གཅིག་པ་དང་། བཅུ་གཉིས་པ་ལ་མྱ་ངན་ལས་འདས་པའི་ཆོས་ཐམས་ཅད་བདེ་སྟོང་དུ་རྟོགས་པར་འགྱུར་བ་ཡིན་ནོ། །
འདའ་ཁ་མ་འཆི་བའི་ཚེ་རྡོ་རྗེ་སེམས་དཔའ་འབྱོན་པར་འགྱུར་བ་ནི། ཚེ་འདི་ལ་གྲུབ་མཐའ་མ་བསྙོགས་ན་གང་ཟག་འབྲིང་པོའི་ལམ་འདའ་ཁ་མ་སྦྱོང་བ་སྟེ། དེ་ཡང་སྐྱོན་མེད་ཀྱི་ལྟ་བ་ལ་གོམས་འདྲིས་བསྟེན་པ་དང་། འཆི་བ་དོན་དམ་པའི་བདེན་པ་ངོ་ཤེས་པར་བྱའོ་སྙམ་པའི་དྲན་འདུན་དང་ལྡན་པའི་སྒོ་ནས་འཆི་བའི་རླུང་གིས་རྐྱེན་བྱས་རྩ་རྣམས་བྲལ་ཏེ་རླུང་སེམས་ཐིག་ལེ་ཐམས་ཅད་ཀྱི་དྭངས་མ་དབུ་མར་ཐིམ་ནས་སྙིང་ཁར་ཉི་ཟླ་ཁ་སྦྱར་དུ་གྱུར་པ་ལས་བདེ་སྟོང་མཆོག་གི་ཏིང་ངེ་འཛིན་སྐྱེད་པར་བྱེད་པ་ཡིན་ཞིང་། དེ་ལ་རྟེན་ནས་གང་ཟག་གི་དབང་པོའི་བྱེ་བྲག་གིས་གྲུབ་མཐའ་བསྙོགས་པའམ། རིག་པ་འཛིན་པ་ལ་སོགས་པར་འགྱུར་རོ། ། བར་དོ་ལྷན་སྐྱེས་ཀྱི་བདེ་བ་ནི། གལ་ཏེ་འདའ་ཁ་མ་མ་ཐེབ་ན་གང་ཟག་ཐ་མའི་ལམ་བར་དོ་སྦྱོང་བ་སྟེ། དེ་ལ་སྔོན་འགྲོ་དང་། དངོས་གཞི་གཉིས།
དང་པོ་ནི། བདག་ལ་ཤེས་རབ་ཡེ་ཤེས་ཀྱི་དབང་ལམ་སོགས་དང་བཅས་པ་སྟོན་པར་མཛད་པ་པོ་གསང་བ་ལྷན་ཅིག་སྐྱེས་པའི་ཡེ་ཤེས་སྟོན་པར་བྱེད་པའི་བླ་མ་རྡོ་རྗེ་སློབ་དཔོན་ཆོས་ཀྱི་སྐུ་དྲན་པ། དེས་བསྟན་པའི་ལམ་དཀྱིལ་འཁོར་འཁོར་ལོ་དྲན་པ། དེ་ལས་བྱུང་བའི་ལྟ་བ་ཡས་བབས་ཀྱི་དགའ་བ་བཞི་དྲན་པ་སྟེ་རྣམ་གསུམ་འབྲེལ་པ་ཅན་དུ་དུས་རྒྱུན་དང་། ཁྱད་པར་འཇིགས་ཤིང་ཉམ་ང་བ་དང་། ཟས་བཟའ་བ་དང་། གཉིད་དུ་འགྲོ་ཁ་རྣམས་སུ་དྲན་པར་བྱས་པ་ལ་བརྟེན་ནས་རྨི་ལམ་ཚུན་ཆད་དུ་དེ་གསུམ་གྱི་སྣང་བ་འབྱུང་བའོ། ། གཉིས་པ་ནི། བར་དོར་ཡིད་ཀྱི་ལུས་བླངས་ཏེ་འཇིགས་པའི་སྒྲ་བཞི། ཉམ་ང་བའི་གཡང་ས་གསུམ་སྟེ་རྐྱེན་བདུན་ཤར་བ་ན་སྔར་གོམས་པའི་སྟོབས་ཀྱིས་དྲན་པ་རྣམ་གསུམ་རང་བབས་སུ་འབྱུང་ལ།
དེ་ལ་བརྟེན་ནས་བསྒོམ་བྱ་རྣམས་བྱང་ཆུབ་ཀྱི་སེམས་དཀར་དམར་གྱི་རྣམ་པར་ཤར་ཏེ་བར་དོ་ཉིད་དུ་གྲུབ་མཐའ་བསྙོགས་པའམ། རིག་པ་འཛིན་པ་ལ་སོགས་པར་འགྱུར་ལ། ལུས་རྟེན་དེ་ཉིད་ལ་ས་ལམ་ལྷག་མ་རྣམས་བགྲོད་དེ་འབྲས་བུ་ཆོས་ཀྱི་སྐུ་རང་བཞིན་གྱི་ལྷུན་གྲུབ་ཐོབ་པར་འགྱུར་བ་ཡིན་ནོ། ། བཞི་པ་དབང་བཞི་པའི་ལམ་སོགས་ལ་ལམ་རྡོ་རྗེའི་རྦ་རླབས། ལྟ་བ་ཤིན་ཏུ་རྣམ་པར་དག་པའི་དེ་ཁོ་ན་ཉིད་ལས་བསྟན་པའི་དགའ་བ་བཞི། གྲུབ་མཐའ་བདེ་སྟོང་རྒྱ་ཆེན་པོ། འདའ་ཁ་མ་ལམ་ཕྱག་རྒྱ་ཆེན་པོ་ནས་འཕོ་བ། བར་དོ་བདེ་སྟོང་མཆོག་གི་ཡེ་ཤེས། འབྲས་བུ་ངོ་བོ་ཉིད་ཀྱི་སྐུ་དང་དྲུག དང་པོ་ནི།
སྲོག་རྩོལ་ལ་སོགས་པ་སྔོན་དུ་འགྲོ་བའི་སྒོ་ནས་འོག་རླུང་བསྐྱོད་པ་ལུས་ཀྱི་རྦ་རླབས། ངག་འདྲེན་པ་ཞི་དྲག་ངག་གི་རྦ་རླབས། ཏིང་ངེ་འཛིན་སེམས་ཀྱི་རྦ་རླབས་གསུམ་གྱི་ཕྱི་མ་ལ་ཐབས་ཀྱི་རྒྱུད་དག་པར་བྱ་བའི་སྐད་ཅིག་མ་གསུམ། ཤེས་རབ་ཀྱི་རྒྱུད་དག་པར་བྱ་བའི་སྐད་ཅིག་མ་གསུམ། གཉིས་ཀའི་རྒྱུད་སོ་སོར་དག་པར་བྱ་བའི་སྐད་ཅིག་མ་གཅིག་རྣམས་ཀྱིས་བསྡུས་པ་ཡིན་ནོ། ། ལྟ་བ་ཤིན་ཏུ་རྣམ་པར་དག་པའི་དེ་ཁོ་ན་ཉིད་ལས་བསྟན་པའི་དགའ་བ་བཞི་ནི། ལམ་དེ་དག་ཉམས་སུ་བླངས་པ་ལ་བརྟེན་ནས་འབྱུང་བའི་དགའ་བ། མཆོག་དགའ། དགའ་བྲལ། ལྷན་ཅིག་སྐྱེས་པའི་དགའ་བ་སྟེ་བཞི་ལས།
དང་པོ་གསུམ་ནི་སྲེད་པས་བསྡུས་པས་སྐྱོན་ཅན་དང་། ཕྱི་མ་ནི་སྐྱོན་མེད་ཡིན་ཞིང་། སྔ་མ་གསུམ་བྱུང་རྒྱལ་གྱི་གནད་ཀྱིས་བསྐྱངས་པ་ལ་བརྟེན་ནས་སྐྱོན་མེད་སྐྱེ་བའི་སྣ་འདྲེན་དུ་འགྲོ་ལ། ཕྱི་མ་འབད་རྩོལ་དྲག་པོས་བསྐྱངས་པ་ལ་བརྟེན་ནས་དོན་གྱི་ཡེ་ཤེས་སྐྱེ་བའི་རྒྱུར་འགྱུར་རོ། ། འབྲས་བུ་བཞིའི་ཚུལ་གྱི་ལུས་སེམས་ལ་ཕན་འདོགས་པ་སྟེ། རྒྱུ་མཐུན་པས་ནི་སྐྲ་དཀར་འཇོམས། ། རྣམ་པར་སྨིན་པས་སྟོབས་སྟེར་བྱེད། ། སྐྱེས་བུ་བྱེད་པས་རྣམ་པར་འཕེལ། ། དྲི་མ་མེད་པས་འབྲས་བུར་འགྱུར། ། ཞེས་པ་ལྟར་རོ། །
གྲུབ་མཐའ་བདེ་སྟོང་རྒྱ་ཆེན་པོ་ནི། འཇིག་རྟེན་པའི་ལམ་དུ་ལྟ་བ་སྐྱོན་མེད་དེ་བསྐྱངས་པ་ལས་འདས་ལམ་ས་བཅུ་གསུམ་པའི་ཕྱེད་སྔ་མ་ལ་འཁོར་འདས་ཀྱི་ཆོས་ཐམས་ཅད་བདེ་སྟོང་དུ་རྟོགས་པར་འགྱུར་བ་ཡིན་ནོ། ། འདའ་ཁ་མ་ལམ་ཕྱག་རྒྱ་ཆེན་པོ་ནས་འཕོ་བ་ནི་སྦྱངས་པ། གོམས་པ། ལས་ལ་སྦྱར་བ་གསུམ་གྱིས་ཤེས་པར་འགྱུར་རོ། ། བར་དོ་བདེ་སྟོང་མཆོག་གི་ཡེ་ཤེས་ནི། གལ་ཏེ་འདའ་ཁ་མ་མ་ཐེབ་ན་གང་ཟག་ཐ་མའི་ལམ་བར་དོ་སྦྱོང་བ་སྟེ། དེ་ལ་སྔོན་འགྲོ་དང་། དངོས་གཞི་གཉིས། དང་པོ་ནི།
བདག་ལ་དབང་བཞི་པ་ལམ་སོགས་དང་བཅས་པ་སྟོན་པར་མཛད་པ་པོ་མཐར་ཐུག་དེ་ཁོ་ན་ཉིད་དུ་ཆོས་ཐམས་ཅད་ཤིན་ཏུ་རྣམ་དག་སྟོན་པར་བྱེད་པའི་བླ་མ་རྡོ་རྗེ་སློབ་དཔོན་ངོ་བོ་ཉིད་ཀྱི་སྐུ་དྲན་པ། དེས་བསྟན་པའི་ལམ་རྡོ་རྗེ་རྦ་རླབས་དྲན་པ། དེ་ལས་བྱུང་བའི་ལྟ་བ་མས་བརྟན་པའི་དགའ་བ་བཞི་དྲན་པ་སྟེ་རྣམ་གསུམ་འབྲེལ་པ་ཅན་དུ་དུས་རྒྱུན་དང་། ཁྱད་པར་འཇིགས་ཤིང་ཉམ་ང་བ་དང་། ཟས་བཟའ་བ་དང་། གཉིད་དུ་འགྲོ་ཁ་རྣམས་སུ་དྲན་པར་བྱས་པ་ལ་བརྟེན་ནས་རྨི་ལམ་ཚུན་ཆད་དུ་དེ་གསུམ་གྱི་སྣང་བ་འབྱུང་བའོ། ། གཉིས་པ་དངོས་གཞི་ནི། བར་དོར་ཡིད་ཀྱི་ལུས་བླངས་ཏེ་འཇིགས་པའི་སྒྲ་བཞི། ཉམ་ང་བའི་གཡང་ས་གསུམ་སྟེ་རྐྱེན་བདུན་ཤར་བ་ན་སྔར་གོམས་པའི་སྟོབས་ཀྱིས་དྲན་པ་རྣམ་གསུམ་རང་བབས་སུ་འབྱུང་ལ། དེ་ལ་བརྟེན་ནས་བསྣམ་བྱ་རྣམས་རྩ་གསུམ་དུ་རླུང་ལྡང་འཇུག་གནས་གསུམ་བྱེད་པ་མཐོང་སྟེ་བར་དོ་དེ་ཉིད་དུ་གྲུབ་མཐའ་བསྙོགས་པའམ།
རིག་པ་འཛིན་པ་ལ་སོགས་པར་འགྱུར་ལ། ལུས་རྟེན་དེ་ཉིད་ལ་ས་ལམ་ལྷག་མ་རྣམས་རིམ་གྱིས་བགྲོད་དེ་འབྲས་བུ་ངོ་བོ་ཉིད་ཀྱི་སྐུ་རང་བཞིན་གྱི་ལྷུན་གྲུབ་ཐོབ་པར་འགྱུར་བ་ཡིན་ནོ། ། གསུམ་པ་འབྲས་བུ་སྐུ་ལྔ་མངོན་དུ་འགྱུར་བའི་ཚུལ་ནི། གཞུང་ལས། ཕྱག་རྒྱ་ཆེན་པོ་འབྲས་བུའི་རྒྱུད་ནི་འབྲས་བུའི་དབང་བཞིན་ཐམས་ཅད་མཁྱེན་ཏོ། ། ཞེས་གསུངས་ཏེ། འབྲས་བུ་གྲུབ་པ་ཕྱག་རྒྱ་ལ་ལྟོས་དགོས་ཤིང་། དེའི་གོང་ན་འབྲས་བུ་གཞན་མེད་པས། ཕྱག་རྒྱ་ཆེན་པོ་འབྲས་བུའི་རྒྱུད་ཅེས་བྱ་ལ། དེ་མངོན་དུ་བྱེད་པའི་ཐབས་ནི་འབྲས་བུ་ལ་མཚམས་སྦྱོར་བ།
ཉེ་རྒྱུའི་དབང་ལ་བརྟེན་ནས་འགྲོས་བཞི་ཐིམ་པ་སྟེ། དེ་ཡང་བུམ་དབང་རྩའི་འགྲོས་ཐིམ་པས་སྐུ་ཐམས་ཅད་མཁྱེན་པ། གསང་དབང་ཡི་གེའི་འགྲོས་ཐིམ་པས་གསུང་ཐམས་ཅད་མཁྱེན་པ། ཤེས་རབ་ཡེ་ཤེས་བདུད་རྩིའི་འགྲོས་ཐིམ་པས་ཐུགས་ཐམས་ཅད་མཁྱེན་པ། དབང་བཞི་པ་སྙིང་པོ་ཡེ་ཤེས་རླུང་གི་འགྲོས་ཐིམ་པས་སྐུ་གསུང་ཐུགས་ཐམས་ཅད་མཁྱེན་པ། རྟེན་གནས་གྱུར་སྐུ་བཞིའི་དུས་ཉིད་ན་བརྟེན་པ་ཀུན་གཞི་ཡང་གནས་གྱུར་ཏེ་ཤིན་ཏུ་རྣམ་པར་དག་པ་ངོ་བོ་ཉིད་ལྷུན་གྱིས་གྲུབ་པའི་སྐུ་མངོན་དུ་བྱེད་པ་ཡིན་ནོ། ། དེ་ལྟར་ན་རྟེན་གནས་གྱུར་གྱི་དུས་ཉིད་ན་བརྟེན་པ་གནས་གྱུར་ཡང་ཡིན་ལ། བརྟེན་པ་གནས་གྱུར་གྱི་དུས་ཉིད་ན་རྟེན་གནས་གྱུར་ཡང་ཡིན་པས། རྟེན་དང་བརྟེན་པ་ཐམས་ཅད་རང་རིག་པའི་ཡེ་ཤེས་གཅིག་གི་ངོ་བོར་དབྱེར་མི་ཕྱེད་ཅིང་རོ་མཉམ་དུ་གྱུར་པ་དེ་ལས་མ་གཡོས་བཞིན་དུ་སྲིད་པ་ཇི་སྲིད་པ་དེ་སྲིད་དུ་སེམས་ཅན་གྱི་དོན་འབད་མེད་དུ་འབྱུང་བ་ཡིན་ནོ། ། གསུམ་པ་ངེས་ཤེས་ཁྱད་པར་ཅན་བསྐྱེད་ཅིང་ཏིང་ངེ་འཛིན་ངོ་ཤེས་པར་བྱ་བའི་ཕྱིར་ལམ་གྱི་ས་མཚམས་རྣམ་པར་གཞག་པ་ལ།
ཚད་མ་བཞི་དང་སྙན་བརྒྱུད་བཞིའི་སྒོ་ནས་ངེས་ཤེས་བསྐྱེད་པ་དང་། ཏིང་ངེ་འཛིན་ངོ་ཤེས་པར་བྱ་བའི་ཕྱིར་ལམ་གྱིས་ས་མཚམས་རྣམ་པར་གཞག་པ་དང་། འཁོར་ལོ་བསྐོར་བ་གྲུབ་པའི་རྟགས་དང་བཅས་པའོ། ། དང་པོ་ལ་ཚད་མ་བཞིའི་སྒོ་ནས་དང་། སྙན་བརྒྱུད་བཞིའི་སྒོ་ནས་ངེས་ཤེས་བསྐྱེད་པ་གཉིས། དང་པོ་ནི། བསྒོམས་སྟོབས་ཀྱིས་རང་རྒྱུད་ལ་གཞི་ལམ་འབྲས་གསུམ་གྱི་ཉམས་སྐྱེས་པ་ན་ཚད་མ་བཞིའི་སྒོ་ནས་འདི་ནི་གཞི་ལམ་འབྲས་གསུམ་དངོས་མ་ཡིན་གྱི། དེ་གསུམ་གྱི་ཉམས་ཏིང་ངེ་འཛིན་ཡིན་ནོ་སྙམ་དུ་ངེས་ཤེས་བསྐྱེད་པ་སྟེ། ངེས་ཤེས་བསྐྱེད་པའི་ཚུལ་ནི་ཚད་མ་བཞིའི་ཡིག་ཆུང་ལས་ཤེས་པར་བྱའོ། ། གཉིས་པ་ནི།
དེ་ལྟ་བུའི་ཉམས་མྱོང་ཚད་མ་བཞི་ལྡན་དེ་ཡང་སྙན་བརྒྱུད་བཞི་དང་ལྡན་པའི་རྡོ་རྗེ་ཐེག་པའི་ལམ་ཉམས་སུ་བླངས་པ་ལ་བརྟེན་ནས་འབྱུང་གི་སྙན་བརྒྱུད་ཀྱི་རྟེན་འབྲེལ་མ་འགྲིག་ན་མི་འབྱུང་ངོ་། ། ཞེས་སྙན་བརྒྱུད་བཞི་དང་ལྡན་པའི་སྔགས་ཀྱི་ལམ་གྱིས་གུས་པར་བྱེད་པ་སྟེ། འདི་གཉིས་ནི་དོན་བསྡུས་མ་ལས། ཚད་མ་སྙན་བརྒྱུད་བཞི་ཡིས་སྤྲོས་པ་བཅད། ། ཅེས་གསུངས་པའི་དོན་ནོ། ། གཉིས་པ་ལ་ལམ་སྤྱིའི་ས་མཚམས་རྣམ་པར་གཞག་པ་དང་། བྱེ་བྲག་ཏུ་འཇིག་རྟེན་པའི་ལམ་གྱི་ས་མཚམས་རྣམ་པར་གཞག་པ་གཉིས། དང་པོ་ནི། གཞུང་ལས། རྟེན་ཅིང་འབྲེལ་པར་འབྱུང་བ་ལྔས་ལམ་ཡོངས་སུ་རྫོགས་པ་བསྟན་ཏོ། །
ཞེས་གསུངས་ཏེ། ལམ་གྱིས་མཚོན་ནས་རྒྱུ་ཡོངས་སུ་རྫོགས་པ། ལམ་ཡོངས་སུ་རྫོགས་པ། འབྲས་བུ་ཡོངས་སུ་རྫོགས་པར་བསྟན་ཏོ་ཞེས་པའི་དོན་ནོ། ། དེ་ཡང་རྒྱུ་ལ་སྦྱར་ན་རྟེན་དང་། བརྟེན་པ་གཉིས་ལས། དང་པོ་རྟེན་ལ་སྦྱར་ན་ཕྱི་རོལ་གྱི་ཡུལ། ལུས་རྩ། རྩ་ཡི་གེ ཁམས་བདུད་རྩི།
སྙིང་པོ་ཡེ་ཤེས་རླུང་དང་ལྔ་ནི། གོ་རིམ་བཞིན་དུ་ཕྱི་རྟེན་འབྲེལ། ནང་རྟེན་འབྲེལ། གསང་བ་རྟེན་འབྲེལ། དེ་ཁོ་ན་ཉིད་རྟེན་འབྲེལ། མཐར་ཐུག་རྟེན་འབྲེལ་འགྲིག་པའི་གཞི་ཡིན་ནོ། ། བརྟེན་པ་ལ་སྦྱར་ན་སྒོ་ལྔའི་རྣམ་ཤེས། དྲུག་པ་ཡིད་ཀྱི་རྣམ་ཤེས། ཉོན་ཡིད། ཀུན་གཞི་རྣམ་ཤེས།
དེ་རྣམས་ཀྱི་ཆོས་ཉིད་དང་ལྔ་ནི་གོ་རིམ་བཞིན་རྟེན་འབྲེལ་ལྔ་འགྲིག་པའི་གཞི་ཡིན་ནོ། ། ལམ་ལ་སྦྱར་ན་བགྲོད་བྱེད་ཀྱི་ལམ་དང་། བགྲོད་བྱའི་ལམ་ལ་སྦྱར་བ་གཉིས་ལས། དང་པོ་ལ་སྨིན་བྱེད་དབང་དང་། གྲོལ་བྱེད་ལམ་ལ་སྦྱར་བ་གཉིས་ཀྱི། དང་པོ་སྨིན་བྱེད་དབང་ལ་སྦྱར་ན་སྟ་གོན་ནམ་འཇུག་པ། བུམ་དབང་། གསང་དབང་། ཤེས་རབ་ཡེ་ཤེས། དབང་བཞི་པ་དང་ལྔ་ནི་གོ་རིམ་བཞིན་དུ་རྟེན་འབྲེལ་ལྔ་དང་པོར་སྒྲིག་པའི་ཐབས་སོ། །
གྲོལ་བྱེད་ལམ་ལ་སྦྱར་ན་ལམ་གྱི་སྔོན་འགྲོ། ལམ་བསྐྱེད་རིམ། བདག་བྱིན་གྱིས་བརླབས་པའི་རིམ་པ། དཀྱིལ་འཁོར་འཁོར་ལོ། རྡོ་རྗེ་རྦ་རླབས་དང་ལྔ་ནི་གོ་རིམ་བཞིན་དུ་རྟེན་འབྲེལ་ལྔ་འགྲིག་ཟིན་གོམས་པར་བྱེད་པའི་ཐབས་སོ། ། གཉིས་པ་བགྲོད་བྱའི་ལམ་ལ་སྦྱར་ན་ཚོགས། སྦྱོར། མཐོང་། སྒོམ། མཐར་ཕྱིན་གྱི་ལམ་ལྔའམ།
ཚོགས་སྦྱོར། བུམ་དབང་ས་དྲུག གསང་དབང་ས་བཞི། ཤེས་རབ་ཡེ་ཤེས་ས་གཉིས། དབང་བཞི་པ་ས་ཕྱེད་དེ་ལྔ་ནི་གོ་རིམ་བཞིན་རྟེན་འབྲེལ་ལྔ་འགྲིག་པའི་ཕན་ཡོན་ཡིན་ནོ། ། འབྲས་བུ་ལ་སྦྱར་ན་སྤྲུལ་སྐུ། ལོངས་སྐུ། ཆོས་སྐུ། ངོ་བོ་ཉིད་སྐུ། ཤིན་ཏུ་རྣམ་པར་དག་པ་ངོ་བོ་ཉིད་ལྷུན་གྲུབ་ཀྱི་སྐུ་དང་ལྔ་ནི་གོ་རིམ་བཞིན་དུ་རྟེན་འབྲེལ་ལྔ་འགྲིག་པའི་འབྲས་བུ་ཡིན་ཞིང་།
ཞིབ་ཏུ་ཆོས་རྗེ་པས་མཛད་པའི་རྟེན་འབྲེལ་ལྔའི་ཡི་གེ་ལས་ཤེས་པར་བྱ་ལ། འདི་ནི་དོན་བསྡུས་མ་ལས། རྟེན་འབྲེལ་ལྔ་ཡིས་ལམ་གྱི་ས་མཚམས་དབྱེ། ། ཞེས་གསུངས་པའི་དོན་ཡིན་ནོ། ། གཉིས་པ་བྱེ་བྲག་འཇིག་རྟེན་པའི་ལམ་གྱི་ས་མཚམས་རྣམ་པར་གཞག་པ་ནི། རྗེ་ས་སྐྱ་པ་ཆེན་པོའི་དོན་བསྡུས་མ་ལས། འདུས་པ་གསུམ་ལ་དཔེ་གསུམ་སྦྱར་བ་ཡིས། ལམ་གྱི་ས་མཚམས་ཐེ་ཚོམ་མེད་པར་མཛོད། ། ཅེས་གསུངས་ཏེ། ཁམས་འདུས་པ་དང་པོའི་ཚེ་རྩ་རླུང་གི་ཟུག་ཆེ།
ཏིང་ངེ་འཛིན་མི་གསལ་ཞིང་མི་བརྟན། ཡུལ་རྐྱེན་གྱིས་གནོད་པ་བསྐྱེལ། དཔེ་དགུན་གྱི་རླུང་པོ་ལག་ཆ་ཅན་དང་འདྲ། ཁམས་འདུས་པ་བར་པའི་ཚེ་རྩ་རླུང་གི་ཟུག་དང་བྲལ། ཏིང་ངེ་འཛིན་ཅུང་ཟད་གསལ་ཞིང་བརྟན། ཡུལ་རྐྱེན་གྱིས་ཕན་གནོད་མེད། དཔེ་དཔྱིད་ཀྱི་རླུང་པོ་ལག་ཆ་བྲི་བ་དང་འདྲ། ཁམས་འདུས་པ་མཐའ་མའི་ཚེ་རྩ་རླུང་གི་ཟུག་དང་བྲལ། ཏིང་ངེ་འཛིན་གསལ་ཞིང་བརྟན། ཡུལ་རྐྱེན་གྱིས་ཕན་འདོགས།
དཔེ་དབྱར་གྱི་རླུང་པོ་ལག་ཆ་བྲལ་བ་དང་འདྲའོ། ། དེ་ལྟར་ན་ཁམས་འདུས་པ་གསུམ་གྱི་ས་མཚམས་དང་ཏིང་ངེ་འཛིན་ཤེས་པར་བྱས་ལ། དེ་དང་དེའི་ཐད་སོའི་ལམ་ཉམས་སུ་བླངས་པ་ལ་བརྟེན་ནས་འཇིག་རྟེན་པའི་ལམ་ཚོགས་སྦྱོར་གཉིས་བགྲོད་པ་ཡིན་ནོ། ། གསུམ་པ་འཁོར་ལོ་བསྐོར་བ་གྲུབ་པའི་རྟགས་དང་བཅས་པ་ནི། དེ་ནས་འཇིག་རྟེན་ལས་འདས་པའི་ལམ་མཐོང་། སྒོམ། མཐར་ཕྱིན་གསུམ། ས་ལྟར་ན་ཕྱེད་དང་བཅུ་གསུམ་སྟེ། བུམ་དབང་ས་དྲུག་ལ་འཁོར་འདས་དབྱེར་མེད་ཀྱི་གྲུབ་མཐའ་བསྙོགས། ལམ་བསྐྱེད་རིམ་བརྟན།
ལུས་ཀྱི་དཀྱིལ་འཁོར་མངོན་དུ་གྱུར། སྤྲུལ་སྐུའི་ཞིང་ཁམས་ལ་དབང་ཐོབ། གསང་དབང་ས་བཞི་ལ་མ་འདྲེས་ལ་ཡོངས་སུ་རྫོགས་པའི་གྲུབ་མཐའ་བསྙོག ལམ་བདག་བྱིན་གྱིས་བརླབས་པའི་རིམ་པ་བརྟན། ཡི་གེ་བྷ་གའི་དཀྱིལ་འཁོར་མངོན་དུ་གྱུར། ལོངས་སྐུའི་ཞིང་ཁམས་ལ་དབང་བྱེད། ཤེས་རབ་ཡེ་ཤེས་ས་གཉིས་ལ་བདེ་སྟོང་ཆུང་ངུའི་གྲུབ་མཐའ་བསྙོག ལམ་དཀྱིལ་འཁོར་འཁོར་ལོ་བརྟན། རྩ་བ་བྱང་ཆུབ་སེམས་ཀྱི་དཀྱིལ་འཁོར་མངོན་དུ་གྱུར། ཆོས་སྐུའི་ཞིང་ཁམས་ལ་དབང་བྱེད།
བཞི་པ་ས་ཕྱེད་ལ་བདེ་སྟོང་ཆེན་པོའི་གྲུབ་མཐའ་བསྙོགས། ལམ་རྡོ་རྗེའི་རྦ་རླབས་བརྟན། སྙིང་པོ་ཡེ་ཤེས་རླུང་གི་དཀྱིལ་འཁོར་མངོན་དུ་གྱུར། ངོ་བོ་ཉིད་སྐུའི་ཞིང་ཁམས་ལ་དབང་བྱེད་ཅིང་། རྟགས་ནི་ཕྱི་རྟགས་ཐིག་ལེར་འཆར། ནང་རྟགས་རླུང་ལ་འཆར། དེ་ཁོ་ན་ཉིད་ཀྱི་རྟགས་ཡོན་ཏན་སེམས་ལ་འཆར་བ་ཡིན་ནོ། ། གསུམ་པ་འབྲས་བུས་མཐར་ཐུག་སངས་རྒྱས་ཀྱི་ས་བཤད་པ་ནི། གཞུང་ལས། ཕྱི་དང་ནང་གི་རྟེན་འབྲེལ་འགྲོས་བཞི་ཐིམ་པ་རྣམས་ཀྱིས་བསྒོམ་ཉམས་སྐྱོན་ཡོད་མེད་ཕྱེད་པས་ས་བཅུ་གསུམ་པའོ། །
ཐམས་ཅད་མཁྱེན་ཏོ། ། བཅུ་གསུམ་རྡོ་རྗེ་འཛིན་པར་རྟེན་འབྲེལ་འགྲིག་པ་ལྟར་སྣང་འཚང་རྒྱ་ཁར་འཁོར་ཚོམ་བུ་གཅིག་དང་བཅས་ནས་འཚང་རྒྱ། ཞེས་གསུངས་ཏེ། འདི་ལ་བདག་དོན་གྱི་ཆེ་བ། གཞན་དོན་གྱི་ཆེ་བ། བདག་གཞན་གཉིས་ཀའི་ཆེ་བ་དང་གསུམ། དང་པོ་ནི་སྐུ་ལྔ་ལྷུན་གྱིས་གྲུབ་སྟེ། ཕྱི་རྟེན་འབྲེལ་རྒྱལ་བ་སྐུ་བཞི་ལས་དབང་བཞི་བླངས་པ་དང་། ནང་རྟེན་འབྲེལ་གོང་དུ་བཤད་པ་བཞིན་འགྲོས་བཞི་ཐིམ་པ་ལ་བརྟེན་ནས་རྟེན་དང་བརྟེན་པ་གནས་གྱུར་གྱི་སྐུ་ལྔ་མངོན་དུ་གྱུར་པའོ། ། དེ་ཡང་རྩ་བ་གནས་གྱུར་སྤྲུལ་པའི་སྐུ་ཞེས་བྱ་བ།
རྡོ་རྗེ་འཆང་ཆེན་པོ་ཁ་སྦྱོར་ཡན་ལག་བདུན་ལྡན་ནས་བརྩམས་ཏེ། ཤཱཀྱ་ཐུབ་པ་དང་། རིགས་དྲུག དཔག་བསམ་གྱི་ཤིང་ལ་སོགས་པ་བརྟན་གཡོ་སྣ་ཚོགས་པའི་རྣམ་པར་བསྟན་པའི་སྒོ་ནས་སེམས་ཅན་གྱི་དོན་མཛད་པ། སྐུས་འདུལ་བར་འོས་པའི་གདུལ་བྱ་རྣམས་ཀྱི་དོན་དུ་མི་འགྱུར་བ་ཅུང་ཟད་ཀྱང་མེད་པས་སྐུ་ཐམས་ཅད་པ་དང་། ཡི་གེ་གནས་གྱུར་ལོངས་སྤྱོད་རྫོགས་པའི་སྐུ་ཞེས་བྱ་བ། དག་པ་ལྷའི་སྐད་ནས་བརྩམས་ཏེ། རིགས་དྲུག་སོ་སོའི་སྐད་དང་། འབྱུང་བ་བཞི། ནམ་མཁའ་ལས་ཀྱང་ཆོས་ཀྱི་སྒྲ་བསྟན་པ་ལ་སོགས་པའི་སྒོ་ནས་སེམས་ཅན་གྱི་དོན་བྱེད་པ།
གསུང་གིས་འདུལ་བར་འོས་པའི་གདུལ་བྱ་རྣམས་ཀྱི་དོན་དུ་མི་འགྱུར་བ་ཅུང་ཟད་ཀྱང་མེད་པས་གསུང་ཐམས་ཅད་པ། ཁམས་བདུད་རྩི་གནས་གྱུར་ཆོས་ཀྱི་སྐུ་ཞེས་བྱ་བ། ཇི་ལྟ་བ་དང་ཇི་སྙེད་པ་མཁྱེན་པའི་སྒོ་ནས་སེམས་ཅན་གྱི་དོན་མཛད་པ། ཐུགས་ཀྱིས་འདུལ་བར་འོས་པའི་གདུལ་བྱ་རྣམས་ཀྱི་དོན་དུ་མི་འགྱུར་བ་ཅུང་ཟད་ཀྱང་མེད་པས་ཐུགས་ཐམས་ཅད་པ་དང་། སྙིང་པོ་ཡེ་ཤེས་རླུང་གནས་གྱུར་ངོ་བོ་ཉིད་ཀྱི་སྐུ་ཞེས་བྱ་བ། སྐུ་གསུང་ཐུགས་གསུམ་ཆར་གྱི་སྒོ་ནས་སེམས་ཅན་གྱི་དོན་བྱེད་པ། དེ་གསུམ་ཆར་གྱིས་འདུལ་བར་འོས་པའི་གདུལ་བྱ་རྣམས་ཀྱི་དོན་དུ་མི་འགྱུར་བ་ཅུང་ཟད་ཀྱང་མེད་པས། སྐུ་གསུང་ཐུགས་ཐམས་ཅད་པ་རྟེན་གནས་གྱུར་གྱི་སྐུ་བཞི་དང་། ཀུན་གཞི་རང་རིག་པ་གནས་གྱུར་ཤིན་ཏུ་རྣམ་པར་དག་པ་ངོ་བོ་ཉིད་ལྷུན་གྲུབ་ཀྱི་སྐུ་ཞེས་བྱ་བ། རྟེན་དང་བརྟེན་པ་ཐམས་ཅད་གཉིས་མེད་ཀྱི་ཡེ་ཤེས་གཅིག་གི་ངོ་བོར་དབྱེར་མེད་ཕྱེད་ཅིང་རོ་མཉམ་དུ་གྱུར་པ།
རྟེན་དང་བརྟེན་པ་དབྱེར་མེད་ཀྱིས་འདུལ་བར་འོས་པའི་གདུལ་བྱ་རྣམས་ཀྱི་དོན་དུ་མི་འགྱུར་བ་ཅུང་ཟད་ཀྱང་མེད་པས་དེ་རྣམས་ཀྱི་དོན་འབད་མེད་ལྷུན་གྲུབ་ཏུ་འབྱུང་བ་བརྟེན་པ་གནས་གྱུར་སྐུ་གཅིག་སྟེ། རྟེན་དང་བརྟེན་པ་གནས་གྱུར་གྱི་སྐུ་ལྔ་ཡིན་པ་ཡང་། མཚན་བརྗོད་ལས། སངས་རྒྱས་སྐུ་ལྔའི་བདག་ཉིད་ཅན། ། ཞེས་གསུངས་ལ། སྐུ་དང་ཡེ་ཤེས་དབྱེར་མེད་པའི་དོན་ཡང་། དེ་ཉིད་ལས། ཡེ་ཤེས་མིག་གཅིག་དྲི་མ་མེད། ། ཅེས་གསུངས་པས་སོ། ། གཉིས་པ་གཞན་དོན་གྱི་ཆེ་བ་ནི།
དེ་ལ་བརྟེན་ནས་སེམས་མ་བསྐྱེད་པ་བསྐྱེད། ས་ནས་སར་འཕར། ལོང་བས་གཟུགས་མཐོང་། འོན་པས་སྒྲ་ཐོས་པ་སོགས་བསམ་གྱིས་མི་ཁྱབ་པ་འབྱུང་བའོ། ། གསུམ་པ་བདག་གཞན་གཉིས་ཀའི་ཆེ་བ་ནི། འཁོར་ཚོམ་བུ་གཅིག་དང་བཅས་ཏེ་འཚང་རྒྱ་བ་སྟེ་སྒྲུབ་པ་པོ་བདག་ཉིད། རྟེན་ཡོངས་སུ་དག་པའི་རིག་མ་གཅིག བྱིན་གྱིས་བརླབས་པའི་བླ་མ་གཅིག བར་ཆད་སེལ་བའི་མཁའ་འགྲོ་གཅིག མོས་གུས་ཅན་གྱི་སློབ་མ་གཅིག་དང་ལྔ་དུས་གཅིག་ཅར་གྲོལ་བའོ། །
དེ་དག་ནི་ལམ་རྒྱས་པའི་རྣམ་པར་གཞག་པ་སྟེ། ལམ་འབྲིང་པོ་དང་བསྡུས་པ་ནི་དེའི་ཤུགས་ཀྱིས་ཤེས་པར་ནུས་ལ། ལམ་ཟབ་འབྲིང་གསུམ་དུ་བསྟན་པ་ནི། གང་ཟག་དབང་པོ་རྣོ་འབྲིང་རྟུལ་པོའི་བྱེ་བྲག་གིས་ཉམས་སུ་ལེན་ཚུལ་ཤེས་པའི་ཆེད་དུ་སོ་སོར་སྨོས་པ་ཙམ་ཡིན་གྱི། ལོགས་སུ་འཆད་དགོས་པ་མ་ཡིན་ནོ། ། གསུམ་པ་ཉམས་སུ་ལེན་པའི་རྣལ་འབྱོར་པ་ལ་གསང་བ་བཅུའི་རྒྱས་བཏབ་ཅིང་སྐལ་ལྡན་གྱི་སློབ་མ་ལ་ཕན་པར་གདམས་པ་ལ། གསང་བ་བཅུའི་རྒྱས་བཏབ་པ། རང་དོན་བསྒྲུབ་པའི་ལུང་སྦྱིན་པ། གཞན་དོན་བཤད་པའི་ལུང་སྦྱིན་པ་དང་གསུམ། དང་པོ་ནི།
གསང་སྔགས་སྤྱོད་པའི་རྣལ་འབྱོར་པ། ། དམ་པའི་གསུང་བཞིན་བསྒྲུབ་འདོད་ཅིང་། ། དངོས་གྲུབ་མྱུར་དུ་ཐོབ་འདོད་ན། ། ཐོག་མར་བླ་མའི་མཛད་སྤྱོད་གསང་། ། རྗེས་གནང་མན་ངག་བསྐྱེད་རྫོགས་གསང་། ། བླ་མས་བཏགས་པའི་གསང་མཚན་གསང་། ། དངོས་གྲུབ་སྟེར་བའི་ཡི་དམ་གསང་། ། མཁའ་འགྲོས་ལུང་བསྟན་མཚན་མ་གསང་། ། བདུད་རྩི་ལྔ་ཡི་དམ་ཚིག་གསང་། ། ཉམས་ལས་བྱུང་བའི་དྲོད་རྟགས་གསང་། །
བྱིན་རླབས་ཞུགས་པའི་དུས་ཚོད་གསང་། ། གྲོལ་བྱེད་ལྷན་སྐྱེས་ཡེ་ཤེས་གསང་། ། རྟོག་མེད་སྤྱོད་པ་ཤུགས་འབྱུང་གསང་། ། ཞེས་གསུངས་ཏེ། དེའི་དོན་གཏན་ལ་དབབ་པ་ལ་གསང་བའི་གཞི། གསང་བའི་ངོ་བོ། གང་ཟག་གང་གིས་གསང་བ། གསང་བའི་ཡུལ། དུས་ཇི་ཙམ་གྱི་བར་དུ་གསང་བ། གསང་བའི་ཕན་ཡོན།
མ་གསང་བའི་ཉེས་དམིགས། ཉམས་པ་གསོ་བའི་ཆོ་ག་དང་བརྒྱད། དང་པོ་ནི། རང་གི་རྩ་བའི་བླ་མའི་གསང་སྔགས་ནང་གི་མཛད་སྤྱོད་ལ་སོགས་བཅུའོ། གཉིས་པ་ནི་དགོས་ཆེད་ཁྱད་པར་ཅན་མེད་བཞིན་དུ་ལུས་ངག་གི་བརྡ་དོན་འཕྲོད་པར་བྱེད་པའོ། ། གསུམ་པ་ནི་རྣལ་འབྱོར་པ་རང་ཉིད་ཀྱིས་སོ། ། བཞི་པ་ནི་དབང་བསྐུར་མ་ཐོབ་པ་དང་། ཐོབ་ཀྱང་ཉམས་པ་དང་། མ་ཉམས་ཀྱང་མི་དད་ཅིང་ཕྱོགས་རིགས་མི་མཐུན་པ་རྣམས་ལའོ། ། ལྔ་པ་ནི་སྦྱོར་ལམ་གྱི་ཏིང་ངེ་འཛིན་མཐར་མ་ཕྱིན་གྱི་བར་དུའོ། །
དྲུག་པ་ནི་བླ་མ་དང་མཁའ་འགྲོས་བྱིན་གྱིས་རློབས། བདུད་དང་བར་ཆད་ཀྱིས་མི་ཚུགས། ལམ་དང་ཏིང་ངེ་འཛིན་གོང་ནས་གོང་དུ་བགྲོད་པའོ། ། བདུན་པ་དེ་ནི་ལས་ལྡོག་སྟེ་འབྱུང་བའོ། ། བརྒྱད་པ་ནི་བཤགས་སྡོམ་དང་། ཚོགས་མཆོད་ལ་སོགས་པ་སྔོན་དུ་འགྲོ་བས། དབང་དང་བདག་འཇུག་བླངས་ཏེ་གསང་བའོ། ། གཉིས་པ་རང་དོན་བསྒྲུབ་པའི་ལུང་སྦྱིན་པ་ནི། ལམ་བསྡུས་ཏེ་བསྒྲུབ་པའི་ལུང་སྦྱིན་པའི་མན་ངག་ལས་ཤེས་པར་བྱའོ། ། གསུམ་པ་གཞན་དོན་བཤད་པའི་ལུང་སྦྱིན་པ་ནི།
རྣལ་འབྱོར་དབང་ཕྱུག་གི་བཞེད་པས། དམ་དུ་སྦ་ཞིང་དམ་དུ་སྤེལ། ། ཞེས་གསུངས་ཏེ། དམ་དུ་སྦ་བ་ནི་སློབ་མ་འབྲེལ་མ་བརྟག་པ་དང་། སྣོད་དུ་མི་རུང་བ་དང་། ཉམས་སུ་མི་ལེན་པ་རྣམས་ལ་དམ་དུ་སྦ་ཞིང་། དམ་དུ་སྤེལ་བ་ནི་འབྲེལ་བརྟག་པ་དང་། སྣོད་དུ་རུང་བ་དང་། ཉམས་སུ་ལེན་པ་རྣམས་ལ་དམ་དུ་སྤེལ་ཏེ་བསྟན་པ་དང་སེམས་ཅན་གྱི་དོན་རྒྱ་ཆེ་བར་གྱིས་ཤིག་ཅེས་གནང་བ་སྟེར་བའོ། ། དེ་དག་ནི་གསུང་ངག་རིན་པོ་ཆེའི་ཁོག་ཕུབ་ཀྱི་བཤད་ལུང་ཡོངས་སུ་གྲགས་པ་ལྟར་ཡིན་ལ།།
༈ །།ཡང་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་གྱི་གསུང་རྒྱུན་འཛིན་པ་པོ་གསུང་ངག་སློབ་བཤད་དུ་གྲགས་པའི་བརྒྱུད་འཛིན་རྣམས་ཀྱི་གསུང་རབ་ཁོག་ཕུབ་ཀྱི་ཟིན་བྲིས་གནད་ཀྱི་བེའུ་བུམ་ལས་འདི་ལྟར་འབྱུང་སྟེ། དེ་ཡང་། གཉིས་པ་བྱུང་བའི་ཆོས་ལ་བཤད་བསྒྲུབ་བྱ་ཚུལ་ལ་གསུམ། བཤད་བསྒྲུབ་བྱ་བའི་གཞི་ཆོས་ངོས་བཟུང་པ། ཚད་མ་བཞིའི་སྒོ་ནས་བཤད་པས་སྒྲོ་འདོགས་གཅོད་ཚུལ། སྙན་བརྒྱུད་བཞིའི་སྒོ་ནས་བསྒྲུབ་པས་ཉམས་སུ་བླང་ཚུལ་ལོ། ། དང་པོ་ལ་གསུམ། རྗོད་བྱེད་ཚིག་གི་ལམ་འབྲས། བརྗོད་བྱ་དོན་གྱི་ལམ་འབྲས། སྟོན་བྱེད་ཡི་གེའི་རྣམ་གྲངས་སོ། །
དང་པོ་ནི་འབྲས་བུ་སྐུ་བཞི་ཡེ་ཤེས་ལྔ་ཐོབ་བྱེད་སྨིན་གྲོལ་འཁོར་བཅས་མ་ཚང་པར་མེད་པར་སྟོན་པ་འདི་ཉིད་དེ། གཞན་དུས་འཁོར་སྦྱོར་དྲུག གསང་འདུས་རིམ་ལྔ། བདེ་མཆོག་རིམ་བཞི་ལ་སོགས་པ་ནི་བསྐྱེད་རྫོགས་ཟུང་འཇུག་གི་གདམ་ངག་ཙམ་ཡིན་པས། ལམ་འབྲས་བུ་དང་བཅས་པ་མ་ཡིན་ལ། བྱང་ས་དང་། ཉན་ས་སོགས་ལས། བྱང་སེམས་ཀྱི་ལམ་འབྲས་དང་། ཉན་ཐོས་ཀྱི་ལམ་འབྲས་ཞེས་མིང་བཏགས་པ་ཙམ་ཡོད་མོད། དོན་དང་ལྡན་པ་མ་ཡིན་ནོ། །
དེ་བས་ན་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ། སངས་རྒྱས་ཀྱི་གསུང་ངག་ཟབ་མོ་མདོ་སྡེ་དང་། རྒྱུད་སྡེ་ཐམས་ཅད་ཀྱི་དོན་གྱི་བཅུད་ཕྱུང་བ་རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པའི་གསུང་རབ་མདོ་རྒྱུད་མ་ལུས་པ་གསལ་བར་བྱེད་པའི་སྒྲོན་མེ། མཁས་པ་རྣམས་ཀྱི་བགྲོད་པར་བྱ་བའི་འཇུག་ངོགས། བསོད་ནམས་དང་མི་ལྡན་པ་རྣམས་ཀྱིས་རྟོགས་པར་དཀའ་བ། མྱ་ངན་ལས་འདས་པའི་གྲོང་ཁྱེར་དུ་འཇུག་པ་རྣམས་ཀྱི་ཐེམ་སྐས། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཀྱི་རང་བཞིན་སྟོན་པར་བྱེད་པའི་ཚིག་ཕུན་སུམ་ཚོགས་པ་འདི་ནི་བཤད་བསྒྲུབ་ཀྱི་གཞི་རྗོད་བྱེད་ཚིག་གི་ལམ་འབྲས་སོ། ། གཉིས་པ་ནི་འབྲས་བུ་ལམ་དང་བཅས་པའི་གདམ་ངག ལམ་འབྲས་བུ་དང་བཅས་པའི་གདམ་ངག གཅིག་ཤེས་པས་མང་པོ་ཤེས་པའི་གདམ་ངག
སྐྱོན་ཡོན་ཏན་དུ་བསློང་བའི་གདམ་ངག བར་ཆད་དངོས་གྲུབ་དུ་ལེན་པའི་གདམ་ངག ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ་བའི་གདམ་ངག བར་ཆད་ངོ་ཤེས་པས་བདུད་ཀྱི་གེགས་སེལ་བའི་གདམ་ངག གསེར་འགྱུར་གྱི་རྩི་ལྟ་བུའི་གདམ་ངག རྩ་བ་རྡོ་རྗེའི་ཚིག་རྐང་། སྡེ་སྣོད་གསུམ་གྱི་དེ་ཉིད། གཞུང་ཆུང་ཡིད་བཞིན་གྱི་ནོར་བུ་ལྟ་བུའི་གདམ་ངག་འདི་ནི་བཤད་བསྒྲུབ་བྱ་བའི་གཞི་བརྗོད་བྱའི་ལམ་འབྲས་སོ། ། གསུམ་པ་ལ་གསུམ། སྤྱིར་གླེགས་བམ་ཇི་ལྟར་བྱུང་ཚུལ།
ཁྱད་པར་གླེགས་བམ་ཆོས་སྣའི་གྲངས། པོ་ཏི་དམར་ཆུང་གི་ཆོས་སྣའི་གྲངས་བསྟན་པའོ། ། དང་པོ་ནི་བླ་ཆེན་ས་སྐྱ་པའི་དུས། ལམ་འབྲས་ཀྱི་དཔེ་གསོག་གི་སྒམ་ཆུང་དུ་བཞུགས་སུ་གསོལ་བས། ལམ་འབྲས་གསེབ་ཤུབ་མར་གྲགས་པ་བྱུང་། རྗེ་བཙུན་གྱི་སྐུ་ཚེའི་སྟོད་ལ་ན་བཟའ་དར་གོས་སེར་པོའི་སྦུབས་སུ་བཞུགས་སུ་གསོལ་བས། ལམ་འབྲས་པོ་དེ་སེར་མར་གྲགས་པ་བྱུང་། ཕྱིས་རྗེ་པ་སྙག་མས་ཞལ་ཤེས་དགུ་སོགས་ཡིག་ཆུང་གིས་ཁ་བསྐངས་ཏེ། དཀར་ཆག་གི་ཐེམ་གྱིས་གདམས་ནས། ལམ་འབྲས་གླེགས་བམ་དུ་བསྒྲིགས་ཏེ་གླེགས་ཤིང་གི་ཕྱི་ལ་རྡོ་རྗེ་འབྲི་སྟེ།
རྟོགས་ཤིང་ཕྱེད་པར་དཀའ་བ་མཚོན། ནང་ལ་ནོར་བུ་འབྲི་སྟེ་འདོད་དགུ་སྩོལ་བར་མཚོན། རྒྱས་པར་ན་བླ་མ་བརྒྱུད་པའང་འབྲི་སྟེ། བླ་མ་ལ་བརྟེན་ནས་རྟོགས་དགོས་པར་བསྟན་པའོ། ། རྗེ་པའི་དཀར་ཆག་ལ་མ་ལྟོས་པའི་ལམ་འབྲས་གླེགས་བམ་ཡང་དུ་མ་ཞིག་སྣང་སྟེ། དཀར་ཤཱཀྱ་གྲགས་ཀྱིས་ཁོང་རང་གིས་མཛད་པའི་གཞུང་བཤད་རྩ་བར་བྱས་ཏེ། ཡིག་ཆུང་གཞན་དག་གིས་ཁ་བསྐངས་པའི་ལམ་འབྲས་གླེགས་བམ་དང་། ཞང་ཟེ་དམར་བས་སྙག་མ་རྩ་བར་བྱས་ཏེ། ཡིག་ཆུང་གཞན་དག་གིས་ཁ་བསྐངས་པའི་ལམ་འབྲས་གླེགས་བམ་སོགས་ཡོད་གསུངས་སོ། ། ཡང་ལམ་འབྲས་པོད་དམར་མ་དང་།
པོད་ནག་མ་ཞེས་གྲགས་པ་ནི་ན་བཟའ་གོས་ཆེན་དམར་ནག་ལས་ཐོགས་པ་སྟེ། དེང་སང་པོ་ཏི་དམར་ཆུང་ཞེས་གྲགས་པ་འདི་དང་། བླ་མ་དམ་པའི་གཞུང་བཤད་མན་ངག་གཏེར་མཛོད། ཁྲིད་ཡིག་བཞི་སོགས་གླེགས་བམ་དུ་དྲིལ་བ་འདི་གཉིས་ལ་རིམ་པ་ལྟར་བྱས་ལ། མཛད་པ་པོའི་མཚན་ཐོགས་པ། དམར་གྱིས་མཛད་པའི་གཞུང་བཤད་གསུང་འགྲོས་མ་ལའང་དམར་མར་གྲགས་ཏེ། དམར་གྱིས་མཛད་པའི་ཡིག་ཆུང་དུ་མ་ཡོད་མོད། གཞུང་བཤད་ཀྱི་གསལ་བྱེད་དུ་སྦྱར་ནས་འཆད་པའམ་གླེགས་བམ་དུ་བསྒྲིགས་པ་ནི་མེད་གསུངས། གཉིས་པ་གླེགས་བམ་ཆོས་སྣའི་གྲངས་སྟོན་པ་ནི། གླེགས་བམ་དཀར་ཆག་འདི་ཉིད།
ཀླད་དོན། གཞུང་དོན། མཇུག་གི་དོན་གསུམ་དུ་བསྡུས་ནས་འཆད་པའི། དང་པོ་ལ་མཆོད་བརྗོད། དམ་བཅའ་བ་གཉིས་ཏེ། ཕལ་ཆེར་བཀླགས་པས་གོ་ལ། གླེགས་བམ་གྱི་ཟ་མ་ཏོག་ཅེས་པ་ནོར་བུ་བཞུགས་པའི་སྣོད་ཟ་མ་ཏོག་ལྟར་དཀར་ཆག་འདིས་གཅེས་པར་གདམས་པའི་ཆོས་རྣམས་ནི། འདོད་དགུ་སྩོལ་བའི་ནོར་བུ་ལྟ་བུ་ཡིན་ལ། དེ་ཉིད་བསྲེ་བསླད་སོགས་ཀྱིས་ཆུད་མི་ཟ་བར་བྱེད་པའི་སྣོད་ལྟ་བུ་ཡིན་པས་སོ། གཉིས་པ་གཞུང་དོན་ནི།
སྤྱིར་གླེགས་བམ་དཀར་ཆག་འདི་ལ་སྔ་རྩོམ་དང་། ཕྱི་རྩོམ་གཉིས། དང་པོ་ནི། རྟེན་འབྲེལ། དོན་བསྡུས། ལྟ་བ་རྩ་འགྲེལ་རྣམས་མེད་པ་ཞིག་བཞུགས་ལ། ཕྱི་རྩོམ་ལའང་མཆན་དཀྱུས་ཤོར་བ་ལེགས་པོ་མིན་པ་ཞིག་སྣང་སྟེ། ཇི་སྐད་དུ། དེ་ལྟར་ན་ལམ་རྒྱས་པའི་ཆ་ལག་ཡི་གེར་དཀར་ཆག་ལ་ཐེབ་པ་དྲུག་ཅུ་ཐམ་པ་སྟེ། གླེགས་བམ་འདིར་ཅིས་ཀྱང་འབྲི་དགོས་པ་ཞེ་དགུ དཔེ་ཆུང་ལྔ་དང་བཅས་པ་ཡོད་དོ་ཞེས་པ་འདི་མཆན་དཀྱུས་ཤོར་དུ་སྣང་ཞིང་།
ལེགས་པོར་ཡང་མི་སེམས་ཏེ་དྲུག་ཅུ་པོ་ལམ་རྒྱས་འབྲིང་བསྡུས་གསུམ་པོ་ཐམས་ཅད་ཀྱི་ཆོས་སྣ་ཡིན་པས། ལམ་རྒྱས་པའི་ཆོས་སྣ་ཁོ་ནར་མ་ངེས་པའི་ཕྱིར་དང་། ལས་དང་གི་ཆོས་སྣ་བདུན། བྱིན་རླབས་ཀྱི་བརྒྱུད་པ་སོགས་ལོགས་སུ་བཞུགས་ཆོག་པའང་མང་དག་སྣང་བས་འདིར་ཅིས་ཀྱང་བཞུགས་དགོས་པ་ཞེ་དགུའང་ཅུང་ཟད་དཀའ་བའི་ཕྱིར་རོ། ། དེ་ལྟར་ན་ཕྱི་རྩོམ་ཉིད་གཙོ་བོར་བཟུང་ནས་ཆོས་སྣ་དྲུག་ཅུའི་གྲངས་རྟེན་ཚུལ་ལ་མི་འཚམས་པ་མང་ཡང་། འདིར་རང་རེའི་བརྒྱུད་པས། བདག་ཆེན་རིན་པོ་ཆེའི་གསུང་བཞིན་འདི་ལྟར་མཛད་པ། ཉུང་ངུས་སྡོམ་གྱིས་བསྡུས་ན། རྩ་བའི་གཞུང་དང་རྣམ་འགྲེལ་ཐོག་མཐའ་གཉིས། ། གསལ་བྱེད་ཉེར་གཉིས་འཕྲོས་དོན་བཅུ་དང་བདུན། །
རྩ་བ་མེད་དང་ཡོད་པའི་འབྲིང་དང་བསྡུས། ། གཞུང་ཤིང་རྣམ་བཞི་རྟོགས་བསྐྱེད་རྣམ་པ་ལྔ། ། རྟོགས་གསལ་དཔེ་ཆུང་ཟབ་མོ་བླ་མའི་ལམ། ། ལུང་སྦྱོར་རྣམ་གསུམ་རྒྱ་བོད་ལོ་རྒྱུས་གཉིས། ། བརྒྱུད་པ་འདི་ལས་བྱོན་པའི་གླེགས་བམ་གྱི། ། ཆོས་སྣ་དྲུག་ཅུའི་གྲངས་ཡིན་འཁྲུལ་པ་མེད། ། རྡོ་རྗེའི་ཚིག་དང་རྟོགས་གསལ་དོར་ནས་ནི། ། ཡི་གེ་མེད་པའི་ལུང་སྦྱོར་རྒྱས་པ་དང་། ། ཕྲ་མོའི་དཀར་ཆག་རྣམ་གཉིས་འདྲེན་པ་དང་། ། གྲངས་ཀྱི་གཙོ་བོ་རྩ་བའི་གཞུང་དོར་ནས། །
མི་འོས་གླེགས་བམ་ཕྲ་མོ་འདྲེན་པ་སོགས། ། བརྒྱུད་པ་གཞན་གྱི་ལུང་ཡིན་འདིར་མི་བཞེད། ། དེ་ལྟར་སྡོམ་གྱིས་བསྡུས་ནས་དོན་ལྷུག་པར་བཀྲོལ་ན། རྩ་བའི་གཞུང་རྡོ་རྗེའི་ཚིག་རྐང་། རྣམ་འགྲེལ་སྙག་མ་དང་ཨ་སེང་མ། གསལ་བྱེད་ལ་ཀུན་གཞིའི་ཡིག་ཆུང་། གདན་གྱི་ཡིག་ཆུང་། ནང་དཀྱིལ་གྱི་ཡིག་ཆུང་། འཆི་ལྟས་འཁྲུལ་འཁོར། འཆི་བསླུ་སྣང་བ་བསྒྱུར་བའི་མདའ་ཁ་མ་སྟེ་བུམ་དབང་གི་མདའ་ཁ་མའི་ཡིག་ཆུང་།
གསང་དབང་ཐིག་ལེའི་རྣལ་འབྱོར་གྱི་ཡིག་ཆུང་། ཤེས་རབ་ཡེ་ཤེས་ཀྱི་ཕྱག་རྒྱའི་མཚན་ཉིད་ཀྱི་ཡིག་ཆུང་། བཞི་པའི་འདའ་ཁ་མ་བུམ་དབང་དང་ཐུན་མོང་དུ་ཡི་གེས་སྒོ་དགག་པ་དང་བཅས་པའི་ཡིག་ཆུང་། བར་དོ་བཞིའི་ཡིག་ཆུང་། ལམ་དབང་གི་ཡིག་ཆུང་། ཚད་མ་བཞིའི་ཡིག་ཆུང་། གདམ་ངག་དྲུག་གི་ཡིག་ཆུང་། རྟེན་འབྲེལ་ལྔའི་ཡིག་ཆུང་། གྲིབ་མ་ཁྲུས་ཀྱིས་སེལ་བའི་ཡིག་ཆུང་། དེ་ཚ་ཚས་སེལ་བའི་ཡིག་ཆུང་།
གྲིབ་སེལ་གྱི་སྦྱིན་སྲེག་བསྡུས་པའི་ཡིག་ཆུང་། ཐིག་ལེ་འཇག་པ་སྲུང་བའི་ཡིག་ཆུང་། ཡི་གེ་བརྒྱ་པ་འདོན་ཐབས་ཀྱི་ཡིག་ཆུང་སྟེ་འཁོར་འདས་ཐུན་མོང་བའི་སྐབས་སུ་བཅུ་བདུན། རླུང་སྦྱོར་བདུན་གྱི་དང་། བྷ་གའི་ཡི་གེ་བཅུ་བཞི་སྟེ། འཁོར་ལོ་འཆམས་པ་ལ་གཉིས། གསང་དབང་གི་སྐབས་སུ་འཁོར་བཞིའི་རྒྱ། བཞི་པའི་དབང་ཕྱུག་གི་དོན་བརྒྱད། ས་བཅུ་གསུམ་ཕྱེད་འོག་མའི་མངོན་རྟོགས་ཏེ་འདས་ལམ་གྱི་སྐབས་སུ་གསུམ་སྟེ་གསལ་བྱེད་ཉི་ཤུ་རྩ་གཉིས་སོ། ། འཕྲོས་དོན་ལ་ཀུན་གཞི་རྒྱུ་རྒྱུད་ལས་འཕྲོས་ནས་འཁོར་འདས་དབྱེར་མེད་ཀྱི་ལྟ་བ་རྩ་འགྲེལ།
ཐབས་རྒྱུད་ཀྱི་གདན་སོགས་ལས་འཕྲོས་ནས་དབང་བཞིའི་ཆོ་ག་མདོར་བསྡུས་པའི་མན་ངག་གི་གནད། མཆོག་དབང་གསུམ་གྲོལ་བའི་ལམ་ལ་བརྟེན་ནས་བསྐུར་བ། དབང་ཆུ་ཆེན་མོ་ཡུམ་གྱི་བྱིན་རླབས་ཀྱི་བརྒྱུད་པ་མ་ཉམས་པ་སྟེ་བཞི། ལམ་སོགས་ལས་འཕྲོས་ནས་ཡབ་ཀྱི་བསྐྱེད་རིམ་རྒྱས་འབྲིང་བསྡུས་གསུམ། ཡུམ་གྱི་བསྐྱེད་རིམ། བསྙེན་པའི་ཁ་སྐོང་། སྦྱིན་སྲེག་སྟེ་ལྔ། དམ་ཚིག་ལས་འཕྲོས་ནས་སྲུང་བའི་དམ་ཚིག་རྩ་ལྟུང་འཁྲུལ་སྤོང་། རྒྱུན་གྱི་བཟའ་བའི་དམ་ཚིག་ཚོགས་འཁོར། ཁྱད་པར་གྱི་བཟའ་བའི་དམ་ཚིག་བདུད་རྩི་རིལ་བུ་བསྒྲུབ་པ་སྟེ་གསུམ།
སྲུང་བ་སུམ་ཅུ་དང་། མན་ངག་གི་གནད་བདུན་ཅུ་ལས་འཕྲོས་ནས་བྱུང་རྒྱལ་དུ་མི་གཏང་བའི་གནད་བཞི། བསམ་གཏན་འདོར་བའི་འཕྲང་བདུན། འབྱུང་བ་ལུས་འཁྲུགས་རླུང་དང་སྤྱོད་ལམ་གྱི་བསལ་བ། འཕྲིན་ལས་སོ་གཉིས་ཏེ་གེགས་སེལ་བཞི་དང་བཅས་པའི་བཅུ་བདུན་ནོ། ། ལམ་འབྲིང་བསྡུས་གཉིས་ནི། རྩ་བའི་གཞུང་ལོགས་སུ་མེད་པ་དང་། ལོགས་སུ་ཚིག་བཅད་གཅིག་ཙམ་ཡོད་པའོ། ། གཞུང་ཤིང་བཞི་ནི། གཞུང་ཇི་ལྟ་བ་བཞིན་གྱི་ཁྲིད།
གནད་དྲུག་གིས་དཀྲི་བའི་ཁྲིད། གནད་བཅུ་གཅིག་གིས་དཀྲི་བའི་ཁྲིད། དབང་པོ་རབ་འབྲིང་གསུམ་དུ་དཀྲི་བའི་ཁྲིད་དེ་བཞིའོ། ། རྟོགས་བསྐྱེད་ལྔ་ནི། ལམ་འཇུག་ལྡོག ཕྱག་རྒྱ་འཇུག་ལྡོག ཤེས་པས་ཕན་འདོགས་པའི་མན་ངག་བདུན། ལམ་སྲེ་བ་འགྲོས་བཞི་དང་བཅས་པ་དང་། ཕྱི་ནང་གི་མཛད་པ་བཅུ་གཉིས་ཏེ་ལྔའོ། ། རྟོགས་གསལ་གྱི་དཔེ་བྲིས་ལ།
འཆི་ལྟས་ཀྱི་འཁྲུལ་འཁོར་གཉིས། རྩའི་དཔེ་བྲིས། བྷ་གའི་ཡི་གེ་བཅུ་བཞིའི་དཔེ་བྲིས། འཕྲིན་ལས་སོ་གཉིས་ཀྱི་དཔེ་བྲིས། གེགས་སེལ་གཞན་གྱི་དཔེ་བྲིས་གཉིས་རྣམས་ཡོད་མེད་གྲངས་གཅིག་ཏུ་བསྡུའོ། ། ཟབ་མོའི་ལམ་ནི། ལམ་ཟབ་བླ་མའི་རྣལ་འབྱོར། ལུང་སྦྱོར་ལ། ལུང་འདི་ཉིད་དང་མདོར་བསྡུས་ཏེ་སྦྱར་བ། ལུང་མཐའ་དག་དང་མདོར་བསྡུས་ཏེ་སྦྱར་བ།
ལུང་འདི་ཉིད་དང་ཞིབ་ཏུ་སྦྱར་བ་སྟེ་གསུམ། རྒྱ་བོད་ཀྱི་ལོ་རྒྱུས་བླ་མ་བརྒྱུད་པ་རྒྱ་གར་བ་དང་། བོད་ཀྱི་ལོ་རྒྱུས་ཏེ་གཉིས་སོ། ། དེ་ལྟར་དྲུག་ཅུ་ལ་རྡོ་རྗེའི་ཚིག་རྐང་ངེས་པར་འདྲེན་དགོས་ཏེ། མན་ངག་འདིའི་ཆོས་ཀྱི་རྩ་བ་ཡིན་པ་དང་། རྗེ་པའི་ཡབ་ཆོས་ཀྱི་དཀར་ཆག རྒྱུད་ཀྱི་དཀར་ཆག མན་ངག་གི་དཀར་ཆག་རྣམས་ཡོད་པ་ལས། གཞན་རྣམས་སུ་འདི་མ་བཅུག་པས། མན་ངག་གི་དཀར་ཆག་འདིར་མི་འཇུག་ཁ་མེད་ཡིན་པའི་ཕྱིར་རོ། །
དེ་ལྟར་ན་གླེགས་བམ་འདིར་ཅིས་ཀྱང་བཞུགས་དགོས་པ་ལྔ་བཅུ་ང་གཅིག ལོགས་སུ་བཞུགས་དགོས་པ་གཉིས། འདིར་བཞུགས་ཀྱང་རུང་བ་བདུན་ཏེ་དྲུག་ཅུ་ཐམ་པ་དཀར་ཆག་འདིའི་གྲངས་ལ་བཞུགས་པ་ཡིན་ནོ། ། གསུམ་པ་མཇུག་དོན་ནི། འགྲེལ་པའི་སྟེང་གི་གསལ་བྱེད་ཉི་ཤུ་རྩ་གཉིས་ནི་ཞེས་སོགས་ཀྱིས་བསྟན་ཏོ། ། གསུམ་པ་པོ་ཏི་དམར་ཆུང་གི་གྲངས་ནི། ཚད་མ་བཞི་དང་སྦྱར་བའི་སྐབས་ལས་ཤེས་པར་ནུས་པས་འདིར་མ་བྲིས་སོ། ། གཉིས་པ་ཚད་མ་བཞིའི་སྒྲོ་འདོགས་གཅོད་ཚུལ་ལ་བཞི། དེའི་ངོ་བོ། གོ་རིམ།
གྲངས་ངེས། ཆོས་སྣ་ཐམས་ཅད་ཚད་མ་བཞིས་གཏན་ལ་ཕབ་པ་དངོས་སོ། ། དང་པོ་ནི་མི་བསླུ་བ་སྟེ། བླ་མས་གདམ་ངག་ལ་མི་བསླུ། ཉམས་མྱོང་གིས་རང་རང་གི་ཉམས་སྐྱེ་བ་ལ་མི་བསླུ། བསྟན་བཅོས་ཀྱིས་བཀའི་དགོངས་པ་མི་བསླུ། བཀས་རང་གི་བསྟན་བྱ་ལ་མི་བསླུ་བས་སོ། ། གཉིས་པ་ལ་བཞི། རྒྱུད་ལས་བསྟན་པའི་གོ་རིམ། ཐོག་མར་འབྱུང་བའི་གོ་རིམ།
ཉམས་སུ་བླང་བའི་གོ་རིམ། ཉམས་སུ་མྱོང་བའི་གོ་རིམ་མོ། ། དང་པོ་ནི་རང་དགར་འཇུག་པ་སྤང་བའི་ཕྱིར་འཁྲུགས་ཅན་ཏེ། སམྦུ་ཊར། བསྟན་བཅོས་ཚད་མ་སློབ་དཔོན་ཉིད། ། ལུང་གི་རྗེས་འབྲང་དེ་ཉིད་རིག ། དེ་ཉིད་གསང་དོན་དངོས་པོ་ཡང་། ། གཅིག་ནས་གཅིག་བརྒྱུད་ཤེས་པར་བྱ། ། བླ་མ་རབ་ཀྱི་ཞལ་ལས་བླང་། ། ཞེས་པ་ལྟར་རོ། །
གཉིས་པ་ནི། དང་པོར་བཀའ་ཚད་མ་སྟེ། ཀུན་གྱི་ཐུག་ས་མཐར་ཐུག་ཡིན་པས་སོ། ། གཉིས་པ་བསྟན་བཅོས་ཚད་མ་སྟེ་བཀའི་དགོངས་པ་འགྲེལ་བ་ལ་མེད་ཁ་མེད་ཡིན་པས་སོ། ། གསུམ་པར་བླ་མ་ཚད་མ་སྟེ་བསྟན་བཅོས་ཀྱི་དོན་སྟོན་པར་བྱེད་པ་པོ་ཡིན་པས་སོ། ། བཞི་པར་ཉམས་མྱོང་ཚད་མ་སྟེ་བསྟན་པའི་དོན་ཉམས་སུ་བླང་དགོས་པས་སོ། ། གསུམ་པ་ནི། དང་པོར་བླ་མ་ཚད་མ་སྟེ་ཉམས་སུ་ལེན་པ་ལ་བླ་མ་ཚད་མ་ལ་མོས་གུས་འཇུག་པ་གཙོ་བོ་ཡིན་པས་སོ། ། གཉིས་པར་གདམ་ངག་གི་ཉམས་མྱོང་ཚད་མ་སྟེ་བླ་མས་བསྟན་པའི་གདམ་ངག་སྙིང་རུས་ཀྱིས་འབད་དགོས་པས་སོ། ། གསུམ་པར་བསྟན་བཅོས་ཚད་མ་སྟེ་བསྟན་པ་ལྟར་ཉམས་མྱོང་སྐྱེས་པ་སྟེ་རྡོ་རྗེའི་ཚིག་རྐང་ལྟར་ཞུས་དག་པར་བྱེད་པས་སོ། །
བཞི་པར་བཀའ་ཚད་མ་སྟེ་རྡོ་རྗེའི་ཚིག་གིས་ཡིད་ཆེས་པའི་ཁུངས་ཡིན་པས་སོ། ། བཞི་པ་ནི། དང་པོར་ཉམས་མྱོང་ཚད་མ་སྟེ། རང་རྒྱུད་ལ་ཉམས་མྱོང་གཤའ་མ་ཞིག་མ་སྐྱེས་ན། བླ་མ་དང་བཀའ་དང་བསྟན་བཅོས་རྣམས་ཚད་མར་ཇི་ལྟར་བསྒྲུབས་ཀྱང་། གོ་ཡུལ་ཙམ་ལས་ཚད་མའི་ངེས་ཤེས་གཏིང་ཚུགས་པ་གཞན་གྱིས་འཕྲོག་མི་ནུས་པ་ཞིག་བསྐྱེད་མི་སྲིད་པའི་ཕྱིར་རོ། ། གཉིས་པ་བླ་མ་ཚད་མ་སྟེ་རང་རྒྱུད་ཀྱི་ཉམས་ཀྱི་སྟེང་ནས་བླ་མ་ལ་མོས་གུས་ཐུན་མོང་མིན་པ་ཞིག་སྐྱེ་བས་སོ། ། གསུམ་པར་བསྟན་བཅོས་ཚད་མ་སྟེ། བླ་མས་ཉམས་བསྟན་བཅོས་དང་སྦྱར་ཏེ་ངོ་སྤྲད་པས་བསྟན་བཅོས་ལ་ཡིད་ལྷག་པར་ཆེས་པས་སོ། ། བཞི་བར་བཀའ་ཚད་མ་སྟེ།
བསྟན་བཅོས་བཀའ་དང་སྦྱར་བས་བཀའ་ཡང་བསླུ་བ་མེད་པར་ཤེས་པས་སོ། ། གསུམ་པ་ནི་ད་ལྟར་གྱི་གདུལ་བྱ་ལ་ལྟོས་པའི་གྲངས་ངེས་ཏེ། སྟོན་པ་ལ་དངོས་སུ་ཐུག་པའི་གདུལ་བྱ་ལ་ཚད་མ་གཉིས་ཀྱི་ཆོག བཀའི་དགོངས་པ་རང་དབང་དུ་འགྲེལ་བའི་གདུལ་བྱ་ལ་ཚད་མ་གསུམ་གྱིས་ཆོག ད་ལྟར་གྱི་གདུལ་བྱ་ལ་བཞི་ལས་གྲངས་མང་མི་དགོས་ཤིང་ཉུང་ན་མི་འདུ་བའི་ཕྱིར་རོ། ། བཞི་པ་ནི་སྔར་གྱི་ཆོས་སྣ་དྲུག་ཅུ་པོ་ཚད་མ་བཞི་རུ་ཇི་ལྟར་གཏན་ལ་དབབ་ཏེ། དེ་ཡང་ཉམས་སུ་ལེན་པའི་གོ་རིམ་དང་བསྟུན་ནས་བླ་མ་བརྒྱུད་པ་ལ་མོས་གུས་ཚུད་ཚུད་བསྒོམ་པ། རང་རྒྱུད་ལ་ཉམས་མྱོང་ཚད་མ་བསྐྱེད་པ། དེ་ཉིད་ལོ་རྒྱུས་སམ་གཞུང་ཆུང་རྡོ་རྗེའི་ཚིག་རྐང་དང་སྦྱར་བ། དེ་ཉིད་བཀའ་ཡང་དག་པའི་ཚད་མ་དང་སྦྱར་བ་སྟེ།
དང་པོ་ནི་བླ་མ་རྒྱ་བོད་ཀྱི་ལོ་རྒྱུས་སོ། ། གཉིས་པ་ལ་ཉམས་མ་སྐྱེས་པ་སྐྱེད་པར་བྱེད་པ་ཁྲིད་ཀྱི་རྣལ་འབྱོར། སྐྱེས་པ་བོགས་འབྱིན་པ་རྟོགས་པ་བསྐྱེད་པའི་ཆོས་ལྔ། ལམ་གྱི་བར་ཆད་སེལ་བ་གེགས་སེལ་གྱི་ཡི་གེ་ཆེན་པོ་བཞིའོ། ། དང་པོ་ནི། གཞུང་ཁྲིད་བཞིའོ། ། ཁྲིད་དེ་ཉིད་ལ་དགོས་པ། དང་པོར་དམ་ཚིག་དང་སྡོམ་པ་མ་ཐོབ་པ་ཐོབ་པར་བྱེད་པ་སྨིན་བྱེད་དབང་སྟེ། དེའི་ཡི་གེ་དབང་ཆུ། དབང་ཆོག་མདོར་བསྡུས།
མཆོག་དབང་གསུམ་གྱི་ཡི་གེ་སྟེ་གསུམ། ཐོབ་པ་མི་ཉམས་པ་བསྲུང་བའི་དམ་ཚིག་ལ། བཟའ་བ། སྲུང་བ། བསྟེན་པའི་དམ་ཚིག་གསུམ་སྟེ། དང་པོ་ལ་ཁྱད་པར་དང་རྒྱུན་གཉིས། གཉིས་པ་འཁྲུལ་སྤོང་། གསུམ་པ་རིམ་པ་གཉིས་ཀྱི་རྣལ་འབྱོར་ཏེ། བསྐྱེད་རིམ་ལ་ཡབ་ཀྱི་གསུམ། ཡུམ་གྱི་གཅིག
གསང་དབང་གི་མགོར་ཡུམ་གྱི་བྱིན་རླབས་བསྐྱེད་རིམ་ཀྱི་བྱ་བ་ལ་དགོས་པ། ལྟ་བ་སྦྱིན་སྲེག་གཉིས་ཏེ། མདོར་ན་ཉི་ཤུ་རྩ་དྲུག་པོ་དེའི་སྒོ་ནས་ཉམས་མྱོང་ཚད་མ་ཞིག་རང་རྒྱུད་ལ་བཙལ་ལ། ནམ་རྙེད་པ་ན་བསྐྱངས་བར་བྱའོ། ། གསུམ་པ་བསྟན་བཅོས་ཚད་མ་ལ་གཉིས། གཞུང་རྒྱས་པར་བཤད་པ་དང་། གཞུང་བསྡུས་པའོ། ། དང་པོ་ལའང་གཉིས། ལམ་རྒྱས་འབྲིང་གསུམ་དུ་བསྟན་པ་དང་། ཟབ་འབྲིང་གསུམ་དུ་བསྟན་པའོ། །
དང་པོ་ནི་གཞུང་ཆུང་རྡོ་རྗེའི་ཚིག་རྐང་། གཞུང་བཤད་སྙག་མས་ཚོམ་བུ་བཅོ་བརྒྱད་དུ་བཀྲོལ་བའི་དོན། གསལ་བྱེད་ཡིག་ཆུང་ཉེར་གཉིས་ཀྱིས་བརྒྱན་པའོ། ། གཉིས་པ་ནི་ཏིང་ངེ་འཛིན་གྱི་རྒྱུ། ངོ་བོ། ཕན་ཡོན། བར་ཆད་སལ་བ། ས་མཚམས་ཏེ་ཚོམ་བུ་ལྔར་བསྟན་པ་ཉིད་དོ། ། གསུམ་པ་ནི། དཀྱིལ་འཁོར་ལྔ་ལ་བཏུད་དེ་བསྐྲུན། །
འབར་གཡོ་བརྟན་པའི་བྱེ་བྲག་གིས། ། སྲོག་རྩོལ་འགོག་པ་དེ་བཞིན་དུ། ། བདེ་ཆེན་ཆོས་སྐུ་ནམ་མཁའ་བཞིན། ། ཞེས་པའི་དོན་ཏིང་ངེ་འཛིན་གསུམ་གྱིས་བསྡུས་པའོ། ། གཉིས་པ་ཟབ་འབྲིང་གསུམ་གྱི་ཐ་མ་ལུས་སོ་སོར་བརྟགས་པའི་འགོག་པ་ནི་དེ་དག་ཐམས་ཅད་ཡིན་ལ། འབྲིང་དམ་ཚིག་གིས་འགྲོ་བ་ཡང་གསེབ་ཚགས་སུ་བསྟན་ཚར་བས་ཡི་གེ་ལོགས་ན་མེད་ཅིང་། རབ་བླ་མས་འགྲོ་བ་ལ་བླ་མའི་རྣལ་འབྱོར་རོ། ། གཉིས་པ་དོན་བསྡུས་པ་ནི་རྣམ་འགྲེལ་ཨ་སེང་མ་སྟེ། དེ་ལྟར་ན་བསྟན་བཅོས་ཚད་མ་ལ་ཡི་གེ་ཉེར་བརྒྱད་དོ། ། རྟོགས་གསལ་དཔེ་བྲིས་ནི་ཐད་སོ་ཐད་སོར་འགྲོ་ཡོད།
བཞི་པ་ནི་ལུང་སྦྱོར་གསུམ་སྟེ། ཆོས་སྣ་དྲུག་ཅུ་ཚད་མ་བཞི་དང་སྦྱར་བའོ། ། གཉིས་པ་པོ་ཏི་དམར་ཆུང་ཚད་མ་བཞི་དང་སྦྱར་བ་ལ་གསུམ། རིང་བརྒྱུད་ཉེ་བརྒྱུད་རྣམ་གཉིས་ཞར་བྱུང་དང་བཅས་པ། ཁ་སྐོང་རྗེ་བཙུན་ངོར་པ་ཡབ་སྲས་ཀྱིས་མཛད་པའི་ཆོས་སྣ་ཚད་མ་བཞི་དང་སྦྱར་བའོ། ། དང་པོ་ནི་བླ་མ་ཚད་མ་ལ་བརྒྱུད་འདེབས་བླ་མ་རྡོར་འཛིན། ཁ་སྐོང་ཤར་ཆེན་པས་མཛད་པ། ས་འབིར་མཇལ་བའི་ལོ་རྒྱུས་སྒ་ཐེང་མ་བཀུར་བ་སྟེ་གསུམ། ཉམས་མྱོང་ཚད་མ་ལ་ཁྲིད་ཡིག་ཚིགས་བཅད་མ་གྲ་སྟོན་ཞུས་ལན་གསལ་བར་གྲགས་པ། སྨིན་བྱེད་སྟ་གོན་སྐབས་སུ་སངས་རྒྱས་སྤྱན་གྱི་རྣལ་འབྱོར།
དངོས་གཞིའི་སྐབས་སུ་ཨཥྚའི་བཟླས་ལུང་། དེའི་གསལ་བྱེད་ཨཥྚའི་གཞི་བཤད། དམ་ཚིག་བདུད་རྩི་རིལ་བུའི་སྒྲུབ་ཐབས་བདུད་རྩི་འབྱུང་བ། ལམ་དབང་གི་སྐབས་དབང་གི་རབ་དབྱེ། དགའ་སྟོན་གདམས་ཡིག གསང་དབང་གི་སྔོན་འགྲོ་ཕྱི་ནང་གསང་གསུམ་གྱི་མཎྜལ། དེའི་གསལ་བྱེད་ཤར་ཆེན་པས་མཛད་པ། ལུང་སྦྱོར་ཉི་ཤུའི་གསལ་བྱེད་ལམ་འབྲས་པ་ནོར་བཟང་གིས་མཛད་པ། ལུས་གནད་ཀྱི་མན་ངག གསང་དབང་གི་དངོས་གཞི་གཏུམ་མོ་འཁོར་ལོ་བཞིའི་དམིགས་པ་རྒྱས་པ།
གཏུམ་མོའི་དམིགས་པ་ཉེར་དགུ། གེགས་སེལ་ལ་བར་ཆད་གསུམ་སེལ། གླེང་གཞི་མ། གསང་བདུན་མ། བླ་མ་ཆེན་པོའི་ཉམས་ཆུང་བ། ཉམས་ཆེ་བ། ཁྱད་པར་རླུང་རེངས་བཅོས་པ། གེགས་སེལ་བཞིའི་གསལ་བྱེད། གེགས་སེལ་བཀའ་རྒྱ་མ། འཕྲིན་ལས་སོ་གཉིས་ཀྱི་སྡོམ་ཚིག་ཞལ་ཤེས།
དབང་གི་ལྟ་བ་ངོ་སྤྲོད་པ་དབང་བཞི་ངོ་སྤྲོད་རྩ་འགྲེལ་ཏེ་བསྟན་བཅོས་ཚད་མ་གནད་དུ་ཆེ་བ་དྲུག རྟེན་འབྲེལ་ལྔ། ཕྱག་ཆེན་དབྱེ་བ། འཁོར་བཞིའི་རྒྱ། ཚོགས་སྦྱོར་མངོན་རྟོགས། ལམ་དུས་འདོད་པའི་ལྕགས་ཀྱུ། ལམ་དུས་བཤད་པ། བསྒྲུབ་པ་ལུང་སྦྱིན། གསང་བཅུའི་རྒྱས་བཏབ་སྟེ་དགུའོ། ། ལུང་ཚད་མ་དམར་གྱིས་མཛད་པའི་ལུང་སྦྱོར་རོ། །
གཉིས་པ་ལ་གསུམ། བིརྺ་པས་ས་ཆེན་ལ་དངོས་སུ་གནང་བ། ས་ཆེན་གྱིས་རྗེ་པ་ལ་མནལ་ལམ་དུ་གནང་བ། ཞར་བྱུང་དང་གསུམ་མོ། ། དང་པོ་ནི་ལྕགས་རི་ལས་མི་འདའ་བའི་ཟབ་ཆོས་བཞིར་གྲགས་པ་སྟེ། ལམ་ཟབ། ལམ་སྦས་བཤད། བིར་བསྲུང་། རྣམ་འཇོམས་བིར་ལུགས་སོ། ། དང་པོ་ནི་ས་པཎ་གྱིས་མཛད་པའི་བླ་མའི་རྣལ་འབྱོར།
དམར་གྱི་བླ་མ་རིན་འབྱུང་གི་མན་ངག་སྟེ་གཉིས། གཉིས་པ་ནི་ལམ་སྦས་བཤད་ཀྱི་ཡི་གེ་ས་པཎ་གྱི་མཛད་པ། ཕོ་བྲང་ལྔའི་སྦས་བཤད། སྦས་བཤད་འཁྲུལ་འཁོར་སོ་གཉིས། དེའི་གསལ་བྱེད་བུདྡྷ་ཤྲཱིས་མཛད་པ། གྲུབ་ཆེན་བཅུ། ཕྲ་མོ་བརྒྱད་རྩ་འགྲེལ་དང་བཅས་པ་ས་པཎ་གྱིས་མཛད་པ། གསུམ་པ་ནི་ས་ཆེན་གྱི་བིར་བསྲུང་གི་ཡིག་རྙིང་གསུམ། བིརྺ་པའི་སྒྲུབ་ཐབས་བྱིན་རླབས་བྱེད་ཚུལ་གཉིས། འཕགས་པས་མཛད་པ་སྟེ་ལྔའོ། །
བཞི་པ་ནི་ས་ཆེན་གྱི་རྣམ་འཇོམས་སྒྲུབ་ཐབས། དེའི་བྱིན་རླབས་བྱ་ཚུལ། ས་པཎ་གྱི་གཟུངས་ཀྱི་མཆན་བུ། ནུབ་པ་རིག་པ་འཛིན་གྲགས་ཀྱི་དེའི་ལག་ལེན་ཏེ་བཞིའོ། ། གཉིས་པ་ནི་བརྡ་དོན་གསལ་བ་སྟེ། ས་ཆེན་གྱི་རྩ་བ། ས་པཎ་གྱི་འགྲེལ་པ། ལྷོ་བའི་གསལ་བྱེད་དེ་གསུམ་མོ། ། གསུམ་པ་ནི་རྗེ་པའི་ཚར་གསུམ་ཁུག་པ། ཡིག་བརྒྱའི་ལས་ཚོགས།
སྒོ་དྲུག་ཆོས་འབྲེལ་རྣམས་སོ། ། གསུམ་པ་ཁ་སྐོང་ལ་བཞི། རྗེ་རྡོ་རྗེ་འཆང་གིས་མཛད་པ། རྗེ་སེམས་དཔའ་ཆེན་པོས་མཛད་པ། བདག་ཆེན་རིན་པོ་ཆེས་མཛད་པ། རྗེ་བཙུན་བླ་མ་མཆོག་གིས་མཛད་པའོ། ། དང་པོ་ནི། གསང་བའི་སྒོ་འབྱེད་རྒྱུད་གསུམ་ལམ་རིམ་ས་བཅད། ནང་གི་ལམ་ཟབ། དབང་བཞིའི་རྟོགས་བསྐྱེད།
ཐུན་མོང་བའི་བིར་བསྲུང་བར་ཆད་ཀུན་སེལ། ཐུན་མོང་མ་ཡིན་པའི་བྱིན་རླབས། མཚན་དོན་གསུང་ངག་དང་སྦྱར་བ། བིར་བསྲུང་གསར་མ། སྐུའི་རྣམ་འགྱུར་དྲུག་སྟེ་བརྒྱད་དམ། ཡང་གནད་ཀྱི་ཟླ་ཟེར། རྒྱུད་གསུམ་འཁྲུལ་འཇོམས། ལུས་དཀྱིལ་རྩོད་སྤོང་། སྨྲ་བ་ངན་འཇོམས། ཚོགས་འཁོར་གསང་བ་ཀུན་རྒྱན།
གཏོར་ཆོག་གི་འགྲེལ་པ་འཕྲིན་ལས་རྒྱས་བྱེད་སོགས་ཀྱང་འདིར་གསུངས་ཏེ་མཐའ་ཡས་པའོ། ། གཉིས་པ་ནི། གསུང་ངག་གི་ཁྲིད་ཡིག་གཉིས། མངོན་རྟོགས་ཡན་ལག་དྲུག་པ། དབང་ཆུ་གསལ་བའི་མེ་ལོང་། ཁ་སྐོང་། ས་ཆོག ལམ་དུས་དབང་། གཏོར་ཆོག་རྣམ་བཤད། གསང་བའི་ལམ་བཟང་།
གྲུབ་མཐའི་རྣམ་འབྱེད། བླ་མའི་རྣམ་ཐར་ལ་སོགས་པའོ། ། གསུམ་པ་ནི་རྗེ་སེམས་དཔའ་ཆེན་པོའི་རྣམ་ཐར། ཁྲིད་ཡིག་ཟིན་བྲིས། བརྒྱུད་པ་གཉིས་ལྡན་གྱི་སེམས་བསྐྱེད། ལམ་དུས་དབང་ཆོག བདུད་རྩི་སྒྲུབ་ཐབས། ལྟུང་བའི་རྣམ་བཤད་འཁྲུལ་སྤོང་རབ་གསལ། མངོན་བྱང་བཞི་བཤད། འཁོར་འདས་དབྱེར་མེད་གསལ་བྱེད།
བརྡ་དོན་གསལ་བའི་ཁྲིད། ལམ་སྦས་བཤད་ཀྱི་ཁྲིད། གསང་བའི་ལམ་ཟབ་མཆན་བཅས། ག་ཡའི་མགོན་རྐྱང་རྗེས་གནང་ལ་སོགས་པའོ། ། བཞི་པ་ནི་བདག་ཆེན་རྡོ་རྗེ་འཆང་གི་རྣམ་ཐར། ཀུན་སྤངས་རྡོ་རྗེ་རིང་པ་ཆེན་པོའི་རྣམ་ཐར། ལམ་འབྲས་བརྒྱུད་འདེབས་ལམ་རིམ་སྨིན་གྲོལ་དང་བཅས་པ། དེའི་བཀྲིས། དབང་ཆུའི་ལྷན་ཐབས། ཕྱི་དཀྱིལ་གྱི་རྣམ་བཤད།
ནང་དཀྱིལ་གྱི་རྣམ་བཤད་ལ་སོགས་པ་སྟེ། དེ་རྣམས་ཀྱང་ཚད་མ་བཞི་དང་སྦྱར་ཏེ་ཤེས་པར་སླའོ། ། བཞི་པ་སྙན་བརྒྱུད་བཞིའི་སྒྲོ་འདོགས་གཅོད་ཚུལ་ལ་གཉིས། ཐུན་མོང་བ་ཚོགས་བཤད་ཀྱི་དབང་དུ་བྱས་པ་དང་། ཐུན་མོང་མིན་པ་སློབ་བཤད་ཀྱི་དབང་དུ་བྱས་པ་གཉིས། དང་པོ་ལ་བཞི། དབང་གི་ཆུ་བོ་མ་ནུབ་ལ། བྱིན་རླབས་ཀྱི་བརྒྱུད་པ་མ་ཉམས་པ། གདམ་ངག་གི་སརྒ་མ་ལོག་པ། མོས་གུས་ཀྱིས་བསམ་པ་ཚིམ་པའོ། །
དང་པོ་ལ་གསུམ། རྒྱུ་དུས་ཀྱི་དབང་ཆུ་མ་ནུབ་པ་ནི་སྡོམ་པ་རྩ་བ་ནས་མ་ཉམས་པ། ལམ་དུས་ཀྱི་དབང་ཆུ་མ་ནུབ་པ་ནི་ལམ་དབང་ཐོབ་ནས་རབ་འབྲིང་གསུམ་དུ་མ་ཆག་པ། འབྲས་བུའི་དབང་ཆུ་མ་ནུབ་པ་ནི་འགྲོས་བཞི་ཐིམ་པའི་རྟེན་འབྲེལ་མ་འཆུགས་པའོ། ། བྱིན་རླབས་ལའང་བཞི། ཉམས་སུ་བླངས་པའི་མཐའ་ནི། ལུས་གནད་བཅའ་བ་ནས་གེགས་སེལ་གྱི་བར་བླ་མའི་གསུང་བཞིན་ཉམས་སུ་བླངས་པ། བྱིན་གྱིས་བརླབས་པའི་མཐའ་ནི། ཕྱི་ནང་མཁའ་འགྲོས་བྱིན་གྱིས་རླབས་པ། ཉམས་སུ་མྱོང་བའི་མཐའ་ནི།
ཉམས་ཇི་ལྟ་བ་བཞིན་སྐྱེས་པ། གྲུབ་པའི་མཐའ་ནི། གྲུབ་མཐའ་བསྙོགས་པའོ། ། སརྒ་མ་ལོག་པ་ནི། སརྐའམ་སརྦའམ། སརྒའམ་གང་བྱས་ཀྱང་འདྲ་སྟེ། གོ་རིམ་གྱི་བརྡ་རྙིང་ཡིན་ལ། དེས་ན་གདམ་ངག་སྟོན་པའི་གོ་རིམ་ལྟར་ན། རྒྱུད་མ་སྦྱངས་པ་ལ་དབང་མི་བསྐུར། དེ་མ་བསྐུར་བ་ལ་ཁྲིད་མི་བྱེད།
དེ་མ་བྱས་པ་གཞུང་མི་བཤད། དེ་མ་བཤད་པ་ལ་བསྒྲུབ་ལུང་མི་སྦྱིན། དེ་མ་བྱིན་པ་ལ་གསང་བཅུའི་རྒྱས་མི་གདབ་པའོ། ། ཉམས་མྱོང་ལ། ཉམས་སྣང་ཐམས་ཅད་རྩ་ཡི་གེ་དང་། དེའི་རྟེན་འབྲེལ་དུ་ཤེས་པས་རེ་དོགས་དང་བྲལ་བའོ། ། བཞི་པ་མོས་གུས་ནི། ཉམས་མྱོང་ནང་ནས་ཤར་བས་དག་པའི་སྣང་བ་རྒྱས་ཏེ་མོས་གུས་འཕྲོག་པར་མི་ནུས་པའོ། ། གཉིས་པ་སློབ་བཤད་ནི་འདིར་མི་འབྲི་སྟེ་ཐུན་མོང་མ་ཡིན་པའི་ཕྱིར་རོ། ། ད་ནི་ཁྲིད་ཀྱི་གཞུང་ཤིང་བྱེ་བྲག་ཏུ་བཤད་ལ་འདི་སྐད་གསུངས་ཏེ།
དེ་ཡང་དཀྲི་རྒྱུའི་གང་ཟག་ངོས་གཟུང་བ། ཁྲིད་བྱེད་རྣལ་འབྱོར་ངོས་གཟུང་བ། གཞུང་ཤིང་གཞི་ཉིད་ཁྱད་པར་དུ་བཤད་པའོ། ། དང་པོ་ནི་དཀྲི་རྒྱུའི་གང་ཟག་ཐམས་ཅད་ནི་སྐལ་དམན་རིམ་གྱིས་པ་དང་། སྐལ་ལྡན་གཅིག་ཅར་པ་གཉིས་སུ་འདུ་ལ། དེ་གཉིས་སྔོན་བྱུང་ལ་སྦྱར་ན། ནག་པོ་པ་དང་། ཌོམྦྷི་བ་གཉིས་ལ་གོ་རིམ་ལྟར་ངོས་འཛིན་ཞིང་། ད་ལྟར་ལ་སྦྱར་ན་སྤྱིར་གང་ཟག་བཞི་སྟེ། གསང་སྔགས་ལ་ཞུགས་པ་དང་།
ཐེག་ཆེན་ཙམ་ལ་ཞུགས་པ་དང་། ཉན་ཐོས་ཙམ་ལ་ཞུགས་པ་དང་། བསྟན་པ་ལ་མ་ཞུགས་པའོ། ། ཕྱི་མ་ལ་གསུམ། ཚེ་འདི་ཉིད་ལ་མཆོག་གི་གོ་འཕང་འདོད་པ་དང་། རང་ཉིད་གཅིག་པོ་ཞི་བ་དོན་གཉེར་ཙམ་དང་། ཚེ་འདིར་ནད་ཞི་གདོན་ཞི་ཙམ་འདོད་པའོ། ། དེ་ལྟར་གསུམ་གྱི་སྔ་མ་ནི་སྐལ་ལྡན་གཅིག་ཅར་བ་དང་། ཕྱི་མ་ནི་སྐལ་དམན་རིམ་འཇུག་པའི་དཔེར་གཟུང་བར་བྱའོ། གཉིས་པ་ཁྲིད་ཀྱི་རྣལ་འབྱོར་ལ་གཉིས།
རྒྱུད་ལས་གསུངས་ཚུལ། ཐུན་མོང་མ་ཡིན་པའི་མན་ངག་གིས་བཀྲལ་ཚུལ་ལོ། ། དང་པོ་ནི། རྩ་རྒྱུད་བརྟག་གཉིས་ལས། དང་པོར་གསོ་སྦྱོང་སྦྱིན་པར་བྱ། ། དེ་ནས་བསླབ་པའི་གནས་བཅུ་སྦྱིན། ། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། དེ་ནས་རྣལ་འབྱོར་སྤྱོད་པ་ཉིད། ། དེའི་རྗེས་སུ་དབུ་མ་བསྟན། །
སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་རྡོ་རྗེ་སྩལ། ། ཞེས་གསུངས་པའོ། ། གཉིས་པ་ནི། ལྗོན་ཤིང་ལས་རིམ་པས་སློབ་ཚུལ་ལ། ཐུན་མོང་བའི་ལམ་ལ་སློབ་ཚུལ་དང་། ཐུན་མོང་མིན་པའི་ལམ་ལ་སློབ་ཚུལ་གཉིས། དང་པོ་ལ་སྤྱོད་པ་རིམ་ཅན་དང་། ལྟ་བ་རིམ་ཅན་ལ་སློབ་ཚུལ་གཉིས། དང་པོ་ནི་གསོ་སྦྱོང་དང་།
གནས་བཅུ་སྟེ་བསྟན་ཁྲིམས་ལ་སློབ་པ། གཉིས་པ་ནི། གྲུབ་མཐའ་བཞི་ལ་སློབ་པའོ། ། གཉིས་པ་ཐུན་མོང་མིན་པ་ནི། རྒྱུད་སྡེ་བཞི་ལ་རིམ་པས་སློབ་ཅིང་། བླ་མེད་ཀྱིའང་ཕ་རྒྱུད། མ་རྒྱུད། གཉིས་མེད་རྒྱུད། རྩ་བཤད་ལ་ལེགས་པར་འཇུག་པའོ། ། དེ་དག་དོན་དྲིལ་ན།
དང་པོར་གསོ་སྦྱོང་ཕོག དེ་ནས་སྐྱབས་འགྲོ གཏན་ཁྲིམས་བདུན། སེམས་བསྐྱེད་རྣམ་བཞིར་བཟུང་ནས། ལྟ་བ་སྒྲོ་འདོགས་གཅོད་ཚུལ་སོགས་ལྗོན་ཤིང་ཉིད་ལས་ཇི་སྐད་གསུངས་པ་ལྟར་རོ། ། གསུམ་པ་ཐུན་མོང་མིན་པའི་ཉམས་ལེན་ནི། གཞུང་ཆུང་རྡོ་རྗེའི་ཚིག་རྐང་འདིས་ལེགས་པར་བཀྲལ་བ་འདི་ཉིད་དེ། འདི་ལའང་གཉིས། གཞུང་ཆུང་བསྟན་བཅོས་ཚད་མ་རང་གང་གི་བཞུགས་ཚུལ་ལྟར་བཤད་པ་དང་། གཞུང་ཆུང་བླ་མའི་མན་ངག་གི་ཉམས་མྱོང་ཚད་མ་དྲངས་ཏེ་བཤད་པའོ། ། དང་པོ་ནི།
ཚིག་རྐང་གི་དོན། འཁོར་འདས་ཐུན་མོང་བ་ལ་གཞུང་ཚོམ་བུ་བདུན། འཁོར་ལོ་འཆམས་པ་ལ་ཚོམ་བུ་བདུན། འཁོར་ལོ་བསྐོར་བ་ལ་ཚོམ་བུ་བཞི་སྟེ་ཚོམ་བུ་བཅོ་བརྒྱད་དུ་བསྟན་པ་ལས། ཐུན་མོང་བའི་ཚོམ་བུ་བདུན་ལྟ་བུས་ཀྱང་། ཚོམ་བུ་རེ་རེས་ལམ་འབྲས་རེ་སྟོན་ཅིང་། དེ་ཡང་སྣང་གསུམ་ལྟ་བུ་ལ་སྦྱར་བའི་ཚེ། སྣང་བ་རེ་རེ་ལ་རྟེན། རྒྱུ། སྣང་བ་གང་ཡིན་པ་ཞེས་གསུམ་གྱིས་བཤད་ནས།
ཉམས་སྣང་གི་རྟེན་ཚར་བའི་ལུས་ཁྱད་དུ་གྱུར་པ། ཐོས་བསམ། བསླབ་པ། དབང་གིས་རྒྱུད་དག་ཅིང་། ཉམས་རྒྱུད་ལ་སྐྱེས་པ་ཞེས་འཆད་པས། རྣལ་འབྱོར་པས་དབང་དམ་ཚིག་བསྐྱེད་རྫོགས་ཀྱི་ཉམས་ལེན་ཐམས་ཅད་འདིར་བསྟན་ནས། མ་དག་སྣང་བའི་སྐབས་སུ། ལམ་ཉམས་ལེན་གྱི་དྲི་མི་བྲོ་བའི་བཤད་ལུགས་ཤིག་བྱེད་པའོ། ། གཉིས་པ་ནི་ཚིག་རྐང་གི་དོན་ཚོམ་བུ་ཇི་སྙེད་པ་ཐམས་ཅད་གང་ཟག་གཅིག་འཚང་རྒྱ་བའི་ལམ་གྱི་ཆ་རྐྱེན་མ་ཚང་བ་མེད་པ་གཅིག་ཏུ་དྲིལ་ནས་སྟོན་ཏེ། དེ་ཡང་སེམས་ཅན་ལ།
ཉོན་མོངས་པ་ལ། མ་དག་པའི་སྣང་བ། ཞེས་པས་འཁོར་བའི་ཉེས་དམིགས། དལ་འབྱོར་རྙེད་དཀའ། འཆི་བ་མི་རྟག་པ་དང་བཅས་པ། ལས་རྒྱུ་འབྲས་རྣམས་སྟོན་ཏེ། སེམས་ཅན་གྱི་ཁམས་ལ་བརྟགས་པས་འཁོར་བའི་ཉེས་དམིགས་ཤེས། ཉོན་མོངས་པའི་མང་ཚུལ་མཐོང་བས་དལ་འབྱོར་རྒྱུའི་སྒོ་ནས་རྙེད་དཀའ་བར་གོ ། མ་དག་པའི་སྣང་ཚུལ་བལྟས་པས་ལས་འབྲས་བསླུ་མེད་དུ་མཐོང་བས་སོ། ། རྣལ་འབྱོར་པ་ལ།
ཏིང་ངེ་འཛིན་ལ། ཉམས་ཀྱི་སྣང་བ། ཞེས་པས་རྣལ་འབྱོར་པ་ལ་ཐུན་མོང་དང་ཐུན་མོང་མིན་པ་གཉིས་སུ་ཕྱེ་ནས། ཐུན་མོང་བས་བྱམས་སྙིང་རྗེ། བྱང་ཆུབ་ཀྱི་སེམས་རྣམས་བསྒོམ་པས་རྒྱུད་སྦྱངས་ཏེ་དབང་བསྐུར་བའི་སྣོད་རུང་དུ་བྱས། ལུས་ཐབས་རྒྱུད་ལ་གདན་སོགས་གསུམ་པ་བཞིའི་རྒྱུའི་དབང་། ། ཞེས་པས་རྒྱུ་དབང་བསྐུར་བ་སོགས་གང་ཟག་གཅིག་གིས་ཉམས་ལེན་དུ་སྦྱར་ནས་འཆད་པའོ། ། དེ་ལྟར་ཚད་མ་གཉིས་ལ་སྦྱོར་ཚུལ་ཐ་དད་པའི་རྣམ་དབྱེས་རྡོ་རྗེའི་ཚིག་ལ་བཤད་པ་དང་། ཉམས་ལེན་གཉིས་ཐ་དད་པར་འབྱུང་བ་ནི་མན་ངག་གིས་མིག་གི་བལྟས་ན་གསལ་བར་མཐོང་སྟེ། རྣམ་འགྲེལ་སྙག་མ་སོགས་ན་བསྟན་བཅོས་ཚད་མའི་བཤད་པ་དེ་ཉིད་བསྙོན་མེད་དུ་ཡོད་ཅིང་།
ཉམས་མྱོང་ཚད་མ་ལ་སྦྱར་བའི་ཉམས་ལེན་འདི་ཉིད་ནི། རྣམ་འགྲེལ་ཨ་སེང་མ་དང་། གཞུང་ཁྲིད་ཇོ་ལྕགས་མ་གཉིས་ན་གསལ་བ་ཡིན་ཏེ། ཇི་སྐད་དུ། སྣང་བ་གསུམ་གྱིས་ལམ་གྱི་གཞི་བཅས་ཏེ། ། ཞེས་པ་སྣང་གསུམ་གྱི་ཉམས་ལེན་ཏེ། འཁོར་བའི་ཉེས་དམིགས་ཤེས། དལ་འབྱོར་རྙེད་དཀའ་འ། ོ ལས་འབྲས་ལྷུར་ལེན། བྱམས་སྙིང་རྗེ་བྱང་སེམས་ཀྱིས་རྒྱུད་སྦྱངས་པ་ནི་དབང་གི་སྣོད་དམ་གཞིར་རུང་བས་ལམ་གྱི་གཞི་མ་ཡིན་པའོ། །
ཉམས་བླང་མ་ལུས་རྒྱུད་གསུམ་དག་གིས་ཤེས། ། ཞེས་པ་ནི། རྒྱུད་གསུམ་ཉམས་བླང་གི་དངོས་གཞིར་བསྟན་པ་སྟེ། དེ་ཡང་ཀུན་གཞི་ནི་གཏན་ལ་དབབ་བྱ་ཡིན་ཡང་། ཡུལ་ཅན་འཁོར་འདས་དབྱེར་མེད་ཀྱི་ཆ་ནས་ཉམས་བླང་དུ་བསྡུས། འབྲས་རྒྱུད་ནི་སྤྲོ་བ་བསྐྱེད་པའི་ཆ་ནས་བསམ། འབྲས་བུའི་ཉམས་སྣ་ཚོགས་འཆར་བས་དེར་བསྡུས་པ་ཙམ་སྟེ། གཙོ་བོ་ཐབས་རྒྱུད་དེ། དང་པོ་དབང་། བསྲུང་བྱ་དམ་ཚིག
བསྒོམ་བྱ་ལམ་སོགས། ཉམས་ཆག་བསྐང་ཐབས། ལམ་དུས་ཀྱི་དབང་ལ་སོགས་པའོ། ། ཚད་མ་སྙན་བརྒྱུད་བཞི་ལས་སྒྲོ་འདོགས་གཅོད། ། ཅེས་པ་ནི་སྒྲོ་འདོགས་གཅོད་ཚུལ་ཏེ། ཚད་མ་བཞིའི་སྣང་གསུམ་དང་། སྙན་བརྒྱུད་བཞིའི་རྒྱུད་གསུམ་ལའོ། ། སེམས་འཛིན་གནས་ལུགས་རྣམ་གསུམ་རྟོགས་པ་ཡིས། ། ཞེས་པ་ནས། རྒྱུ་རྐྱེན་གཞན་མེད་རེ་དོགས་བྲལ་བར་མཛོད། །
ཅེས་པའི་བར་གྱིས་ཤེས་པས་ཕན་འདོགས་བདུན་བསྟན། ཐབས་དང་ཤེས་རབ་ཟུང་འཇུག་རྣལ་འབྱོར་པ། ། ཞེས་པ་ནས། བར་ཆད་རིམ་གྱིས་སེལ་བ་ཤེས་པར་བྱ། ། ཞེས་པའི་བར་གྱིས་བསྲུང་བ་སུམ་ཅུ་བསྟན། རྩ་ཡི་ཟུག་ལ་ལ་དོར་ཤིན་ཏུ་གཅེས། ། ཞེས་སོགས་ཀྱིས་གེགས་སེལ་བསྟན། ལྟ་བསྒོམ་གཉིས་ལ་དུག་དབྱུང་བདུད་རྩི་བསྟེན། ། ཞེས་སོགས་ཀྱིས་གདམ་ངག་དྲུག་བསྟན་ཏེ། མདོར་ན་གཞུང་འདིའི་ཚོམ་བུ་ཐམས་ཅད་གང་ཟག་གཅིག་འཚང་རྒྱ་བའི་ཆ་རྐྱེན་དུ་དྲིལ་ནས་བསྟན་པས་བསྟན་བཅོས་ཚད་མར་བགྲང་ཡང་།
སྟོན་ཚུལ་ཉམས་མྱོང་ཚད་མར་བཞུགས་སོ། ། ཞེས་གསུངས་སོ། ། གཉིས་པ་ཁྲིད་ཀྱི་གཞུང་ཤིང་བྱེ་བྲག་ཏུ་བཤད་པ་ལ་གཉིས། སྤྱིར་བཤད་པ་དང་། གནད་བསྡུས་ནས་ཉམས་སུ་ལེན་ཚུལ་ལོ། ། དང་པོ་ནི། གང་དག་ཆོས་རྗེ་པའི་ཁྲིད་ཀྱི་དཀར་ཆག་ཏུ་གྲགས་པ་དེའི་རྗེས་སུ་ཞུགས་ནས་ཁྲིད་ཚུལ་བཅོ་བརྒྱད་དུ་འབྱེད་པ་ཡོད་མོད། རེ་ཞིག་བཏང་སྙོམས་སུ་བཞག་ནས་འདིར་བརྒྱུད་པ་འདི་ཉིད་ལས་འོང་པ་ནི། ཁྲིད་གཞུང་བཞིར་གྲགས་པ་དང་། ཆ་ལག་ལམ་སྦས་བཤད།
བརྡའ་དོན་གསལ་བ་རྣམས་ཀྱི་ཁྲིད་མཛད་ལ། ལམ་ཟབ་མོ་ལའང་ཁྲིད་མེད་དོ། ། ཞེས་བཀའ་དོག་པར་མཛད་ཀྱང་། ཁྲིད་ཟབ་པོ་ཞིག་བཞུགས་ཞེས་གསུངས་ཤིང་། ཁྲིད་གཞུང་བཞིའི་གཞུང་ཇི་ལྟ་བ་བཞིན་གྱི་ཁྲིད་ཀྱིས་དཀྲིས་ན། ཁྲིད་གཞན་གསུམ་གྱིས་ལོགས་སུ་དཀྲི་མི་དགོས་ཏེ། ལམ་དབང་རྒྱས་པ་ཐོབ་ན་འབྲིང་བསྡུས་གཉིས་ལོགས་སུ་བྱ་མི་དགོས་པ་དང་འདྲ་གསུངས། དེ་ཡང་ཁྲིད་ཐོག་མཐའ་གཉིས་རྒྱས་པ། བར་པ་གཉིས་བསྡུས་པ། ཡང་ཐོག་མ་སྐལ་དམན་རིམ་འཇུག་པའི་ཁྲིད་དེ།
ཚིག་རྐང་གི་བབས་ཀྱིས་བཞུགས་ཚུལ་ཇི་ལྟ་བ་བཞིན་དཀྲི་བའོ། ། བར་པ་གཉིས་ནི་སྐལ་ལྡན་གཅིག་ཅར་བའི་ཁྲིད་དེ། གནད་དྲུག་གིས་དཀྲི་བ་ནི་བསྐྱེད་རྫོགས་ཐུན་མོང་བའི་ཁྲིད་ཡིན་ལ། གནད་བཅུ་གཅིག་གིས་དཀྲི་བ་ནི། རྫོགས་རིམ་ཁོ་ནའི་ཁྲིད་ཡིན་པའོ། ། དབང་པོ་རབ་འབྲིང་གསུམ་གྱི་དཀྲི་བ་ནི། གཅིག་ཅར་བ་དང་རིམ་འཇུག་པ་ཐུན་མོང་བའི་ཁྲིད་ཡིན་པས་ཇི་ལྟར་འཚམས་པས་དཀྲི་ཞིང་རྒྱུད་ཚོད་དང་སྦྱར་བ་སྟེ། ཉན་ཐོས་ལམ་གྱིས་དཀྲི་བར་འོས་པ་ནི། ཉེས་དམིགས། རྙེད་དཀའ།
ལས་འབྲས་གསུམ་གྱིས་དཀྲི། ཐེག་པ་ཐུན་མོང་བས་དཀྲི་བར་འོས་པ་ནི། བྱམས་སྙིང་རྗེ་བྱང་སེམས་གསུམ་གྱིས་དཀྲི། ཐུན་མོང་མིན་པ་ལྟ་བས་དཀྲི་བར་འོས་པ་ནི། སེམས་སྒྱུ་མ་རང་བཞིན་མེད་པ་གསུམ་གྱིས་དཀྲི། ཐབས། ཤེས་རབ། ཟུང་འཇུག་གི་རྣལ་འབྱོར་པ་གསུམ་ནི་དབང་པོ་རབ་འབྲིང་གསུམ་གསུམ་དུ་ཕྱེ་ནས་དཀྲི་བའོ། ། དེ་ལྟ་བུའི་དབང་པོ་རབ་འབྲིང་གསུམ་གྱི་ཁྲིད་ཡིག་འདི་ལ། སྔོན་གྱི་ཡིག་རྙིང་ཆེ་ཆུང་གཉིས་འདུག་པ་ལས།
བརྒྱུད་པ་འདི་པས་ཚད་མར་བྱ་རྒྱུ་ནི་ཆུང་བ་འདི་ཉིད་དེ། འདི་ཉིད་ཚད་མ་ཡིན་པའི་ཤེས་བྱེད་ནི། དཀར་ཤཱཀྱ་གྲགས་ཀྱི་འདིའི་ཁྲིད་ཡིག་དང་། ཚོགས་བསྒོམ་པའི་འདིའི་ཁྲིད་ཡིག་དང་འདི་ཉིད་མཐུན་པ་ཡིན་ལ། ཆ་རྒན་པའི་ཡི་གེ་དང་ཡང་འདི་མཐུན་པ་ཡིན་ནོ། ། ཁྲིད་ཡིག་ཆེ་བ་དེ་ཉིད་ནི་ས་པཎ་གྱི་ཁྲིད་ཀྱི་དཀར་ཆག་ཏུ་གྲགས་པ་ལས། དེ་ཉིད་གཞིར་བཞག་པ་ནས། ཆོས་རྗེ་བླ་མ་དམ་པ་སོགས་ཀྱིས་ཀྱང་ཚད་མར་མཛད་མོད། ཅུང་མ་དག་པའི་ཤེས་བྱེད་ནི། སྔོན་འགྲོ་དམིགས་པའི་གྲངས་ཟློས་པ་དང་།
སེམས་ཀྱི་དཔེ་མིག་ཡོར་དང་། རྟེན་འབྲེལ་གྱི་དཔེ་ཆུ་ཟླ་གཉིས་སྒྱུ་མའི་དཔེར་བཀོད་པས་རྗེ་པའི་གསུང་དང་འགལ། ཟུང་འཇུག་གི་རྣལ་འབྱོར་པའི་ཁྲིད་རིམ་ཆད། རྡོ་རྗེ་སློབ་མའི་དབང་ཙམ་ཐོབ་པས་ལུས་དཀྱིལ་བསྒོམ་དུ་རུང་བར་བཤད་པ་སོགས་གོང་མའི་གསུང་རབ་དང་འགལ་བར་སྣང་བ་དུ་མ་ཞིག་ཡོད་པའོ་གསུངས། གཉིས་པ་གནད་བསྡུས་ནས་ཉམས་སུ་བླང་བ་ནི། ལམ་འབྲས་ཁྲིད་ཀྱི་སྙིང་པོ་ནི། ། གཉིས་ལས་གསུམ་བྱུང་གདམ་ངག་ཡིན། ། ཀུན་གྱི་སྤྱོད་ཡུལ་མ་ཡིན་པའི། ། མན་ངག་ཤེས་པ་བླ་མའི་དྲིན། ། ཞེས་གསུངས་པ་དང་།
ཡང་དེ་ཉིད་དང་མཐུན་པར། བཤད་ཚུལ་འདི་ནི་རྗེ་བཙུན་ས་སྐྱ་པ། ། བརྒྱུད་པར་བཅས་པའི་དགོངས་པ་ཡིན་མོད་ཀྱི། ། དེང་སང་ལམ་འབྲས་པ་ཞེས་ཡོངས་གྲགས་པའི། ། བཤེས་གཉེན་ཀུན་གྱིས་ལྟ་བའི་སྤྱོད་ཡུལ་མིན། ། ཞེས་གསུངས་པའི་དོན་ཁོངས་སུ་བཅུག་ནས་དོན་ཉམས་སུ་བླང་བར་བྱའོ། ། འོ་ན་དེ་ཉིད་ཀྱི་དོན་ཅི་ཡིན་སྙམ་ན། འདིའི་དོན་ནི་དྲིན་ཅན་བླ་མ་ལེགས་པར་མཉེས་པའི་ཞལ་ལས་རིམ་གྱིས་ཤེས་པར་བྱ་བ་ཁོ་ན་ཡིན་པས་སྤྱི་བརྟོལ་དུ་ཡི་གེར་འབྲི་བ་དང་། གཏམ་དུ་སྨྲ་བའི་འོས་མ་ཡིན་པ་དེ་བས་ན་འདིར་མི་འབྲི་ལ། གང་དག་བརྒྱུད་ལྡན་བླ་མའི་ཞལ་ཤེས་ཀྱི་བདུད་རྩི་ཡིད་ལ་སིམ་པའི་སྐལ་བ་དང་མ་ལྡན་ནས།
རང་དགའི་ཕོ་ཚོད་ངན་སྐྱུགས་ཀྱི་ཡིད་གདུང་སེལ་དུ་དུར་རེ་བ་མང་དུ་མངོན་ཏེ། བརྒྱུད་པ་ཉེ་བརྒྱུད་གཉིས་ལས་རྒྱས་འབྲིང་བསྡུས་གསུམ་གྱི་གདམ་ངག་བྱུང་ཞེས་སྨྲ་བ་དང་། ཁྲིད་ཡིག་ལྷུག་པ་ཇོ་ལྕགས་མ་དང་། ཚིགས་བཅད་མ་གྲ་སྟོན་ཞུས་ལན་གཉིས་ལས། རྒྱས་འབྲིང་བསྡུས་གསུམ་གྱི་གདམ་ངག་བྱུང་ཞེས་སྨྲ་བ་དང་། བརྡ་དོན་གསལ་བ་རྩ་འགྲེལ་གཉིས་ལས། དམིགས་པ་རྒྱས་འབྲིང་བསྡུས་གསུམ་གྱི་གདམ་ངག་བྱུང་ཞེས་གཉིས་དང་གསུམ་གྱི་ཁུངས་གང་འགྲིག་བཙལ་ནས་འོལ་ཚོད་ཀྱིས་གཞལ་བར་མཛད་པའོ། ། དེ་ལྟར་མིན་པར་བརྒྱུད་པའི་མན་ངག་སྙན་བརྒྱུད་མ་ཉམས་པ་འདིར་ནི། རྗེ་བཙུན་བླ་མས་ཁོག་ཕུབ་ཡོངས་སུ་རྫོགས་པའི་དུས་འདིར་བརྒྱུད་རིམ་གྱི་ཞལ་ཤེས་ཉིད་གསུངས་ལ། ཁྲིད་རིམ་ཡོངས་སུ་རྫོགས་པའི་ཚེ།
མན་ངག་གི་ཞལ་ཤེས་ཉིད་འདོམ་པར་མཛད་དོ་ཞེས་གསུངས་པའོ། ། གསུམ་པ་བསྒྲུབ་པ་མཐར་ཕྱིན་ནས་གསང་བ་བཅུ་ཡིས་རྒྱས་བཏབ་པ་ནི། དེ་ལྟར་རྒྱུད་སྦྱངས་པ་ལ་དབང་། དབང་གིས་སྨིན་པ་ལ་ཁྲིད། དཀྲིས་ཚར་བ་ལ་གཞུང་ཆུང་གདམ་ངག་ཏུ་སྟོན། གཞུང་ཚར་བ་ལ་ཇི་ལྟར་འོས་པའི་བཀའ་རྒྱ། མ་འོང་པའི་ལུང་བསྟན་དང་བཅས་པས་གདམས་པར་མཛད་པ་སྟེ། དེ་ལྟར་དེ་དག་གིས་ནི་ཁོག་ཕུབ་ཀྱི་གནད་སྤྱི་བྱེ་བྲག་རྐང་གྲངས་དང་བཅས་པ་རྗེ་བཙུན་རྡོ་རྗེ་འཛིན་པ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོའི་ཞལ་སྔ་ནས་བརྒྱུད་པ་གསུམ་འདུས་ཀྱི་བླ་མའི་གསུང་གི་བདུད་རྩི་ཚིམ་པར་ཕབ་པའི་མོད་ལས། ཆ་ཤས་འདི་ཙམ་ཞིག་བདག་བློའི་ར་བར་ཚུད་པ། ངན་རྟོག་དུག་ཆུས་མ་སྦགས་པར།
རང་གི་ཚ་གདུང་བསལ་ཕྱིན། དཀར་དྭངས་ཀྱི་གཞི་ལ་གསལ་བར་བཀོད་པ་སྟེ། སྐལ་བ་དང་འཚམས་ན་རེ་འདོད་ཡོངས་སུ་རྫོགས་པ་ཁོ་ན་ཡིན་ནོ། ། ཞེས་པ་དེ་རྣམས་ནི་གསུང་ངག་སློབ་བཤད་པའི་ཁོག་ཕུབ་ཀྱི་ཟིན་བྲིས་གནད་ཀྱི་བེའུ་བུམ་ལས་བྱུང་བ་ལྟར་སྒྲ་ཇི་བཞིན་དུ་བཀོད་པ་ཡིན་ནོ། ། གསུང་ངག་སློབ་བཤད་དུ་གྲགས་པ་འདི་ནི་ལམ་འབྲས་ཀྱི་ཟབ་མོའི་ཉིང་ཁུ་འགའ་ཞིག་མུས་ཆེན་སེམས་དཔའ་ཆེན་པོ་ཡན་ལ་གསུང་ངག་སློབ་བཤད་འདིའོ་ཞེས་མངོན་གྱུར་དུ་མི་གསུང་བས། གསུང་ངག་སློབ་བཤད་ལྟར་ན་འདིའོ་ཞེས་ཡིག་ཆ་སོགས་སུ་མ་ཐེབ་པ་སྙན་བརྒྱུད་འབའ་ཞིག་ཏུ་བཞུགས་པ་ལ། མུས་ཆེན་གྱི་སློབ་མའི་མཆོག་བདག་ཆེན་རྡོ་རྗེ་འཆང་སློབ་བཤད་ལྟར་ན་འདིའོ་ཞེས་མ་སྦས་པར་གནང་བ་ཡིན་ལ། དེ་ནས་རྗེ་རྡོ་རིང་པ་ཀུན་བཟང་ཆོས་ཀྱི་ཉི་མ། ཚར་ཆེན་བློ་གསལ་རྒྱ་མཚོ། རྗེ་ཀླུ་སྒྲུབ་རྒྱ་མཚོ་སོགས་ལས་འཕེལ་བར་གྲགས་པ་ཡིན་ལ།
ཞིབ་ཏུ་ཁོང་རང་ཚོའི་ཡིག་ཆ་ལས་རྟོགས་པར་བྱའོ། ། དེ་ལྟར་གོང་དུ་བཤད་པའི་བསྟན་བཅོས་ཚད་མའི་རྐང་གྲངས་འདི་རྣམས་ནི་གཙོ་བོར་ཀུན་མཁྱེན་ཨེ་ཝྃ་པ་ཆེན་པོའི་ལུགས་སྲོལ་དང་མཐུན་པ་ཡིན་ལ། ཡང་ས་སྐྱ་པའི་སྲོལ་འཛིན་རྫོང་ལུགས་པ་འགའ་དག་བསྟན་བཅོས་ཚད་མའི་རྐང་གྲངས་འདྲེན་ཚེ། ཉི་ལྡེ་བ་ནམ་མཁའ་དཔལ་བཟང་དང་། མུས་སྲད་པ་རྡོ་རྗེ་རྒྱལ་མཚན་གྱིས་མཛད་པའི་དཀར་ཆག་ཉིད་གཞིར་མཛད་པར་གནང་སྟེ། དེ་ཡང་ཉི་ལྡེ་བའི་དཀར་ཆག་དེ་ཉིད་ནས་བྱུང་ཚུལ་བཤད་ན་འདི་ལྟ་སྟེ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ལམ་འབྲས་ཀྱི་གཞུང་འགྲེལ་ཆ་ལག་ཁ་སྐོང་གསལ་བྱེད་དང་བཅས་པ་རྣམས་ཀྱི་དཔེ་སྣའི་གྲངས་ལ། རྩ་བ་རྡོ་རྗེའི་ཚིག་རྐང་། དེའི་ས་བཅད་རྗེ་ས་ཆེན་གྱིས་མཛད་པ།
དེས་མཛད་པའི་རྣམ་འགྲེལ་བཅུ་གཅིག རྗེ་བཙུན་ཆེན་པོས་ཡོད་གསུངས་པ་ལ། བྱང་ཆུབ་སེམས་དཔའ་ཨ་སེང་གི་དོན་དུ་མཛད་པའི་དོན་བསྡུས་ཚིགས་བཅད་མ་དེ་གཞིར་བཞག་ནས། དེའི་དོན་དུ་མཛད་པའི་རྣམ་འགྲེལ། གཉན་ཕུལ་བྱུང་བའི་དོན་དུ་མཛད་པ་སྲས་དོན་མར་མཛད་པའི་འགྲེལ་པ། ལྡན་མ་སྒ་ཐེང་མའི་དོན་དུ་མཛད་པའི་རྣམ་འགྲེལ། ཡུམ་དོན་མར་གྲགས་པའི་རྣམ་འགྲེལ། ཇོ་གདན་ལྡན་བུའི་དོན་དུ་མཛད་པའི་རྣམ་འགྲེལ། ཀློ་ཀྱ་ཆོས་གྲགས་ཀྱི་དོན་དུ་མཛད་པའི་རྣམ་འགྲེལ། ཞུ་བྱས་མར་གྲགས་པའི་རྣམ་འགྲེལ།
བྱང་སེམས་ཟླ་རྒྱལ་གྱི་དོན་དུ་མཛད་པའི་རྣམ་འགྲེལ། སྣ་རོ་བནྡྷེ་གཤིན་རྗེའི་དོན་དུ་མཛད་པའི་རྣམ་འགྲེལ། ཇོ་མོ་འ་འུ་མའི་དོན་དུ་མཛད་པའི་རྣམ་འགྲེལ། ཕྱིས་རང་དགེ་བཤེས་སྙག་གི་དོན་དུ་མཛད་པའི་རྣམ་འགྲེལ་གྱི་ཆ་ལག རྗེ་བཙུན་ཆེན་པོའི་དཀར་ཆག་མཛད་པ་ན། ཀུན་༡གཞི་་་་་་རྗེ་པ་རྒྱུ་རྒྱུད། གདན་༢རྩོགས།་་་་་ རྗེ་པ། ལུས་༣དཀྱིལ།་་་་་ ས་ཆེན།
བུམ་༤དབང་གི་འདའ་ཁ་མ། འཆི་ལྟས་འཁྲུལ་འཁོར་འཆི་བསླུ་དང་བཅས་པ།་་་་་ རྗེ་པ། བུམ་༥དབང་གི་སྣང་བ་བསྒྱུར་བའི་འདའ་ཁ་མ།་་་་་ ས་ཆེན། གསང་༦དབང་གི་སྐབས་སུ་ཐིག་ལེའི་རྣལ་འབྱོར་བཞི།་་་་་ ས་ཆེན། ཤེས་༧རབ་ཡེ་ཤེས་ཀྱི་སྐབས་སུ་ཕྱག་རྒྱའི་མཚན་ཉིད།་་་་་ ས་ཆེན། དབང་༨བཞིའི་འདའ་ཁ་མ་བུམ་དབང་དང་ཐུན་མོང་དུ་ཡི་གེའི་སྒོ་བཀག་པ་དང་བཅས།
བར་༩དོ་བཞིའི་གདམ་ངག་་་་་ས་ཆེན། ། ལམ་༡༠དུས་ཀྱི་དབང་།་་་་་ རྗེ་པ། ཚད་༡༡མ་༡༢བཞིའི་གདམ་ངག་དྲུག་་་་་རྗེ་པ། ། རྟེན་༡༣འབྲེལ་ལྔ།་་་་་ རྗེ་པ། གྲིབ་༡༤སེལ་གྱི་སྦྱིན་སྲེག་བསྡུས་པ།་་་་་ ས་ཆེན། གྲིབ་༡༥མ་ཁྲུས་ཀྱིས་སེལ་བ་དང་ཚ་ཚས་སེལ་བ།་་་་་ རྗེ་པ།
ཐིག་༡༦ལེ་བསྲུང་བ།་་་་་ རྗེ་པ། ཡི་གེ་༡༧བརྒྱ་པའི་འདོན་ཐབས།་་་་་ ས་ཆེན། འཇིག་རྟེན་༡༨པའི་ལམ་གྱི་སྐབས་སུ་རླུང་གི་སྦྱོར་བ་བདུན་གྱི་ལམ་ཁྲིད་པ།་་་་་ རྗེ་པ། བྷ་༡༩གའི་ཡི་གེ་བཅུ་བཞི།་་་་་ ས་ཆེན། འདས་༢༠པའི་ལམ་ལ་གསང་དབང་གི་སྐབས་སུ་འཁོར་བཞིའི་རྒྱ།་་་་་ ས་ཆེན།
བཞི་༢༡པའི་སྐབས་སུ་དབང་ཕྱུག་གི་དོན་བརྒྱད།་་་་་ ས་ཆེན། ས་༢༢བཅུ་གསུམ་པའི་ཕྱེད་ཀྱི་མངོན་རྟོགས།་་་་་ ས་ཆེན། ཐམས་༢༣ཅད་ཀྱི་དོན་བསྡུས་ཀྱི་ཚིགས་བཅད།་་་་་ ས་ཆེན། འགྲེལ་པ་སྙག་མ་རང་དང་ཉི་ཤུ་རྩ་བཞི། ལྟ་བ་འཁོར་འདས་དབྱེར་མེད་རྩ་འགྲེལ་གཉིས། དབང་བཞིའི་ཆོ་ག་མཐའ་དག་མདོར་བསྡུས་པ། མཆོག་དབང་གསུམ་བསྐྱེད་པའི་རིམ་པ་མདོར་བསྡུས་པ།
བདུད་རྩི་རིལ་བུ་བསྒྲུབ་པ། གེགས་སེལ་བསམ་གཏན་འདོར་བའི་འཕྲང་བདུན། བྱུང་རྒྱལ་དུ་མི་གཏོང་བའི་འཕྲང་བཞི། འབྱུང་བ་ལུས་འཁྲུགས་རླུང་དང་སྤྱོད་ལམ་གྱིས་བསལ་བ།

འཕྲིན་ལས་སུམ་ཅུ་སོ་གཉིས་དང་དྲིལ་བས་བཅུ། དབང་ཆུ་ཆེན་མོ། ཡབ་ཡུམ་གྱི་བསྐྱེད་པའི་རིམ་པ་ཡན་ལག་དང་བཅས་པ། རྩ་ལྟུང་བཅུ་བཞི་ཡན་ལག་དང་བཅས་པ། ཚོགས་འཁོར་ཡན་ལག་དང་བཅས་པ། སྦྱིན་སྲེག་དང་བདུན། གཞུང་ཇི་ལྟ་བ་བཞིན་དཀྲི་བའི་གཞུང་ཤིང་། གནད་དྲུག་གིས་དཀྲི་བ། བཅུ་གཅིག་གིས་དཀྲི་བ། དབང་པོ་རབ་འབྲིང་གསུམ་དུ་དཀྲི་བ་སྟེ་གཞུང་ཤིང་བཞི། ལམ་འཇུག་ལྡོག
ཕྱག་རྒྱ་འཇུག་ལྡོག ཤེས་པས་ཕན་འདོགས་པའི་མན་ངག་བདུན། ལམ་བསྲེ་བ་འགྲོས་བཞི་དང་བཅས་པ། ཕྱི་ནང་གི་མཛད་པ་བཅུ་གཉིས་ཏེ་རྟོགས་པ་བསྐྱེད་པའི་ཆོས་ལྔ། དཔེ་ཆུང་གི་རིམ་པ་འཆི་ལྟས་ཀྱི་འཁོར་ལོ་གཉིས། རྩའི་དཔེ་ཆུང་། བྷ་གའི་ཡི་གེ་བཅུ་བཞིའི་དཔེ་ཆུང་། འཕྲིན་ལས་སོ་གཉིས་ཀྱི་དཔེ་ཆུང་། གེགས་སེལ་གྱི་དཔེ་ཆུང་གཉིས་དང་ལྔ། བླ་མའི་རྣལ་འབྱོར།
ལུང་དེ་ཉིད་དང་མདོར་བསྡུས་ཏེ་སྦྱར་བ་རྗེ་ས་སྐྱ་པས་མཛད། དེས་མཛད་པའི་ལུང་མཐའ་དག་དང་མདོར་བསྡུས་ཏེ་སྦྱར་བ་རྣལ་འབྱོར་དབང་ཕྱུག་བརྒྱུད་པ་དང་བཅས་པའི་ལོ་རྒྱུས་ཀྱི་ཡི་གེ་རྒྱ་གར་བ་དང་བོད་གཉིས། དེ་ལྟར་རྗེ་ས་སྐྱ་པ་ཡབ་སྲས་གསུམ་གྱིས་མཛད་པའི་དཀར་ཆག་ཏུ་ཐེབ་པའི་དཔེ་སྣ་དྲུག་ཅུ་ཐམ་པ། དེའི་དཀར་ཆག་ལམ་འབྲས་འབྲིང་པོ། ལམ་བསྡུས་པར་བསྒྲུབ་པ་ལུང་སྦྱིན་བསྡུས་པ། ཡང་རྒྱས་པ། ལུང་འདི་ཉིད་དང་ཞིབ་ཏུ་སྦྱར་བ་རིན་པོ་ཆེ་བསོད་ནམས་རྩེ་མོས་མཛད་པ། ལམ་སྦས་བཤད་ཀྱི་རྩ་བ་རྗེ་ས་སྐྱ་པས་མཛད་པའི་དཔེ་ཆུང་ལྔ་བྱས་པ་གཅིག ཆོས་རྗེ་ས་པཎ་གྱིས་མཛད་པའི་ལམ་སྦས་བཤད། རྗེ་བཙུན་ཆེན་པོའི་གསུང་ལ་དེས་ཟིན་བྲིས་མཛད་པ།
དེས་མཛད་པའི་ཕྱག་ཆེན་དབྱེ་བ། ལམ་སྦས་བཤད་ཀྱི་འཁྲུལ་འཁོར་ཉི་ཤུའི་ཟིན་བྲིས་ཆོས་རྗེ་བསོད་རྒྱལ་བས་མཛད་པ། དེའི་རྩ་བ་ཞལ་ཤེས་འཁྲུལ་འཁོར་སུམ་ཅུ་དཔལ་ལྡན་ཚུལ་ཁྲིམས་ཀྱིས་མཛད་པ། གྲུབ་ཆེན་བཅུའམ། རྩ་བའི་གཞུང་། དེ་རྣམས་ཀྱི་གསལ་བྱེད་བཅུ། ཕྲ་མོ་བརྒྱད་ཆོས་རྗེ་ས་པཎ་གྱིས་མཛད་པ། དེ་རྣམས་ཀྱི་ཞལ་ཤེས་འཁྲུལ་འཁོར་སོ་གཉིས་ཀྱི་ཞལ་ཤེས་བརྒྱད། རྩ་བ་དང་བཞི་བཅུ་རྟེན་འབྲེལ་ལྔའི་ཡི་གེ་ཆོས་རྗེ་ས་པཎ་གྱིས་མཛད་པ། དབང་བཞི་ངོ་སྤྲོད་ཀྱི་རྩ་བ་རྗེ་ས་སྐྱ་པས་མཛད་པའི་དཔེ་ཆུང་གསུམ་ཡོད་པ།
ཆོས་རྗེ་ས་པཎ་གྱིས་མཛད་པའི་ཁྲིད་ཀྱི་དཀར་ཆག དེས་མཛད་པའི་དབང་བཞི་ངོ་སྤྲོད། ལམ་བསྡུས་པ། དབང་བཞི་གདན་ཐོག་གཅིག་མ། དེ་དང་ཅུང་མི་གཅིག་པའི་ངག་དབང་གྲགས་པའི་དབང་བཞི་གདན་ཐོག་གཅིག་མ་འདི་གཉུག་མ་དྲན་གསལ་ལས་འབྱུང་། དབང་བཞི་ངོ་སྤྲོད་ཐེག་ཆེན་པས་མཛད་པ། བླ་མའི་རྣལ་འབྱོར་ག་ཡ་དྷ་རས་དབུ་བསྙུང་བཞེས་པ་ཤོག་གཅིག་མ། བླ་མའི་རྣལ་འབྱོར་ཆོས་རྗེ་ས་པཎ་གྱིས་མཛད་པ། འཕགས་པ་རིན་པོ་ཆེས་མཛད་པ་གཅིག བཀའ་བཅུ་པ་གཞོན་ནུ་སེང་གེས་མཛད་པ་གཅིག
རྗེ་བཙུན་ཆེན་པོས་མཛད་པའི་ཚར་གསུམ་ཁུག་པ། བརྡ་དོན་གསལ་བ། ཆོས་རྗེ་བསོད་རྒྱལ་གྱིས་མཛད་པའི་གཞུང་ཇི་ལྟ་བ་བཞིན་དཀྲི་བའི་ཁྲིད་ཡིག་ཆེན་མོ། དེས་མཛད་པའི་གནད་དྲུག་གི་དཀྲི་བའི་ཁྲིད་ཡིག་བཅུ་གཅིག་གིས་དཀྲི་བའི་ཁྲིད་ཡིག དབང་པོ་རབ་འབྲིང་གསུམ་གྱིས་དཀྲི་བའི་ཁྲིད་ཡིག འཕགས་པ་རིན་པོ་ཆེས་མཛད་པའི་དག་པ་གསུམ་གྱི་ཁྲིད་ཡིག དེས་མཛད་པའི་དབང་གསུམ་པའི་ལམ་ལ་དབྱེ་བ། བསྐྱེད་རིམ་གྱི་ཁྲིད་དགའ་ལྡན་པ་ཀུན་བསོད་ཀྱིས་ཟིན་བྲིས་སུ་མཛད་པ། ཆོས་རྗེ་ས་པཎ་གྱིས་མཛད་པའི་འཁོར་བཞིའི་རྒྱ། རྣལ་འབྱོར་དབང་ཕྱུག་གི་གསང་བའི་དབང་གི་རབ་དབྱེ།
ལམ་དུས་འདོད་པའི་ལྕགས་ཀྱུ། ཚོགས་སྦྱོར་མངོན་རྟོགས་འཕགས་པ་རིན་པོ་ཆེས་མཛད་པ། དེས་མཛད་པའི་འཕོ་བ། རྗེ་ས་སྐྱ་པས་མཛད་པའི་གསང་བཅུ། དེའི་འགྲེལ་པ། དེས་མཛད་པའི་ཐུན་མོང་མ་ཡིན་པའི་སྲུང་འཁོར། བིར་བསྲུང་ཆོས་རྗེ་ས་པཎ་གྱིས་མཛད་པ། འཕགས་པ་རིན་པོ་ཆེས་མཛད་པ། བརྡ་ཆིག་བརྒྱུད། ཡབ་སྲས་གསུམ་གྱིས་མཛད་པའི་མན་ངག་གཅེས་བསྡུས་སྣ་གྲངས་སུམ་ཅུ་སོ་བརྒྱད་ཡོད་པ།
རྗེ་བཙུན་ཆེན་པོས་མཛད་པའི་ཕྱག་ཆེན་གཅེས་བསྡུས་ལ་སྣ་གྲངས་སོ་གཉིས་ཡོད་པ། རྗེ་ས་སྐྱ་པས་མཛད་པའི་གེགས་སེལ་བཀའ་རྒྱ་མ། གསང་བདུན་མ། ཡབ་སྲས་གསུམ་དང་། ཞུ་བྱས་ཀྱིས་མཛད་པའི་གེགས་སེལ་ཉམས་ཆེན་མོ། དེའི་ཞལ་ཤེས། དབང་བྱིན་རླབས་ལ་དཀར་ཆག་ཏུ་ཁ་སྐོང་རྒྱུ་ཀྱཻ་རྡོར་མངོན་རྟོགས་འབྲིང་པོ་ཡན་ལག་དྲུག་པ། ཁྲིགས་ཆགས་ཆོས་རྗེ་བསོད་རྒྱལ་གྱིས་མཛད་པ། འཕགས་པ་རིན་པོ་ཆེས་མཛད་པའི་བདག་འཇུག་ཇིམ་གྱིམ་མ། དཀྱིལ་འཁོར་བདུན་བསྲེས་ཀྱི་ཟིན་བྲིས།
ལུས་དཀྱིལ་གྱི་རྒྱ་གཞུང་གཉུག་མ་དྲན་གསལ། དེའི་འགྲེལ་པ་གསལ་བྱེད་རྗེ་བཙུན་ཆེན་པོས་མཛད་པ། ལུས་དཀྱིལ་དགྲ་ལས་རྣམ་རྒྱལ་གྱིས་མཛད་པ། ཀྱཻ་རྡོ་རྗེ་ལུས་དཀྱིལ་དབང་གི་ཐོ་རྗེ་ས་སྐྱ་པས་མཛད་པ། ཀྱཻ་རྡོར་ལུས་དཀྱིལ་ལམ་དུས་ཀྱི་དབང་འཕགས་པ་རིན་པོ་ཆེས་མཛད་པ། ཀྱཻ་རྡོར་ལུས་དཀྱིལ་དབང་ཆོག་ལ་རུ་བ་བསོད་ནམས་སེངྒེས་མཛད་པ། ཀྱཻ་རྡོར་ནག་པོ་ལུགས་ཀྱི་མངོན་རྟོགས་སྟེང་དུ་སྦྱར་བའི་ལུས་དཀྱིལ་ལམ་དུས་ཀྱི་དབང་ཆོས་རྗེ་བསོད་རྒྱལ་གྱིས་མཛད་པ། ལམ་དུས་ཀྱི་དབང་བློ་གྲོས་བརྟན་པས་མཛད་པ། ཀྱཻ་རྡོར་ལུས་དཀྱིལ་ལམ་དུས་ཀྱི་དབང་ཐེག་ཆེན་པས་མཛད་པ། ལག་ལེན་ཟིན་བྲིས་མར་ལུགས་པ་སེང་རྒྱལ་གྱིས་མཛད་པ།
ལག་ལེན་ཟིན་བྲིས་སྙེ་ཐང་པ་བླ་མ་རྒྱལ་པོ་དཔལ་གྱིས་མཛད་པ། ཨཥྚའི་བཟླས་ལུང་བདག་མེད་མའི་མངོན་རྟོགས་འཕགས་པ་རིན་པོ་ཆེས་མཛད་པ། དསི་མཛད་པའི་བསྟོད་པ། བདག་མེད་མའི་དབང་ཆུ་ནེ་ཙོ་སྦལ་སྟོན་གྱིས་མཛད་པ། དེའི་དབང་གི་ཐོ་རིན་པོ་ཆེ་བསོད་ནམས་རྩེ་མོས་མཛད་པ། བདག་མེད་མའི་ལུས་དཀྱིལ། དབང་བྱིན་རླབས་ཀྱི་བརྒྱུད་པ་མ་ཉམས་པའི་ཡི་གེ་རྗེ་བཙུན་ཆེན་པོས་མཛད་པ། དེས་མཛད་པའི་ཞེན་པ་བཞི་བྲལ། རྣལ་འབྱོར་དབང་བསྐུར་གྱི་ཐོ་ཡིག ཟངས་ཚ་བསོད་རྒྱལ་གྱི་ཟིན་བྲིས།
བར་སྟོན་རྡོ་རྗེ་རྒྱལ་མཚན་གྱིས་མཛད་པའི་ཟིན་བྲིས་ཆེན་མོ། ཆོས་རྗེ་བསོད་རྒྱལ་གྱིས་མཛད་པའི་བླ་མ་རྒྱ་བོད་ཀྱི་རྣམ་ཐར་ཆེན་མོ། དམར་ཆོས་ཀྱི་རྒྱལ་པོས་མཛད་པའི་རྣམ་ཐར། ཡབ་སྲས་གསུམ་ཁུ་དབོན་གཉིས་ཀྱི་རྣམ་ཐར་ནམ་ཟ་པ་ཤཱཀྱ་སེངྒེས་མཛད་པ། རིན་པོ་ཆེ་ཚོགས་ཀྱི་རྣམ་ཐར་བཟང་པོ་དཔལ་གྱིས་མཛད་པ། ཉན་ཆེན་པའི་རྣམ་ཐར་གཅིག ཞང་དཀོན་མཆོག་དཔལ་གྱི་རྣམ་ཐར་དཔལ་ལྡན་ཚུལ་ཁྲིམས་པས་མཛད་པ། བྲག་ཕུག་པའི་རྣམ་ཐར་བློ་གྲོས་བརྟན་པས་མཛད་པ། བློ་གྲོས་བརྟན་པའི་རྣམ་ཐར་དཔལ་ལྡན་ཚུལ་ཁྲིམས་པས་མཛད་པ། ཆོས་རྗེ་བསོད་རྒྱལ་བའི་རྣམ་ཐར་ལོ་ཙཱ་བ་བྱང་ཆུབ་རྩེ་མོས་མཛད་པ།
ཐེག་ཆེན་པའི་རྣམ་ཐར། རྣལ་འབྱོར་དབང་ཕྱུག་བིརྺ་པ་ལ་བསྟོད་པ་གསོལ་འདེབས། རྗེ་ས་སྐྱ་པ། རྗེ་བཙུན་ཆེན་པོ། ཆོས་རྗེ་ས་པཎ་གྱིས་མཛད་པ་རེ་རེ། རྗེ་ས་སྐྱ་པས་ཞང་ཆོས་འབར་ལ་བསྟོད་པ། ལམ་འབྲས་བརྒྱུད་པའི་གསོལ་འདེབས། རྗེ་ས་སྐྱ་པ་ལ་བསྟོད་པ་རིན་པོ་ཆེ་བསོད་ནམས་རྩེ་མོས་མཛད་པ། རྗེ་བཙུན་ཆེན་པོས་མཛད་པའི་ལམ་འབྲས་བརྒྱུད་པའི་གསོལ་འདེབས། དེས་མཛད་པའི་བསོད་ནམས་རྩེ་མོ་ལ་བསྟོད་པ།
ཆོས་རྗེ་ས་པཎ་གྱིས་མཛད་པའི་གང་དྲིན་མ། སྐུའི་སྤྱོད་པ། འཕགས་པ་རིན་པོ་ཆེས་མཛད་པའི་ལམ་འབྲས་བརྒྱུད་པའི་གསོལ་འདེབས། ཕྱོགས་བཅུ་དུས་གསུམ་མ། ཐོས་པ་རྒྱ་མཚོ། ཐེག་ཆེན་པའི་མཛད་པས་ལམ་འབྲས་བརྒྱུད་པའི་གསོལ་འདེབས་ངོ་སྤྲོད་མ་ཚོགས་འཁོར་གྱི་རྐང་གྲངས་ཐོ། ལམ་འབྲས་ལ་གསལ་བྱེད་ཁ་སྐོང་ལམ་སྐོར་རྣམས་ནས་ཀྱང་ལེན་དགོས་པས། ལམ་སྐོར་ལ་བསམ་མི་ཁྱབ་ཀྱི་གཞུང་ཏོག་རྩེ་བས་མཛད་པ། དེ་ལ་རྗེ་བཙུན་ཆེན་པོའི་ཚིག་འགྲེལ། བསམ་མི་ཁྱབ་ཀྱི་ལོ་རྒྱུས་ཐེག་ཆེན་པས་མཛད་པ།
བསམ་མི་ཁྱབ་ཀྱི་ལམ་ལྔ་ཡོངས་རྫོགས་རྗེ་ས་སྐྱ་པས་མཛད་པ། དེའི་བྱིན་རླབས་ཀྱི་ཟིན་བྲིས། ཌོམྦྷི་བའི་ལྷན་ཅིག་སྐྱེས་གྲུབ་ཀྱི་གཞུང་། དེ་ལ་ཡི་གེ་སྐོར་རྗེ་ས་སྐྱ་པས་མཛད་པ། པདྨ་བཛྲས་ཟབ་པའི་ཚུལ་དགུ་མཛད་པ། དེ་ལ་མི་གསལ་བ་གསལ་བ་ལོ་རྒྱུས་དང་བཅས་པ་རྗེ་བཙུན་ཆེན་པོས་མཛད་པ། ཨིནྡྲ་བོ་དྷའི་ཕྱག་རྒྱའི་ལམ་བསྡུས་པའི་གསུང་ལ་རྗེ་ས་སྐྱ་པས་ཡི་གེ་མཛད་པ། ངག་དབང་གྲགས་པའི་ཕྱག་རྒྱ་ཆེན་པོས་ཡི་གེ་མེད་པ་མཛད་པ། དེའི་གསལ་བྱེད་རྗེ་བཙུན་ཆེན་པོས་མཛད་པ། དེའི་ལམ་སྦྱོར་ས་བཅད།
ནག་པོ་པའི་གཏུམ་མོ་ལམ་རྫོགས་ཀྱི་གཞུང་། དེའི་ཡི་གེ དེའི་ཐེམ་ཡིག ནག་པོ་པའི་ཡོན་པོ་བསྲང་བ། དེའི་གསལ་བྱེད་ཡི་གེ དེའི་ཟིན་བྲིས། ཀླུ་སྒྲུབ་ཀྱི་མཆོད་རྟེན་དྲུང་ཐོབ་ལ་རྗེ་བཙུན་ཆེན་པོས་གསལ་བྱེད་མཛད་པ། ཐེམ་ཡིག ས་བཅད། ཟིན་བྲིས་ཡོད་པ་སྙེ་ཐང་པ་བླ་མ་རྒྱལ་པོ་དཔལ་གྱིས་མཛད་པ་ཡིན།
གཞན་ཡང་ལམ་སྐོར་རྣམས་ལ་རྒྱ་གཞུང་གསལ་བྱེད་རྗེ་ཡབ་སྲས་ཀྱིས་མཛད་པ་ཟིན་བྲིས་མང་པོ་ཡོད། ཡང་སྤྱི་ཙམ་གྱི་གསལ་བྱེད་བླ་ཆེན་འབྲོག་མིས་མཁས་པ་སྒོ་དྲུག་ལ་གསན་པ་ལུང་རེ་ལ་བརྟེན་པ། ནཱ་རོ་ཏ་པའི་སྡུག་བསྔལ་གསུམ་སེལ། ངག་དབང་གྲགས་པའི་གཉུག་མ་དྲན་གསལ། ཤེས་རབ་འབྱུང་གནས་སྦས་པའི་ཕྱི་རོལ་གདོན་གྱི་བར་ཆད་སྲུང་བ། ཛྙཱ་ན་ཤྲཱིས་འབྱུང་བ་འཁྲུགས་པའི་ནད་སེལ་བའི་མན་ངག རིན་ཆེན་རྡོ་རྗེས་སེམས་ཀྱི་བར་ཆད་སྲུང་བའི་མན་ངག ཤནྟི་པས་རྗེ་རང་ལ་གསུངས་པའི་མདོ་རྒྱུད་བསྲེ་བ། ནཱ་རོ་ཏ་བའི་སྡུག་བསྔལ་གསུམ་སེལ། རྗེ་བཙུན་ཆེན་པོས་ཡི་གེ་མཛད་ལ།
ངག་དབང་གྲགས་པའི་སྙུག་མ་དྲན་གསལ་ལ་ཡི་གེ་འགྲེལ་པ་མཛད་པ་གོང་དུ་སྨོས་ལ། གཞན་རྣམས་ལ་ཡང་འབྲོག་མིའི་གསུང་བགྲོས་ལམ་འབྲས་ཀྱི་ཆ་ལག་གསལ་བ་ཁ་སྐོང་དང་བཅས་པའི་དཔེ་སྣའི་གྲངས་ཉིས་བརྒྱ་བཅུ་གསུམ་ཡོད་པའི་ཐོ་འདི་རང་ཉིད་དྲན་པ་གསོ་བའི་ཕྱིར་དུ་གསང་སྔགས་འཛིན་པ་ཉི་ལྡེ་བ་ཀུན་ཏིང་གུ་ཤྲཱི་ནམ་མཁའ་བཟང་པོས་བཀོད་པའོ། ། ཞེས་འབྱུང་བ་ཡིན་ནོ། ༈ །ཡང་རྫོང་ལུགས་ཀྱི་བསྟན་འཛིན་ཆེན་པོ་གཙང་བྱམས་པ་རྡོ་རྗེ་རྒྱལ་མཚན་གྱིས་མཛད་པའི་ལམ་འབྲས་ལམ་སྐོར་ལྷག་མ་དང་བཅས་པའི་ཐོ་ཡིག་ལས་འདི་ལྟར་འབྱུང་བ་ཡིན་ཏེ། དེ་ཡང་བཤད་པར་བྱ་སྟེ། རྗེ་བཙུན་བླ་མ་དམ་པའི་ཞབས་ལ་ཕྱག་འཚལ་ལོ། ། རྣལ་འབྱོར་དབང་ཕྱུག་བིརྺ་པའི་མན་ངག་ལམ་འབྲས་བུ་དང་བཅས་པ་རྩ་བ་རྡོ་རྗེའི་ཚིག་རྐང་། དེའི་དོན་འགྲེལ་བར་བྱེད་པའི་རྣམ་འགྲེལ་སྙག་མ། དེ་ཉིད་གསལ་བར་བྱེད་པའི་གསལ་བྱེད་ཉེར་གསུམ་ལ་སོགས་པ་རྣམས་ནི་རྗེ་བཙུན་རིན་པོ་ཆེའི་དཀར་ཆག་ཏུ་གསལ་ལ། འདིར་དཀར་ཆག་དེ་ཉིད་དུ་མན་ངག་ཕྲ་མོ་གཞན་གྱི་དཀར་ཆག་ཀྱང་བརྗོད་པར་ག་ལ་ནུས་པས་འདིར་བྲི་བར་མི་བྱའོ། །
ཞེས་གསུངས་པའི་མན་ངག་ཕྲ་མོ་གཞན་རྗེས་འབྲང་གི་ཡི་གེ་དང་བཅས་པ་ཇི་ལྟར་ནུས་པ་བྲི་བར་བྱ་སྟེ། དེ་ལ་དྲུག ས་ཆེན་གྱིས་མཛད་པའི་ཡི་གེ སློབ་དཔོན་རིན་པོ་ཆེས་མཛད་པའི་ཡི་གེ རྗེ་བཙུན་གྱིས་མཛད་པའི་ཡི་གེ ས་པཎ་གྱིས་མཛད་པའི་ཡི་གེ འཕགས་པས་མཛད་པའི་ཡི་གེ དེ་དག་གསལ་བྱེད་རྗེས་འབྲང་གི་ཡི་གེའོ། ། དང་པོ་ལ་གསུམ། བྱིན་རླབས་ཀྱི་ཡི་གེ
གེགས་སེལ་གྱི་ཡི་གེ སྤྱི་འགྲོའི་ཡི་གེའོ། ། དང་པོ་ལ་བྱིན་རླབས་ཀྱི་ཡི་གེ་བཞི་སྟེ། ལམ་དུས་ཀྱི་དབང་ཆོག བདག་མེད་མའི་བྱིན་རླབས། བིརྺ་པའི་བྱིན་རླབས། ཨཥྚའི་བཟླས་ལུང་། གཉིས་པ་གེགས་སེལ་གྱི་ཡི་གེ་ལ་བརྒྱད་དེ། གེགས་སེལ་ཉམས་ཆེན་མོ། འདི་ལ་ཁ་ཅིག་ན་རེ།
ཉམས་ཆེན་མོ་ལ་མི་འདྲ་བ་འགའ་རེ་འདུག་ནའང་། བླ་མ་ཉན་པོ་པའི་གསུང་གིས་ཕན་ན་ཐམས་ཅད་ཉམས་སུ་ལོངས་གསུངས་སོ་ཞེས་ཟེར་མོད། ཡི་གེ་ཚན་པ་བརྒྱད་ཡོད་པ་བསྒྲིགས་རིམ་མི་འདྲ་བ་མང་དུ་སྣང་ཡང་། མན་ངག་དང་དཔེ་ཚན་སོ་སོའི་ཚིག་རིས་ལ་མི་འདྲ་བ་ཅུང་ཟད་ཀྱང་ཡོད་པ་མ་ཡིན་པས་རང་སྨྲ་བར་འདོད་ནས་ཉན་པོ་པའི་གསུང་ངོ་ཞེས་བྲིས་པའོ། ། ཡང་འདི་ལ་ཁ་ཅིག གང་ཟག་སོ་སོའི་མིང་སྨོས་པའི་དཔེ་ཚན་གསུམ་པོ་དེ་ལོགས་སུ་ཕྱུང་ནས་གེགས་སེལ་གླེང་གཞི་མ་ཞེས་མིང་འདོགས་པར་བྱེད་ཀྱང་། གེགས་སེལ་བརྡ་འགྲོལ་གྱི་ཡི་གེ་གཉིས་ལས། ཉམས་ཆེན་གྱི་ནང་དུ་རྟོགས་པར་བྱས་པ་ཉིད་སྔོན་གྱི་ལུགས་སོ། ། གེགས་སེལ་ཉམས་ཆུང་བ་དམར་ཁྲིད་མ་ཡང་ཟེར། འདི་ཞུ་བྱས་ཀྱི་ཡིན་ཡང་གསུངས་སོ། །
བར་ཆད་རྣམ་གསུམ་བསལ་བ། འདི་ལྷོ་བྲག་དཀར་སྟོན་ལ་གནང་བས་དཀར་སྟོན་མའང་ཟེར་རོ། ། གེགས་སེལ་བཀའ་རྒྱ་མ་འདིའི་ཐོད་དུ། འཇམ་པའི་དབྱངས་ཀྱི་ཞབས་རྡུལ་གུས་ལེན་པ། ། ཆོས་ཀྱི་རྒྱལ་པོ་ཞེས་བྱ་དམར་གྱིས་ཞུས། ། ཞེས་འབྱུང་བ་ལ་བརྟེན་ནས་ཁ་ཅིག་དམར་གྱིས་མཛད་པར་བཞེད་ཀྱང་། འདིའི་གཤམ་དུ་མཆན་རྙིང་པར། འཛམ་ཛ་ནེ། གཙང་བཞེད་རྡོ་རྗེ་རྒྱལ་མཚན་ལ་སོགས་པའི་མཁས་པ་ལྔ་སྟེ་བདུན་ལ་གནང་། བཀའ་རྒྱས་ཀྱང་བཏབ།
འཇམ་གྱིས་བླ་ཆེན་ལ་ཞུས་ནས། རྗེ་པ་སྐུ་མཆེད་གཉིས་དྲན་པས། རྗེའི་ཞལ་ནས་འཛམ་འདི་ངེད་ལ་དྲིན་ཆེ་གསུང་ངོ་ཞེས་འབྱུང་བས། ས་ཆེན་རང་གིས་མཛད་པ་ཡིན་ལ། ཞུས་ཚུལ་དེ་ནི་དམར་གྱིས་ཕྱིས་བསྣན་པར་གསལ་ལོ། ། གེགས་སེལ་གཅེས་བསྡུས་འདི་ལ་ཡི་གེ་ཚན་པ་ཉི་ཤུ་རྩ་གཉིས་ཡོད་དེ། གེགས་སེལ་གསང་བདུན་མ། གེགས་སེལ་ཧ་དམིགས། ལུས་སྦྱོང་ཉི་ཤུ་པ། གསུམ་པ་སྤྱི་འགྲོའི་ཡི་གེ་བཞི་སྟེ།
དབང་བཞིའི་ངོ་སྤྲོད་རྩ་འགྲེལ། ལམ་བསྡུས་པ་ངོ་བོ་ཉིད་གསུམ། གསང་བཅུ་སྤྱོད་པའི་རྣལ་འབྱོར་ལུང་འདི་ཉིད་དང་ཞིབ་ཏུ་སྦྱར་བ་རྣམས་སོ། ། ཡི་གེ་འདི་རྣམས་ལས་འགའ་ཞིག་དངོས་ཀྱི་བླ་མའི་གསུང་ལས་ཟིན་པ་བྲིས་པ་ཡང་ཡིན་པ་འདྲའོ། ། གཉིས་པ་སློབ་དཔོན་རིན་པོ་ཆེས་མཛད་པའི་ཡི་གེ་ནི་ལུང་འདི་ཉིད་དང་ཞིབ་ཏུ་སྦྱར་བ་མཆན་བུ་མའོ། ། གསུམ་པ་རྗེ་བཙུན་གྱིས་མཛད་པའི་ཡི་གེ་ལ་གསུམ། གསོལ་འདེབས་ཀྱི་ཡི་གེ སློབ་མ་ལ་གདམས་པའི་ཡི་གེ རྣམ་ཐར་གྱི་ཡི་གེའོ། ། དང་པོ་གསོལ་འདེབས་ཀྱི་ཡི་གེ་ལ་གཉིས་ཏེ།
ལམ་འབྲས་བརྒྱུད་པའི་གསོལ་འདེབས་ཆེ་བ་བླ་མ་རྡོ་རྗེ་འཛིན་མ་དང་། ཆུང་བ་རྡོ་རྗེ་འཆང་གཙོ་མ་དང་། གཉིས་པ་སློབ་མ་ལ་གདམས་པའི་ཡི་གེ་གཉིས་ཏེ། སྲས་དོན་ལ་གདམས་པ་དང་། སྒ་སྟོན་ལ་སྤྲིང་ཡིག་གོ ། གསུམ་པ་རྣམ་ཐར་གྱི་ཡི་གེ་གཅིག་སྟེ། བླ་མ་ཆེན་པོའི་ངོ་མཚར་གྱི་གཏམ་གཉིས་ཞེས་བྱའོ། ། བཞི་པ་ས་པཎ་གྱིས་མཛད་པའི་ཡི་གེ་ལ་བཞི། ཁྲིད་ཀྱི་ཡི་གེ བཤད་པའི་ཡི་གེ
བླ་མའི་རྣལ་འབྱོར་གྱི་ཡི་གེ བིར་སྲུང་གི་ཡི་གེའོ། ། དང་པོ་ལ་ཁྲིད་ཀྱི་ཡི་གེ་བཞི་ཡན་ལག་གཉིས་དང་བཅས་པ་སྟེ། ཁྲིད་ཀྱི་དཀར་ཆག ཁ་ཅིག་འདི་ས་པཎ་གྱི་གསུང་མིན་པར་སྨྲ་མོད། དེ་འདི་ཤིན་ཏུ་མི་རིགས་ཏེ། བཀའ་བསྒྲུབ་བསྟན་པའི་སྐབས་སུ་ལེགས་པར་བསྒྲུབས་ཟིན་པའི་ཕྱིར་རོ། ། ལམ་སྦས་བཤད་དེའི་ཡན་ལག་གྲུབ་ཆེན་བཅུ་དང་། ཕྲ་མོ་བརྒྱད་རྩ་འགྲེལ། བརྡ་དོན་གསལ་བ་རྩ་འགྲེལ།
དེའི་ཡན་ལག་ཁྲིད་ཀྱི་ལུང་སྦྱོར། བསྒྲུབ་པ་ལུང་སྦྱིན། གཉིས་པ་བཤད་པའི་ཡི་གེ་དྲུག་སྟེ། རྩ་སྔགས་བཤད་པ། ཕྱག་ཆེན་དབྱེ་བ། རྟེན་འབྲེལ་ལྔ། རླུང་གི་རྟེན་འབྲེལ། འཁོར་བཞིའི་རྒྱ། ས་པཎ་ཟིན་བྲིས། གསུམ་པ་བླ་མའི་རྣལ་འབྱོར་གྱི་ཡི་གེ་གཉིས་ཏེ།
བླ་མའི་རྣལ་འབྱོར་ཐུན་མོང་མ་ཡིན་པ། འདི་ལ་ལིང་ཆུ་རྩེར་ཁབ་མ་ཡང་ཟེར། གུ་ཤྲཱི་ཇོ་འབུམ་མ། འདི་ལ་ནད་འདོན་མ་ཡང་ཟེར་རོ། ། བཞི་པ་བིར་སྲུང་གི་ཡི་གེ་བཞི་སྟེ། བིར་སྲུང་ཐུན་མོང་མ་ཡིན་པ་སྔགས་བྱང་། ཡན་ལག་གི་མན་ངག་སྲུང་བ་རྣམ་གསུམ། རིལ་བུའི་བཅུད་ལེན། ལྔ་པ་འཕགས་པས་མཛད་པའི་ཡི་གེ་ལ་ལྔ། ཕྱག་མཆོད་ཀྱི་ཡི་གེ
ཁྲིད་ཀྱི་ཡི་གེ ལུས་དཀྱིལ་གྱི་ཡི་གེ བླ་མའི་རྣལ་འབྱོར་གྱི་ཡི་གེ དེ་དག་ལས་གཞན་པའི་མན་ངག་གི་ཡི་གེའོ། ། དང་པོ་ཕྱག་མཆོད་ཀྱི་ཡི་གེ་ལ་གཅིག་སྟེ། ལམ་འབྲས་བརྒྱུད་པའི་ཕྱག་མཆོད། གཉིས་པ་ཁྲིད་ཀྱི་ཡི་གེ་གཉིས་ཏེ། དག་པ་གསུམ་གྱི་ཁྲིད་ཀྱི་ཡི་གེ དབང་གསུམ་པའི་ལམ་རྒྱས་བསྡུས། གསུམ་པ་ལུས་དཀྱིལ་གྱི་ཡི་གེ་གསུམ།
ལུས་དཀྱིལ་དབང་ཆོག ལུས་དཀྱིལ་བསྒོམ་ཐབས། ལམ་དུས་ཀྱི་དབང་རྒྱས་པར་བླང་བའི་ལག་ལེན། བཞི་པ་བླ་མའི་རྣལ་འབྱོར་གྱི་ཡི་གེ བླ་མའི་རྣལ་འབྱོར་ལེའུ་ཉི་ཤུ་མ། ཤོད་དགོན་སྤྱན་སྔ་མ། ལྔ་པ་དེ་དག་ལས་གཞན་པའི་མན་ངག་གི་ཡི་གེ་བཞི་སྟེ། བིར་སྲུང་ཐུན་མོང་བ། བདུད་རྩི་རིལ་བུ་བསྒྲུབ་པ། རྡོ་རྗེ་མཁའ་འགྲོའི་སྦྱིན་སྲེག་ཚོགས་སྦྱོར་མངོན་རྟོགས།
དྲུག་པ་དེ་དག་གསལ་བར་བྱེད་པའི་རྗེས་འབྲང་གི་ཡི་གེ་ལ་བཞི་སྟེ། ས་ཆེན་གྱི་ཡི་གེ་གསལ་བྱེད། ས་པཎ་གྱི་ཡི་གེ་གསལ་བྱེད། འཕགས་པའི་ཡི་གེ་གསལ་བྱེད། སྙག་མ་ཆ་ལག་དང་བཅས་པའི་གསལ་བྱེད་དོ། ། དང་པོ་ལ་ཡི་གེ་དྲུག་སྟེ། ལུས་དཀྱིལ་དབང་ཆོག་གི་གསལ་བྱེད། རི་ཁྲོད་པ་བློ་བརྟན་གྱི་ལུས་དཀྱིལ་དབང་ཆོག ཉམས་ཆེན་སོགས་ཀྱི་གསལ་བྱེད་གེགས་སེལ་བརྡའ་འགྲོལ་ཆེ་ཆུང་། དཀར་སྟོན་མའི་གསལ་བྱེད་བར་ཆད་རྣམ་གསུམ་བསལ་བ།
བཀའ་རྒྱ་མའི་གསལ་བྱེད་ན་བཟའ་པའི་དབྱུག་ཆོས། དབང་བཞི་ངོ་སྤྲོད་ཀྱི་གསལ་བྱེད་ངོ་སྤྲོད་བྱིན་རླབས་ལག་ལེན་བར་སྟོན་མ། གཉིས་པ་ས་པཎ་གྱི་ཡི་གེ་གསལ་བྱེད་དྲུག་སྟེ། ཁྲིད་ཀྱི་དཀར་ཆག་གི་གསལ་བྱེད་ཟངས་ཚ་བསོད་ནམས་རྒྱལ་མཚན་གྱི་ཟིན་བྲིས། ཆོས་རྗེ་གཟུངས་པས་བླ་མ་ཀླུ་པ་ལ་གནང་པའི་བླ་མའི་རྣལ་འབྱོར་ཐུན་མོང་མ་ཡིན་པ། ལམ་སྦས་བཤད་ཀྱི་གསལ་བྱེད། སྦས་བཤད་ལག་ལེན་ཟིན་བྲིས། ཕྲ་གྲུབ་ཀྱི་གསལ་བྱེད་གྲུབ་ཆེན་དང་། ཕྲ་མོའི་ཞལ་ཤེས་ཟིན་བྲིས་ཆེ་ཆུང་གཉིས། ཆེ་བ་འདི་ལ་ཁ་ཅིག་གིས།
བུདྡྷ་ཤྲཱིས་བྱས་པའི་སྦྱར་བྱང་བྲིས་པ་སྣང་མོད། ཡི་གེ་རྙིང་མ་ཡིན་པས་ཕྱིས་སུ་བྱས་པ་མ་ཡིན་ནོ། ། བརྡ་དོན་གསལ་བའི་འགྲེལ་པའི་གསལ་བྱེད་ལྷོ་པ་ཀུན་མཁྱེན་རིན་པོ་ཆེ་དཔལ་གྱི་ཟིན་བྲིས་གསུམ་པ་འཕགས་པའི་ཡི་གེ་གསལ་བྱེད་གཅིག་སྟེ། བིར་སྲུང་གི་གསལ་བྱེད་སྲུང་བ་གསུམ་དང་སྦྱར་བ། འདི་འཕགས་པའི་ཡི་གེ་འདིའི་གསལ་བྱེད་དུ་སྦྱར་ནས་བྲིས་པའི་ངེས་པ་མི་འདུག་ནའང་། སྐབས་དེར་སྦྱོར་བདེ་བས་སྦྱར་བ་ཡིན་ནོ། ། བཞི་པ་སྙག་མ་ཆ་ལག་དང་བཅས་པའི་གསལ་བྱེད་ཀྱི་ཡི་གེ་ལ་བཞི་སྟེ། སྙག་མ་གསལ་བྱེད་ཀྱི་ཡི་གེ འཕྲོས་དོན་གསལ་བྱེད་ཀྱི་ཡི་གེ ལམ་འབྲིང་པོ་གསལ་བྱེད་ཀྱི་ཡི་གེ
གཞུང་ཤིང་གསལ་བྱེད་ཀྱི་ཡི་གེའོ། ། དང་པོ་ལ་སྙག་མ་གསལ་བྱེད་ཀྱི་ཡི་གེ་གཉིས་ཏེ། གཞུང་བཤད་གསལ་བྱེད་བར་སྟོན་ཟིན་བྲིས། བདུད་རྩི་བསྟེན་པའི་གསལ་བྱེད་བཅུད་ལེན་ཞལ་ཤེས། གཉིས་པ་འཕྲོས་དོན་གསལ་བྱེད་ཀྱི་ཡི་གེ་བཞི་སྟེ། འཁོར་འདས་དབྱེར་མེད་ཀྱི་ཟིན་བྲིས་བར་སྟོན་མ། རླུང་བཅུ་སོགས་ཀྱི་གེགས་སེལ། རླུང་བཅུའི་གེགས་སེལ། འཕྲིན་ལས་སོ་གཉིས་དང་ཞལ་ཤེས། གསུམ་པ་ལམ་འབྲིང་པོ་གསལ་བྱེད་ཀྱི་ཡི་གེ་གཉིས་ཏེ།
ལམ་འབྲིང་པོའི་ཟིན་བྲིས་ཆེ་ཆུང་གཉིས། བཞི་པ་གཞུང་ཇི་ལྟ་བ་བཞིན་དཀྲི་བའི་གཞུང་ཤིང་གསལ་བྱེད་སྙག་སྙིང་པོ་རྒྱལ་མཚན་དང་། ཉན་ཆེན་པས་ཁྲིད་ཀྱི་ཡི་གེ་རེ་རེའོ། ། ཁ་ཅིག་ཕྱི་མ་འདི་ཉན་ཆེན་པའི་གསུང་མིན་པར་སྨྲ་མོད། རང་གི་བློ་དང་མ་མཐུན་པའི་རྒྱུ་མཚན་དུ་བྱས་པའོ། ། འདིར་ཁ་ཅིག་རང་བྱིན་རླབས་ཀྱི་དམིགས་པ་ཉེར་དགུ་དང་། དམར་གྱིས་མཛད་པའི་བླ་མའི་རྣལ་འབྱོར་རིན་འབྱུང་མ་དང་། གེགས་སེལ་གྱི་ཡི་གེ་བཞིའི་ཞལ་གདམས་བླ་མ་དམ་པའི་ཕྱག་དཔེ་ལ་དགེ་སློང་དཔལ་ལྡན་གྱིས་བྲིས་ཞེས་པ་དང་། སྦས་བཤད་འཁྲུལ་འཁོར་སོ་གཉིས་དང་། བིརྺ་པ་དང་ས་ཆེན་མཇལ་བའི་ལོ་རྒྱུས་རྗེ་བཙུན་གྱིས་སྒ་ཐེང་ལ་བསྐུར་བ་ཡིན་ཟེར་བ་སོགས་བྲི་བ་དང་།
ས་པཎ་གྱི་དཀར་ཆག་དང་། ཟངས་ཚའི་ཟིན་བྲིས་སོགས་མེད་མི་རུང་གི་ཡི་གེ་དུ་མ་འདོར་བ་ནི་ཤིན་ཏུ་མི་རིགས་ཏེ། རང་བྱིན་རླབས་ཀྱི་དམིགས་པ་ཉེར་དགུ་ནི། སམྦུ་ཊིའི་རྒྱུད་འཆད་པའི་དུས་སུ་གསུངས་པའི་ཞལ་ཤེས་ཡིན་གྱི། ལམ་འབྲས་ཀྱི་མན་ངག་མ་ཡིན་པའི་ཕྱིར་དང་། བླ་མ་རིན་འབྱུང་མ་ནི། དོན་དང་ལག་ལེན་ཚང་བར་བླ་མའི་རྣལ་འབྱོར་ཐུན་མོང་མ་ཡིན་པ་ལས་འབྱུང་བས། འདིར་མེད་ཀྱང་མན་ངག་མ་ཚང་བའི་སྐྱོན་མེད་ལ། ཅི་ནས་བགྲང་བར་བྱེད་ནའང་། དམར་གྱི་ཡི་གེ་དག་གི་གསེབ་ཏུ་བགྲང་བར་བྱ་བ་ཡིན་པའི་ཕྱིར་དང་།
གེགས་སེལ་གྱི་ཡི་གེ་བཞིའི་ཞལ་གདམས་ནི། རྣལ་འབྱོར་གྱི་འཕྲིན་ལས་སོ་གཉིས་ངོས་འཛིན་པ་ན། ལུས་ཀྱི་འཕྲིན་ལས་ཉི་ཤུ། རླུང་གི་འཕྲིན་ལས་བདུན། ཐུན་མོང་གི་འཕྲིན་ལས་ལྔ། ཞེས་སོགས་འདིར་མ་གྲགས་ཤིང་། ཞ་མའི་ལུང་ལ་གྲགས་པ་མང་དུ་སྣང་བས། རང་གཞན་གྱི་ལུགས་མ་ཕྱེད་པར་སྣང་བའི་ཕྱིར་དང་། བླ་མ་དམ་པ་ལ་ཞ་མའི་ལུགས་ཀྱི་ཕྱག་དཔེ་ཡང་ཡོད་པས། དེས་ཐུན་མོང་མ་ཡིན་པ་མི་འགྲུབ་པའི་ཕྱིར་དང་།
སྦས་བཤད་འཁྲུལ་འཁོར་སོ་གཉིས་ནི། མང་མཁར་བྱ་ཚ་ལུང་པའི་བླ་མ་རྒྱལ་མཚན་འབུམ་ལ་བླ་མ་དམ་པས་གསན་ཏེ་ཕྱིས་བྱུང་བ་ཡིན་པས་མེད་མི་རུང་གི་རྩ་བའི་མན་ངག་མ་ཡིན་པའི་ཕྱིར་དང་། བིརྺ་པ་དང་ས་ཆེན་མཇལ་བའི་ལོ་རྒྱུས་རྗེ་བཙུན་གྱིས་སྒ་འཐེང་ལ་བསྐུར་བ་ཡིན་ཟེར་བ་ནི། དེང་སང་གི་དབང་རྒྱུད་གདམ་ངག་བསམ་གྱིས་མི་ཁྱབ་པ་ཇི་སྙེད་པ། ས་ཆེན་གྱིས་རྗེ་བཙུན་སྐུ་མཆེད་ལ་བརྒྱུད་དེ་བརྒྱུད་པ་འདེད་པ་དང་། ཡི་གེ་དེར་བིརྺ་པ་དང་ས་ཆེན་མཇལ་ལུགས་ཙམ་ཡང་གཏན་མ་ཐོས་པར། རྗེས་སུ་གཞན་ལ་དྲི་དགོས་པར་བྱུང་ཞིང་། དེའང་བྱིས་པ་འདི་ཚོ་ཁྱོད་དྲི་བའི་དུས་ཤིག་འོང་གིས་དེ་ཙ་ན་ཟློས་གསུངས་ཟེར་བ་ཤིན་ཏུ་འགལ་ཏེ། རྣམ་འཇོམས་བིར་ལུགས་སོགས་རྣལ་འབྱོར་དབང་ཕྱུག་ཁོ་ན་ལ་དངོས་སུ་གསན་པའི་གདམ་ངག་ཁྱད་པར་ཅན་བསམ་གྱིས་མི་ཁྱབ་པ་རྣམས་བརྒྱུད་པ་གང་ལ་བརྒྱུད་ཙམ་ཡང་རྩད་གཅོད་མི་ནུས་པའི་བྱིས་པས། དབང་བརྒྱུད་གདམ་ངག་འདི་ཙམ་འཁྲུལ་པ་མེད་པར་ཇི་ལྟར་ལེན་ནུས།
དེའི་ཕྱིར་ལོ་རྒྱུས་འདི་ནི་རྫུན་མ་ཁོ་ན་ཡིན་པར་ཐེ་ཚོམ་མེད་དོ། ། ས་པཎ་གྱི་ཁྲིད་ཀྱི་དཀར་ཆག་ནི་ངན་རྟོག་གིས་སྤངས་པར་སྣང་མོད། ཚད་མར་བསྒྲུབས་ཟིན་པའི་ཕྱིར་དང་། ཟངས་ཚའི་ཡི་གེ་སོགས་མེད་མི་རུང་གི་ཡི་གེ་དུ་མ་ནི་གཞན་གྱི་སྤྱོད་ཡུལ་དུ་མ་གྱུར་བར་ཟད་པའི་ཕྱིར་རོ། ། དེའི་ཕྱིར་འདིར་བྲིས་པའི་འདི་དག་ནི་སྒྲོ་བསྐུར་དང་བྲལ་བ་ཡིན་ནོ། ། ཡང་ཟུར་དུ་གསུངས་པའི་མན་ངག་ལ། རྗེ་བཙུན་གྱིས་མཛད་པའི་བླ་མའི་རྣལ་འབྱོར། ཚར་གསུམ་ཁུག་པ། ཨཥྚའི་བྱད་ཟློག གོ་ཆ་ལྔ་སྲུང་།
རྟེན་འབྲེལ་སྲུང་བ་རྣམས་སོ། ། རྟེན་འབྲེལ་སྲུང་བའི་ཆ་ལག་རྨི་ལམ་ངན་པ་ཞི་བར་བྱ་བ་དང་ནད་ཞི་བར་བྱ་བ་དང་། དགྲ་ཞི་བར་བྱ་བ་ཡོད་གསུངས་པས་བཙལ་ལོ། ། ལམ་སྐོར་ལྷག་མ་བརྒྱད་ལ་ཟབ་པའི་ཚུལ་དགུ་རྗེ་བཙུན་གྱིས་མཛད་པ། མར་མེའི་རྩེ་མོ་ལྟ་བུའི་མན་ངག་མཚོ་སྐྱེས་རྡོ་རྗེས་མཛད་པ། གཏུམ་པོ་ལམ་རྫོགས་ཀྱི་གསལ་བྱེད་རྗེ་བཙུན་གྱིས་མཛད་པ། ཡོན་པོ་བསྲང་བའི་མན་ངག བསམ་མི་ཁྱབ་པ་ལྔས་ལམ་ཡོངས་སུ་རྫོགས་པའི་མན་ངག དེའི་ཡན་ལག་རྣལ་འབྱོར་རྟོགས་པའི་ས་དང་པོ། གེགས་སེལ་ལོག་ནོན་རྣམ་པ་ལྔའི་མན་ངག
ལྷན་ཅིག་སྐྱེས་པའི་བསྒྲུབ་པ། དེའི་ཡན་ལག་ཕྱག་རྒྱའི་བརྟག་ཐབས། ཕྱག་རྒྱ་བསྟེན་ཐབས། གནད་ཁྱད་པར་ཅན་བླ་མའི་ཞལ་ལས་བྱུང་བ། མཆོད་རྟེན་དྲུང་ཐོབ་རྗེ་བཙུན་གྱིས་མཛད་པ། ཕྱག་རྒྱ་ལམ་རྫོགས་བརྒྱུད་པའི་ལོ་རྒྱུས་དང་བཅས་པ། ཡི་གེ་མེད་པ་དབྱིབས་དང་བཅས་པ་རྗེ་བཙུན་གྱིས་མཛད་པ། དེ་ཐམས་ཅད་ལ་ཉེ་བར་མཁོ་བ་གནད་དུ་ཆེ་བ་དྲུག ལམ་སྐོར་བྱུང་ཚུལ་ཞེས་བྱ་བའི་ཡི་གེ་ཆུང་ངུ་གཅིག བསམ་མི་ཁྱབ་ཀྱི་བརྒྱུད་པའི་ལོ་རྒྱུས་དཀར་སྟོན་ཆོས་འོད་ལ་བྱིན་རླབས་ཟིན་བྲིས།
འདི་འབྲོག་མིའི་དངོས་སློབ་གཅིག་ཡིན། བར་སྟོན་གྱི་ལམ་སྐོར་ཟིན་བྲིས་ལ། མཆོད་རྟེན་དྲུང་ཐོབ། བསམ་མི་ཁྱབ། པདྨ་བའི་ལམ། ལྷན་ཅིག་སྐྱེས་གྲུབ། གཏུམ་མོ་ལམ་རྫོགས་རྣམས་ཀྱི་ཟིན་བྲིས་རེ་རེའོ། ། འདི་རྣམས་གཤམ་ལ་འཁོར་འདས་དབྱེར་མེད་ཀྱི་ཟིན་བྲིས་སྦྲེལ་ཏེ་མཛད་བྱང་ཕྱོགས་གཅིག་ཏུ་སྦྱར་འདུག་གོ ། ཡི་གེ་མེད་པའི་ཁྲིད་ཀྱི་དམིགས་པ་སྙག་སྙིང་པོ་རྒྱལ་མཚན་གྱིས་མཛད་པ། བསམ་མི་ཁྱབ་ཀྱི་ཟིན་བྲིས་ཆེན་མོ་རྣམས་སོ། །
སྒོ་དྲུག་ཆོས་འབྲེལ་ལ། བར་ཆད་རྣམ་གསུམ་སྲུང་བ་གཅིག་ཏུ་བྱས་པའི་མན་ངག་གི་ཡི་གེ སྡུག་བསྔལ་གསུམ་བསལ་བྱེད་རྗེ་བཙུན་གྱིས་མཛད་པ། གཉུག་མ་དྲན་གསལ། ཟབ་མོ་མདོ་རྒྱུད་བསྲེ་བ་རྣམས་སོ། ། དེ་ལྟར་ལམ་འབྲས་ལམ་སྐོར་ལྷག་མ་རྣམས་དང་བཅས་པའི་ཐོ་ཡིག་འདི། འགྲོ་བའི་བླ་མ་རྒྱལ་མཚན་དཀོན་མཆོག་གི་ཞབས་རྡུལ་སྤྱི་བོས་ལེན་པ་གཙང་བྱམས་པ་རྡོ་རྗེ་རྒྱལ་མཚན་གྱིས་ཤིང་ཕོ་རྟའི་ལོ་དབྱུག་པ་ཟླ་བའི་ཉེར་གསུམ་ལ་དཔལ་ས་སྐྱའི་ཆོས་གྲྭ་ཆེན་པོར་བྲིས་པའོ་ཞེས་འབྱུང་བ་ཡིན་ནོ། ། དེ་རྣམས་ཀྱིས་ཡོངས་རྫོགས་བསྟན་པའི་རིན་པོ་ཆེའི་ཉམས་ལེན་གྱི་མན་ངག་གསུང་ངག་རིན་པོ་ཆེའི་བྱོན་ཚུལ་ཁོག་ཕུབ་དང་བཅས་པ་མ་ཚང་བ་མེད་པ་བསྟན་ཟིན་ཏོ། ། དེ་ལྟར་བཤད་པའི་ཆོས་འབྱུང་ཁོག་ཕུབ་དེ་རྣམས་བློ་ནུས་དུས་སྐབས་ཆོས་ཐུན་རིང་ཐུང་སོགས་དང་སྦྱར་ཏེ་རྒྱས་འབྲིང་བསྡུས་གསུམ་དུ་དུམ་བུར་བཅད་དེ་སྟོན་པ་ཞུ། ། འདིར་སྨྲས་པ།
རབ་འབྱམས་སྡེ་སྣོད་གསུམ་དང་རྒྱུད་སྡེ་བཞིའི། ། ཟབ་དོན་གཅིག་ཏུ་བསྡུས་པའི་ལམ་རིམ་མཆོག ། གསུང་ངག་རིན་ཆེན་བྱུང་ཚུལ་ཁོག་ཕུབ་བཅས། ། རྒྱས་པར་བཤད་པའི་བསྟན་བཅོས་འདི་ངོ་མཚར། ༡ ། གཞན་ལས་རྨད་བྱུང་ལེགས་པར་བཤད་པའི་གཏམ། ། སྔོན་བྱོན་གོང་མས་མང་དུ་བཤད་ཟིན་ཀྱང་། ། དེ་ཀུན་གཅིག་ཏུ་བསྡུས་པའི་གསུང་རབ་འདི། ། ངོ་མཚར་ལེགས་བཤད་འདུས་པའི་རྒྱ་མཚོ་ཡིན། ༢ །
ཚུལ་འདི་སྔོན་སྦྱངས་བློ་མིག་ཆེར་གསལ་བས། ། རྩོད་བྲལ་མཁས་པའི་གསུང་རབ་བརྗོད་དོན་ལས། ། བླུན་པོའི་ཚིག་གིས་ནམ་ཡང་མི་མགུ་བའི། ། དབྱངས་ཅན་ཟུར་མིག་སྙིང་ལ་སིམ་དེས་སྦྱར། ༣ ། དིང་སང་འདི་ན་སྔགས་ལ་སྦྱངས་པ་ཉུང་། ། འགའ་ཡང་ལྟོ་ཆོས་ལག་ལེན་ཕྲ་མོས་ཚིམ། ། དེ་ཕྱིར་མདོ་སྔགས་རྒྱ་མཚོ་ལེགས་བཤད་གཏམ། ། དོན་གཉེར་སྐྱེ་བོ་ཉིན་མོའི་སྐར་མ་ཙམ། ༤ །
སྔོན་ཚེ་སྐལ་བཟང་བློ་གསལ་གཞོན་ནུ་རྣམས། ། ཆོས་དང་བླ་མ་འཚོལ་བར་རྟག་ཏུ་བྲེལ། ། དིང་སང་ཀུན་ཀྱང་ཟང་ཟིང་བསྒྲུབ་པ་ལ། ། ངལ་བ་ལྷུར་ལེན་སྙིགས་མའི་དུས་འདི་མཚར། ༥ ། དེ་ཕྱིར་བསྟན་པ་གསལ་ནུས་བཤེས་གཉེན་དང་། ། བླུན་པོ་སྒོ་ཕུག་འཕྲིན་ཡང་མི་འཁྱོལ་བ། ། ནོར་དང་ལྡན་ན་ཕྱི་མ་ལྷག་པར་འཛིན། ། མཁས་པ་འགའ་ཞིག་ཡུལ་གྱི་དཔེས། ༦ །
ངན་པས་མགྲིན་བསྒྲིགས་རྟག་པར་དམོད་པ་སོགས། ། བསྟན་པ་ཉམས་པའི་སྣང་ཚུལ་སྣ་ཚོགས་ཀྱིས། ། ཀྱེ་མ་དེང་སང་གངས་ཅན་ལྗོངས་འདི་ཁྱབ། ། བདག་ཀྱང་སྔོན་བསགས་ལས་ཀྱིས་སྙིགས་མའི་དུས། ༧ ། བསྟན་པའི་མཇུག་འདིར་གངས་རིའི་ཁྲོད་དུ་སྐྱེས། ། མ་རུང་འདུལ་དཀའི་སྐྱེ་བོས་ཕྱོགས་ཀུན་ཁྱབ། ། དེས་ན་བསྟན་ལ་ཕན་པའི་གོ་སྐབས་དཀའ། ། འོན་ཀྱང་རང་ཉིད་སྐྱེས་སྟོབས་བློ་གསལ་ཞིང་། ༨ །
ལྷག་པར་ཡོངས་འཛིན་མཆོག་གིས་རྗེས་བཟུང་བས། ། མདོ་སྔགས་གསུང་རབ་རྒྱ་མཚོའི་ཚིག་དོན་ལ། ། འབད་པ་ཆུང་ངུས་ཀུན་ཀྱང་ཁོངས་སུ་ཚུད། ། ཁྱད་པར་རྡོ་རྗེ་འཆང་དངོས་ཡོངས་འཛིན་མཆོག ༩ ། ཡབ་གཅིག་ཧེ་རུ་ཀ་དཔལ་མུས་པ་རྗེའི། ། བྱིན་རླབས་ཟབ་མོ་སྙིང་དབུས་བརྟན་ཞུགས་པས། ། ངེས་དོན་མཆོག་གི་རྟོགས་པ་འདི་ལྟར་ཤར། ། སྔོན་གྱི་མཁས་གྲུབ་ཆེན་པོ་དག་གི་གསུང་ལས་་་་་་སྲིད་ཞིའི་སྣང་བརྙན་རྨི་ལམ་ཟློས་གར་འདི། ༡༠ །
གཞན་ན་མ་མཆིས་རང་སེམས་གཅིག་པུའི་འཁྲུལ། ། སེམས་ཉིད་ངོ་བོ་རྟོགས་བྱ་རྟོགས་བྱེད་བྲལ། ། རུས་སྦལ་སྤུ་ཡིས་ནམ་མཁའི་པདྨོ་ཁེབས། ། ཆུ་ནང་ཟླ་བ་བྲག་ཆའི་སྒྲ་ཡིས་བོས། ༡༡ ། རི་བོང་རྭ་ཡིས་མོ་གཤམ་ཕྲུ་གུ་བསད། ། སྔོན་ཆད་དོན་མེད་འཁྲུལ་པས་རང་མགོ་སྐོར། ། བལྟ་རྒྱུ་མེད་པའི་སེམས་ལ་ད་ནི་བལྟ། ། མཐོང་རྒྱུ་མེད་པའི་དོན་ནི་ཁོ་བོས་མཐོང་། ༡༢ །
བརྗོད་རྒྱུ་མེད་པའི་ཚིག་ཏུ་ཅི་ཞིག་བརྗོད། ། ཀྱེ་ཧོ་ད་ནི་ཉམས་ལེན་ཟད་མཐར་ཕྱིན། ། ཅེས་གསུངས་པ་ལྟར། ། ཨེ་མ་དོན་འདི་རྟོགས་པ་བླ་མའི་དྲིན། ། བཀའ་དྲིན་མཚུངས་པ་མེད་པའི་མགོན་ཁྱོད་ཀྱིས། ༡༣ ད་དུང་བདག་དང་བདག་གི་གདུལ་བྱ་རྣམས། ། བྱང་ཆུབ་བར་དུ་རབ་བརྩེའི་ཐུགས་རྗེ་ཡིས། ། འབྲལ་བ་མེད་པར་རྗེས་སུ་གཟུང་དུ་གསོལ། ། འདི་སྦྱར་དགེ་བས་བདག་ཅག་དཔོན་སློབ་རྣམས། ༡༤ །
དུས་འདིར་ཚེ་རིང་ནད་མེད་བསམ་དོན་འགྲུབ། ། ཆོས་སྲིད་དཔལ་འབྱོར་དབྱར་མཚོ་ལྟར་རྒྱས་ཤིང་། ། རང་གཞན་དོན་གཉིས་འབད་མེད་ལྷུན་གྲུབ་སྟེ། ཕྱི་མ་བདེ་བ་ཅན་དུ་སྐྱེ་བར་ཤོག ༡༥ ། ལེགས་བཤད་འདི་དོན་འཛིན་དང་སེམས་པ་དང་། འབྲི་དང་གཞན་ལ་འཆད་སོགས་གང་བྱེད་པ། ། དེ་དག་རྣམས་ལ་བསྲུང་ཞིང་སྐྱོབས་པ་དང་། ། ཆོས་འདི་སྤེལ་བ་་་་་་པུ་ཏྲ་ཆེན་པོས་ཕྲིན་ལས་གོན་པོས་མཛོད། ། ཅེས་ཡོངས་རྫོགས་བསྟན་པ་རིན་པོ་ཆེའི་ཉམས་ལེན་གྱི་མན་ངག་གསུང་ངག་རིན་པོ་ཆེ་བྱོན་ཚུལ་ཁོག་ཕུབ་དང་བཅས་པ་རྒྱས་པར་བཤད་པ་ལེགས་བཤད་འདུས་པའི་རྒྱ་མཚོ་ཞེས་བྱ་བ་འདི་ནི།
མི་འཕྲོག་པའི་མཁྱེན་རབ་དང་ཐུགས་རྗེ་ཚད་མེད་པ་མངའ་བ་སྐུ་ཚེ་དཔག་ཏུ་མེད་པའི་སྔོན་རོལ་ནས་རང་གཞན་གྱི་གྲུབ་པའི་མཐའ་རྒྱ་མཚོ་ལྟ་བུའི་ཕ་རོལ་ཏུ་སོན་པས་སྐུའི་སྐྱེ་བ་འདིར་མཁས་གྲུབ་རྣམས་ཀྱི་གཙུག་གི་ནོར་བུར་གྱུར་པ་འཇམ་པའི་དབྱངས་དབང་པོའི་མཚན་ཅན་དེ་ཉིད་དང་། དེའི་གཅུང་རྒྱལ་སྲས་སྦས་པའི་རྣལ་འབྱོར་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་སྟེ་འཇམ་པའི་དབྱངས་ཀྱི་སྤྲུལ་པའི་སྐུ་འགྲན་ཟླ་དང་བྲལ་བའི་སྐུ་མཆེད་རྣམ་པ་གཉིས་དང་། དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་སེམས་དཔའ་དང་དབྱེར་མ་མཆིས་པ་ཡོངས་འཛིན་འབྲེལ་ཚད་དོན་ལྡན་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་རྣམས་ཀྱི་ཞབས་སེན་དབང་གི་རྒྱལ་པོ་སྤྱི་བོའི་རྒྱན་དུ་བཀོད་ཅིང་། གསུང་གི་བདུད་རྩིའི་སྐལ་བ་བཟང་པོར་གྱུར་པ་ཤྲཱི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རྩོད་དུས་ཀྱི་རྒྱལ་བ་གཉིས་པ་རྗེ་བཙུན་ས་སྐྱ་པའི་བླ་ཆེན་གོང་མ་ལྔ་བརྒྱུད་པ་དང་བཅས་པའི་གསུང་རབ་རབ་འབྱམས་མུ་མཐའ་མེད་པ་རྣམས་དང་། གཞན་ཡང་བུ་སྟོན་ཐམས་ཅད་མཁྱེན་པ་སོགས་ཚད་ལྡན་གྱི་མཁས་པ་མང་པོའི་ཡིག་ཆ་དུ་མ་དང་། ཁྱད་པར་ཕྱོགས་འདི་ལ་ངེས་པར་མཁོ་བའི་གསུང་རབ་ལ་རྗེ་བཙུན་ཆེན་པོའི་བླ་མ་རྒྱ་བོད་ཀྱི་ལོ་རྒྱུས། དམར་གྱི་ཞིབ་མོ་རྡོ་རྗེ། བར་སྟོན་གྱི་ཞིབ་མོ་རྣམ་དག བླ་མ་དམ་པའི་ངོ་མཚར་སྣང་བ། དེའི་གསལ་བྱེད་མུས་སྲད་པས་མཛད་པ།
རྗེ་ངོར་པའི་ཆོས་འབྱུང་བསྟན་པ་རྒྱས་པའི་ཉི་འོད། དེའི་ཁ་སྐོང་ཀུན་མཁྱེན་གོ་རམ་པས་མཛད་པ། གཞན་ཡང་ཞ་མའི་ལོ་རྒྱུས་ཆེན་མོ། སྤངས་རྗེའི་ཆོས་འབྱུང་། འབྲོམ་ལུགས་ཀྱི་ཆོས་འབྱུང་། ཆ་རྒན་གྱི་བླ་མ་རྒྱ་བོད་ཀྱི་ལོ་རྒྱུས། རྗེ་ཀླུ་སྒྲུབ་རྒྱ་མཚོའི་ཆོས་འབྱུང་ཁོག་ཕུབ་ཟིན་བྲིས་སོགས་དང་གཞན་ཡང་མཛད་བྱང་མེད་ཀྱང་ས་ལུགས་དང་། ཞ་ལུགས་ཀྱི་དཔེ་རྙིང་དུ་མ་དང་། རང་རང་གི་གཞུང་བཤད་ནས་འབྱུང་བའི་ལོ་རྒྱུས་སོགས་ངོ་མཚར་བའི་ཆ་ཤས་ཀྱི་གཏེར་མཛོད་དེ་རྣམས་ལ་ལེགས་པར་བརྟེན་ཞིང་། ཁོག་ཕུབ་ཀྱི་ཡི་གེ་ཡང་རྗེ་ཨེ་ཝྃ་པ་ཆེན་པོ་དཀོན་མཆོག་ལྷུན་གྲུབ་ཀྱི་གསུང་ལ་རྗེ་ཀུན་དགའ་མཆོག་ལྡན་པ་སོགས་དུས་མཚུངས་དཔྱོད་ལྡན་གྱི་བུ་སློབ་ཡང་སློབ་དང་བཅས་པ་དུ་མས་ཟིན་བྲིས་སུ་མཛད་པའི་ཁོག་ཕུབ་ཀྱི་བཤད་པ་ངོ་མཚར་རྨད་དུ་བྱུང་བ་དུ་མ་དང་།
གཞན་ཡང་རྗེ་སེམས་དཔའ་ཆེན་པོའི་དངོས་སློབ་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་གྱི་སློབ་བརྒྱུད་མཁས་པ་དུ་མས་མཛད་པའི་ཁོག་ཕུབ་ཀྱི་ཡིག་ཆ་སོགས་གསུང་རབ་དྲི་མ་མེད་པ་དེ་རྣམས་ལ་ཡུན་རིང་མོ་ནས་འདྲིས་པར་བྱས་ཤིང་ཞིབ་ཏུ་དཔྱད་དེ་རང་ལོ་ཉེར་ལྔ་ལོན་པ་རྒྱ་གར་ལུགས་ལ་དུརྨཿཏི། ཞེས་པ་བློ་ངན་དང་། རྒྱ་ནག་ལུགས་ལ་ལྕགས་མོ་བྱ་ཡི་ལོའི་མགོ་ཟླ་བའི་དཀར་ཕྱོགས་ཀྱི་ཚེས་བཅུ་གཅིག་སྔོན་སློབ་དཔོན་རིན་པོ་ཆེ་དཔལ་ལྡན་རྩེ་མོ་ཞབས་ཉིད་སྐུའི་བཀོད་པ་གཉིས་ཀྱི་སྒོ་ནས་ཟབ་མོ་ཆོས་དབྱིངས་སུ་མཉམ་པར་བཞག་པའི་ཚུལ་བསྟན་པའི་དུས་དྲན་གྱི་མཆོད་པ་འབུལ་བའི་ཉིན་བོད་ཀྱི་རྡོ་རྗེ་གདན་དཔལ་ས་སྐྱའི་གཙུག་ལག་ཁང་བཞི་ཐོག་བླ་བྲང་ཆེན་པོར་སྦྱར་བའོ། ། ཡི་གེ་པ་ནི་ཐུན་མོང་གི་རིག་གནས་གསོ་བ་རིག་པ་ལ་ལེགས་པར་སྦྱངས་ཤིང་། ཡི་གེའི་འདུ་བྱེད་ལ་ཤིན་ཏུ་མཁས་པའི་གདོང་དགའ་བ་བསམ་པ་དོན་གྲུབ་ཀྱིས་དད་གུས་ཆེན་པོའི་སྒོ་ནས་བགྱིས་སོ། ། འདི་ལ་ཉེས་པའི་ཚོགས་མཆིས་ན་བླ་མ་དང་མཁའ་འགྲོས་བཟོད་པར་མཛད་ནས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་བྱིན་གྱིས་བརླབ་ཏུ་གསོལ། དཔལ་འཕྲིན་ལས་ཀྱི་མགོན་པོ་དམ་ཅན་མོན་བུ་པུ་ཏྲས་བསྟན་བཅོས་འདི་ཉིད་འཕེལ་ཞིང་རྒྱས་པའི་འཕྲིན་ལས་མཛད་དེ། དྷརྨ་ཨུ་ད་ཡ་མསྟུ། ཆོས་འདི་དར་བར་གྱུར་ཅིག ཤཱ་ས་ན་ས་ཏྭ་ཧི་ཏོ་བྷ་ཝནྟུ།
བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག ། ཀ་ལྱ་ན་བརྡྷནྟུ། དགེ་ལེགས་འཕེལ་བར་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 248 ཨ་མྱེས་ཞབས། གསུང་ངག་རིན་པོ་ཆེའི་བྱོན་ཚུལ་ཁོག་ཕུབ་ལེགས་བཤད་འདུས་པའི་རྒྱ་མཚོ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
