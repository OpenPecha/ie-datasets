གསུང་འབུམ། ངག་དབང་ཀུན་དགའ་བསོད་ནམས།
པོད ༡༨༢
དཔལ་ཀྱཻ་རྡོ་རྗེ་ཡབ་ཡུམ་གྱི་སྒྲུབ་ཐབས་ཕྱི་ནང་གི་བསྐྱེད་པའི་རིམ་པའི་རྣམ་པར་བཤད་པ།
༄༅། །དཔལ་ཀྱཻ་རྡོ་རྗེ་ཡབ་ཡུམ་གྱི་སྒྲུབ་ཐབས་ཕྱི་ནང་གི་བསྐྱེད་པའི་རིམ་པའི་རྣམ་པར་བཤད་པ་དགྱེས་རྡོར་ཆོས་ཀུན་གསལ་བའི་ཉིན་བྱེད་ཅེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཝན་སངྒུ་རུ་བཛྲ་ཨཱ་ཙརྻ་མཧཱ་ཙཀྲ་ནཱ་ཐ་ཧེ་བཛྲ་ཡེ་ན་མཿ བོད་སྐད་དུ། དཔལ་ལྡན་བླ་མ་དམ་པ་རྡོ་རྗེ་སློབ་དཔོན་ཆེན་པོ་འཁོར་ལོའི་མགོན་པོ་ཀྱཻ་རྡོ་རྗེ་ལ་ཕྱག་འཚལ་ལོ། ། རྣམ་ཐར་ཞལ་ལྡན་སྟོང་ཉིད་ཕྱག་གི་ཡལ་གས་མཛེས། ། བསྡུ་དངོས་ཞབས་ཀྱིས་བདུད་བཞིའི་སྟེང་ན་གར་མཛད་པའི། ། བདེ་སྟོང་རང་བཞིན་རང་སེམས་རྒྱུ་ཡི་ཀྱེ་རྡོ་རྗེ། ། ལམ་དང་འབྲས་བུ་རོ་གཅིག་གདོད་མའི་མགོན་པོ་རྒྱལ། ། འཕགས་པའི་ཡུལ་གྱི་ལྷ་ལམ་ཡངས་པ་ལ། །
པཎ་གྲུབ་རྒྱུ་སྐར་དབང་པོ་བགྲང་ཡས་ཀྱང་། ། རི་བོང་འཛིན་ལྟར་ཀུན་གྱིས་འགྲན་བྲལ་བའི། ། སྟོབས་བཅུའི་དབང་ཕྱུག་བིརྺའི་ཞབས་ལ་འདུད། ། ཀུན་ནས་མཛེས་པའི་ཞལ་དཀྱིལ་ཟླ་ལྟར་རྒྱས། ། དགའ་བཞིའི་རང་བཞིན་ཐུགས་རྒྱུད་བདེ་སྟོང་ངང་། ། སྙིང་པོའི་ལམ་གྱིས་འགྲོ་ཀུན་གྲོལ་མཛད་པའི། ། ས་སྐྱའི་བླ་ཆེན་ཡོན་ཏན་བསམ་བཞིན་དད། ། དེ་སྲས་བསོད་ནམས་ཡེ་ཤེས་རྩེར་སོན་དང་། ། གྲགས་པ་མཆོག་གི་རྒྱལ་མཚན་འཛིན་མཛད་ཞབས། ། ས་སྐྱ་པཎ་ཆེན་དཔལ་ལྡན་འཕགས་པ་ཡི། །
རྣམ་ཐར་བཀའ་དྲིན་དྲན་པས་ཕྱག་བགྱི་འོ། ། གངས་ལྗོངས་བསྟན་པའི་མངའ་བདག་དེ་རྣམས་ཀྱི། ། བཞེད་གཞུང་དྲི་མེད་ཕྱོགས་ཀུན་རྒྱས་མཛད་པའི། ། མཁས་ཤིང་གྲུབ་པ་བརྙེས་པའི་སྐྱེས་བུའི་མཆོག ། རིམ་པར་བྱོན་པ་ཀུན་ཀྱང་ཕྱག་གི་གནས། ། ཁྱད་པར་སྙིགས་དུས་བསྟན་པའི་ཁང་བཟང་ཆེ། ། རྨང་ནས་བསླངས་་་་་་ཇེ་མཐོར་བརྩིགས་པའི་ཚུལ་གྱིས་ཏེ་ཕྱོགས་ཀུན་གསལ་མཛད་པའི། ། སྔགས་འཆང་བླ་མ་ཀུན་དགའ་རིན་ཆེན་དེ། ། སྤྲུལ་པའི་སྐྱེས་བུར་ཡིད་ཆེས་དང་བས་འདུད། ། གང་དེའི་རིགས་སྲས་བསོད་ནམས་བྱེ་བའི་གཏེར། །
གྲུབ་པའི་སར་བཞུགས་དབང་པོའི་མཚན་ཅན་དང་། ། སྙན་པའི་གྲགས་པ་འཛམ་གླིང་ཀུན་གསལ་བའི། ། བློ་གྲོས་མཚུངས་མེད་སྦས་པའི་སངས་རྒྱས་རྒྱལ། ། འདས་དང་མ་འདས་ད་ལྟར་དུས་ཉིད་ཀྱི། ། རྒྱལ་དང་དེ་སྲས་སློབ་མར་བཅས་པ་རྣམས། ། ལུས་པ་མེད་པ་ཀུན་གྱི་སྤྲོ་བའི་གཞི། ། རྗེ་བཙུན་མུས་པའི་ཞབས་ཟུང་སྤྱི་བོས་མཆོད། ། དཔལ་ལྡན་མཐུ་སྟོབས་མགོན་པོ་ལས་འོང་བའི། ། དཔལ་ལྡན་ས་སྐྱའི་རྗེ་བཙུན་ཡབ་ཆོས་མཆོག ། དཔལ་ལྡན་དགྱེས་རྡོར་སྒྲུབ་ཐབས་རྣམ་བཤད་འདི། །
དཔལ་ལྡན་བླ་མའི་གསུང་བཞིན་འཆད་ལ་སྤྲོ། ། འདིར་རྗེ་བཙུན་ས་སྐྱ་པ་ལ་བཀའ་བབས་པའི་མན་ངག་ལུགས་ཀྱི་དཔལ་ཀྱཻ་རྡོ་རྗེ་ཡབ་ཡུམ་གྱི་སྒྲུབ་པའི་ཐབས་ཕྱི་ནང་གི་བསྐྱེད་པའི་རིམ་པའི་རྣམ་པར་བཤད་པ་གོང་མའི་གསུང་རབ་དགྱེས་རྡོར་ཆོས་ཀུན་གསལ་བའི་ཉིན་བྱེད་ཅེས་བྱ་བ་འདི་འཆད་པ་ལ་སྤྱི་དོན་རྣམ་པ་གསུམ་སྟེ། ཕྱི་བསྐྱེད་པའི་རིམ་པའི་བསྒོམ་དོན་བཤད་པ། ནང་བསྐྱེད་པའི་རིམ་པའི་སྒོམ་དོན་བཤད་པ། ལམ་དེ་དག་ཉམས་སུ་བླངས་པ་ལས་བྱུང་བའི་འབྲས་བུ་ས་ལམ་བགྲོད་ཚུལ་གྱི་རྣམ་གཞག་བཤད་པའོ། ། དང་པོ་ལ་རྗེ་བཙུན་ཡབ་ཀྱི་བསྐྱེད་རིམ་བཤད་པ་དང་། དེ་དང་ཐུན་མོང་བ་རྣམས་མི་འགལ་ཞིང་། ཐུན་མོང་མ་ཡིན་པ་རྣམས་མ་འདྲེས་པའི་ཚུལ་གྱིས་ཡུམ་གྱི་བསྐྱེད་རིམ་བཤད་པ་གཉིས། དེའི་དང་པོ་ལ་གཉིས་ཏེ་བཤད་བྱའི་ཆོས་ངོས་བཟུང་བ། ངོས་ཟིན་པ་དེ་ཇི་ལྟར་བཤད་པའི་ཚུལ་ལོ། །
དང་པོ་ལ་གང་ལ་བརྟེན་པའི་རྒྱུད་ངོས་བཟུང་བ། གང་ནས་བརྒྱུད་པའི་བརྒྱུད་པ་ངོས་བཟུང་བ། དེ་ལས་བྱུང་བའི་སྒྲུབ་ཐབས་དངོས་ངོས་བཟུང་བའོ། ། དང་པོ་ལ་སྟོན་པ་ཧེ་རུ་ཀའི་བྱོན་ཚུལ། བྱོན་ནས་རྩ་བཤད་ཀྱི་རྒྱུད་གསུངས་ཚུལ། དེའི་ནང་ནས་གང་ལ་བརྟེན་ནས་བཤད་པའོ། ། དང་པོ་ལ་དུས་ནམ་གྱི་ཚེ་བྱོན་པ་དང་། བྱོན་པའི་ཚུལ་དངོས་བཤད་པའོ། ། དང་པོ་ནི་འཕགས་ཡུལ་གྱི་པཎ་གྲུབ་ཁ་ཅིག་སྔོན་བསྐལ་པ་དཔག་ཏུ་མེད་པའི་སྔོན་རོལ་ཏུ་བྱོན་པར་བཞེད། ཁ་ཅིག་གཉིས་ལྡན་གྱི་དུས་བྱོན་པར་བཞེད་ཀྱང་།
འདིར་རྗེ་བཙུན་ས་སྐྱ་པ་ཡབ་སྲས་ཀྱི་ཐུན་མོང་མ་ཡིན་པའི་བཞེད་པ་རྩོད་དུས་་་་་་དེའི་ཚེ་རྩོད་པ་བྱས་པས་ཤི་བའི་རོ་རྣམས་ཕྱོགས་མཚམས་སུ་བསྐྱལ་བས་དུར་ཁྲོད་བརྒྱད་ཆགས། དེ་ལ་བརྟེན་ནས་གདུལ་བྱ་འཁོར་བཅས་བྱུང་བའི་ཕྱིར། མགོ་ཟུག་པའི་དུས་སུ་སྤྲུལ་སྐུ་འབྲས་བུའི་ཧེ་རུ་ཀ་བྱོན་པར་བཞེད་དོ། ། མཁའ་འགྲོ་རྒྱ་མཚོར། རྩོད་པའི་དུས་ཀྱི་ནང་ཉིད་དུ། ། བཅོམ་ལྡན་མཐའ་ཡས་པས་འདི་གསུངས། ། ཤཱཀྱ་སེང་གེས་གསུངས་པའི་རྒྱུད། ། རྣལ་འབྱོར་ཕལ་ཆེར་གསོན་པའོ། ། ཞེས་གསུངས་པ་ལྟར་རོ། ། གཉིས་པ་ལ་གདུལ་བྱ་དྲག་པོ་དབང་ཕྱུག་ཆེན་པོའི་བྱོན་ཚུལ།
འདུལ་བྱེད་ཧེ་རུ་ཀའི་བྱོན་ཚུལ། དེས་ཇི་ལྟར་བཏུལ་བའི་ཚུལ་གསུམ་ལས། དང་པོ་ནི་ཁམས་གསུམ་ལས་གཟུགས་མེད་ཁམས་ལ་ནི་བདག་པོ་མེད་ལ། གཟུགས་ཁམས་ཀྱི་བདག་པོ་ལྷ་ཚངས་པ། འདོད་ཁམས་རྒྱ་ཆེ་བའི་བདག་པོ་དབང་ཕྱུག་ཆེན་པོ། རྒྱ་ཆུང་བའི་བདག་པོ་གཞན་འཕྲུལ་དབང་བྱེད་ཀྱི་བདུད་སྡིག་ཏོ་ཅན། བྱེ་བྲག་ཏུ་རི་རབ་ཀྱི་རྩེ་མོ་མན་ཆད་གླིང་བཞིའི་བདག་པོ་དབང་ལྡན་ན་གནས་པའི་དྲག་པོ་དབང་ཕྱུག་ཆེན་པོ་སྟེ་དྲེགས་པའི་གཙོ་བོ་བཞི། གཽ་རཱི་ལ་སོགས་པ་དེ་དག་གི་ཆུང་མ་བརྒྱད། འདོད་ཁམས་ཀྱི་ཚངས་པ་ལ་སོགས་པ་འཁོར་དྲེགས་པ་ཅན་བརྒྱད། དེ་དག་ལས་གཞན་པའི་འཁོར་སྤྲུལ་པ་དང་ཡང་སྤྲུལ་བསམ་གྱིས་མི་ཁྱབ་པ་དང་བཅས་པ།
དེ་དག་ཀྱང་འདོད་ཆགས་ཤས་ཆེ་བས་དུས་བཞིར་ཆུང་མ་དང་སྙོམ་པར་འཇུག ཞེ་སྡང་ཤས་ཆེ་བས་མི་རྣམས་ཀྱི་ཤ་ཁྲག་ལ་ལོངས་སྤྱོད། གཏི་མུག་ཤས་ཆེ་བས་ལས་འབྲས་དང་དེ་ཁོ་ན་ཉིད་ཀྱི་དོན་ལ་རྨོངས་པས་ཉོན་རྨོངས་པ་དུག་ལྔ་ལ་རང་དགར་ལོངས་སྤྱོད་ཅིང་རང་ཉིད་ཀྱང་ལམ་ལོག་པ་ལ་ཞུགས། གཞན་རྣམས་ཀྱང་ལོག་པའི་ལམ་ལ་སྦྱོར། དྲེགས་པའི་རློམ་ཚིག་ཀྱང་སྨྲ་བར་བྱེད་དོ། གཉིས་པ་ནི་དེའི་ཚེ་དྲག་པོ་དབང་ཕྱུག་འཁོར་དང་བཅས་པ་འདུལ་བའི་ཆེད་དུ་ལོངས་སྐུ་རྒྱུའི་ཧེ་རུ་ཀ་དགོངས་པ་སྣ་ཚོགས་པ་དམ་ཚིག་ཆེན་པོའི་རྣམ་པར་རོལ་པའི་ཏིང་ངེ་འཛིན་ལ་སྙོམ་པར་བཞུགས་ནས་སྐུའི་བ་སྤུའི་བུ་ག་ནས་སྤྲུལ་པའི་དཀྱིལ་འཁོར་གྱི་འཁོར་ལོ་བསམ་གྱིས་མི་ཁྱབ་པ་གླིང་བཞི་བྱེ་བ་ཕྲག་བརྒྱར་སྤྲོས། ཁྱད་པར་འཛམ་བུ་གླིང་དུ་སྤྲུལ་སྐུ་འབྲས་བུའི་ཧེ་རུ་ཀ་འཁོར་དང་བཅས་པ་སྤྲུལ་ལོ། ། གསུམ་པ་ནི་དྲག་པོ་དབང་ཕྱུག་རང་དང་། དེ་བས་ཆེ་བའི་ལྷ་གསུམ་སྟེ་དྲེགས་པའི་གཙོ་བོ་བཞི་ནི། གཙོ་བོ་བཅོམ་ལྡན་འདས་ཉིད་ཀྱི་གདན་དུ་མཛད།
འདོད་ཁམས་ཀྱི་ཚངས་པ་་་་་་ལྷ་ཆེན་ཐིག་ལེ་མཆོག་མ་ལ། ། ཆགས་པ་སྐྱེས་པས་གདོང་བཞི་བྱུང་། ། ཞེས་ཚངས་པ་ལ་ཆགས་བྲལ་གྱིས་མ་ཁྱབ། ལ་སོགས་པ་དྲེགས་པ་ཅན་བརྒྱད་ནི་ལྷ་མོ་བརྒྱད་ཀྱི་གདན་དུ་བྱས། གཞན་འཁོར་བསམ་གྱིས་མི་ཁྱབ་པ་རྣམས་ནི་བྲན་གྱི་ཚུལ་དུ་ཕྱི་རོལ་གྱི་དུར་ཁྲོད་བརྒྱད་དུ་བསྐྲད་ནས་དེ་དག་གི་ཞེ་སྡང་བཏུལ། འཁྱུད་པ་དང་ཙུམྦྷ་ལ་སོགས་པས་་་་་་བདེ་བ་ཆེན་པོའི་རྣམ་རོལ་དུ་མས། འདོད་ཆགས་བཏུལ། སྔགས་ཀྱི་སྒྲ་ལ་སོགས་པས་གཏི་མུག་བཏུལ་ལོ། ། གཉིས་པ་བྱོན་ནས་རྩ་བཤད་ཀྱི་རྒྱུད་གསུངས་ཚུལ་ལ། རྩ་བཤད་ཀྱི་རྒྱུད་གསུངས་ཚུལ་དངོས་དང་།
ཞར་བྱུང་དེ་ལ་འགྲེལ་བྱེད་ཇི་ལྟར་བྱུང་བའི་ཚུལ་ལོ། ། དང་པོ་ནི་དེའི་དུས་དྲག་པོ་དབང་ཕྱུག་ཆེན་པོ་་་་་་འཁོར་བཅས་བཏུལ་རྗེས་དེ་མ་ཐག་ཏུ་གནས་རྡོ་རྗེ་བཙུན་མོའི་བྷ་གར་ཆུད་པའི་གཞལ་ཡས་ཁང་གི་ནང་དུ་སྟོན་པ་སྤྲུལ་སྐུ་འབྲས་བུའི་ཧེ་རུ་ཀས་འཁོར་འཇིག་རྟེན་ལས་འདས་པ་མཐའ་ཡས་པ་ལ་ཆོས་དཔལ་ཀྱེ་རྡོ་རྗེའི་རྒྱུད་འབུམ་ཕྲག་བདུན་པ། རྟོག་པའི་རྒྱུད་འབུམ་ཕྲག་ལྔ་པ་ཙནྡན་འདར་བྱེད་ཀྱི་གླིང་ཞེས་ས་ལྷའི་ཡུལ་གཅིག་ན་ཡོད་པ་དེ་དང་། རྒྱུད་ཕྱི་མ་ཕྱག་ཆེན་ཐིག་ལེ། ཕྱི་མའི་ཕྱི་མ་ཡེ་ཤེས་སྙིང་པོ། བཤད་རྒྱུད་ཐུན་མོང་མ་ཡིན་པ་མཁའ་འགྲོ་མ་རྡོ་རྗེ་གུར་གྱི་རྒྱུད། རྒྱུད་སྡེ་གཞན་ཡང་ཐུན་མོང་བའི་བཤད་རྒྱུད་དཔལ་སམྦུ་ཊི། སྙིང་པོའི་རྒྱུད་གྲུབ་པ་ངེས་པར་བསྟན་པའི་ཐིག་ལེའི་རྒྱུད། འབྲས་བུའི་རྒྱུད་དེ་ཁོ་ན་ཉིད་སྒྲོན་མ་རྣམས་གསུངས་སོ། ། སླར་ཡང་མཛད་པ་བཅུ་གཉིས་ཀྱི་ཚུལ་བསྟན་པའི་ཤཱཀྱ་སེང་གེ་དེ་ཉིད་ཧེ་རུ་ཀའི་ཚུལ་བཟུང་ནས་རྩ་རྒྱུད་བསྡུས་པ་བརྟག་པ་གཉིས་པའི་བདག་ཉིད་ལེའུ་ཉི་ཤུ་རྩ་གསུམ་པ་ཤློ་ཀ་བདུན་བརྒྱ་ལྔ་བཅུ་པ་དང་།
བཤད་རྒྱུད་ཐུན་མོང་དང་ཐུན་མོང་མ་ཡིན་པ་གཉིས་ཀྱང་གསུངས་སོ། ། དེ་རྣམས་ཀྱི་ནང་ནས་རྒྱུད་རྒྱས་པ་གཉིས་ནི་སྒྲ་ནམ་མཁའ་ལ་དེངས་པ་ཡིན་ཏེ། ཤནྟི་པས་འགྲེལ་པ་མུ་ཏིག་ཕྲེང་པར། དེ་བས་ན་བསམ་གཏན་གྱི་བདུད་རྩིའི་རོ་མ་མྱང་བར་ཐོས་བསམ་གྱི་ཤེས་རབ་ཙམ་ལ་ཆགས་བཞིན་དུ་འཆི་བའི་དུས་བྱེད་པར་མ་གྱུར་ཅིག་ཅེས་དགོངས་ནས་གཞུང་རྒྱས་པ་གཉིས་ནི་ཆེད་དུ་མི་སྣང་བར་བྱས་སོ། ། ཞེས་གསུངས་པའི་ཕྱིར་རོ། ། གཉིས་པ་ཞར་བྱུང་དེ་ལ་འགྲེལ་བྱེད་ཇི་ལྟར་བྱུང་བའི་ཚུལ་ནི། ངོར་ཆེན་རྡོ་རྗེ་འཆང་ཀུན་དགའ་བཟང་པོས་རྒྱུད་འགྲེལ་གྱི་དཀར་ཆག་ལས་དཔལ་ལྡན་བརྟག་པ་གཉིས་པ་ཡི། ། རྒྱུད་ཀྱི་ཚིག་དོན་འགྲེལ་བྱེད་པ། ། རྡོ་རྗེ་སྙིང་པོ་ནཱ་རོ་པ། ། ནག་པོ་སྤྱོད་པ་བྷ་ཝ་པ། །
ཌཾ་ཀ་ད་ཤ་པདྨ་བ། ། མི་ཐུབ་ཟླ་བ་ཤན་ཏི་པ། ། དམ་ཚིག་རྡོ་རྗེ་པད་མྱུག་དང་། ། ཀ་མ་དྷི་ནུ་ཆོས་གྲགས་ཏེ། ། འཕགས་ཡུལ་འགྲེལ་པ་བཅུ་གཉིས་མཐོང་། ། འོན་ཀྱང་ཆོས་གྲགས་འགྲེལ་པ་ནི། ། བོད་མར་མཁས་པ་འགའ་ཞིག་བཞེད། ། གངས་རིའི་རྡོ་རྗེས་མཛད་པ་ཡི། ། དཀའ་འགྲེལ་ཡོད་མདོ་སྔོན་མ་འགྱུར། ། བོད་ན་ར་རྔོག་དཔྱལ་སེ་སོགས། །
བཤད་པའི་བཀའ་སྲོལ་མང་ན་ཡང་། ། མཁས་པའི་གཙུག་རྒྱན་ས་སྐྱ་པའི། ། ལུགས་ལ་བླ་མ་མངའ་རིས་པ། ། གསལ་བའི་སྙིང་པོའི་ཚིག་འགྲེལ་དང་། ། སྒྱི་ཆུ་བ་ཡི་དཀའ་འགྲེལ་ཡོད། ། རྗེ་བཙུན་ས་ཆེན་ཡབ་སྲས་ཀྱི། ། དཀའ་འགྲེལ་ཉི་འོད་དག་ལྡན་དང་། ། སྤྱི་རྣམ་རྒྱུད་ཀྱི་མངོན་རྟོགས་སོགས། ། ཁྱད་པར་འཕགས་པའི་གཞུང་བདུན་ཡོད། ། ཤཱཀྱ་གྲགས་དང་ཁང་སྟོན་ཏེ། །
གོང་མའི་རྗེས་འབྲང་ཊཱིཀྐ་གཉིས། ། རྡོ་རྗེ་བསོད་ནམས་དབང་ཕྱུག་གྲགས། ། ཆོས་ཀྱི་སེང་གེ་གཞོན་ནུ་འབུམ། ། ཀུན་དགའ་འོད་ཟེར་བཀྲ་ཤིས་དཔལ། ། རྡོ་རྗེ་ཚུལ་ཁྲིམས་འདྲེ་སྟོན་ཏེ། ། འཕགས་པའི་རྗེས་འབྲང་ཊཱིཀྐ་བརྒྱད། ། ཆོས་རྗེ་བླ་མ་གནས་དྲུག་པ། ། འཇིགས་མེད་གྲགས་དང་བསོད་ནམས་གྲགས། ། རྒྱལ་པོ་དཔལ་དང་རྒྱ་སྟོན་དང་། ། ཀུན་གཞོན་ཀུན་དགའ་བཀྲ་ཤིས་ཏེ། །
སྣ་ཚོགས་བསྡུས་པའི་ཊཱིཀྐ་བརྒྱད། ། ཚུལ་ཁྲིམས་རྒྱལ་མཚན་གཟུངས་ཀྱི་དཔལ། ། གྲགས་རྒྱལ་བློ་གྲོས་སེང་གེ་སྟེ། ། མཆན་དང་དག་ཆུང་བསྲེས་པ་བཞི། ། ཡེ་དང་གཉན་སྟོན་གུང་པ་དང་། ། སྟོན་གཞོན་རྡོ་རྗེ་ཤེས་རབ་སྟེ། ། འཕགས་པའི་རྗེས་འབྲངས་ཟིན་བྲིས་ལྔ། ། གཞན་ཡང་འདིས་བྱས་མེད་པ་ཡི། ། ཊཱིཀྐ་ཟིན་བྲིས་དཀའ་འགྲེལ་སོགས། ། སྔ་རབས་མཁས་པས་སྦྱར་བ་ཡི། །
ཡིག་ཆ་རབ་ཏུ་མང་པོ་མཐོང་། ། ཞེས་གསུངས་པ་ལྟར་རོ། ། གསུམ་པ་དེའི་ནང་ནས་གང་ལ་བརྟེན་ནས་བཤད་པ་ནི། རྩ་རྒྱུད་ཕྱི་མའི་ལྔ་པ་ཧེ་རུ་ཀ་མངོན་པར་འབྱུང་བའི་ལེའུ་ལ་སོགས་པའི་སྙིང་པོ་ཀྱཻ་རྡོ་རྗེའི་དཀྱིལ་འཁོར་གསལ་བར་སྟོན་པའི་གཞུང་རྣམས་ལ་བརྟེན་ནོ། ། གཉིས་པ་གང་ནས་བརྒྱུད་པའི་བརྒྱུད་པ་ངོས་བཟུང་བ་ལ། སྤྱིར་འཕགས་པའི་ཡུལ་གྱི་བཤད་སྲོལ་ཇི་ཙམ་ཡོད་ཚུལ། དེ་ལས་བོད་ཀྱི་བླ་མ་རྣམས་གང་གི་རྗེས་སུ་འབྲངས་དཔྱད་པ། བྱེ་བྲག་ཏུ་སྙིང་པོར་གྱུར་པའི་ལམ་སྲོལ་ངོས་བཟུང་སྟེ་བཤད་པའོ། ། དང་པོ་ལ་འཕགས་ཡུལ་དུ་ལམ་གྱི་ལུས་ཡོངས་སུ་རྫོགས་པ་དྲུག་སྟེ། གྲུབ་པ་བརྙེས་པའི་སློབ་དཔོན་ཆེན་པོ་པདྨ་བཛྲ་གྱི་བཤད་སྲོལ།
གྲུབ་ཆེན་མི་ཐུབ་ཟླ་བའི་བཤད་སྲོལ། རྩོད་དུས་ཀྱི་ཐམས་ཅད་མཁྱེན་པ་གཉིས་པ་ལྟ་བུ་སློབ་དཔོན་ཤནྟི་པའི་བཤད་སྲོལ། སློབ་དཔོན་དམ་ཚིག་རྡོ་རྗེའི་དངོས་སློབ་ནག་པོ་ཤནྟ་བྷ་དྲའི་བཤད་སྲོལ། ཁ་ཆེ་སྙན་གྲགས་བཟང་པོས་མཛད་པའི་ནཱ་རོ་འགྲེལ་ཆེན་དུ་གྲགས་པའི་བཤད་སྲོལ། མངའ་བདག་མཻ་ཏྲི་པའི་བཤད་སྲོལ་ཏེ་དེ་ལྟར་ལམ་གྱི་ལུས་ཡོངས་སུ་རྫོགས་པའི་བཤད་སྲོལ་དྲུག་པོ་དེ་ཙམ་དུ་ཟད་ལ། གཞན་རྡོ་རྗེ་སྙིང་འགྲེལ་ལ་སོགས་པའི་འགྲེལ་པ་བདུན་ཙམ་དང་། བྱང་ཆུབ་སྙིང་པོ་ལ་སོགས་པས་མཛད་པའི་སྒྲུབ་ཐབས་དྲུག་ཙམ་ཡོད་ཀྱང་ལམ་སྲོལ་ཡོངས་སུ་རྫོགས་པ་ནི་མེད་དོ། ། གཉིས་པ་དེ་ལས་བོད་ཀྱི་བླ་མ་རྣམས་གང་གི་རྗེས་སུ་འབྲངས་དཔྱད་པ་ནི། མངའ་བདག་མར་པ་ནས་རྔོག་གཞུང་པ་ལ་བརྒྱུད་པ་ལ་སྨིན་ལམ་ཡོངས་སུ་རྫོགས་པ། གྲོལ་ལམ་བསྐྱེད་རིམ་ཡན་ལག་དྲུག་པ།
རྫོགས་རིམ་བསྲེ་འཕོའི་མན་ངག དེ་དག་གི་རྒྱབ་རྟེན་དུ་རྩ་བཤད་ཀྱི་རྒྱུད་བཤད་རྣམས་ཏེ་ལམ་རྫོགས་པར་ཚང་བ་ཡོད་ཅིང་། འདི་རྗེ་བཙུན་ནཱ་རོ་ཏ་པའི་རྗེས་སུ་འབྲངས་པ་ཡིན་ལ། གཞན་རྭ་པ་དང་། དཔྱལ་སེ་བ་དང་། གཏུམ་སྟོན་སློབ་དཔོན་གྲགས་དང་། རམ་སྡིང་མ་རྣམས་ནི་རྒྱ་གར་བའི་བཤད་སྲོལ་ལ་བརྟེན་པ་ཡིན་ཀྱང་ལམ་ཡོངས་སུ་རྫོགས་པ་མེད་དོ། ། རྗེ་བཙུན་ས་སྐྱ་པ་ཡབ་སྲས་རྣམས་གང་གི་རྗེས་སུ་འབྲངས་པ་ནི་འོག་ཏུ་རྒྱས་པར་འཆད་དོ། ། གསུམ་པ་སྙིང་པོར་གྱུར་པའི་ལམ་སྲོལ་ངོས་བཟུང་བ་ནི། བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ཀྱི་བཤད་སྲོལ་འདི་ཉིད་ཡིན་ལ།
འདི་གང་གི་རྗེས་སུ་འབྲངས་སྙམ་ན་འདི་ལ་གཉིས་ཏེ། གཞུང་འགྲེལ་ལ་བརྟེན་པའི་བཤད་སྲོལ་དང་། མན་ངག་གི་བཤད་སྲོལ་ལོ། ། དང་པོ་ནི་རྗེ་བཙུན་རིན་པོ་ཆེས་ཀྱེ་རྡོ་རྗེའི་ཆོས་སྐོར་གྱི་དཀར་ཆག་ལས། སྙིང་པོ་དོན་གྱི་ཀྱེ་རྡོར་ནི། ། བིརྺའི་རྗེས་འབྲངས་ཌོཾ་བྷིའི་སྐོར། ། ཡན་ལག་མེད་ཅེས་པདྨའི་སྐོར། ། དམ་ཚིག་རྡོ་རྗེ་ནག་པོའི་སྐོར། ། ཞེས་གསུངས་པ་ལྟར་བིརྺ་པའི་དངོས་སློབ་སྐུ་ལུས་མ་སྤངས་པར་མཆོག་གི་དངོས་གྲུབ་བརྙེས་པ་གྲུབ་ཆེན་ཌོཾབྷི་པའི་བཤད་སྲོལ་དང་། ཡན་ལག་མེད་པའི་རྡོ་རྗེའི་རྗེས་འབྲངས་པདྨའི་བཤད་སྲོལ་དང་།
སློབ་དཔོན་དམ་ཚིག་རྡོ་རྗེའི་རྗེས་འབྲངས་ནག་པོ་ཤནྟ་བྷ་དྲའི་བཤད་སྲོལ་དང་གསུམ་མོ། ། གྲུབ་ཆེན་དེ་དག་གི་དགོངས་པ་གསལ་བར་བྱེད་པའི་ཡིག་སྣའི་རྐང་གྲངས་ལ་རྗེ་བཙུན་རིན་པོ་ཆེས་གཙོ་ཆེའི་ཆོས་སྣ་སུམ་ཅུ་དགུ ལམ་སྐོར་དགུ་ནི་ཁྱད་པར་རོ། ། ཞེས་གསུངས་པ་ལྟར་གཙོ་ཆེ་བའི་ཆོས་སྣ་སུམ་ཅུ་རྩ་དགུའི་འདྲེན་ཚུལ་ནི། གྲུབ་ཆེན་ཌོམྦྷི་པའི་ཆོས་སྐོར་ལ་རྩ་རྒྱུད་ཀྱི་འགྲེལ་པ་ཀུ་མུ་ཏི། སྨིན་བྱེད་དཀྱིལ་འཁོར་གྱི་ཆོ་ག་བཟང་པོ་ཡོངས་བཟུང་། གྲོལ་ལམ་བསྐྱེད་རིམ་དབང་པོ་རབ་ལ་ཡབ་ཀྱི་སྒྲུབ་ཐབས་ཡན་ལག་དྲུག་པ། ཡུམ་གྱི་སྒྲུབ་ཐབས་བདུད་རྩི་འོད། དབང་པོ་ཐ་མ་ལ་ཡབ་ཀྱི་སྒྲུབ་ཐབས་དྲན་པ་གཅིག་པ། ཡུམ་གྱི་སྒྲུབ་ཐབས་དཔའ་མོ་གཅིག་པ། ཐུན་མོང་དུ་རྫོགས་རིམ་གཏུམ་མོའི་འགྲེལ་ཆུང་།
ལམ་གྱི་ཡན་ལག་དེ་ཉིད་བཅུ་པ། ཚོགས་ཀྱི་འཁོར་ལོ། གཏོར་མའི་ཆོ་ག ཕྱག་མཚན་གྱི་དག་པ། སྔགས་དོན། སྦྱིན་སྲེག མན་ངག་རོ་སྲེག དེ་དག་གི་དོན་བསྡུས་སྒྲུབ་ཐབས་རིན་ཆེན་འབར་བ་རྣམས་སོ། ། པདྨའི་ཆོས་སྐོར་ལ་རྩ་རྒྱུད་ཀྱི་འགྲེལ་པ་པདྨ་ཅན། སྨིན་བྱེད་དཀྱིལ་འཁོར་གྱི་ཆོ་ག་ནས་གླིང་མ།
བསྐྱེད་རིམ་སྒྲུབ་ཐབས་མཚོ་སྐྱེས། ཚོགས་འཁོར་ཆོ་ག་དམ་ཚིག་ལྔ་པ། བསྟོད་པ་ཉི་ཤུ་པ། བཤད་སྲོལ་དེ་གཉིས་ལ་ཐུན་མོང་དུ་ཕན་འདོགས་པའི་གུར་གྱི་བཤད་སྦྱར། ཕྱག་བཅུ་དྲུག་པ་དཀར་པོའི་མངོན་རྟོགས། གཞན་ཡང་སྐབས་ཀྱི་འགྲེལ་ཆུང་བརྒྱད་ལ་གླེང་གཞིའི་འགྲེལ་པ། རྩ་བའི་མངོན་རྟོགས་ཆེ་ཆུང་། དུར་ཁྲོད་ཀྱི་འགྲེལ་པ་ཆེ་ཆུང་། བརྡའི་འགྲེལ་པ། རྡོ་རྗེའི་གླུའི་འགྲེལ་པ་ཆེ་ཆུང་གཉིས་རྣམས་སོ། །
སློབ་དཔོན་ཤནྟ་བྷ་དྲའི་ཆོས་སྐོར་ལ་རྩ་རྒྱུད་ཀྱི་འགྲེལ་པ་རྣལ་འབྱོར་རིན་པོ་ཆེའི་སྦྱོར་བའི་ཕྲེང་བ། སྨིན་བྱེད་ཀྱི་དཀྱིལ་འཁོར་གྱི་ཆོ་ག་ནག་པོ་གཞུང་འགྲེལ། གྲོལ་ལམ་བསྐྱེད་རིམ་དབང་པོ་རབ་ལ་ཡབ་ཀྱི་སྒྲུབ་ཐབས་དེ་ཉིད་གསལ་བ། འབྲིང་ལ་ཕྱག་བཅུ་དྲུག་པ་དཔའ་བོ་གཅིག་པ། ཐ་མ་ལ་ཕྱག་གཉིས་པ་དཔའ་བོ་གཅིག་པ། ལམ་གྱི་ཡན་ལག་ཚོགས་འཁོར། རབ་གནས། སྦྱིན་སྲེག རོ་བསྲེག་རྣམས་ཏེ། དེ་ལྟར་ཌོམྦྷི་པའི་ཡིག་སྣ་བཅོ་ལྔ།
པདྨའི་ཡིག་སྣ་ལྔ། དེ་གཉིས་ཐུན་མོང་དུ་ཕན་འདོགས་པའི་ཡིག་སྣ་བཅུ། ཤནྟ་བྷ་དྲའི་སྐབས་སུ་ཡིག་སྣ་དགུ་སྟེ་ཀུན་འདྲིལ་སུམ་ཅུ་རྩ་དགུའོ། ། ཆོས་སྣ་འདི་རྣམས་ཀྱི་རྐང་གྲངས་ལ་འདྲེན་ཚུལ་མི་འདྲ་བ་ཆེས་མང་ཞིང་། འདིར་བཀོད་པ་ནི་རྗེ་བཙུན་གྱི་དངོས་སློབ་གཉིས་ཀྱི་ཟིན་བྲིས་ཀྱི་དཔེ་སྒོ་རུམ་དཔེ་ཁང་ན་ཡོད་པ་བདེན་བློ་གྲོས་རྒྱལ་མཚན་གྱིས་གཟིགས་པའི་ནང་བཞིན་ཡིན་པས་ཤིན་ཏུ་ཁུངས་བཙུན་པར་ཤེས་པར་བྱའོ། ། གཉིས་པ་མན་ངག་གི་བཤད་སྲོལ་ནི་རྣལ་འབྱོར་དབང་ཕྱུག་བིརྺ་པ་ནས་རྗེ་བཙུན་ས་སྐྱ་པ་ཆེན་པོའི་བར་ཡི་གེ་མེད་པས་སྙན་ནས་སྙན་དུ་བརྒྱུད་པ་ཡིན་ཀྱང་། རྗེ་བཙུན་ས་སྐྱ་པ་ཡབ་སྲས་ཀྱིས་སྙིགས་དུས་ཀྱི་གདུལ་བྱ་རྣམས་སྙན་རྒྱུད་འཛིན་པར་མི་ནུས་པས་ནུབ་ཀྱི་དོགས་ནས་ཡི་གེར་བཀོད་པའི་རྐང་གྲངས་ལ་དོན་གཉིས་ཏེ། རྒྱུད་འཆད་པའི་སྐབས་སུ་དགོས་པའི་ཆོས་སྣ་དང་། མན་ངག་ཉམས་སུ་ལེན་པའི་སྐབས་སུ་དགོས་པའི་ཆོས་སྣ་གཉིས་ལས། དང་པོ་ལ་རྒྱུད་སྤྱི་ལ་དགོས་པའི་ཆོས་སྣ།
རྒྱུད་སོ་སོ་ལ་དགོས་པའི་ཆོས་སྣ། རྡོ་རྗེ་ཐེག་པ་སྤྱི་དང་བྱེ་བྲག་རྒྱུད་འདིའི་རྣལ་འབྱོར་པ་ལ་དགོས་པའི་ཆོས་སྣ། སྦས་པའི་རྣལ་འབྱོར་པ་ལ་དགོས་པའི་ཆོས་སྣ་དང་བཞིའོ། ། དང་པོ་ནི་རྗེ་བཙུན་རིན་པོ་ཆེས་འགྲེལ་པ་དག་ལྡན་ལས། རྒྱུད་སྡེའི་དུམ་བུ་རྣམ་གཞག་མངོན་རྟོགས་དང་། ། སྟོང་ཐུན་གཉིས་ཀྱི་དོན་བསྡུས་བསྟོད་པ་གཉིས། ། བདག་མེད་བསྟོད་པའི་རྣམ་འགྲེལ་དང་བཅས་པ། ། ཀུན་ཏུ་དགོས་པའི་གཞུང་བདུན་འཐོར་མི་བྱ། ། ཞེས་གསུངས་པ་ལྟར་དང་པོ་རྗེ་བཙུན་ས་སྐྱ་པས་མཛད་པའི་རྒྱུད་སྡེའི་དུམ་བུ། གཉིས་པ་སློབ་དཔོན་རིན་པོ་ཆེས་མཛད་པའི་རྒྱུད་སྡེ་སྤྱིའི་རྣམ་གཞག
གསུམ་པ་མངོན་པར་རྟོགས་པ་རིན་པོ་ཆེའི་ལྗོན་ཤིང་། བཞི་པ་སྟོང་ཐུན་གཉིས་ཀྱི་བསྡུས་དོན་ས་བཅད། ལྔ་པ་ཡབ་ཀྱི་བསྟོད་པ་དཎྜཀ དྲུག་པ་ཡུམ་གྱི་བསྟོད་པ་རིན་པོ་ཆེའི་ཕྲེང་བ་རྣམས་རྗེ་བཙུན་རིན་པོ་ཆེས་མཛད། བདུན་པ་བདག་མེད་བསྟོད་འགྲེལ་རྗེ་བཙུན་ས་པཎ་གྱིས་མཛད་པ་རྣམས་སོ། གཉིས་པ་ནི། རྒྱུད་དོན་སོ་སོའི་རྣམ་འགྲེལ་དོན་བསྡུས་བཅས། ། གང་ལ་གང་དགོས་དེ་དེ་བླང་བྱ་ཞིང་། ། དེ་ལྟར་བཅུ་གསུམ་ལེགས་པར་རབ་བལྟས་ན། ། རྣམ་པར་ཕྱེ་བས་རྒྱུད་གསུམ་ཤེས་པར་འགྱུར། །
ཞེས་གསུངས་པ་ལྟར་བརྟག་གཉིས་ཀྱི་འགྲེལ་པ་དག་ལྡན། དེའི་བསྡུས་དོན། གུར་གྱི་འགྲེལ་པ་གུར་རྒྱན། དེའི་བསྡུས་དོན། སམྦུ་ཊིའི་འགྲེལ་པ་གནད་ཀྱི་གསལ་བྱེད། དེའི་བསྡུས་དོན་ཏེ་རྒྱུད་གཅིག་ཤེས་པར་འདོད་ན་གཉིས་དང་། གཉིས་ཤེས་པར་འདོད་ན་བཞི་དང་། གསུམ་ཆར་ཤེས་པར་འདོད་ན་དྲུག་ཆར་བླང་བར་བྱའོ། ། གསུམ་པ་ནི་རྗེ་བཙུན་རིན་པོ་ཆེས། སྨིན་བྱེད་ལྟུང་བའི་རྣམ་གཞག་སྒྲུབ་ཐབས་བཞི། །
རབ་གནས་སྦྱིན་སྲེག་ཚོགས་ཀྱི་ཆོ་གར་བཅས། ། རྡོ་རྗེ་དྲིལ་བུ་བགྲང་ཕྲེང་དགང་བླུག་དང་། ། ཐ་མའི་ཆོ་ག་མཆོད་རྟེན་བསྒྲུབ་པ་སྟེ། ། དེ་ལྟར་བཅུ་བཞི་དང་པོའི་ལས་ཅན་ནས། ། བརྩམས་ཏེ་གང་ཟག་ཀུན་གྱིས་གཟུང་བར་བྱ། ། ཞེས་གསུངས་པ་ལྟར་རྗེ་བཙུན་རྩེ་མོས་མཛད་པའི་སྨིན་བྱེད་ཀྱི་དབང་གི་ཆུ་བོ་ཆེན་མོ། རྗེ་བཙུན་རིན་པོ་ཆེས་མཛད་པའི་ལྟུང་བའི་རྣམ་གཞག་འཁྲུལ་པ་སྤོང་བ། ཡབ་ཀྱི་སྒྲུབ་ཐབས་རྒྱས་པ་ཡན་ལག་བཞི་པ། རྗེ་བཙུན་རྩེ་མོས་མཛད་པའི་ཡབ་ཀྱི་སྒྲུབ་ཐབས་འབྲིང་པོ་ཡན་ཡག་དྲུག་པ་དང་། ཡབ་ཀྱི་སྒྲུབ་ཐབས་བསྡུས་པ་དཔའ་བོ་གཅིག་པ།
ཡུམ་གྱི་སྒྲུབ་ཐབས་གཉིས་རྗེ་བཙུན་རིན་པོ་ཆེས་མཛད་པ། རབ་གནས་བཟང་པོ་དྲུག་པ་དང་། ཞི་བའི་སྦྱིན་སྲེག་རྩེ་མོས་མཛད་པ། ཞི་བའི་སྦྱིན་སྲེག་གི་ཁ་སྐོང་ལས་བཞིའི་སྦྱིན་སྲེག་དང་། ཚོགས་འཁོར་ཚིམ་པ་དྲུག་པ་གཉིས་རྗེ་བཙུན་རིན་པོ་ཆེས་མཛད་པ། དྲིལ་བུ་བགྲང་ཕྲེང་གི་རྣམ་གཞག་འགྲེལ་པ་གནད་ཀྱི་གསལ་བྱེད་དུ་གསལ། དགང་བླུག་གི་རྣམ་གཞག་ཞི་བའི་སྦྱིན་སྲེག་གི་ཡི་གེར་གསལ། དུས་ཐ་མའི་ཆོ་ག་གཞན་ཕན་བདུད་རྩི་རྗེ་བཙུན་རིན་པོ་ཆེས་མཛད་པ། མཆོད་རྟེན་བསྒྲུབ་པའི་ཆོ་ག་ནི། གུར་རྒྱན་དུ་གསལ་བས་དེར་ཤེས་པར་བྱའོ། །
བཞི་པ་སྦས་པའི་རྣལ་འབྱོར་ལ་དགོས་པའི་ཆོས་སྣ་ནི་རྗེ་བཙུན་རིན་པོ་ཆེས། ལུས་རྒྱན་བཏུང་བའི་སྣོད་དང་གཟུང་བྱའི་རྫས། ། རོལ་མོའི་ཆ་བྱད་སྟན་དང་བགོ་བའི་གོས། ། འདི་དག་ཧེ་རུ་ཀ་དཔལ་ཆས་དྲུག་སྟེ། ། རྣམ་པར་ཕྱེ་བས་བཅུ་བཞིར་འགྱུར་པ་ཡིན། ། ཞེས་གསུངས་པའི་བཅུ་བཞིར་འགྱུར་ཚུལ་ལ། རྒྱན་ལ་བཞི་སྟེ་བཏུང་བའི་སྣོད་དང་ལྔ། ། ལག་ཆ་གཉིས་དང་རོལ་མོའི་ཆ་བྱད་གསུམ། ། གོས་དང་སྟན་ལ་གཉིས་གཉིས་དེ་ལྟར་ན། ། དྲུག་ལས་ཕྱེ་བས་བཅུ་བཞིར་འགྱུར་བ་ཡིན། །
ཞེས་གསུངས་པ་ལྟར་རུས་པའི་རྒྱན་དྲུག་དང་། ཁྲག་གི་ཐིག་ལེ་དང་། ཞག་གི་ཟོ་རིས་དང་། ཐལ་ཆེན་གྱི་ཚོམ་བུ་སྟེ་ལུས་རྒྱན་བཞི། བཏུང་བའི་སྣོད་ཐོད་པ་སྟེ་གཅིག གྲི་གུག་དང་ཁ་ཊཱཾ་ག་སྟེ་གཟུང་བྱའི་རྫས་གཉིས། ཌཱ་མ་རུ་དང་། གསང་བའི་རྔ་ཆུང་དང་། མི་རྐང་གི་གླིང་བུ་སྟེ་རོལ་མོའི་ཡོ་བྱད་གསུམ། སྟག་ལྤགས་དང་མི་ལྤགས་ཀྱི་སྟན་གཉིས།
སྟག་གི་ཤམ་ཐབས་དང་ནཱ་རོའི་ཆོས་གོས་ཏེ་བགོ་བའི་གོས་གཉིས་སོ། ། དེ་དག་གི་རྣམ་གཞག་ནི་རྗེ་བཙུན་རིན་པོ་ཆེས་ཧེ་རུ་ཀའི་ཆས་དྲུག་སྟོན་པའི་རྣམ་བཤད་ཡོད་པས་དེར་བལྟ་བར་བྱའོ། ། གཉིས་པ་མན་ངག་ཉམས་སུ་ལེན་པའི་སྐབས་སུ་དགོས་པའི་ཆོས་སྣ་རྣམས་ནི་རྗེ་བཙུན་རིན་པོ་ཆེས་ལམ་འབྲས་ཀྱི་གླེགས་བམ་དཀར་ཆག་ན་བཞུགས་པའི་ཆོས་སྣ་དྲུག་ཅུ་པོ་རྣམས་དང་། ཕྲ་མོའི་གླེགས་བམ་དང་བཅས་པའོ། ། དེ་རྣམས་ཀྱི་བརྒྱུད་པ་ལ་རིང་བརྒྱུད་དང་ཉེ་བརྒྱུད་གཉིས་ལས། དང་པོ་ནི་དིང་སང་ཡོངས་སུ་གྲགས་པ་ལྟར་རོ། ། གཉིས་པ་ནི་རྗེ་བཙུན་རིན་པོ་ཆེས་སྟོང་ཐུན་ས་བཅད་དུ། བླ་མེད་ཕྱོགས་ནི་རིས་བསྒྱུར་མིག་བཅས་པ། ། རིག་བྱེད་ཀྱིས་གསལ་ལག་པས་མེ་ལ་བགོས། ། དེ་འོད་ཀུན་གསལ་ཆུ་གཏེར་འབྱུང་བར་བབས། །
བློ་ལྡན་དོན་འདི་ཤེས་ན་སྨྲ་བར་གྱིས། ། ཞེས་གསུངས་པ་ལྟར་རོ། ། གསུམ་པ་དེ་ལས་བྱུང་བའི་སྒྲུབ་ཐབས་དངོས་ངོས་བཟུང་བ་ནི། རྣལ་འབྱོར་དབང་ཕྱུག་བིརྺ་པ་ནས་རྗེ་བཙུན་ས་སྐྱ་པ་ཡབ་སྲས་ལ་བརྒྱུད་པ་ཀྱཻ་རྡོ་རྗེ་མན་ངག་ལུགས་ཀྱི་ཆོས་སྐོར་གྱི་ནང་ཚན་རྗེ་བཙུན་གོང་མ་དང་རྗེས་འབྲང་ཚད་ལྡན་གྱིས་མཛད་པའི་ཀྱེ་རྡོ་རྗེའི་སྒྲུབ་ཐབས་ཡན་ལག་དྲུག་པའི་མངོན་རྟོགས་ཀྱི་ཡི་གེ་རྣམས་འདིར་བཤད་བྱའི་ཆོས་དངོས་སོ། ། གཉིས་པ་ངོས་ཟིན་པ་དེ་ཇི་ལྟར་བཤད་པའི་ཚུལ་ལ་དོན་གཉིས་ཏེ་སྤྱི་དོན་དང་གཞུང་དོན་ནོ། ། དང་པོ་ལ་གསུམ་སྟེ་བསྒྲུབ་བྱ་ལྷའི་རྣམ་པར་གཞག་པ། སྒྲུབ་བྱེད་མངོན་རྟོགས་ཀྱི་དབྱེ་བ། དེས་ཇི་ལྟར་སྒྲུབ་པའི་ཚུལ་དང་གསུམ་ལས། དང་པོ་ལའང་གསུམ་སྟེ་སྤྱིར་རྒྱུད་གསུམ་ལས་བཤད་པའི་ལྷའི་རྣམ་གྲངས། དེའི་ནང་ནས་བྱེ་བྲག་ཏུ་ཀྱཻ་རྡོ་རྗེའི་དཀྱིལ་འཁོར་ངོས་བཟུང་བ།
དེ་ལས་ཞལ་བརྒྱད་ཕྱག་བཅུ་དྲུག་པ་གཙོ་བོར་སྟོན་པའི་རྒྱུ་མཚན་ནོ། ། དང་པོ་ལ་མཆོག་བསྒྲུབ་པའི་ལྷའི་རྣལ་འབྱོར། ལས་རྒྱས་པའི་ལྷའི་རྣལ་འབྱོར་གཉིས་ལས། དང་པོ་ལ་གང་ལ་དབྱེ་བའི་གཞི། ཇི་ལྟར་དབྱེ་བའི་ཚུལ། དེ་ལྟར་ཕྱེ་བའི་དོན་ལ་སྤྲོས་པ་དཔྱད་པ་དང་གསུམ་ལས། དང་པོ་ནི་ལྷའི་རྣམ་པ་གང་ལ་རྣམ་གཞག་ཁྱད་པར་ཅན་སྦྱར་དུ་ཡོད་པས་ཐ་མལ་གྱི་རྣམ་རྟོག་མཐའ་དག་སྦྱང་ནུས་ཤིང་མཆོག་གི་དངོས་གྲུབ་སྒྲུབ་པའི་ཐབས་སུ་གྱུར་པའི་ལྷའི་རྣལ་འབྱོར་རོ། ། གཉིས་པ་ནི་རྩ་རྒྱུད་བརྟག་གཉིས་ནས་བཤད་པ་ལ་ཧེ་རུ་ཀ་བཞི། རྒྱུ་རྡོ་རྗེ་འཛིན་པ། བདག་མེད་མ་ལྷ་མོ་བཅོ་ལྔ་སྟེ་དྲུག
བཤད་རྒྱུད་ཐུན་མོང་མ་ཡིན་པ་རྡོ་རྗེ་གུར་ནས་བཤད་པ་ལ་རིགས་བསྡུས་དང་རིགས་རྐྱང་གཉིས་ལས། དང་པོ་ལ་རྒྱས་པ་ལྷ་ཞེ་དགུ་མ་དང་། བསྡུས་པ་ལྷ་ཉེར་ལྔ་མ། གཉིས་པ་ལ་རྒྱས་པ་ལྷ་དགུ་མ་དང་། བསྡུས་པ་ལྷ་ལྔ་མ། དེ་རེ་རེ་ལ་རིགས་ལྔ་ལྔར་འགྱུར་ཏེ་ལྔ་བཞི་ཉི་ཤུའོ། ། དེ་རེ་རེ་ལ་ཧེ་རུ་ཀ་བཞི་བཞིར་ཕྱེ་བས་བརྒྱད་ཅུ་དང་། བདག་མེད་ལྷ་མོ་བཅུ་གསུམ་མ། བཅོ་ལྔ་མ་སྟེ་བརྒྱད་ཅུ་རྩ་གཉིས་སོ། ། བཤད་རྒྱུད་ཐུན་མོང་བ་དཔལ་སམྦུ་ཊི་ལས་བཤད་པ་ལ།
ཧེ་རུ་ཀ་བཞི། བདག་མེད་མ། ཡེ་ཤེས་མཁའ་འགྲོ དྲག་པོ་གདན་ཅན། རྡོ་རྗེ་དབྱིངས་ལ་དཀྱིལ་འཁོར་གྱི་གཙོ་བོ་རིགས་ལྔར་འཕོས་པས་དཀྱིལ་འཁོར་ལྔར་འགྱུར་ཏེ་བཅུ་གཉིས། ཀུན་དྲིལ་བས་རྒྱུད་གསུམ་ནས་བཤད་པའི་མཆོག་བསྒྲུབ་པའི་དཀྱིལ་འཁོར་བརྒྱ་ཐམ་པ་ཡོད་དོ། ། གསུམ་པ་ལ་འོ་ན་གཙོ་བོ་དུ་མ་འཕོས་པས་དཀྱིལ་འཁོར་དེ་བས་མང་དུ་མི་འགྱུར་རམ་སྙམ་ན་མི་འགྱུར་ཏེ་དཀྱིལ་འཁོར་གྱི་གཙོ་བོ་རིགས་ལྔ་ལས་གཞན་འཕོ་བར་མི་བཞེད་ལ། གཞན་རྣམས་ལས་རྒྱས་པའི་ལྷ་ཡིན་པའི་ཕྱིར་རོ། ། དེ་སྐུད་དུ་ཡང་སམྦུ་ཊིའི་བརྟག་པ་བདུན་པ་ལས་ཞི་བ་དང་རྒྱས་པ་དང་དབང་དང་མངོན་སྤྱོད་ཀྱི་ལས་རྣམས་དཀྱིལ་འཁོར་གྱི་བདག་པོ་རྒྱལ་མོ་རྣམ་པར་བསྒོམ་པར་བྱ་སྟེ་ཞེས་གསུངས་པའི་ཕྱིར་རོ། ། གཉིས་པ་ལས་རྒྱས་པའི་ལྷའི་རྣལ་འབྱོར་ལ་གཉིས་ཏེ་གང་ལ་དབྱེ་བའི་གཞི། ཇི་ལྟར་དབྱེ་བའི་ཚུལ་ལོ། །
དང་པོ་ནི་ལྷའི་རྣམ་པ་གང་ལ་རྣམ་གཞག་ཁྱད་པར་ཅན་མ་གསུངས་པས་ཐ་མལ་གྱི་རྣམ་རྟོག་སྦྱང་བར་མི་ནུས་ཤིང་། ཐུན་མོང་གི་དངོས་གྲུབ་སྒྲུབ་པའི་ཐབས་སུ་འགྱུར་བའི་ལྷའི་རྣལ་འབྱོར་རོ། ། གསུམ་པ་ལ་རྩ་རྒྱུད་བརྟག་པ་གཉིས་པ་ནས་བཤད་པ་ལ་ལས་ཚོགས་དང་རྗེས་སུ་འབྲེལ་བའི་དྲག་པོ་སྔགས་ཀྱི་ལྷ་བདུན། ཀུ་རུ་ཀུལླེའི་ཆར་དབབ་བཟློག་གི་ལྷ་གཉིས་ཏེ་དགུ རྡོ་རྗེ་གུར་ནས་བཤད་པ་ལ་ལེའུ་གཉིས་པ་ནས་འབྱུང་པོ་འདུལ་བྱེད་དང་སྟོབས་པོ་ཆེ་གཉིས། ལེའུ་བཞི་པ་ནས་སྒྲོལ་མ་དང་ཤེས་རབ་ཀྱི་ཕ་རོལ་ཏུ་ཕྱིན་མ། ལེའུ་བརྒྱད་པ་ནས་ཁྲོ་བོ་བཅུ་སྦགས་ཏེ་བསྒྲུབ་པ། ལེའུ་བཅུ་གཉིས་པ་ནས་རྡོ་རྗེ་ལུས་མེད་རྣམས་དང་། ལེའུ་བཅོ་ལྔ་པ་ནས་ཀུ་རུ་ཀུལླེ། སྤྱན་རས་གཟིགས། སོ་སོར་འབྲང་མ་ལ་སོགས་པ་ཞི་བའི་ལྷ་བཅུ་གཅིག
དཔལ་རྡོ་རྗེ་ནག་པོ་ཆེན་པོ་རྣམས་གསུངས། དཔལ་སམྦུ་ཊིའི་རྒྱུད་ནས་བཤད་པ་ལ་བརྟག་པ་གཉིས་པའི་རབ་བྱེད་བཞི་པ་ནས་སྒྲོལ་མ། ཀུ་རུ་ཀུལླེ། ཤེས་རབ་ཀྱི་ཕ་རོལ་ཏུ་ཕྱིན་མ། རིགས་བཞི། ཡུམ་བཞི། བརྟག་པ་བདུན་པ་དང་བརྒྱད་པ་ནས་ལས་ཚོགས་དང་རྗེས་སུ་འབྲེལ་བའི་ལྷ་བཅུ་བདུན། བརྟག་པ་ལྔ་པའི་རབ་བྱེད་གཉིས་པ་ནས་བགྲང་ཕྲེང་དང་རྗེས་སུ་འབྲེལ་བ་དང་། རྫོགས་རིམ་དང་རྗེས་སུ་འབྲེལ་བའི་ལྷ་སྟེ་ཀུན་དྲིལ་པས་རྒྱུད་གསུམ་ནས་བཤད་པའི་ལས་རྒྱས་པའི་ལྷ་དྲུག་ཅུ་རྩ་དྲུག་ཡོད་དོ། ། གཉིས་པ་དེ་ལས་བྱེ་བྲག་ཏུ་ཀྱཻ་རྡོ་རྗེའི་དཀྱིལ་འཁོར་ངོས་བཟུང་བ་ནི་རྩ་རྒྱུད་བརྟག་པ་གཉིས་པ་ལས་དཀྱིལ་འཁོར་དྲུག
རྡོ་རྗེ་གུར་ནས་བརྒྱད་ཅུ་རྩ་གཉིས། སམྦུ་ཊི་ནས་བཤད་པའི་དཀྱིལ་འཁོར་དང་པོ་ལྔ་སྟེ་ཀུན་དྲིལ་པས་ཀྱཻ་རྡོ་རྗེའི་དཀྱིལ་འཁོར་དགུ་བཅུ་རྩ་གསུམ་མོ། ། གསུམ་པ་དེ་ལས་ཞལ་བརྒྱད་ཕྱག་བཅུ་དྲུག་པ་གཙོ་བོར་སྟོན་པའི་རྒྱུ་མཚན་ལ་གང་ལ་དོགས་པའི་གནས། དེ་ལ་དོགས་པ་སྐྱེས་ནས་རྡོ་རྗེ་སྙིང་པོས་ཞུས་པ། དེ་ལ་བཅོམ་ལྡན་འདས་ཀྱིས་ལན་གསུངས་པའི་ཚུལ་དང་གསུམ་མོ། ། དང་པོ་ནི་བཅོམ་ལྡན་འདས་ཀྱིས་བརྟག་པ་དང་པོའི་རྡོ་རྗེ་རིགས་ཀྱི་ལེའུ་ལས། རྡོ་རྗེ་སྙིང་པོ་སྙིང་རྗེ་ཆེ། ། དངོས་པོ་ཉིད་ཀྱིས་རྣམ་གྲོལ་ཞིང་། ། དངོས་པོའི་འཆིང་བས་འཆིང་བར་འགྱུར། ། དེ་ཡོངས་ཤེས་པས་གྲོལ་བར་འགྱུར། །
ཞེས་གསུངས་པའི་དོན་ཐ་མལ་གྱི་དངོས་པོའི་རྣམ་རྟོག་གིས་ཁམས་གསུམ་འཁོར་བར་འཆིང་ཞིང་ཐ་མལ་གྱི་རྣམ་རྟོག་དེ་ཉིད་ལྷའི་དངོས་པོར་བསྒོམས་པས་གྲོལ་བར་གསུངས་ལ། ལྷ་གང་གིས་གྲོལ་བར་མ་གསུངས་པ་ལ་དོགས་པ་སྐྱེས་སོ། ། གཉིས་པ་ནི་རྡོ་རྗེ་སྙིང་པོས། ནམ་མཁའ་ལྟ་བུའི་ཆོས་ཀུན་ལ། ། རྒྱ་མཚོ་ཀུ་བ་ཇི་ལྟ་བར། ། རང་འདོད་ལྷའི་གཟུགས་ཀྱི་ནི། ། སེམས་ཅན་དངོས་གྲུབ་ཇི་ལྟར་འགྱུར། ། ཞེས་ཞུས་པའི་དོན་ཆོས་ཐམས་ཅད་ཀྱི་གནས་ལུགས་སྐྱེ་འགག་གནས་གསུམ་དང་བྲལ་བ་ནམ་མཁའ་ལྟར་བརྗོད་དུ་མེད་པ་ཡིན་ཀྱང་དེ་མ་རྟོགས་པའི་དབང་གིས་ཇི་ལྟར་ན་ཤིང་ཐོག་ཀུ་བ་རྒྱ་མཚོར་ལྷུང་བ་རླུང་གིས་དེད་ནས་ཕྱོགས་བཞིར་གཏོལ་མེད་དུ་འགྲོ་བ་བཞིན། དགེ་མི་དགེའི་ལས་ཀྱི་བག་ཆགས་ཀྱི་དབང་གིས་འཁོར་བའི་རྒྱ་མཚོའི་གཏིང་དཔག་དཀའ་བར་རིགས་དྲུག་སོ་སོའི་གནས་སུ་ཆ་མེད་དུ་འཁྱམས་པའི་སེམས་ཅན་རང་གི་འདོད་པའི་ལྷ་གང་གི་གཟུགས་ཀྱི་རྣམ་པར་བསྒོམས་པས་ཚེ་འདིར་མཆོག་གི་དངོས་གྲུབ་ཐོབ་པར་ཇི་ལྟར་འགྱུར་ཞེས་ཞུས་པས་སོ། ། གསུམ་པ་ནི་བཅོམ་ལྡན་འདས་ཀྱིས།
བདག་མེད་རྣལ་འབྱོར་ལྡན་པ་འམ། ། ཡང་ན་ཧེ་རུ་ཀ་དཔལ་བརྩོན། ། གཞན་པའི་སེམས་ཀྱིས་སྐད་ཅིག་ཀྱང་། ། དངོས་གྲུབ་འདོད་པས་མི་གནས་སོ། ། ཞེས་གསུངས་པའི་དོན་བདག་མེད་གཉིས་ཀྱི་ཡོན་ཏན་དང་ལྡན་ཞིང་རྒྱུད་གསུང་བའི་སྟོན་པ་དང་ཞལ་སྦྱོར་དུ་བཞུགས་པའི་རྗེ་བཙུན་རྡོ་རྗེ་བདག་མེད་མ་དང་། ཆོས་སྐུའི་ཡོན་ཏན་ཡོངས་སུ་རྫོགས་པ་མཚོན་ནུས་པའི་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པ་གཉིས་ཀྱི་རྣལ་འབྱོར་ལ་བརྩོན་པས་མཆོག་གི་དངོས་གྲུབ་འགྲུབ་ལ། དེ་ལས་གཞན་པའི་ཐབས་ཀྱི་ལྷ་སྐུ་རྡོ་རྗེ་ཕྱག་གཉིས་པ་སོགས་དང་། ཤེས་རབ་ཀྱི་ལྷ་ཀུ་རུ་ཀུལླེ་ལ་སོགས་པ་རྣམས་ཀྱིས་ནི་མ་ཡིན་ཏེ། འབྲས་བུ་འབྱུང་བ་མེད་པའི་ཕྱིར་དང་། དཔལ་གྱི་འོས་མ་ཡིན་པའི་ཕྱིར་རོ། །
འབྲས་བུ་འབྱུང་བ་མེད་པའི་རྒྱུ་མཚན་ནི། སྤྱིར་རྡོ་རྗེ་ཐེག་པ་རྣམས་འབྲས་བུའི་རྣམ་པ་ལམ་དུ་བྱེད་ཅིང་རྒྱུ་འདྲ་བས་འབྲས་བུ་འདྲ་བ་བསྒྲུབ་དགོས་པ་ལ། འདི་པའི་ལུགས་ཀྱི་ལོངས་སྤྱོད་རྫོགས་པའི་སྐུ་ཞལ་བརྒྱད་ཕྱག་བཅུ་དྲུག་པར་འདོད་པའི་ཕྱིར་རོ། ། དཔལ་གྱི་འོས་མ་ཡིན་པའི་རྒྱུ་མཚན་ཡང་དཔལ་གྱི་དོན། ཤྲཱི་ནི་གཉིས་མེད་ཡེ་ཤེས་ཏེ། ། ཞེས་གསུངས་པ་ལྟར་སངས་རྒྱས་ཆོས་ཀྱི་སྐུ་ནི་སྟོང་པ་དང་སྙིང་རྗེ་གཉིས་སུ་མེད་པའི་ཡེ་ཤེས་ཡིན་ལ། དེ་ལྟ་བུའི་སྟོང་པ་ཉིད་བཅུ་དྲུག་རྟོགས་པའི་ཁྱད་པར་རྣམ་པར་ཐར་པ་བརྒྱད་ཞལ་བརྒྱད། སྙིང་རྗེའི་ཁྱད་པར་བསྡུ་བའི་དངོས་པོ་བཞི་ཞབས་བཞིར་སྤྲུལ་བས། དེ་ལྟ་བུའི་འབྲས་དུས་ཀྱི་སྟོང་པ་དང་སྙིང་རྗེ་གཉིས་སུ་མེད་པའི་ཡེ་ཤེས་ནི་ཆོས་སྐུ་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པ་འདི་ཁོ་ནས་མཚོན་ནུས་པ་ཡིན་ལ། གཞན་ཀུ་རུ་ཀུལླེ་ལ་སོགས་པས་མཚོན་མི་ནུས་པས་ན་དཔལ་གྱི་འོས་མ་ཡིན་པའི་ཕྱིར་རོ། །
དེ་ལྟར་ན་ཧེ་རུ་ཀ་རིགས་ལྔའི་ནང་ནས་གང་གཙོ་བོར་བྱེད་སྙམ་ན་མི་བསྐྱོད་པའི་རིགས་ཀྱི་ཧེ་རུ་ཀ་གཙོ་བོར་བྱེད་ལ། དེའི་རྒྱུ་མཚན་སྦྱང་གཞི་ཕུང་པོ་ལྔའི་ནང་ནས་མི་བསྐྱོད་པའི་སྦྱང་གཞི་རྣམས་སེམས་ཀྱི་ཕུང་པོ་གཙོ་ཆེ་སྟེ་རྡོ་རྗེ་གུར་ལས། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། རྣམ་པར་ཤེས་པའི་གནས་དོན་ནམ། ། ཕྱི་རོལ་གྱུར་པ་ཅུང་ཟད་མེད། ། ཅེས་གསུངས་པའི་ཕྱིར། ཉོན་མོངས་པ་ལྔའི་ནང་ནས་ཞེ་ལྡང་གཙོ་ཆེ་སྟེ། ཞེ་སྡང་ལྟ་བུའི་སྡིག་པ་མེད། ། ཅེས་གསུངས་པའི་ཕྱིར་དང་།
སྦྱོང་བྱེད་ལམ་ལའང་ཆུའི་དབང་ནི་རྡོ་རྗེ་སློབ་དཔོན་གྱི་དབང་དང་རྡོ་རྗེ་སློབ་མའི་དབང་ཐམས་ཅད་ལ་ཁྱབ་བྱེད་དུ་འཇུག་པའི་ཕྱིར། དེ་ལྟར་སྦྱང་གཞིའི་གཙོ་བོ་སྦྱོང་བྱེད་ལམ་གྱི་གཙོ་བོས་སྦྱངས་པས་སྦྱངས་འབྲས་ཀྱི་གཙོ་བོ་ཐོབ་པ་ལས་འོས་མ་འདས་པའི་ཕྱིར་རོ། ། གཉིས་པ་སྒྲུབ་བྱེད་མངོན་རྟོགས་ཀྱི་དབྱེ་བ་ལ་གསུམ་ལས། སྤྱིར་སློབ་དཔོན་སོ་སོའི་ལུགས་ཀྱི་མངོན་རྟོགས་ཀྱི་དབྱེ་བ། རང་ལུགས་མངོན་རྟོགས་ཙམ་ལ་བཅུ་བཞིར་དབྱེ་བ། བྱེ་བྲག་ཏུ་བསྐྱེད་རིམ་གྱི་མངོན་རྟོགས་ལ་ཚུལ་བཅུ་བཞིར་དབྱེ་བའོ། ། དང་པོ་ལ་བདུན་ཏེ་ཏིང་ངེ་འཛིན་གྱིས་འཆིང་བ། ཡན་ལག་དྲུག་གིས་འཆིང་བ། དེ་གཉིས་ཆར་གྱིས་འཆིང་བ། གནས་པ་བཞིས་འཆིང་བ།
ཡན་ལག་བཞིས་འཆིང་བ། རྣལ་འབྱོར་བཞིས་འཆིང་བ། རྫོགས་པའི་རྣལ་འབྱོར་གྱི་སྒྲུབ་ཐབས་སོ། ། དང་པོ་ནི་སློབ་དཔོན་ཤནྟི་པས། དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་རྒྱལ་མཆོག་སྟེ་ཏིང་ངེ་འཛིན་གསུམ་གྱིས་འཆིང་བར་བཞེད། གཉིས་པ་ནི། གྲུབ་ཆེན་མི་ཐུབ་ཟླ་བས་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ལ་སོགས་པ་ཡན་ལག་དྲུག་གིས་འཆིང་བར་བཞེད། གསུམ་པ་ནི་མངའ་བདག་མཻ་ཏྲི་པས་དེ་གཉིས་ཆར་གྱིས་འཆིང་བར་བཞེད།
བཞི་པ་ནི་གྲུབ་ཆེན་མཚོ་སྐྱེས་ཀྱིས། གོང་བུ་ཆུ་དང་གཟུགས་སུ་གནས། ། གཟུགས་ལས་འདས་པ་བཞིས་རྟོགས་བྱ། ། ཞེས་པ་ལྟར་གནས་པ་བཞིས་འཆིང་བར་བཞེད། ལྔ་པ་ནི་སློབ་དཔོན་བྷ་ཝ་བྷ་དྲས། བསྙེན་པ། ཉེ་བར་སྒྲུབ་པ། སྒྲུབ་པ། སྒྲུབ་པ་ཆེན་པོ་སྟེ་ཡན་ལག་བཞིས་འཆིང་བར་བཞེད། དྲུག་པ་ནི་སློབ་དཔོན་ཛ་ལནྡྷ་རི་ཀ་པ་ལ་སོགས་པའི་རྣལ་འབྱོར།
རྣལ་འབྱོར་ཆེན་པོ། ཤིན་ཏུ་རྣལ་འབྱོར། རྗེས་སུ་རྣལ་འབྱོར་ཏེ་རྣལ་འབྱོར་བཞིས་འཆིང་བར་བཞེད། བདུན་པ་ནི་སློབ་དཔོན་ཨ་བྷྱ་ཀ་རས་རྫོགས་པའི་རྣལ་འབྱོར་གྱིས་འཆིང་བར་བཞེད་དོ། ། གཉིས་པ་རང་ལུགས་མངོན་རྟོགས་ཙམ་ལ་བཅུ་བཞིར་དབྱེ་བ་ལ་གསུམ་སྟེ། གཙོ་བོར་མཆོག་བསྒྲུབ་པའི་མངོན་རྟོགས། མཆོག་དང་ཐུན་མོང་གཉིས་ཀ་བསྒྲུབ་པའི་མངོན་རྟོགས། དེ་གཉིས་ལ་དགོས་པའི་གྲོགས་དམ་ཚིག་དང་སྡོམ་པའོ། ། དང་པོ་ལ་དབྱེ་ན་རྟོགས་པའི་ལྟ་བ། བསྐྱེད་པའི་རིམ་པ།
རྫོགས་པའི་རིམ་པ། སྤྱོད་པ། ཉེ་རྒྱུ་དང་ལྔ། གཉིས་པ་ལ་དབྱེ་ན་རབ་གནས། སྦྱིན་སྲེག བཟླས་པ། གཏོར་མ། ལས་ཚོགས་ལ་ཕྱི་ནང་གི་ལས་ཚོགས་གཉིས་ཏེ་དྲུག་གོ ། གསུམ་པ་ལ་དབྱེ་ན་ལས་དང་པོ་པའི་དམ་ཚིག བརྟན་པ་ཐོབ་པའི་དམ་ཚིག
བརྟན་པ་ཆེར་ཐོབ་པའི་དམ་ཚིག་དང་གསུམ་སྟེ་ཀུན་དྲིལ་བས་མངོན་རྟོགས་བཅུ་བཞིའོ། ། གསུམ་པ་བྱེ་བྲག་ཏུ་བསྐྱེད་རིམ་གྱི་མངོན་རྟོགས་ལ་ཚུལ་བཅུ་བཞིར་དབྱེ་བ་ལ་བཞི་སྟེ། ལས་དང་པོ་པའི་གང་ཟག་གི་ཉམས་ལེན། བདེ་བ་ཅུང་ཟད་སྐྱེས་པའི་གང་ཟག་གི་ཉམས་ལེན། བདེ་སྟོང་གི་ཉམས་སྐྱེས་པའི་གང་ཟག་གི་ཉམས་ལེན། བདེ་སྟོང་གི་ཉམས་ཆེར་སྐྱེས་པའི་གང་ཟག་གི་ཉམས་ལེན་ནོ། ། དང་པོ་ནི་ཨ་ལི་ཀ་ལི་ལ་ལྟོས་པའི་མངོན་སྦྱང་གིས་བསྐྱེད་པ་སྟེ། དེ་ལ་དབྱེ་ན་རྒྱས་པ་ཡན་ལག་བཞིས་བཅིངས་པའི་མངོན་རྟོགས། འབྲིང་པོ་ཡན་ལག་དྲུག་གིས་བཅིངས་པའི་མངོན་རྟོགས་ཏེ་གཉིས། དང་པོ་ལ་མི་མཉམ་སྦྱོར་དང་མཉམ་སྦྱོར་རོ། །
དེ་རེ་རེ་ལ་ཐིག་ལེའི་འགྲོས་དང་ས་བོན་འགྲོས་གཉིས་གཉིས་ཏེ་བཞི། གཉིས་པ་ལའང་མི་མཉམ་སྦྱོར་དང་མཉམ་སྦྱོར་རོ། ། དེ་རེ་རེ་ལ་ས་བོན་འགྲོས་དང་ལྷ་མོ་འགྲོས་ཏེ་གཉིས་གཉིས་ཏེ་བཞིའོ། ། དྲིལ་བས་བརྒྱད། གཉིས་པ་བདེ་བ་ཅུང་ཟད་སྐྱེས་པའི་གང་ཟག་གི་ཉམས་ལེན་ནི་ཨ་ལི་ཀ་ལི་ལ་མ་ལྟོས་པའི་མི་མཉམ་སྦྱོར་གྱི་མངོན་སྦྱང་ལས་བསྐྱེད་པ་སྟེ། དེ་ལ་གཉིས་ཏེ་ཡན་ལག་བཞིས་བཅིངས་པའི་མངོན་རྟོགས་དང་། དྲུག་གིས་བཅིངས་པའི་མངོན་རྟོགས་སོ། ། དང་པོ་ལ་ཐིག་ལེའི་འགྲོས་དང་ས་བོན་འགྲོས་གཉིས། ཕྱི་མ་ལའང་ས་བོན་འགྲོས་དང་ལྷ་མོ་འགྲོས་ཏེ་བཞི་དྲིལ་བས་བཅུ་གཉིས། གསུམ་པ་བདེ་སྟོང་གི་ཉམས་སྐྱེས་པའི་གང་ཟག་གི་ཉམས་ལེན་ནི་ས་བོན་ལས་བསྐྱེད་པའི་ཡན་ལག་དྲུག་གིས་བཅིངས་པའི་མངོན་རྟོགས་སོ། །
བཞི་པ་བདེ་སྟོང་གི་ཉམས་ཆེར་སྐྱེས་པའི་གང་ཟག་གི་ཉམས་ལེན་ནི་སྐད་ཅིག་གིས་བསྐྱེད་པའི་ཡན་ལག་བཞིས་བཅིངས་པའི་མངོན་རྟོགས་ཏེ་ཀུན་དྲིལ་བས་མངོན་རྟོགས་ཚུལ་བཅུ་བཞིའོ། ། རྒྱས་པ་ཡན་ལག་བཞི་པའི་ཕྱོགས་ཀྱི་མངོན་པར་རྟོགས་པ་ལ་ཁྱབ་པ་གསུམ་སྟེ། རྒྱུ་འབྲས་ཀྱི་ཧེ་རུ་ཀ་འཁོར་བཅས་མངོན་བྱང་ཁོ་ན་ལས་བསྐྱེད་པས་ཁྱབ། མཁའ་ནང་ནས་ལྷ་མོ་མི་སྤྲོ་བས་ཁྱབ། ལྷ་ལ་དྲི་ཟ་འཇུག་པ་མེད་པས་ཁྱབ་བོ། ། མཁའ་ནང་ནས་ལྷ་མོ་མི་སྤྲོ་བའི་རྒྱུ་མཚན་ཕྱོགས་མཚམས་ཀྱི་ཉི་ཟླ་རྣམས་ལྷ་མོའི་རྒྱུ་ཡིན་པས་སོ། ། འབྲིང་པོ་ཡན་ལག་དྲུག་པའི་ཕྱོགས་ཀྱི་མངོན་རྟོགས་ལ་ཁྱབ་པ་བཞི་སྟེ། རྒྱུའི་ཧེ་རུ་ཀ་ནག་པོ་མི་བྱེད་པས་ཁྱབ། འབྲས་བུ་རྡོ་རྗེ་འཛིན་པ་ལྷ་མོ་བརྒྱད་དང་བཅས་པ་མངོན་བྱང་ལས་མི་བསྐྱེད་པས་ཁྱབ། མཁའ་ནང་ནས་ཐིག་ལེ་མི་སྤྲོ་བས་ཁྱབ།
ལྷ་ལ་དྲི་ཟ་འཇུག་པས་ཁྱབ། མཁའ་ནང་ནས་ཐིག་ལེ་མི་སྤྲོ་བའི་རྒྱུ་མཚན་ཚང་མེད་པར་སྒོ་ང་མི་འབྱུང་བ་བཞིན་ནོ། ། མཉམ་སྦྱོར་ལ་ངེས་པ་བརྒྱད་ཡོད་དེ་མངོན་བྱང་དང་པོ་གཉིས་ཀྱི་རྒྱུ་ཨ་ལི་ཀ་ལི་ལ་ལྟོས་པར་ངེས། རྣམ་པ་ཟླ་བར་ངེས། དབྱིབས་གྲུ་གསུམ་དུ་ངེས། དེ་ལ་ཨ་ལི་ཀ་ལིས་མཚན་པར་ངེས། མངོན་བྱང་གསུམ་པ་བར་དུ་མི་སྒོམ་སྟེང་དུ་སྒོམ་པར་ངེས། དེ་ལ་ས་བོན་གྱིས་མ་མཚན་པར་ངེས། འོད་ཟེར་འཕྲོ་བར་ངེས། དེ་ལས་བྱུང་བའི་ལྷ་དཀར་པོར་ངེས་སོ། །
མི་མཉམ་སྦྱོར་གྱི་མངོན་རྟོགས་ལ་ངེས་པ་དྲུག་ཡོད་དེ། མངོན་བྱང་དང་པོ་གཉིས་ཀྱི་རྒྱུ་ཉི་ཟླ་ཡ་མ་ཟུང་དུ་ངེས། དབྱིབས་ཟླུམ་པོར་ངེས། ཨ་ལི་ཀ་ལིས་མ་མཚན་པར་ངེས། མངོན་བྱང་གསུམ་པ་སྟེང་དུ་མི་སྒོམ་བར་དུ་སྒོམ་པར་ངེས། དེ་ལ་ས་བོན་གྱིས་མཚན་པར་ངེས། འོད་ཟེར་མི་འཕྲོ་བར་ངེས་སོ། ། དེ་ལ་མ་ངེས་པ་གཉིས་ཡོད་དེ། མངོན་བྱང་དང་པོ་གཉིས་རྒྱུ་ཨ་ལི་ཀ་ལི་ལ་ལྟོས་པར་མ་ངེས། དེ་ལས་བྱུང་བའི་ལྷ་དཀར་ནག་ཏུ་མ་ངེས་སོ། །
རྗེ་བཙུན་རིན་པོ་ཆེས་གསུང་ངག་གླེགས་བམ་གྱི་ཕྱི་བསྐྱེད་རིམ་གྱི་ཡིག་ཆུང་དུ། མངོན་པར་རྟོགས་པ་ཚུལ་བཅུ་བཞིའམ་བཅོ་ལྔར་སྣང་མོད་ཀྱི། ཞིབ་པར་ནི་རྒྱུད་ཉིད་ཀྱི་སྟེང་དུ་རྟོགས་པར་བྱའོ། ། ཞེས་གསུངས་པའི་མངོན་པར་རྟོགས་པ་ཚུལ་བཅོ་ལྔ་པའི་ངོས་འཛིན་ལ་ཁ་ཅིག་རྡོ་རྗེའི་ཆོ་ག་གསུམ་ལས་བསྐྱེད་པའི་མངོན་རྟོགས་ལ་འདོད་པ་དང་། ཁ་ཅིག་རིགས་བསྡུས་ཀྱི་མངོན་རྟོགས་ལ་འདོད་པ་དང་། ཁ་ཅིག་ཡུམ་གྱི་མངོན་རྟོགས་ལ་འདོད་པ་དང་། ཁ་ཅིག་འགྲེལ་པ་ལུགས་ཀྱི་འཁྲུགས་ཆེན་གྱི་མངོན་རྟོགས་རྣམས་ལ་འདོད་པ་ཡོད་ཀྱང་། བདག་ཆེན་བློ་གྲོས་རྒྱལ་མཚན་གྱི་བཞེད་པའི་ལུགས་ནི་རྩ་རྒྱུད་ཕྱི་མའི་ལྔ་པར་མངོན་པར་རྟོགས་པ་སྟོན་པའི་གཞུང་རྣམས་འཁྲུགས་ཅན་དུ་བྱས་ནས་མངོན་རྟོགས་གཅིག་དང་། དང་པོའི་བརྒྱད་པ་དང་སྦྱར་ནས་འཁྲུགས་མེད་ཀྱི་མངོན་པར་རྟོགས་པ་བཅུ་བཞིར་བྱས་པ་གཉིས་ལས་དང་པོ་ཡིན་ཅིང་། འདི་ནི་མན་ངག་ལུགས་ཀྱི་སྙིང་པོ་ཀྱེ་རྡོ་རྗེའི་མངོན་རྟོགས་ཡིན་པའི་ཕྱིར་རོ། །
ཡང་སྙིང་པོ་ཀྱཻ་རྡོ་རྗེའི་མངོན་རྟོགས་ཡིན་པ་གཅིག་དགོས་ཏེ། རྗེ་བཙུན་ཡབ་ལ་རྡོ་རྗེ་བདག་མེད་མས་ཡབ་ཉིད་ཀྱི་དཀྱིལ་འཁོར་ཇི་ལྟར་ཡིན་ཞུས་པའི་ལན་གསུངས་པའི་སྐབས་ཡིན་པའི་ཕྱིར། མན་ངག་ལུགས་ཡིན་པ་གཅིག་དགོས་ཏེ་རྗེ་བཙུན་རིན་པོ་ཆེས་མཛད་པའི་གསུང་ངག་གླེགས་བམ་ནས་བཤད་པའི་མན་ངག་ལུགས་ཀྱི་བསྐྱེད་རིམ་མངོན་རྟོགས་བགྲང་བའི་སྐབས་ཡིན་པའི་ཕྱིར་དང་། རྡོ་རྗེ་འཆང་ཆེན་པོའི་གནད་ཀྱི་ཟླ་ཟེར་དུ་སློབ་དཔོན་མི་ཐུབ་ཟླ་བའི་ལུགས་ལྟར་མངོན་རྟོགས་གཅིག་ཏུ་བྱ་བ་དང་། ཞེས་མི་ཐུབ་ཟླ་བའི་ལུགས་དེ་ཉིད་དཔེར་གསུངས་པས་སོ་ཞེས་བདག་ཆེན་ཉིད་བཞེད་པ་ཡིན་ནོ། ། འོ་ན་མངོན་པར་རྟོགས་པ་དེ་ཙམ་དུ་གསུང་བའི་རྒྱུ་མཚན་ཅི་ཡིན་སྙམ་ན་གདུལ་བྱའི་གང་ཟག་གི་དབང་དུ་བྱས་ཏེ། སྔར་བཤད་པའི་གང་ཟག་བཞི་པོ་དེ་རྣམས་ཀྱིས་དང་པོར་མངོན་པར་རྟོགས་པ་རྒྱས་པ་སྒོམ། དེ་ནས་ཏིང་ངེ་འཛིན་ལ་བློ་ཞུགས་པ་ནས་མངོན་རྟོགས་རྣམས་ཇེ་བསྡུས་ལ་གཏོང་ཞིང་། དེ་བཞིན་དུ་བསྐྱེད་རིམ་གྱི་སེམས་འཛིན་ལ་དང་པོར་ཡུན་ཐུང་བ་དང་། དེ་ནས་ཏིང་ངེ་འཛིན་གྱི་སྣ་ཟིན་ནས་ཇེ་རིང་ཇེ་རིང་ལ་གཏོང་བ་ནི་བསྐྱེད་རིམ་གྱི་ཆ་དབྲི་བསྐྱེད་ཀྱི་གདམ་ངག་ཅེས་གཞན་ལས་ཆེས་ཟབ་པ་ཞིག་ཡིན་པའི་རྒྱུ་མཚན་གྱིས་སོ། །
ཡན་ལག་དྲུག་གི་མངོན་རྟོགས་ནི་སྤྲོས་པ་ལ་དགའ་ན་ཡན་ལག་བཞི་པའི་མངོན་རྟོགས་སྒོམ། སྤྲོས་པ་ལ་མི་དགའ་ན་ཡན་ལག་དྲུག་པའི་མངོན་རྟོགས་སྒོམ་པས་ཆོག་པ་ཡིན་གྱི། རིམ་ཅན་དུ་སྒོམ་དགོས་པ་ནི་མ་ཡིན་ནོ། ། གང་ཟག་དེ་དག་གིས་མངོན་རྟོགས་དེ་རྣམས་ས་མཚམས་གང་གི་བར་དུ་སྒོམ་སྙམ་ན། ལས་དང་པོ་ནས་གཞལ་ཡས་ཁང་ལྷ་དགུའི་དཀྱིལ་འཁོར་དང་བཅས་པ་ཡུད་ཙམ་རེས་འཆར་མི་ནུས་ཤིང་རིམ་གྱིས་གསལ་བར་ནུས་པའི་བར་ནི་གང་ཟག་དང་པོ་ཡིན་པས། དེས་ཨ་ལི་ཀ་ལི་ལ་ལྟོས་པའི་མངོན་བྱང་གི་མངོན་རྟོགས་དེ་རྣམས་སྒོམ། དེ་ནས་རགས་པའི་དཀྱིལ་འཁོར་གྱི་ལྷ་རྣམས་ཡུད་ཙམ་གྱིས་འཆར་ནུས་ནའང་། ཕྲ་བ་མིག་སོགས་ལ་བཀོད་པའི་ལྷ་རྣམས་སྐད་ཅིག་གིས་འཆར་མི་ནུས་ཤིང་། རིམ་གྱིས་གསལ་བཏབ་ན་འཆར་བར་ནུས་ཀྱི་བར་ནི་གང་ཟག་གཉིས་པ་ཡིན་ཏེ། དེས་ཨ་ལི་ཀ་ལི་སྤངས་པའི་མངོན་བྱང་གི་མངོན་རྟོགས་རྣམས་སྒོམ།
དེ་ནས་ཕྲ་བ་མིག་སོགས་ལ་བཀོད་པའི་ལྷ་རྣམས་ཡུད་ཙམ་གྱིས་འཆར་བར་ནུས་པ་ནས། སྣང་བ་ཐམས་ཅད་དཀྱིལ་འཁོར་གྱི་འཁོར་ལོ་འཆར་ནུས་ཀྱི་བར་ནི་གང་ཟག་གསུམ་པ་ཡིན་པས། དེས་ས་བོན་ལས་བསྐྱེད་པའི་མངོན་རྟོགས་རྣམས་སྒོམ། དེ་ནས་སྣང་བ་ཐམས་ཅད་དཀྱིལ་འཁོར་གྱི་འཁོར་ལོ་ཡུད་ཙམ་གྱིས་འཆར་ནུས་པ་ནི་གང་ཟག་བཞི་པ་ཡིན་པས། དེས་སྐད་ཅིག་གིས་བསྐྱེད་པའི་མངོན་རྟོགས་སྒོམ་མོ། ། གསུམ་པ་དེས་དེ་ཇི་ལྟར་བསྒྲུབ་པའི་ཚུལ་ནི། མངོན་རྟོགས་དེ་དག་གིས་ལྷ་དེ་རྣམས་ཚུལ་ཇི་ལྟར་སྒྲུབ་སྙམ་ན་རིམ་པ་གཉིས་ཀྱི་སྒོ་ནས་སྒྲུབ་དགོས་ཏེ་བླ་མེད་ཀྱི་ཉམས་ལེན་ཐམས་ཅད་རིམ་པ་གཉིས་སུ་འདུས་པའི་ཕྱིར་རོ། ། དེ་ཡང་སངས་རྒྱས་ཀྱི་བསྟན་པ་ཐམས་ཅད་སྟོང་པ་དང་སྙིང་རྗེ་གཉིས་སུ་མེད་པར་འདུས་པ་དང་། སྨོན་པ་དང་འཇུག་པའི་བྱང་ཆུབ་ཀྱི་སེམས་གཉིས་སུ་འདུས་པ་དང་། ཐབས་དང་ཤེས་རབ་གཉིས་སུ་འདུས་པར་རྡོ་རྗེ་གུར་ནས་བཤད་ཅིང་།
སྔོན་བྱུང་སྟོན་པས་རྡོ་རྗེ་ཅན་གྱི་ཆོས་ཐམས་ཅད་རིམ་པ་གཉིས་སུ་བསྡུས་ནས་གསུངས་པ་ལྟར་རྗེས་འཇུག་སྒྲུབ་པ་པོ་རྣམས་ཀྱིས་ཀྱང་རིམ་པ་གཉིས་སུ་བསྡུས་ནས་ཉམས་སུ་ལེན་དགོས་པ་ཡིན་ཏེ། རྩ་རྒྱུད་ལས། བསྐྱེད་པའི་རིམ་པ་ཉིད་དང་ནི། ། རྫོགས་པ་ཡི་ཡང་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱིས་ཆོས་འཆད་དོ། ། ཞེས་དང་། གསང་བ་འདུས་པའི་རྒྱུད་ཕྱི་མ་ལས་སངས་རྒྱས་རྣམས་ཀྱིས་ཆོས་བསྟན་པ། ། རིམ་པ་གཉིས་ལ་ཡང་དག་བརྟེན། ། བསྐྱེད་པ་ཡི་ནི་རིམ་པ་དང་། །
དེ་བཞིན་རྫོགས་པའི་རིམ་ཉིད་དོ། ། ཞེས་གསུངས་པའི་ཕྱིར། ། འོ་ན་སྦྱང་གཞི་རྒྱུ་རྒྱུད་ཀྱི་ཆོས་རྣམས་རིམ་པ་གཉིས་སུ་འདུས་སམ་སྙམ་ན་འདུས་ཏེ། ཀུན་གཞི་རྒྱུ་རྒྱུད་དང་དེ་ཉིད་ཀྱི་རྣམ་འཕྲུལ་ལས་བྱུང་བའི་ཕུང་ཁམས་སྐྱེ་མཆེད་ལ་སོགས་པའི་ཆོས་རྣམས་སྨིན་བྱེད་དབང་གི་སྐབས་སུ་ལྷར་བསྐྱེད་ཅིང་བདེ་ཆེན་གྱི་ཡེ་ཤེས་སུ་བྱིན་གྱིས་བརླབས་པ་དེ་ཉིད་ཀྱི་རྒྱུན་ལམ་དུས་སུ་གོམས་པར་བྱེད་པ་ལ་རིམ་གཉིས་སྒོམ་པར་འཇོག་པའི་ཕྱིར། འབྲས་དུས་ཀྱི་ཆོས་རྣམས་ཀྱང་རིམ་གཉིས་སུ་འདུས་པ་ཡིན་ཏེ། ལམ་རིམ་གཉིས་སྒོམ་པ་མཐར་ཕྱིན་པ་ལས་འབྲས་བུ་སྐུ་གཉིས་ཐོབ་པའི་ཕྱིར་རོ། ། དེས་ན་རིམ་པ་གཉིས་ཀྱི་རྣམ་བཞག་འཆད་པ་ལ་དོན་དྲུག་སྟེ་རིམ་པ་གཉིས་ཀྱི་ངོ་བོ། དབྱེ་བ། ངེས་ཚིག གྲངས་ངེས།
གྲོལ་བའི་རྒྱུ་མཚན། གོ་རིམ་ངེས་པའོ། ། དང་པོ་ལ་སློབ་དཔོན་ཡེ་ཤེས་ཞབས་ལ་སོགས་པ་རྣམས་ཀྱིས་ཟབ་གསལ་གཉིས་མེད་ཀྱི་རྣལ་འབྱོར་རིམ་གཉིས་ཀྱི་ངོ་བོ་ཡིན་ཅིང་དེ་ཉིད་ཀྱིས་གྲོལ་བར་བཞེད་དེ། སྒྲུབ་ཐབས་ཀུན་བཟང་ལས། དེས་ན་ཟབ་གསལ་གཉིས་མེད་པས། ། ང་ནི་རྟག་ཏུ་མྱ་ངན་འདས། ། དེ་དོན་སྐྱེ་བོས་མི་ཤེས་པས། ། སྲིད་པའི་སྡུག་བསྔལ་གྱིས་གཟིར་རོ། ། དེས་ན་ཟབ་གསལ་བྱང་ཆུབ་ནི། ། གཉིས་མེད་རྟོགས་པས་ང་གྲོལ་ལོ། །
ཞེས་གསུངས་པའི་ཕྱིར་དང་། འགྲོ་མགོན་འཕགས་པས་དབང་བཞིས་སྨིན་པའི་གང་ཟག་གིས་ཉམས་སུ་བླང་བྱར་གྱུར་པའི་ཟུང་འཇུག་གི་ཨཾ་དེ་རིམ་གཉིས་ཀྱི་ངོ་བོ་ཡིན། ཡང་ན་ཐབས་ཁྱད་པར་ཅན་གྱིས་མཚན་རྟོག་ལས་ཡིད་སྐྱོབ་པར་བྱེད་པ་ལ་བཤད་དོ། ། གཉིས་པ་ནི། བསྐྱེད་རིམ་དང་རྫོགས་རིམ་མོ། ། དང་པོ་ནི། སྣང་བ་ཁྱད་པར་ཅན་གྱིས་མཚན་རྟོག་ལས་ཡིད་སྐྱོབ་པ། ཕྱི་མ་ནི་ཡེ་ཤེས་ཁྱད་པར་ཅན་གྱིས་དེ་ལས་སྐྱོབ་པར་བྱེད་པའོ། ། ཡང་ན་ཐ་མལ་གྱི་རྣམ་རྟོག་སྦྱོང་བར་བྱེད་པའི་ལྷའི་རྣལ་འབྱོར་ཁྱད་པར་ཅན་དང་། གྱ་ནོམ་ལྷར་ཞེན་གྱི་རྣམ་རྟོག་སྦྱོང་བར་བྱེད་པའི་བདེ་ཆེན་གྱི་ཡེ་ཤེས་ཁྱད་པར་ཅན་ནོ། །
གསུམ་པ་ངེས་ཚིག་ལ་གསུམ་སྟེ་གཙོ་བོར་གཞི་ལ་མིང་དུ་བཏགས་པ་དང་། གཙོ་བོར་འབྲས་བུ་ལ་མིང་དུ་བཏགས་པ་དང་། གཙོ་བོར་ལམ་ལ་མིང་དུ་བཏགས་པའོ། ། དང་པོ་ནི། ཀླུ་སྒྲུབ་ཡབ་སྲས་རྣམས་ཀྱི་བཞེད་པ་ལ་སྦྱང་གཞི་དང་སྦྱོང་བྱེད་ཀྱི་རིམ་པ་གཉིས་ལས། སྦྱང་གཞི་བསྐྱེད་པ་ནི་ཐ་མལ་པའི་སེམས་ཅན་གྱི་ལུས་གྲུབ་པ་ཡིན་ལ། རིམ་པ་ནི་སྐྱེས་གནས་བཞི། བྱེ་བྲག་ཏུ་མངལ་སྐྱེས་ལྟར་ན་མངལ་གྱི་གནས་སྐབས་ལྔའོ། ། དེ་སྦྱོང་བྱེད་ནི་བསྐྱེད་པའི་རིམ་པ་ལྷའི་རྣམ་པའོ། ། སྦྱངས་ཤིང་རྫོགས་པ་ནི་ཐ་མལ་པའི་སེམས་ཅན་ཚེ་ཟད་པ་ནས་འཆི་བ་ཡིན་ལ།
རིམ་པ་ནི་ས་ཆུ་ལ་ཐིམ་པ་ལ་སོགས་པའོ། ། དེ་སྦྱོང་བྱེད་ནི་རྡོར་བཟླས་དང་འོད་གསལ་བའོ་ཞེས་བཞེད། གཉིས་པ་ནི། སེམས་འགྲེལ་བ་རྣམས་ཀྱི་བཞེད་པ་ལ་བསྐྱེད་པ་ནི་མཆོག་གི་དངོས་གྲུབ་ལ་བྲོད་པ་བསྐྱེད་པའི་ཐུན་མོང་གི་དངོས་གྲུབ་ཡིན་ལ། རིམ་པ་ནི་དེ་བསྒྲུབ་པའི་ཐབས་ལྷའི་རྣལ་འབྱོར་རོ། ། རྫོགས་པ་ནི་དེ་ལས་གོང་ན་གཞན་མེད་པས་མཆོག་གི་དངོས་གྲུབ་ཡིན་ལ། རིམ་པ་ནི་དེ་སྒྲུབ་པའི་ཐབས་སྦྱོར་བ་ཡན་ལག་དྲུག་ལ་སོགས་པ་ཡིན་ནོ། ། ཞེས་བཞེད་དོ། ། གསུམ་པ་ནི་རྣལ་འབྱོར་དབང་ཕྱུག་རྗེས་འབྲང་དང་བཅས་པའི་བཞེད་པ་ལ་བློས་ཀུན་ཏུ་ལྷའི་རྣམ་པ་བསྐྱེད་པས་ན་བསྐྱེད་པ། རིམ་པ་ནི་མངོན་བྱང་ལྔ་ལ་སོགས་པ་རིམ་གྱིས་གསལ་འདེབས་པའོ། །
རྫོགས་པ་ནི་ལུས་ངག་ཡིད་གསུམ་རྫོགས་པ་ཡིན་ལ། རིམ་པ་ནི་བདག་བྱིན་རླབས་དང་དཀྱིལ་འཁོར་གྱི་འཁོར་ལོ་ལ་སོགས་པ་རིམ་གྱིས་སྒོམ་པའོ། ། བཞི་པ་གྲངས་ངེས་པ་ནི། འོ་ན་ལམ་དེ་གཉིས་ཀ་སྒོམ་དགོས་སམ་སྙམ་ན། དེ་གཉིས་ཀ་སྒོམ་དགོས་ཏེ་སྤང་བྱ་གཉིས་ཡིན་པའི་ཕྱིར་དང་། འཐོབ་བྱ་གཉིས་ཡིན་པའི་ཕྱིར་དང་། རང་གི་ངོ་བོ་རྟེན་དང་བརྟེན་པ་ཡིན་པའི་ཕྱིར་རོ། ། དང་པོ་སྤང་བྱ་གཉིས་ཡིན་ཏེ་ཐ་མལ་གྱི་རྣམ་རྟོག་དང་། གྱ་ནོམ་ལྷར་ཞེན་གྱི་རྣམ་པར་རྟོག་པའོ། ། དང་པོ་ནི།
བསྐྱེད་རིམ་གྱིས་སྦྱོང་སྟེ། རྡོ་རྗེ་གུར་ལས། ཕལ་པའི་གནས་སྐབས་གཞོམ་པའི་ཕྱིར། སྒོམ་པ་ཡང་དག་རབ་ཏུ་གྲགས། ། རང་བཞིན་གནས་སྐབས་སྒོམ་པ་ལས། སྒོམ་པ་མ་ཡིན་མི་སྒོམ་མིན། ། བྱང་ཆུབ་སེམས་དཔའ་རྣམས་ཀྱི་རྟོགས་པ་དེ་བཞིན་ཏེ། ། འོན་ཀྱང་མི་གཙང་བ་ཡི་ཚད་རྣམས་སྦྱོང་བའི་ཕྱིར། ། དེ་བཞིན་གཤེགས་པའི་སྐུ་གཟུགས་རབ་ཏུ་བསྒོམ་པར་བྱའོ། ། ཞེས་གསུངས་པའི་ཕལ་པའི་གནས་སྐབས་སམ་མི་གཙང་བའི་ཚད་ཐ་མལ་གྱི་རྣམ་རྟོག་ལ་རྒྱུ་ལས་དང་ཉོན་མོངས་པ་དང་།
འབྲས་བུ་བདག་དང་བདག་གིར་འཛིན་པ་གཉིས་ལས། དང་པོ་བསྐྱེད་རིམ་གྱི་སྔོན་འགྲོའི་ཚོགས་གཉིས་བསགས་པས་སྦྱོང་། གཉིས་པ་ལ་སྣོད་བཅུད་གཉིས་ལས་དང་པོ་ནི། གཞལ་ཡས་ཁང་གདན་དང་བཅས་པས་སྦྱོང་། གཉིས་པ་ནི། ལྷའི་རྣམ་པས་སྦྱོང་ལ་དེ་ཡང་ཁྲོ་ཆགས་ཀྱི་རྣམ་པ་ཅན་གྱི་བསྐྱེད་རིམ་ནི་ཆེས་ཟབ་པ་སྟེ། དེས་ཉོན་མོངས་པ་དུག་གསུམ་སྦྱོང་བར་ནུས་ཏེ་ཁྲོ་བོའི་རྣམ་པར་བཞུགས་པས་ཞེ་སྡང་སྦྱོང་། ཡབ་ཡུམ་མཉམ་པར་སྦྱར་ཞིང་བཙུན་མོའི་འཁོར་གྱི་དབུས་ན་བཞུགས་པས་འདོད་ཆགས་སྦྱོང་། མཚན་དཔེས་སྤྲས་པའི་སྐུར་སྒོམ་པས་གཏི་མུག་སྦྱོང་བའི་ཕྱིར་ཏེ། རྡོ་རྗེ་གུར་ལས།
འདོད་ཆགས་ཞེ་སྡང་གཏི་མུག་དང་། ། ང་རྒྱལ་སེར་སྣའི་སྐྱེ་བོ་རྣམས། བསྡུ་ཕྱིར་རང་གི་འཁོར་ལོ་ལས། ། རྡོ་རྗེའི་གཟུགས་ནི་དུ་མ་འཛིན། ། ཞེས་གསུངས་པའི་ཕྱིར་རོ། ། གཉིས་པ་གྱ་ནོམ་ལྷར་ཞེན་གྱི་རྟོག་པ་ནི་རྫོགས་རིམ་གྱིས་སྦྱོང་སྟེ། རྒྱུད་ལས་བསྐྱེད་པའི་རིམ་པའི་རྣལ་འབྱོར་གྱིས། ། བརྟུལ་ཞུགས་ཅན་གྱིས་སྤྲོས་པ་སྒོམ། ། སྤྲོས་པ་རྨི་ལམ་ལྟར་བྱས་ནས། ། སྤྲོས་པ་ཉིད་ནི་སྤྲོས་མེད་བྱེད། །
ཅེས་གསུངས་སོ། ། དེས་ན་ཐ་མལ་གྱི་རྣམ་རྟོག་བསྐྱེད་རིམ་གྱིས་སྦྱོང་། གྱ་ནོམ་ལྷར་ཞེན་གྱི་རྣམ་རྟོག་རྫོགས་རིམ་གྱིས་སྦྱོང་བ་དང་། སྐྱེ་བ་བསྐྱེད་རིམ་གྱིས་སྦྱོང་ཞིང་འཆི་བ་རྫོགས་རིམ་གྱིས་སྦྱོང་བ་དང་། གཞན་ཡང་བསྐྱེད་རྫོགས་རེ་རེས་ཀྱང་སྐྱེ་འཆི་དང་། སྣང་སྟོང་ལ་སོགས་པའི་རྟོག་པ་མཐའ་དག་སྦྱོང་བར་ནུས་མོད། ཞིབ་པར་ནི་འོག་ཏུ་འཆད་པར་འགྱུར་རོ། ། གཉིས་པ་འཐོབ་བྱའི་འབྲས་བུ་ལ་སངས་རྒྱས་གཟུགས་སྐུ་དང་། ཆོས་སྐུ་གཉིས་ལས། དང་པོ་ནི།
བསྐྱེད་རིམ་བསྒོམས་པས་གཟུགས་སྐུ་ཐོབ་པ་ཡིན་ཏེ་རྡོ་རྗེ་གུར་ལས། དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ནི་བདེ་བའི་སྡོམ་པ་སྟེ། ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་མྱུར་བར་འགྲུབ། ། སྟོན་པ་སུམ་བཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུར་ལྡན། ། དེ་ཉིད་ཐབས་ཀྱི་བསྒྲུབ་བྱ་སྟེ། ། ཞེས་དང་། དེ་ཉིད་ལས།
ལུས་ཅན་ཐབས་ཀྱི་སྒོམ་པའི་དགོས་པ་སངས་རྒྱས་དེ་རྣམས་ཐམས་ཅད་མཁྱེན་པ་ཉིད་དོ། ། དེའི་ལུས་ཅན་དེ་ནི་བདེན་པ། དེའི་མཚན་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་ཉེ་བར་བརྒྱན་པ་སྟེ་མེ་ལོང་ལྟ་བུའི་ཡེ་ཤེས་ལ་སོགས་པའོ། ། ཞེས་གསུངས་པ་འདིས་བསྐྱེད་རིམ་བསྒོམས་པས་གཟུགས་སྐུ་ཐོབ་པ་དང་། དེ་མཚན་དང་དཔེ་བྱད་ཀྱིས་བརྒྱན་པར་བསྟན་ལ། གཞན་ཡང་སངས་རྒྱས་ལ་སྐུ་དང་ཡེ་ཤེས་མེད་པར་འདོད་པའི་ལོག་རྟོག གཟུགས་སྐུ་བེམ་པོར་འདོད་པའི་ལོག་རྟོག སངས་རྒྱས་ཐོབ་པ་ལ་བསྐྱེད་རིམ་མི་དགོས་པར་འདོད་པའི་ལོག་རྟོག་རྣམས་འདིས་བསལ་བ་ཡིན་ནོ། ། དེ་ལྟར་བསྐྱེད་པའི་རིམ་པའི་ལམ་འདི་ནི་སྟོན་པ་ཐམས་ཅད་མཁྱེན་པ་བྱོན་ཚུལ་དང་མཐུན་པར་རྒྱལ་བ་སངས་རྒྱ་བ་དང་ཆོས་མཐུན་སྦྱར་བ། སྟོན་པ་ཧེ་རུ་ཀའི་བྱོན་ཚུལ་དང་མཐུན་པར་སྦྱང་གཞི་འཁོར་བའི་རིམ་པ་སྦྱོང་ཚུལ་དང་སྦྱར་བའི་ཚུལ་གཉིས་ལས།
དང་པོ་ནི། སྒྲུབ་ཐབས་ཀྱི་ཐོག་མར་སྐྱབས་འགྲོ་སེམས་བསྐྱེད་བྱ་བ་ནི་དང་པོར་བྱང་ཆུབ་མཆོག་ཏུ་སེམས་བསྐྱེད་པ་དང་འདྲ། ཚོགས་བསགས་གཉིས་ནི་བར་དུ་བསྐལ་པ་གྲངས་མེད་གསུམ་དུ་ཚོགས་བསགས་པ་དང་མཚུངས་ལ། ཚོགས་གཉིས་བསགས་པ་དེ་ཡང་ཅུང་ཟད་ཕྱེ་ན་ཚོགས་ཞིང་སྤྱན་དྲངས་པ་ནས་མཆོད་པའི་བར་སྦྱིན་པ། བདུན་རྣམ་གཞག་གི་སྒོ་ནས་སེམས་བསྐྱེད་པ་དང་རིགས་ལྔའི་སྡོམ་པ་བཟུང་བས་ཚུལ་ཁྲིམས། ཚད་མེད་པ་བཞིས་བཟོད་པ། དེ་རྣམས་ལ་ཐུན་བཞིར་ནན་ཏན་ཏུ་སྤྲོ་བས་འཇུག་པ་བརྩོན་འགྲུས། དེ་རྣམས་ཐུན་བཞིར་རྩེ་གཅིག་ཏུ་བསྒྲུབ་པ་བསམ་གཏན། གོང་དུ་དོན་དམ་སེམས་བསྐྱེད་དེ་བཟུང་བ་དང་ཤུ་ནྱ་ཏའི་སྔགས་དོན་ལ་མཉམ་པར་བཞག་པས་ཤེས་རབ་སྟེ། ཕར་ཕྱིན་དྲུག་གིས་ནི་བསྐལ་པ་གྲངས་མེད་གསུམ་དུ་ཚོགས་བསགས་པ།
སྲུང་བའི་འཁོར་ལོ་སྒོམ་པ་ནི་སྲོད་ལ་བདུད་བཏུལ་བ། གཞལ་ཡས་ཁང་བསྐྱེད་པ་ནི་མ་དག་པའི་སྣོད་འོག་མིན་ཏུ་བྱིན་གྱིས་བརླབས་ནས་མངོན་བྱང་ལྔ་ལས་ལྷའི་ཚོགས་གྲུབ་པ་ནི་ཐོ་རངས་མངོན་པར་རྫོགས་པ་སངས་རྒྱས་པ། དབང་བསྐུར་ནི་ཁམས་གསུམ་ཆོས་ཀྱི་རྒྱལ་པོར་མངའ་གསོལ་བ། འབྲས་བུ་རྡོ་རྗེ་འཛིན་པ་ཐིག་ལེར་གནས་པ་ལས་ལྷ་མོ་བཞིའི་གླུས་བསྐུལ་ཏེ་བཞེངས་པ་ནི། ཟབ་ཞི་སྤྲོས་བྲལ་ལ་སོགས་པ་གསུངས་ནས་སངས་རྒྱས་ཐུགས་ལས་ཆུང་ངུས་ཆོས་མི་གསུང་བར་བཞུགས་པ་ལས། ཚངས་པ་གཙུག་ཕུད་ཅན་གྱིས་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ནས་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པས་ཞལ་གྱིས་བཞེས་པ། བདུད་རྩི་མྱང་བ་ནི་ལེགས་སྐྱེས་མས་འོ་ཐུག་དྲངས་པ་གསོལ་བ། མཆོད་བསྟོད་ནི་ཚངས་པ་དང་བརྒྱ་སྦྱིན་ལ་སོགས་པ་ལྷ་རྣམས་ཀྱིས་མཆོད་བསྟོད་ཕུལ་བ། བཟླས་པ་ནི་ཆོས་ཀྱི་འཁོར་ལོ་བསྐོར་བ་དངོས། དཀྱིལ་འཁོར་བསྡུས་ཏེ་འོད་གསལ་གྱི་ངང་ལ་མཉམ་པར་བཞག་པ་ནི་མྱ་ངན་འདས་པའི་ཚུལ་བསྟན་པ།
འོད་གསལ་གྱི་ངང་ལས་ལྷ་སྐུར་ལངས་ཏེ་སྤྱོད་ལམ་གྱི་བྱ་བ་བྱེད་པ་ནི་མཛད་པ་ཕྲིན་ལས་ཀྱིས་འཁོར་བ་མ་སྟོང་གི་བར་དུ་མཐའ་ཡས་པའི་སེམས་ཅན་གྱི་དོན་མཛད་པ་དང་ཚུལ་མཚུངས་པ་ཡིན་ནོ། ། གཉིས་པ་སྟོན་པ་ཧེ་རུ་ཀའི་བྱོན་ཚུལ་དང་མཐུན་པར་སྦྱང་གཞི་འཁོར་བའི་རིམ་པ་སྦྱོང་ཚུལ་ནི། ཞིབ་པར་འོག་ནས་འཆད་དོ། ། འབྲས་བུ་གཉིས་པ་ཆོས་སྐུ་ནི་རྫོགས་རིམ་བསྒོམས་པས་ཐོབ་པ་ཡིན་ཏེ། རྡོ་རྗེ་གུར་ལས་ཆོས་ཀྱི་དབྱིངས་ནི་འོད་གསལ་བ། ། གང་ཞིག་བསྒོམས་པ་དེ་བས་ན། ། སེམས་ཅན་སངས་རྒྱས་མཉམ་པར་འགྱུར། ། ཞེས་དང་། སམྦུ་ཊི་ལས། རང་བྱུང་ངོ་བོ་ཉིད་ཀྱིས་ནི། །
ཆོས་ཀྱི་སྐུར་ནི་རབ་ཏུ་གྲགས། ། ཞེས་དང་། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་གསུངས་པའི་ཕྱིར་རོ། ། གསུམ་པ་རང་གི་ངོ་བོ་རྟེན་དང་བརྟེན་པ་ཡིན་ཏེ། རྩ་རྒྱུད་ལས། རྫོགས་པའི་རིམ་པའི་རྣལ་འབྱོར་འདི། །
དེ་ཡི་བདེ་བ་བདེ་ཆེན་བརྗོད། ། རྫོགས་པ་སྒོམ་པ་མེད་པ་སྟེ། ། བསྐྱེད་པ་ཡིས་ནི་ཅི་ཞིག་འཚལ། ། ཞེས་པའི་དོན་བསྐྱེད་རིམ་རྫོགས་རིམ་གྱིས་སྦྱོང་ཞིང་འབྲས་བུ་ཆོས་སྐུ་འགྲུབ་ན་བསྐྱེད་རིམ་སྒོམ་པ་དོན་མེད་དོ་སྙམ་ན་རྫོགས་རིམ་དེ་ལྟར་བཟང་ཡང་། བསྐྱེད་རིམ་ལ་མ་བརྟེན་པར་རྫོགས་རིམ་མི་འབྱུང་སྟེ་དཔེར་ན་མེ་ཏོག་དང་དྲི་བཞིན་རྫོགས་རིམ་ཡང་བསྐྱེད་རིམ་ལ་བརྟེན་དགོས་པའི་ཕྱིར་ཏེ། ཨེ་མ་བྱང་ཆུབ་སེམས་དཔའ་ཆེ། ། དད་པའི་ཤུགས་ཀྱིས་རབ་ཏུ་ཉམས། ། ལུས་ཀྱི་དངོས་མེད་གང་ལས་བདེ། ། བདེ་བ་སྨྲ་བར་མི་ནུས་སོ། ། ཁྱབ་དང་ཁྱབ་བྱེད་ཚུལ་གྱིས་ནི། །
བདེ་བས་འགྲོ་བ་ཁྱབ་པ་ཉིད། ། ཇི་ལྟར་མེ་ཏོག་ལ་གནས་དྲི། ། མེ་ཏོག་དངོས་མེད་ཤེས་མི་འགྱུར། ། དེ་བཞིན་གཟུགས་སོགས་དངོས་མེད་པས། ། བདེ་བ་ཉིད་ནི་དམིགས་མི་འགྱུར། ། ཞེས་གསུངས་པའི་ཕྱིར། ལྔ་པ་གྲོལ་བའི་རྒྱུ་མཚན་ལ་གསུམ་སྟེ་རིགས་སམ་རྒྱུ་ཡིན་པ་དང་། ཐབས་ཁྱད་པར་ཅན་གྱིས་ཟིན་པའི་ཕྱིར་དང་། དག་པ་ཉིད་ཀྱི་བདག་ཉིད་ཡིན་པའི་ཕྱིར་རོ། ། དང་པོ་ནི།
ལམ་རིམ་པ་གཉིས་བསྒོམས་པས་གྲོལ་བའི་རྒྱུ་མཚན་ཅི་ཡིན་སྙམ་ན་རྒྱུ་མཚན་ཡོད་དེ། སྦྱང་གཞི་ཕུང་ཁམས་སྐྱེ་མཆེད་ལ་སོགས་པའི་ཆོས་རྣམས་དང་། སྦྱོང་བྱེད་ལམ་རིམ་པ་གཉིས་དང་བཅས་པ་དེ་སྦྱངས་འབྲས་དེ་བཞིན་གཤེགས་པའི་རིགས་སམ་རྒྱུ་ཡིན་པའི་ཕྱིར། དེ་ཉིད་ཅུང་ཟད་ཕྱེ་སྟེ་བཤད་ན་སྤྱིར་རྒྱུ་ལ་འབྲས་བུའི་མིང་གིས་བཏགས་ཡོད་དེ་བུད་ཤིང་ལ་མེའི་རིགས་སུ་འཇོག་པ་ལྟ་བུ། འབྲས་བུ་ལ་རྒྱུའི་མིང་དུ་བཏགས་པ་ཡོད་དེ་གསེར་བུམ་ལ་གསེར་གྱི་རིགས་སུ་འཇོག་པ་ལྟ་བུ། བརྟེན་པ་ལ་རྟེན་གྱི་རིགས་སུ་བཏགས་པ་ཡོད་དེ་རྒྱལ་པོས་མངགས་པའི་ཕོ་ཉ་ལ་རྒྱལ་པོའི་སྐྱེས་བུ་ཞེས་མིང་དུ་བཏགས་པ་ལྟ་བུ། རྟེན་ལ་བརྟེན་པའི་མིང་དུ་བཏགས་པ་ཡོད་དེ་རྒྱལ་པོ་ཉིད་ཀྱང་གྲོང་པའི་རིགས་ཞེས་མིང་དུ་བཏགས་པ་ལྟ་བུ། དེ་བཞིན་དུ་ཁྱབ་བྱ་ལ་ཁྱབ་བྱེད་ཀྱི་རིགས་སུ་འཇོག་པ་དང་། ཁྱབ་བྱེད་ལ་ཁྱབ་བྱའི་རིགས་སུ་འཇོག་པ་སོགས་སྣ་ཚོགས་ཡོད་པ་བཞིན་ནོ། ། སྦྱངས་འབྲས་ལ་སྦྱང་གཞིའི་མིང་དུ་བཏགས་པ་ཡོད་དེ།
སམྦུ་ཊི་ལས། བུད་ཤིང་བསྲེགས་པའི་རིགས་པ་ཡི། ། དགེས་པའི་རྒྱལ་བ་གར་མཁན་མཆོག ། ཞེས་གསུངས་པའི་ཕྱིར། སྦྱང་གཞི་ལ་སྦྱངས་འབྲས་ཀྱི་མིང་དུ་བཏགས་པ་ཡོད་དེ། རྡོ་རྗེ་གུར་ལས། ཐུབ་པ་རྣམ་པར་སྣང་མཛད་རྨོངས། ། ཞེ་སྡང་འདྲེན་པ་མི་བསྐྱོད་པ། ། ཅེས་གསུངས་པའི་ཕྱིར། དེས་ན་གང་གི་ཡོངས་སུ་འཛིན་པ་པོ་ནི་རིགས་བདག་ཡིན་ལ།
དེས་ཡོངས་སུ་བཟུང་བ་ནི་རིགས་ཡིན་ཏེ། རྒྱུད་རྡོ་རྗེ་རྩེ་མོ་ལས། མགོན་དེས་ཡོངས་སུ་བཟུང་བས་ན། ། དེ་ཡི་རིགས་ཀྱི་དཀྱིལ་འཁོར་རོ། ། ཞེས་གསུངས་པའི་ཕྱིར་རོ། ། དེས་ན་ཕན་ཚུན་མི་སླུ་བའམ་མི་འདའ་བས་ན་རིགས་དང་རིགས་བདག་གི་དོན་ནོ། ། དེ་ཉིད་གཞི་ལམ་འབྲས་གསུམ་དང་སྦྱར་ཏེ་ཅུང་ཟད་བཤད་ན། སྦྱང་གཞི་ཕུང་ཁམས་སྐྱེ་མཆེད་ལ་སོགས་པའི་ཆོས་རྣམས་ལ་ཆོས་ཅན་དང་། ཆོས་ཉིད་དང་། རིགས་དང་།
རིགས་བདག་ཏུ་འཇོག་པ་དང་། སྦྱོང་བྱེད་ལམ་ལ་རིམ་པ་གཉིས་ལ་རིགས་དང་རིགས་བདག་ཏུ་འཇོག་པ་དང་། སྦྱངས་འབྲས་ལ་གཟུགས་སྐུ་དང་། ཆོས་སྐུ་ལ་རིགས་དང་རིགས་བདག་ཏུ་འཇོག་པ་ཡོད། སྐབས་འདིར་རིགས་དང་རིགས་བདག་གི་དབྱེ་བ་ཅུང་ཟད་བཤད་ན། རིགས་དང་རིགས་བདག་ཐམས་ཅད་བསྡུ་ན་རིགས་གཅིག་ཏུ་འདུས་ཏེ་རྩ་རྒྱུད་ལས། སེམས་ནི་ཆེན་པོ་གཅིག་ཉིད་ལས། ། ཞེས་དང་། ཐུགས་ཀྱི་བདག་པོ་རིགས་གཅིག་ཉིད། ། ཅེས་གསུངས་པ་ལྟ་བུའོ། །
གསུམ་དུ་དབྱེ་བ་ལ་སྦྱང་གཞིའི་དབང་དུ་བྱས་ནས་དེ་ཉིད་ལས། འདོད་ཆགས་ཞེ་སྡང་གཏི་མུག་གིས། ། དེ་རྗེས་རྣམ་པ་གསུམ་དུ་འགྱུར། ། ཞེས་པས་མཚོན་ནས་རྗེ་བཙུན་རིན་པོ་ཆེས། རང་བཞིན་གསལ་དང་སྟོང་པ་ཟུང་འཇུག་ལས། ། ཉོན་མོངས་རླུང་དང་ཡི་གེ་རྩ་དང་ཁམས། ། ནད་གདོན་རགས་པ་རེ་རེའང་གསུམ་གསུམ་སྟེ། ། ཞེས་གསུངས་པ་ལྟར་སྦྱང་གཞི་གསུམ་ཚན་དགུ་ལ་སོགས་པ་རྣམས་སོ། ། སྦྱོང་བྱེད་ཀྱི་དབང་དུ་བྱས་ན་རྩ་རྒྱུད་ལས། སྐུ་གསུང་ཐུགས་ཀྱི་དབྱེ་བ་ཡིས། །
ཕྱི་ནས་རྣམ་པ་གསུམ་དུ་འགྱུར། ། ཞེས་གསུངས་པ་ལྟར་རོ། ། བཞིར་དབྱེ་ན་སྦྱང་གཞི་རྟེན་དཀྱིལ་འཁོར་བཞི། སྦྱོང་བྱེད་དབང་ལམ་ལྟ་གྲུབ་བཞི། སྦྱངས་འབྲས་སྐུ་བཞི་རྣམས་ནི། སྐུ་དང་གསུང་དང་ཐུགས་ཀྱི་སྙིང་པོ་ཞེས་གསུངས་པ་ལྟ་བུའོ། ། ལྔར་དབྱེ་ན། ཕུང་པོ་ལྔ་དང་འབྱུང་བ་ལྔ། ། ཞེས་གསུངས་པ་ལྟར་སྦྱང་གཞི་ལྔ་ཚན་བཅོ་ལྔ་ལ་སོགས་པའོ། ། དྲུག་ཏུ་དབྱེ་ན།
རིགས་ནི་རྣམ་པ་དྲུག་བརྗོད་ཅིང་། ། ཞེས་དང་། མི་བསྐྱོད་རྣམ་སྣང་རིན་ཆེན་འབྱུང་། ། དཔག་མེད་ཕྲག་དོག་རྡོ་རྗེ་སེམས། ། ཞེས་གསུངས་པ་ལྟ་བུའོ། ། བརྒྱར་དབྱེ་ན། དེ་རྣམས་རིགས་ལ་རིགས་ནི་རྣམ་པ་བརྒྱད། ། ཞེས་གསུངས་པ་ལྟར་སྦྱང་གཞི་རྒྱུའི་རིགས་བརྒྱ། སྦྱོང་བྱེད་ལམ་གྱི་རིགས་བརྒྱ། སྦྱངས་པ་འབྲས་བུའི་རིགས་བརྒྱ་རྣམས་ཡོད་དོ། །
གཞན་ཡང་འབུམ་དང་བྱེ་བ་དང་གྲངས་མེད་པའི་བར་འབྱུང་སྟེ། དེ་རྣམས་ལ་ཡང་འབུམ་ཕྲག་རིགས་ཆེན་རྣམས། ། བྱེ་བའི་རིགས་ལ་གྲངས་ནི་མེད་པར་འགྱུར། ། ཞེས་གསུངས་པ་ལྟ་བུའོ། ། དེ་ལྟར་སྦྱང་གཞི་ཕུང་པོ་ལྔ་དང་ཉོན་མོངས་པ་ལྔ་ལ་སོགས་པ་སྦྱངས་འབྲས་དེ་བཞིན་གཤེགས་པའི་རིགས་སམ་རྒྱུ་ཡིན་པའི་རྒྱུ་མཚན་ནི། སྦྱང་གཞི་དེ་རྣམས་སྦྱོང་བྱེད་ལམ་གྱིས་སྦྱངས་པ་ལ་བརྟེན་ནས་སྦྱངས་འབྲས་རིགས་ལྔ་དང་ཡེ་ཤེས་ལྔ་ལ་སོགས་པ་ཐོབ་པ་ལས་འོས་མ་འདས་ཤིང་། སྦྱངས་འབྲས་དེ་རྣམས་ཐོབ་པ་སྦྱང་གཞི་དེ་དག་ལ་ལྟོས་དགོས་པ་ཡིན་ཏེ་ཐམས་ཅད་གསང་བ་ལས། རྒྱུ་ལ་འབྲས་བུའི་རྒྱས་གདབ་ཅིང་། ། འབྲས་བུ་ལའང་རྒྱུའི་རྒྱས་གདབ། ། གཞན་དུ་བསྐལ་པ་བྱེ་བ་ནི། །
གྲངས་མེད་པར་ཡང་གྲོལ་མི་འགྱུར། ། ཞེས་གསུངས་པའི་ཕྱིར་རོ། ། གཉིས་པ་ཐབས་ཁྱད་པར་ཅན་གྱིས་ཟིན་པའི་ཕྱིར་གྲོལ་བར་འཐད་པ་ནི། འོ་ན་སྦྱངས་འབྲས་དེ་རྣམས་ཐོབ་པ་སྦྱང་གཞི་དེ་རྣམས་ལ་ངེས་པར་ལྟོས་དགོས་ན་སེམས་ཅན་ཐམས་ཅད་འབད་མེད་དུ་གྲོལ་བའི་སྐྱོན་ཡོད་དེ། སེམས་དེ་དག་ལ་སྦྱང་གཞི་དེ་རྣམས་རང་ཆས་སུ་ཡོད་པའི་ཕྱིར་ཞེ་ན་སྐྱོན་མེད་དེ། ཐབས་ཁྱད་པར་ཅན་གྱིས་མ་ཟིན་པའི་ཉོན་མོངས་པ་རང་དགར་སྤྱད་ན་འཆིང་བའི་རྒྱུར་འགྱུར་ལ། འདི་ལྟ་བུའི་ཐབས་ཁྱད་པར་ཅན་གྱིས་ཟིན་ན་གྲོལ་བའི་རྒྱུར་འགྱུར་ཏེ། རྩ་རྒྱུད་ལས། སྐྱེ་བོ་མི་ཟད་པ་ཡི་ལས། ། གང་དང་གང་གིས་འཆིང་གྱུར་པ། །
ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་གསུངས་པའི་ཕྱིར། ཐབས་ཁྱད་པར་ཅན་དེ་ལ་སྨིན་བྱེད་དབང་གི་ཐབས་ཁྱད་པར་ཅན་དང་། གྲོལ་བྱེད་ལམ་གྱི་ཐབས་ཁྱད་པར་ཅན་གཉིས་ལས་དང་པོ་ནི། སྡོམ་གསུམ་ལས། ཕུང་པོ་ཁམས་དང་སྐྱེ་མཆེད་ལ། ། སངས་རྒྱས་ས་བོན་བཏབ་ནས་ནི། ། ཚེ་འདིར་སངས་རྒྱས་བྱེད་པ་ཡི། ། ཐབས་ལ་དབང་བསྐུར་ཞེས་སུ་བཏགས། །
ཞེས་གསུངས་པ་ལྟ་བུའོ། ། གཉིས་པ་གྲོལ་བྱེད་ལམ་གྱི་ཐབས་མཁས་ལ་གཉིས། བསྐྱེད་རིམ་གྱི་ཐབས་མཁས་དང་། རྫོགས་རིམ་གྱི་ཐབས་མཁས་སོ། ། དང་པོ་ལ་ལྷག་པའི་ལྷའི་ཐབས་མཁས་དང་། ལྷ་སོ་སོའི་ཐབས་མཁས་གཉིས་ལས། དང་པོ་ནི། སྣང་བ་ཐམས་ཅད་རང་གི་ལྷག་པའི་ལྷར་སྒོམ་པ་ཡིན་ཏེ། དངོས་ཀུན་གང་དང་གང་སྣང་བ། ། གཙོ་དེ་རང་གི་ལྷག་པའི་ལྷ། །
ཞེས་དང་། རང་གི་ལྷག་པའི་ལྷ་སྦྱོར་བས། བདག་དང་གཞན་ལ་མཆོད་པར་བགྱི། ། ཞེས་གསུངས་པའི་ཕྱིར། གཉིས་པ་ལ་ཕ་རྒྱུད་ལྟར་ན་ཕུང་པོ་ལྔ་རིགས་ལྔ། འབྱུང་བ་བཞི་ཡུམ་བཞི། དབང་པོ་རྣམས་བྱང་ཆུབ་སེམས་དཔའ། ཡུལ་རྣམས་ལྷ་མོ་དྲུག་ཏུ་སྒོམ་པ་ཡིན་ཏེ། རྡོ་རྗེ་ཕྲེང་བ་ལས། མདོར་ན་ཕུང་པོ་ལྔ་རྒྱལ་བ། །
དེ་བཞིན་གཤེགས་པ་ཐམས་ཅད་ཡིན། ། རྡོ་རྗེ་སྐྱེ་མཆེད་ཉིད་དག་ཀྱང་། ། བྱང་ཆུབ་སེམས་དཔའི་དཀྱིལ་འཁོར་རོ། ། ས་ནི་སྤྱན་ཞེས་བྱ་བ་སྟེ། ། ཆུ་ཡི་ཁམས་ནི་མཱ་མ་ཀི ། དཀར་དང་སྒྲོལ་མ་ཞེས་བྱ་སྟེ། ། མེ་དང་རླུང་དུ་རབ་ཏུ་གྲགས། ། ཞེས་གསུངས་པའི་ཕྱིར། རྣལ་འབྱོར་མ་རྒྱུད་འདིར་ཕུང་པོ་ལྔ་ནང་གི་རྣལ་འབྱོར་མ་ལྔར་སྒོམ་པ་ཡིན་ཏེ། གཟུགས་ཕུང་རྡོ་རྗེ་མ་ཡིན་ཏེ། །
ཞེས་སོགས་གསུངས་པས་སོ། ། འབྱུང་བ་བཞི་མཚམས་ཀྱི་ལྷ་མོ་བཞི་ཡིན་ཏེ། ས་ནི་པུཀྐ་སི་རུ་བཤད། ། ཞེས་སོགས་གསུངས་པས་སོ། ། སྐྱེ་མཆེད་རྣམས་རྡོ་རྗེ་མ་དྲུག་ཡིན་ཏེ། མིག་ཏུ་གཏི་མུག་རྡོ་རྗེ་མ་ཅེས་གསུངས་སོ། ། ཡུལ་རྣམས་ལྷ་མོ་དྲུག་ཡིན་ཏེ། གཟུགས་ལ་གཽ་རིར་རབ་ཏུ་གྲགས། ། ཞེས་གསུངས་སོ། ། གཉིས་པ་རྫོགས་རིམ་གྱི་ཐབས་མཁས་ནི་སྣང་བ་ཐམས་ཅད་བདེ་ཆེན་གྱི་ཡེ་ཤེས་སུ་བསྒྱུར་ནས་སྒོམ་པ་ཡིན་ཏེ་རྩ་རྒྱུད་ལས།
དམན་པ་འབྲིང་དང་མཆོག་རྣམས་དང་། ། གཞན་རྣམས་གང་དང་གང་རྣམས་དང་། ། རོ་མཉམ་དེ་ཉིད་གོམས་པ་ཡི། ། འདི་ཀུན་མཉམ་པ་ཉིད་དུ་ལྟ། ། ཞེས་དང་། གསང་བ་འདུས་པ་ལས། ཐབས་དང་ཤེས་རབ་ལས་བྱུང་བ། ། རྫོགས་པའི་སྦྱོར་བའི་རྣལ་འབྱོར་གྱིས། ། ཕུང་པོ་ཁམས་དང་སྐྱེ་མཆེད་གཟུགས། ། སྔགས་པས་ངེས་པར་སྦྱང་བར་བྱ། །
ཞེས་གསུངས་པའི་ཕྱིར། འདི་ལྟ་བུའི་ཐབས་ཁྱད་པར་ཅན་གྱིས་ཟིན་ཚུལ་ལ་རིགས་འདྲ་གཉེན་པོར་ཆེ་བ། བཟློག་པ་གཉེན་པོར་ཆེ་བ། སྦམ་པ་གཉེན་པོར་ཆེ་བ། བསྣན་པ་གཉེན་པོར་ཆེ་བ་དང་བཞི་ལས་དང་པོ་གནས་པའི་དུག་གིས་གཡོ་བའི་དུག་འཇོམས་པ་ལྟར། བསྐྱེད་རིམ་གྱི་རྣལ་འབྱོར་གྱིས་ཐ་མལ་གྱི་རྣམ་རྟོག་འཇོམས་པ་ཡིན་ཏེ། རྩ་རྒྱུད་ལས། དུག་གི་དུམ་བུ་གང་ཉིད་ཀྱིས། ། སྐྱེ་བོ་ཐམས་ཅད་འཆི་བར་འགྱུར། ། དུག་གི་དེ་ཉིད་ཤེས་པ་དེས། །
དུག་གི་དུག་ནི་འབིགས་པར་བྱེད། ། ཅེས་གསུངས་པའི་ཕྱིར། ། གཉིས་པ་ནི། རླུང་ནད་ཀྱིས་ཟིན་པ་ལ་མོན་སྲན་གྱི་བཟའ་བས་སེལ་བ་ལྟར། ཐ་མལ་གྱི་སྣོད་བཅུད་དུ་སྣང་ཞིང་ཞེན་པའི་གཉེན་པོར། དག་གསལ་ལྷའི་རྟེན་དང་བརྟེན་པའི་དཀྱིལ་འཁོར་བསྒོམ་པ་ཡིན་ཏེ། ཇི་ལྟར་རླུང་གིས་ཟིན་པ་ལ། ། མོན་སྲན་ལྡེའུ་ཡི་བཟའ་བ་བྱིན། ། ཅེས་གསུངས་པའི་ཕྱིར། ། གསུམ་པ་ནི།
རྣ་བར་ཆུ་ཉུང་ངུ་ཞིག་ཞུགས་པ་ལ་ཆུ་མང་པོ་བླུགས་ནས་འགུགས་པ་ལྟར། ཐ་མལ་པའི་ཞལ་གཅིག་ཕྱག་གཉིས་པའི་གཉེན་པོར་ཞལ་བརྒྱད་ཕྱག་བཅུ་དྲུག་པ་སྒོམ་པ་ལ་སོགས་པ་ཡིན་ཏེ། ཇི་ལྟར་རྣ་བར་ཆུ་ཞུགས་པ། ། ཆུ་གཞན་གྱིས་ནི་དགུག་པར་བྱ། ། ཞེས་གསུངས་སོ། ། བཞི་པ་ནི། མེས་ཚིག་པ་མེ་ལ་བདུག་པ་ལྟར་ཐ་མལ་གྱི་འདོད་ཆགས་ཀྱི་གཉེན་པོར་འདུ་ཤེས་གསུམ་ལྡན་གྱི་རྡོ་རྗེའི་ཆགས་པ་སྒོམ་པ་ཡིན་ཏེ། ཇི་ལྟར་ཚད་པས་ཚིག་པ་ཡང་། ། མེ་ཡིས་ཡང་ནི་གདུང་བར་བྱ། ། ཞེས་གསུངས་སོ། །
འོ་ན་ལམ་དེ་དག་སྤང་བྱ་དང་འགལ་བས་གྲོལ་ལམ་མི་འགལ་བས་གྲོལ་སྙམ་ན་སྤང་བྱ་དེ་དག་དང་དངོས་སུ་མི་འགལ་ལ། རྒྱུ་དང་བརྒྱུད་ནས་འགལ་བས་གྲོལ་ཞེས་རྗེ་བཙུན་གྱིས་གསུངས་སོ། ། གསུམ་པ་དག་པ་གཉིས་ཀྱི་བདག་ཉིད་ཡིན་པས་གྲོལ་བའི་རྒྱུ་མཚན་ལ་ཁ་ཅིག་ན་རེ། སྦྱང་གཞི་ཕུང་པོ་ལྔ་དང་ཉོན་མོངས་པ་ལྔ་ལ་སོགས་པ་རྣམས་ཐབས་ཀྱིས་ཇི་ལྟར་ཟིན་ཀྱང་སྦྱངས་འབྲས་སུ་འགྱུར་བ་མི་སྲིད་དེ། སོལ་བ་ཇི་ལྟར་བརྡར་ཀྱང་དཀར་པོ་མི་འབྱུང་བ་བཞིན་ནོ་ཞེ་ན། སྦྱང་གཞི་དེ་དག་སྣང་བ་ལྟར་བདེན་པར་གྲུབ་ན་ཁྱེད་བདེན་མོད་ཀྱི། སྦྱང་གཞི་དེ་ཐམས་ཅད་རང་བཞིན་གྱིས་དག་པས་སོལ་བ་ལ་དཀར་པོ་འབྱུང་བའི་ནུས་པ་མེད་པ་ལྟར་སྦྱང་དུ་མི་རུང་བ་ནི་མ་ཡིན། དེས་མཚོན་པས་སྦྱོང་བྱེད་ལམ་གྱི་ཆོས་རྣམས་རང་བཞིན་གྱིས་དག་པས་མུ་སྟེགས་བྱེད་པའི་ལམ་ལྟར་སྦྱང་བ་མིན། སྦྱངས་འབྲས་ཀྱི་ཆོས་རྣམས་ཀྱང་རང་བཞིན་གྱིས་དག་པས་ལུས་ཀྱི་དྲི་མ་བཀྲུས་པ་ལྟར་སླར་ལྡོག་པ་ནི་མ་ཡིན་ནོ། ། དེ་ལྟར་ན་གཞི་ལམ་འབྲས་ཀྱི་ཆོས་ཐམས་ཅད་དག་པ་གསུམ་གྱི་བདག་ཉིད་དུ་གནས་པ་ཡིན་ལ།
དེ་ཡང་རྒྱུ་རྒྱུད་ཀྱི་སྐབས་སུ་སྣང་བ་ཕུང་ཁམས་སྐྱེ་མཆེད་ཀྱི་ཆོས་ཐམས་ཅད་གདོད་མ་ནས་མ་སྐྱེས་པ་ནི་དེ་བཞིན་ཉིད་ཀྱི་དག་པ་ཡིན་ཏེ། རྩ་རྒྱུད་ལས། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཞེས་དང་། ཕུང་པོ་ལྔ་དང་དབང་པོ་ལྔ། ། སྐྱེ་མཆེད་དྲུག་དང་འབྱུང་ཆེན་ལྔ། ། རང་བཞིན་གྱིས་ནི་རྣམ་པར་དག ། ཅེས་གསུངས་པའི་ཕྱིར། འོ་ན་རང་བཞིན་གྱིས་མ་གྲུབ་པར་རྟེན་མེད་དམ་སྙམ་ན།
མེད་པ་མ་ཡིན་ཏེ་དེ་སྣང་ཙམ་དུ་མདངས་འགག་མེད་དུ་སེམས་ཅན་གྱི་ལུས་ཞལ་ཕྱག་གི་རྣམ་པ་ཅན་དུ་སྣང་བ་ནི་ལྷ་སོ་སོའི་དག་པ་ཡིན་ཏེ། དེ་ཉིད་ལས། ཕྱི་ནས་སོ་སོའི་དབྱེ་བ་ཡི། ། ལྷ་རྣམས་ཀྱིས་ནི་བརྗོད་པར་བྱ། ། ཞེས་གསུངས་པའི་ཕྱིར། ཞལ་ཕྱག་གི་རྣམ་པ་ཅན་དུ་སྣང་བ་དང་རང་བཞིན་གྱིས་མ་གྲུབ་པ་མི་འགལ་ལམ་སྙམ་ན་མི་འགལ་ཏེ། ཞལ་ཕྱག་གི་རྣམ་པར་སྣང་བ་དེ་ཡང་སྤྲོས་པའི་མཐའ་ཐམས་ཅད་དང་བྲལ་བ་ནི་རང་རིག་པའི་དག་པ་ཡིན་ཏེ། རང་རིག་བདག་ཉིད་དག་པ་ཉིད། ། དག་པ་གཞན་གྱིས་རྣམ་གྲོལ་མིན། ། ཞེས་གསུངས་པའི་ཕྱིར།
དེ་ལྟར་ན་སྦྱང་གཞི་སྦྱོང་བྱེད་ལེགས་པར་ངོ་འཕྲོད་པ་གཞི་ལམ་འབྲས་གསུམ་སེམས་སྣང་ཙམ་གྱི་ཆོས་ཐམས་ཅད་སེམས་སྣང་ཙམ་དུ་ཤེས་པ་ལ་རག་ལས་པ་ཡིན་ཏེ། རྩ་ཤེས་ལས། གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བ་ཡིན། ། ཞེས་གསུངས་པ་ལྟ་བུའོ། ། འདི་སྒྲུབ་པར་བྱེད་པ་ལ་ཡིད་ཆེས་པའི་ལུང་ཚད་མས་བསྒྲུབ་པ། དངོས་པོ་སྟོབས་ཤུགས་ཀྱི་རིག་པས་བསྒྲུབ་པ། ཡང་དག་པའི་སྔགས་ཀྱི་མན་ངག་གིས་བསྒྲུབ་པ་དང་གསུམ་ལས། དང་པོ་ནི། རྡོ་རྗེ་གུར་ལས།
རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་གང་ཟག་མེད། ། རྣམ་པར་ཤེས་པའི་གནས་དོན་རྣམས། ། ཕྱི་རོལ་གྱུར་པ་ཅུང་ཟད་མེད། ། ཅེས་དང་། སམྦུ་ཊི་ལས། ཕྱི་དང་ནང་གི་བདག་ཉིད་ཅན། ། འདི་དག་ཐམས་ཅད་སེམས་སུ་བཏགས། ། སེམས་ལས་མ་གཏོགས་པ་ཉིད་ནི། ། གཞན་ན་ཡོད་པ་མ་ཡིན་ནོ། །
ཞེས་གསུངས་པ་ལྟར་རོ། ། གཉིས་པ་ནི། ཀླུ་སྒྲུབ་ཀྱི་བྱང་ཆུབ་སེམས་འགྲེལ་ལས། དངོས་གཅིག་ཡིད་ནི་ཐ་དད་ཕྱིར། ། དོན་མ་གྲུབ་པར་འདོད་པ་ཡིན། ། ཞེས་གསུངས་པའི་དོན་ནོ། ། གསུམ་པ་ནི། རྩ་རྒྱུད་ལས། ཇི་ལྟར་ཕྱི་རོལ་དེ་བཞིན་ནང་། ། སྡོམ་པའི་དེ་ཉིད་རབ་ཏུ་དབྱེ། །
ཞེས་གསུངས་པ་ལྟར་ཇི་ལྟར་ཕྱི་རོལ་ན། སྣང་ཙམ་ཐམས་ཅད་ནང་རྡོ་རྗེའི་ལུས་ལ་རྩ་ཡི་གེའི་ཚུལ་དུ་ཚང་ལ། དེ་ཐམས་ཅད་གསང་བ་སེམས་ཉིད་ཀྱི་སྟེང་དུ་བག་ཆགས་ཀྱི་ཚུལ་དུ་ཡོད་པས་ནང་གི་རྩ་ཡིག་ཏུ་རླུང་སེམས་འདུས་པ་ལ་བརྟེན་ནས་ཕྱི་རོལ་ཏུ་འཁོར་འདས་ཀྱི་སྣང་བ་སྣ་ཚོགས་འཆར་བ་ཡིན་ལ། དེས་ན་སེམས་སྣང་ཙམ་གྱི་སྦྱང་གཞི་ཐམས་ཅད་སེམས་སྣང་ཙམ་གྱི་སྦྱོང་བྱེད་ལམ་གྱིས་སྦྱངས་པ་ལ་བརྟེན་ནས་སེམས་སྣང་ཙམ་གྱི་དྲི་མ་བག་ཆགས་དང་བཅས་པ་དག་ནས་རང་གི་སེམས་ཉིད་ཡེ་ཤེས་ཀྱི་ངོ་བོར་གནས་འགྱུར་བ་ཡིན་ནོ། ། སྦྱང་གཞི་དག་པ་གསུམ་ལྡན་དུ་གནས་པ་ལྟར་སྦྱོང་བྱེད་ལམ་གྱི་ཆོས་རྣམས་ཀྱང་དག་པ་གསུམ་ལྡན་དུ་གནས་ཏེ། ཐོག་མར་རྟོགས་པའི་ལྟ་བ་ནི་དེ་བཞིན་ཉིད་ཀྱི་དག་པ། རྣམ་པ་གཟུགས་ཅན་སྦྱོང་བའི་བསྐྱེད་རིམ་ནི་ལྷ་སོ་སོའི་དག་པ། དེ་ཐམས་ཅད་རང་གི་སེམས་ཀྱི་རྣམ་འཕྲུལ་དུ་རྟོགས་པའི་ཐབས་རྫོགས་རིམ་ནི་རང་རིག་པའི་དག་པ་ཡིན་ནོ། ། དེས་ན་སྦྱོང་བྱེད་ལམ་གྱི་དག་པ་གསུམ་ལྡན་ཉམས་སུ་བླངས་པ་ལ་བརྟེན་ནས་སྦྱངས་འབྲས་སྐུ་གསུམ་ཐོབ་པ་ཡིན་ཏེ། དེ་བཞིན་ཉིད་ཀྱི་དག་པ་མཐར་ཕྱིན་པ་ལས་ཆོས་སྐུ་འགྲུབ།
ལྷ་སོ་སོའི་དག་པ་མཐར་ཕྱིན་པ་ལས་གཟུགས་སྐུ་འགྲུབ། རང་རིག་པའི་དག་པ་མཐར་ཕྱིན་པ་ལས་ངོ་བོ་ཉིད་ཀྱི་སྐུ་འགྲུབ་པར་བྱེད་པ་ཡིན་ནོ། ། དེ་ལྟར་ན་དག་པ་དེ་མ་དག་པ་ཞིག་དག་པར་བྱེད་དམ། དག་ཟིན་པ་ཞིག་དག་པར་བྱེད། དང་པོ་ལྟར་ན་སྦྱང་དུ་མི་རུང་ལ། ཕྱི་མ་ལྟར་ན་སྦྱངས་པ་ལ་དགོས་པ་མེད་དམ་སྙམ་ན། རང་བཞིན་གྱིས་དག་ཀྱང་གློ་བུར་དུ་མ་དག་པ་ཞིག་དག་པར་བྱེད་པས་སྐྱོན་གཉིས་ཀ་ལས་གྲོལ་བ་ཡིན་ཏེ། རྒྱུ་རྒྱུད་ཀྱི་ཆོས་རྣམས་རང་བཞིན་གྱིས་རྣམ་པར་དག་ཀྱང་། གློ་བུར་དྲི་མ་དང་བཅས་པའི་དཔེ་ནི་ཆུ་རྙོག་མ་དང་བཅས་པའམ་གསེར་གཡའ་དང་བཅས་པ་ལྟ་བུའོ། ། དེ་ལྟར་ན་སེམས་ལ་དྲི་མ་གློ་བུར་དུ་བྱུང་ན་ཕྱིས་སྦྱོང་བྱེད་ལམ་གྱིས་སྦྱངས་པའི་རྗེས་སུའང་འབྱུང་བར་འགྱུར་ལ།
ལྷན་ཅིག་སྐྱེས་ན་སྦྱང་དུ་མི་རུང་ངམ་སྙམ་ན་སྐྱོན་མེད་དེ། གསེར་དང་ལྷན་ཅིག་སྐྱེས་ཀྱང་གཡའ་སྦྱང་དུ་ཡོད་པ་བཞིན་ནོ། ། དེ་ལྟར་ན་དྲི་མ་སེམས་ཀྱི་རང་བཞིན་ལས་མ་འདས་པས་སེམས་ལས་ལོགས་སུ་སྤང་རྒྱུ་མེད་པ་དང་འགལ་ལོ་སྙམ་ན་མི་འགལ་ཏེ། དྲི་མ་དེ་ཉིད་ཡེ་ཤེས་ཀྱི་ངོ་བོར་གནས་བསྒྱུར་བའི་ཚུལ་གྱིས་སྦྱང་པ་ཡིན་ཏེ། དཔེར་ན་ནམ་མཁའ་ལ་སྤྲིན་དེངས་པས་སྤྲིན་ནམ་མཁའི་རང་བཞིན་དུ་གྱུར་པ་བཞིན་ནོ། ། དེ་ལྟར་ན་ལམ་དུས་ཀྱི་དག་པ་གསུམ་གྱིས་སྦྱང་གཞིའི་གཙོ་བོ་དུག་གསུམ་ཞི་བར་བྱེད་པ་ཡིན་ཏེ། དེ་བཞིན་ཉིད་དུ་དག་པས་གཞི་དུས་སུ་ལྟ་བས་ཀུན་ཏུ་བརྟགས་པའི་དུག་ཞི་བར་བྱེད། ལྷ་སོ་སོའི་དག་པ་བསྐྱེད་རིམ་གྱིས་ཀུན་རྟོག་ཐ་མལ་སྣང་ཞེན་གྱི་དུག་ཞི་བར་བྱེད། རང་རིག་པའི་དག་པ་རྫོགས་རིམ་གྱིས་གྱ་ནོམ་ལྷར་ཞེན་གྱི་དུག་ཞི་བར་བྱེད་པ་ཡིན་ནོ། ། དྲུག་པ་གོ་རིམ་ངེས་པ་ནི་ཀླུ་སྒྲུབ་ཡབ་སྲས་དང་གྲུབ་ཆེན་ཌོམྦྷི་ཧེ་རུ་ཀ་ལ་སོགས་པས་བསྐྱེད་རིམ་ལ་བརྟན་པ་ཐོབ་ནས་རྫོགས་རིམ་སྒོམ་པར་བཞེད།
སངས་རྒྱས་ཡེ་ཤེས་ཞབས་བསྐྱེད་རིམ་ལ་རྫོགས་རིམ་གྱིས་རྒྱས་བཏབ་ནས་སྒོམ་པར་བཞེད། དུས་འཁོར་འབྲོ་ལུགས་པ་རྣམས་ལོ་བཅུ་གཉིས་བསྐྱེད་རིམ་བསྒོམས་ནས་དེ་ནས་རྫོགས་རིམ་སྒོམ་པར་བཞེད། པཎ་གྲུབ་ག་ཡ་དྷཱ་ར་ཐུན་སྟོད་བསྐྱེད་རིམ་སྒོམ། ཐུན་སྨད་ལ་རྫོགས་རིམ་སྒོམ་པར་བཞེད། འཕགས་པ་རིན་པོ་ཆེས་ལས་དང་པོ་པས་བསྐྱེད་རིམ་གཙོ་བོར་སྒོམ་ལ་རྫོགས་རིམ་ཅུང་ཟད་སྒོམ། ཏིང་ངེ་འཛིན་ཅུང་ཟད་བརྟན་ནས་བསྐྱེད་རྫོགས་ཆ་མཉམ་པར་སྒོམ།

ཏིང་ངེ་འཛིན་ཆེར་བརྟན་ནས་བསྐྱེད་རིམ་ཅུང་ཟད་ཙམ་རྟེན་དུ་བྱས་ནས་རྫོགས་རིམ་གཙོ་བོར་སྒོམ་པར་བཞེད་པ་ཡིན་ནོ། ། གཉིས་པ་གཞུང་དོན་ལ་ལྔ་སྟེ། གང་གིས་སྒོམ་པའི་རྟེན་གྱི་གང་ཟག གང་དུ་ཉམས་སུ་ལེན་པའི་གནས། ནམ་གྱི་ཚེ་ཉམས་སུ་ལེན་པའི་དུས། ཇི་ལྟ་བུའི་བསམ་པས་ཉམས་སུ་བླང་བ། དེ་ལྟར་ཉམས་སུ་ལེན་པའི་རྣལ་འབྱོར་དངོས་སོ། ། དང་པོ་ནི། རྡོ་རྗེ་གུར་ལས། སྐྱེས་བུ་ཚུལ་ཁྲིམས་ལྡན་པ་དང་། ། བདེ་གཤེགས་བཀའ་ལས་མི་འདའ་ཞིང་། །
བླ་མ་བསྙེན་བཀུར་སྙིང་རྗེ་ཅན། ། ཞེས་གསུངས་པ་ལྟར་ཕ་རོལ་ཏུ་ཕྱིན་པའི་ཐེག་པས་རྒྱུད་སྦྱངས་པ། ཀྱཻ་རྡོ་རྗེ་མན་ངག་ལུགས་ཀྱི་དཀྱིལ་འཁོར་དུ་དབང་སྐུར་བ་ཐོབ་ཅིང་དམ་ཚིག་དང་སྡོམ་པར་ལྡན་པ། སེམས་ཅན་ཐམས་ཅད་ཀྱི་དོན་དུ་ཀྱཻ་རྡོ་རྗེའི་གོ་འཕང་མྱུར་དུ་ཐོབ་པར་འདོད་པ། བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་ཆོད་པ་ཞིག་དགོས་ཏེ། རྗེ་བཙུན་གྱིས་ཞུས་ལན་གསལ་བར། དེ་ཙམ་གྱིས་ཀྱང་བློ་གྲོས་མ་གང་བའི། ། བློ་ཆེན་སྦྱངས་པ་ཟབ་མོ་དག་ལ་མོས། ། ཞེས་པ་ནས། དེ་ལྟར་སྣོད་དང་ལྡན་པའི་གང་ཟག་ལ། །
བསྐྱེད་རིམ་ལམ་གྱི་ཡན་ལག་བཅས་བསྟན་ནས། ། ཞེས་པའི་བར་གསུངས་པ་དང་། བདེ་མཆོག་ལས། སྔགས་ཀྱི་ལྷ་ནི་ཤེས་ནས་སྒོམ། ། ཞེས་གསུངས་པ་ལྟ་བུའོ། ། གཉིས་པ་ལ་གཉིས་ཏེ་གང་དུ་སྒོམ་པའི་གནས་དངོས་དང་། དེར་སྤྱོད་ལམ་ཇི་ལྟ་བུར་སྒོམ་པའི་ཚུལ་ལོ། ། དང་པོ་ལ་ལས་དང་པོ་པའི་གནས། ཏིང་ངེ་འཛིན་ཅུང་ཟད་བརྟན་པའི་གནས། ཏིང་ངེ་འཛིན་ཆེར་བརྟན་པའི་གནས་དང་གསུམ་མོ། །
དང་པོ་ནི། རྩ་རྒྱུད་ལས། དང་པོར་གོམས་པར་བྱེད་དུས་ཀྱི། ། གནས་ནི་གང་དུ་མངགས་པའི་སེམས། ། གཅིག་ཏུ་མཉམ་གཞག་འགྲུབ་འགྱུར་བ། ། གནས་ནི་བཟང་པོ་ངེས་པར་བརྟག ། རང་གི་ཁྱིམ་དུ། ཞེས་གསུངས་པ་ལྟར་ཆོས་ལྡན་གྱི་རྒྱལ་པོས་བདེ་བར་ས་སྐྱོང་བ། ཏིང་ངེ་འཛིན་གྱི་འགལ་རྐྱེན་ཆུང་ཞིང་མཐུན་རྐྱེན་ཕུན་སུམ་ཚོགས་པ། དབེན་ཞིང་ཡིད་དང་མཐུན་པར་རང་གི་སྒྲུབ་ཁང་དུའོ། །
གཉིས་པ་ནི། དུར་ཁྲོད་ལ་སོགས་པ་ཡིན་ཏེ། དེར་བསྒོམས་པས་རོ་ལ་སོགས་པ་མཐོང་བས་འཆི་བ་མི་རྟག་པ་གསལ་འདེབས་ཤིང་། ལྟ་བ་བདག་མེད་ལ་བོགས་འདོན། མི་མ་ཡིན་དྲག་པོ་རྒྱུ་བས་བརྩོན་འགྲུས་ལ་ཆེད་དུ་བྱ་བ་ཡིན་ཏེ། རྩ་རྒྱུད་ལས། ཤིང་གཅིག་དང་ནི་དུར་ཁྲོད་དང་། ། མ་མོའི་ཁྱིམ་དང་མཚན་མོ་དང་། ། ཡང་ན་དབེན་པའམ་བས་མཐའ་རུ། ། སྒོམ་པ་བཟང་ཞེས་བརྗོད་པར་བྱ། །
ཞེས་གསུངས། གསུམ་པ་ཆེར་ཐོབ་པའི་གནས་ལ་གཉིས་ཏེ་གང་ཟག་གི་ངོས་ནས་བསྟན་པ་དང་། ལྷའི་ངོས་ནས་བསྟན་པའོ། ། དང་པོ་ནི། ཡུལ་སུམ་ཅུ་རྩ་གཉིས། གནས་ཉི་ཤུ་རྩ་བཞི་ལ་སོགས་པ་ཕྱོགས་མེད་དུ་ཉུལ་བའོ། ། གཉིས་པ་ནི། རྡོ་རྗེ་གུར་ལས། སྙིང་རྗེ་ཆེན་པོ་ཀྱེ་རྡོ་རྗེ། ། ང་ནི་དུར་ཁྲོད་ཆུ་འགྲམ་དང་། །
ནགས་ཚལ་སྐྱེ་བོ་མེད་གྲོང་དུ། ། བསྙེན་བཀུར་ཅན་ལ་དངོས་གྲུབ་སྟེར། ། མཚོ་སྐྱེས་རྣམ་པའི་འགྲམ་ཡིད་འོང་། ། སྐུ་གདུང་ཟབ་མོའི་མཆོད་རྟེན་དང་། ། རྐང་འཐུང་རློན་པའི་འོག་ཏུ་ནི། ། ང་ནི་སངས་རྒྱས་དངོས་གྲུབ་སྟེར། ། ཚོང་འདུས་གྲོང་རྡལ་ཉིད་དང་ནི། ། ཚོང་འདུས་རྣམ་པའི་ཁྱིམ་དུ་ནི། ། རྡོ་རྗེ་ཉི་མ་བརྟན་པ་དང་། བསྙེན་བཀུར་ཅན་ལ་དངོས་གྲུབ་སྟེར། །
གླུ་གར་རབ་ཏུ་འཆིང་བ་དང་། ། ཆང་ཚོང་མ་ཡི་ཁྱིམ་དུ་ནི། ། འདི་ལྟར་པདྨ་གར་དབང་ང་། ། བསྙེན་བཀུར་ཅན་ལ་དངོས་གྲུབ་སྟེར། ། རྟག་ཏུ་མགྱོགས་འགྲོ་བཞོན་གྱུར་ཏེ། ། རེས་འགའ་ལམ་དུ་འགྲོ་བ་ན། ། རྟ་ནི་དོན་ཡོད་བརྟན་པ་དང་། ། དངོས་གྲུབ་རྡོ་རྗེ་རྣམས་སྟེར་རོ། ། ཞེས་པའི་བར་གསུངས་པ་ལྟ་བུའོ། ། གཉིས་པ་དེར་སྤྱོད་ལམ་ཇི་ལྟ་བུས་སྒོམ་པའི་ཚུལ་ནི།
སྒྲུབ་ཐབས་རིན་ཆེན་འབར་བ་ལས། བསྐྱེད་པའི་རིམ་ལ་ལེགས་གནས་ཤིང་། ། ས་ཕྱོགས་ཉམས་དགའ་ཡིད་འོང་བ། ། དྲི་ཞིམ་བྱུགས་ཤིང་མེ་ཏོག་དགྲམ། ། བདེ་བའི་སྟན་ལ་དེར་འདུག་སྟེ། ། ཞེས་གསུངས་པ་ལྟར་བསམ་གཏན་གྱི་ཁང་པར་བྱི་དོར་ཆག་ཆག་བྱ། དྲི་ཞིམ་པོ་བྱུགས་ཤིང་མེ་ཏོག་སིལ་མ་དགྲམ། རྡོ་རྗེའི་མཚན་མ་བྲིས་པའི་སྟེང་དུ་རང་ཉིད་ལྷའི་ང་རྒྱལ་དང་ལྡན་པར་གནས་ནས་སྒོམ་ལ་འདུག་སྟངས་ཀྱི་ཁྱད་པར་རྡོ་རྗེ་གུར་ལས། རྡོ་རྗེའི་སྐྱིལ་ཀྲུང་བཅས་ནས་ནི། ། ཞེས་གསུངས་པས་མཚོན་ནས་བསྟན་པས་རྣམ་སྣང་གི་ཆོས་བདུན་དང་ལྡན་པར་འདུག་ཅིང་།
འདིའི་ཐུན་མོང་བའི་དགོས་པ་ས་སྐྱ་པཎྜི་ཏས། ལུས་ཀྱི་འཁྲུལ་འཁོར་རབ་བཅིངས་ན། ། སེམས་ཀྱི་དམིགས་པ་རྩེ་གཅིག་འགྲུབ། ། ཅེས་གསུངས་པ་དང་། ཐུན་མོང་མ་ཡིན་པའི་དགོས་པ་ནི། ཁྲིད་ཀྱི་མན་ངག་གི་སྐབས་སུ་ཤེས་པར་བྱའོ། ། ཁ་ལྟ་ཕྱོགས་ནི། སྤྱིར་ལས་བཞིའི་དབང་དུ་བྱས་ན་ཞི་བ་ཤར། རྒྱས་པ་བྱང་། དབང་ནུབ།
དྲག་པོ་མངོན་སྤྱོད་ལྷོར་ལྟ་བ་ཡིན་ནོ། ། ལྷའི་དབང་དུ་བྱས་ན་བདེ་མཆོག་དང་འཇིགས་བྱེད་སོགས་ལྷོ། དཔལ་མཆོག་ནུབ། རྣམ་སྲས་ལ་སོགས་པ་སྒོམ་པ་བྱང་དུ་བལྟ་བར་བཤད་ཀྱང་། འདིར་ཤར་ལ་བལྟ་སྟེ་ལམ་འདི་གཙོ་བོར་སྡིག་སྒྲིབ་ཞི་བའི་ཕྱིར་ཉམས་སུ་ལེན་པ་ཡིན་པས། ཤར་ནས་ཉི་ཟླ་ལ་སོགས་པ་གཟའ་སྐར་མང་དུ་འཆར་བ་ལྟར་སྒྲུབ་པ་པོའི་རྒྱུད་ལ་རྟོགས་པ་ཁྱད་པར་ཅན་མང་དུ་འཆར་བའི་དགོས་པ་ཡོད་དོ། ། གསུམ་པ་ནམ་གྱི་ཚེ་ཉམས་སུ་ལེན་པའི་དུས་ལ་གསུམ་ལས་དང་པོ་ལས་དང་པོ་པའི་དུས་ནི། རྩ་རྒྱུད་ལས། མཚན་དུས་སུ་ཞེས་པ་ལྟར་མཚན་མོ་སྐྱེ་བོ་རྣམས་ཉལ་བའི་དུས་སུ་ལེན་པ་ཡིན་ཏེ། དུས་དེར་རྣམ་རྟོག་གི་འཕྲོ་འདུ་དང་ཏིང་ངེ་འཛིན་གྱི་འགལ་རྐྱེན་ཉུང་བ་དང་མཐུན་རྐྱེན་མང་བ་ཡིན་ཏེ།
གསང་བ་སྤྱི་རྒྱུད་ལས། ལྷ་ཡང་ཉི་མ་ནུབ་པ་ན། ། ངེས་པར་བྱིན་གྱིས་རླབས་ཀྱི་འདུ། ། ཞེས་དང་། བདེ་མཆོག་རྡོ་རྗེ་མཁའ་འགྲོ་ལས། ཡུལ་འདི་དག་གི་བུ་མོ་གང་། ། སྒྲུབ་པ་པོ་ལ་དངོས་གྲུབ་སྟེར། ། རྟག་ཏུ་མཚན་མོ་འཚམས་པ་དང་། ། རྟག་ཏུ་མཚན་མོ་འདུ་བར་བྱེད། ། ཅེས་གསུངས་པའི་ཕྱིར།
གཉིས་པ་སེམས་ཅུང་ཟད་བརྟན་པའི་དུས་ནི། རྩ་རྒྱུད་ལས། ཐུན་གསུམ་དུ་བྱིན་གྱིས་བརླབས་ཏེ་ཞེས་གསུངས་པ་ལྟར་ཐུན་གསུམ་མམ། རྡོ་རྗེ་གུར་ལས། ཐུན་ཚོད་བཞིར་ནི་བྱིན་གྱིས་བརླབས། ། ཞེས་གསུངས་པ་ལྟར་ཐུན་བཞིའམ། སམྦུ་ཊིར། ཉིན་རེ་བཞིན་ཡང་དུས་དྲུག་ཏུ། ། ཞེས་གསུངས་པ་ལྟར་དུས་དྲུག་ཏུ་སྒོམ་མོ། ། གསུམ་པ་སེམས་ཆེར་བརྟན་པའི་དུས་ནི།
རྩ་རྒྱུད་ལས། རྐང་པ་འཁྲུད་དང་བཟའ་བ་དང་། ། འཐོར་འཐུང་སོ་རྩི་བཟའ་བ་དང་། ། ཙནྡན་གྱིས་ནི་ལག་ཉེད་དང་། ། སྨད་གཡོགས་ཀྱིས་ནི་སྐེད་འགེབས་དང་། ། འབྱུང་དང་སྨྲ་དང་འགྲོ་བ་དང་། ། འདུག་དང་ཁྲོ་དང་དགོད་པ་དང་། ། བཅོམ་ལྡན་འདས་མ་བསྟེན་པ་དང་། ། ཤེས་རབ་བརྟུལ་ཞུགས་ཅན་ཉིད་ཀྱིས། ། རྣལ་འབྱོར་མ་ནི་ངེས་པར་བསྒོམ། །
ཞེས་གསུངས་པ་ལྟར་དུས་ངེས་པ་མེད་པར་བསྒོམ་པ་ཡིན་ནོ། ། བཞི་པ་ཇི་ལྟ་བུའི་བསམ་པས་ཉམས་སུ་ལེན་པ་ནི། སངས་རྒྱས་ཡེ་ཤེས་ཞབས་ཀྱི་སྒྲུབ་ཐབས་ཀུན་བཟང་ལས། དལ་འབྱོར་འདི་ནི་ཤིན་ཏུ་གཡོ་བ་དང་། ། འཇིག་རྟེན་སྐྱེ་བོ་དམ་པ་འཕྲད་རྙེད་དཀའ། ། དེ་བས་ཤེས་རབ་ཐབས་ལ་གཞོལ་བ་ཡིས། ། ཡིད་ལ་བྱེད་པའི་ཐབས་དེ་བསྒྲུབ་པར་བྱ། ། ཞེས་དང་། རྩ་རྒྱུད་ལས། བདག་ཉིད་འགྲུབ་པའི་སེམས་ཀྱིས་ནི། །
ཞེས་དང་། འདི་ཡིས་ལས་རྣམས་ཐམས་ཅད་བྱེད། ། ཅེས་དང་། བསམ་པ་ཐམས་ཅད་སྤངས་ནས་ནི། ། ལྷའི་གཟུགས་སུ་སེམས་པ་ཉིད། ། ཅེས་གསུངས་པ་ལྟར་ཚེ་འདིའི་འཇིག་རྟེན་ཆོས་བརྒྱད་ཀྱི་རྟོག་པ་ལ་སོགས་པ་དགོས་མེད་ཀྱི་སེམས་པ་ཐམས་ཅད་རིང་དུ་དོར། དལ་འབྱོར་རྙེད་དཀའ་ཞིང་། རྙེད་དཀའི་དལ་བ་ཡུན་དུ་མི་གནས་པ་དང་། ལམ་ཕྱིན་ཅི་མ་ལོག་པ་སྟོན་པའི་དགེ་བའི་བཤེས་གཉེན་དང་མཇལ་བ་ཆེས་ཆེར་དཀའ་བའི་ངང་ཚུལ་སེམས་ཏེ། སེམས་ཅན་ཐམས་ཅད་ཀྱི་དོན་དུ་ཚེ་འདིར་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་མྱུར་དུ་ཐོབ་པར་འདོད་པའི་བསམ་པས་ཀུན་ནས་བསླངས་ཏེ།
བར་ཆད་འབྱུང་ངམ་མི་འབྱུང་། འགྲུབ་བམ་མི་འགྲུབ་ལ་སོགས་པའི་ཐེ་ཚོམ་ཡིད་གཉིས་ལོག་ལྟ་ཐམས་ཅད་སྤངས་ནས་སེམས་རྩེ་གཅིག་ཏུ་བསྒོམ་པར་བྱའོ། ། ལྔ་པ་དེ་ལྟར་ཉམས་སུ་ལེན་པའི་རྣལ་འབྱོར་དངོས་ལ་གཉིས་ཏེ་མདོར་བསྟན་པ་དང་། རྒྱས་པར་བཤད་པའོ། ། དང་པོ་ལ་རྗེ་ས་ཆེན་གྱིས་མཉམ་གཞག་དང་རྗེས་སྤྱོད་ཀྱི་བསམ་གཏན་གཉིས་ནང་གསེས་ཀྱིས་ཕྱེ་ནས་རྣལ་འབྱོར་བཅུ་གསུངས་པ་དང་། ཆོས་རྗེ་ས་པཎ་གྱིས་རྩ་སྔགས་ཀྱི་རྣམ་བཤད་ལྟར་སྙིང་པོ་དོན་གསལ་དུ་བསྐྱེད་རིམ་ཆོ་གའི་སྒོ་བརྒྱད། གཙོ་བོ་ཉི་ཤུ་རྩ་བཞི། ཡན་ལག་བཅུ་དྲུག འཆིང་བཞིས་བསྡུས་པར་བཤད་ཀྱང་། འདིར་རྗེ་བཙུན་རིན་པོ་ཆེས་མངོན་པར་རྟོགས་པ་རིན་པོ་ཆེའི་ལྗོན་ཤིང་དུ་དོན་གསུམ་དུ་བསྡུས་ནས་གསུངས་པ་ལྟར་བཤད་ན།
སྔོན་འགྲོའི་ཆོ་ག དངོས་གཞིའི་རྣལ་འབྱོར། རྗེས་རྫོགས་པར་བྱེད་པ་ལམ་གྱི་ཡན་ལག་དང་གསུམ་མོ། ། དང་པོ་ལ་གསུམ་སྟེ་རྒྱས་པ་དང་། འབྲིང་དང་། བསྡུས་པའོ། ། དང་པོ་ནི། རྩ་རྒྱུད་ཀྱི་དགོངས་པ་ཚོགས་ཞིང་མཆོད་པ། གུར་གྱི་དགོངས་པ་ཡན་ལག་བདུན་པ་བྱ་བ། སམྦུ་ཊིའི་དགོངས་པ་རིགས་ལྔའི་སྡོམ་བཟུང་།
རྒྱུད་གསུམ་ཐུན་མོང་གི་དགོངས་པ་ཚད་མེད་བཞི། ཡེ་ཤེས་ཚོགས་བསག སྲུང་བའི་འཁོར་ལོ་བསྒོམ་པའོ། ། གཉིས་པ་ནི། སྔར་གྱི་དེ་ཉིད་ཀྱི་སྟེང་ནས་སྲུང་འཁོར་བསྒོམ་པ་འདོར་བའོ། ། གསུམ་པ་ནི། བསོད་ནམས་ཚོགས་བསག་ཚད་མེད་བཞི་བསྒོམ་པ་ལ་བསྡུས་ནས་ཡེ་ཤེས་ཚོགས་བསག་སྟོང་ཉིད་བསྒོམ་པ་ལ་འཇུག་པའོ། ། གཉིས་པ་དངོས་གཞིའི་རྣལ་འབྱོར་ལ་རྒྱས་འབྲིང་བསྡུས་གསུམ་ལས་དང་པོ་རྒྱས་པ་ལ་གསུམ་སྟེ། རྩ་རྒྱུད་ཀྱི་དགོངས་པ་ཡན་ལག་བཞིས་འཆིང་བ། གུར་གྱི་དགོངས་པ་ཡན་ལག་དྲུག་གིས་བཅིངས་པ།
སམྦུ་ཊིའི་དགོངས་པ་ཏིང་ངེ་འཛིན་གསུམ་གྱིས་བཅིངས་པའོ། ། གཉིས་པ་འབྲིང་པོ་ནི། ཡན་ལག་བཞིས་བཅིངས་ནས་མཆོད་བསྟོད་མི་བྱེད་པར་བཟླས་པ་ལ་འཇུག་པའོ། ། གསུམ་པ་བསྡུས་པ་ལ་གཉིས་ཏེ། བསྡུས་པའི་རྒྱས་པ་དང་། བསྡུས་པའི་བསྡུས་པའོ། ། དང་པོ་ནི། དམ་ཚིག་སེམས་དཔའི་རིགས་བདག་རང་ཆས་སུ་བསྐྱེད་ནས་སྐྱེ་མཆེད་བྱིན་རླབས་མི་བྱེད་པར་གནས་གསུམ་བྱིན་གྱིས་བརླབས་ནས་ཡེ་ཤེས་པ་དངོས་སུ་གཞུག་པའོ། ། གཉིས་པ་ནི། དམ་ཚིག་སེམས་དཔའ་རིགས་བདག་རང་ཆས་ཅན་དུ་བསྐྱེད་པ་ཙམ་མོ། །
གསུམ་པ་རྗེས་རྫོགས་པར་བྱེད་པ་ལམ་གྱི་ཡན་ལག་ལ་རྒྱས་འབྲིང་བསྡུས་གསུམ་ལས་དང་པོ་ནི། མཉམ་པར་མ་བཞག་པའི་རྣལ་འབྱོར་བརྒྱད་ཚང་བར་ཉམས་སུ་ལེན་པའོ། ། གཉིས་པ་ནི། སྔར་གྱི་དེ་ཉིད་ཀྱི་སྟེང་ནས་ཁྲུས་དང་རྗེས་ཆགས་ཀྱི་རྣལ་འབྱོར་དོར་བའོ། ། གསུམ་པ་ནི། སྤྱོད་ལམ་གྱི་རྣལ་འབྱོར་ཙམ་ལ་བསྡུས་པའོ། ། གཉིས་པ་རྒྱས་པར་བཤད་པ་ནི། རྗེ་ས་ཆེན་གྱིས་མངོན་རྟོགས་ཚིགས་བཅད་མར། དེ་ལ་མངོན་རྟོགས་རྣམ་གཉིས་ཏེ། ། མཉམ་པར་བཞག་པའི་རྣལ་འབྱོར་དང་། །
མཉམ་པར་མ་བཞག་རྣལ་འབྱོར་རོ། ། མཉམ་བཞག་བསྐྱེད་རྫོགས་རྣམ་གཉིས་དང་། ། མ་བཞག་རྣམ་པ་བརྒྱད་ཡིན་ཏེ། ། ཉལ་དང་ལྡང་དང་བཟླས་པ་དང་། ། ཁྲུས་དང་ཁ་ཟས་གཏོར་མ་དང་། ། སྤྱོད་ལམ་རྗེས་ཆགས་རྣལ་འབྱོར་བརྒྱད། ། ཅེས་གསུངས་པ་ལྟར་བཤད་ན་འདི་ལ་དོན་གཉིས་ཏེ། མཉམ་པར་བཞག་པའི་རྣལ་འབྱོར་དང་། མཉམ་པར་མ་བཞག་པའི་རྣལ་འབྱོར་རོ། ། དང་པོ་ལ་གཉིས་ཏེ་བསྐྱེད་པའི་རིམ་པ་དང་།
རྫོགས་པའི་རིམ་པའོ། ། དང་པོ་ལ་གཉིས་ཏེ། སྔོན་འགྲོ་དང་། དངོས་གཞིའོ། ། སྔོན་འགྲོ་ལ་གཉིས་ཏེ། ཐུན་མོང་གི་སྔོན་འགྲོ་དང་། ཁྱད་པར་གྱི་སྔོན་འགྲོའོ། ། དང་པོ་ལ་གསུམ་སྟེ། ཐོག་མར་སྔོན་དུ་འགྲོ་བ་བྱ་དགོས་པའི་རྒྱུ་མཚན། ཇི་ལྟར་བྱ་བའི་ཚུལ།
དེ་ལྟར་བྱས་པའི་དགོས་པའོ། ། དང་པོ་ནི། སློབ་དཔོན་འཇམ་དཔལ་གྲགས་པས་རྩ་སྔགས་ཀྱི་བཤད་པ་སྙིང་པོ་རྒྱན་ལས། སྡོམ་གསུམ་ཆོ་ག་མི་ལྡན་པར། ། སྔགས་པའི་བདག་ཉིད་མི་འགྱུར་ཏེ། ། ཞེས་པ་དང་། དང་པོ་སྐྱབས་འགྲོ་ནས་བརྩམས་ཏེ། ། སྡོམ་གསུམ་ཆོ་ག་རབ་ཏུ་བརྟག ། ཅེས་གསུངས་པ་ལྟར་སྒྲུབ་པ་པོའི་རྒྱུད་དམ་ཚིག་དང་སྡོམ་པར་མི་ལྡན་པར་བསྐྱེད་རྫོགས་ཀྱི་ལམ་ཇི་ཙམ་ཉམས་སུ་བླངས་ཀྱང་ཡེ་ཤེས་མི་སྐྱེ་བས། རྒྱུད་སྡོམ་པ་གསུམ་དང་ལྡན་པ་ནི་མི་དགོས་ཁ་མེད་ཀྱི་ལམ་གྱི་གཞི་ཆེན་པོ་ཡིན་ནོ། །
དེ་ལྟར་ན་སྡོམ་པ་གསུམ་དང་ལྡན་པའི་གང་ཟག་དེས་བསྐྱེད་རྫོགས་ཀྱི་ལམ་ཉམས་སུ་ལེན་པའི་ཚེ་རང་རྒྱུད་ཀྱི་སྡོམ་པ་གསུམ་གྱི་ཉེས་སྐྱོན་ཐམས་ཅད་འདག་པར་བྱ་དགོས་ལ། ཉེས་པ་ཆེན་པོ་རྣམས་ནི་སླར་སྡོམ་པ་བླང་ཞིང་ཕྱིར་བཅོས་པའི་སྒོ་ནས་སྦྱོང་། ཐུན་བར་གྱི་ཉེས་པ་ཕྲ་མོ་རྣམས་ནི་སྔོན་འགྲོ་འདི་གསུམ་གྱིས་སྦྱོང་བ་ཡིན་ཏེ། དེ་ཡང་སོ་ཐར་གྱི་སྡོམ་པ་ཡར་ལྡན་དུ་བྱ་བའི་ཕྱིར་སྐབས་སུ་འགྲོ་བ་དང་། བྱང་ཆུབ་སེམས་དཔའི་སྡོམ་པ་ཡར་ལྡན་དུ་བྱ་བའི་ཕྱིར་སེམས་བསྐྱེད་པ་དང་། སྔགས་ཀྱི་ཐུན་བར་གྱི་ཉེས་པ་ཕྲ་མོ་རྣམས་སྦྱོང་ཞིང་བྱིན་གྱིས་བརླབ་པ་དང་། ལྟུང་བ་ཆེན་པོ་རྣམས་ཕྱིར་མི་འཕེལ་བར་བྱ་བ་རྡོ་རྗེ་སེམས་དཔའི་སྒོམ་བཟླས་ཉམས་སུ་ལེན་པ་ཡིན་ནོ། ། གཉིས་པ་ཇི་ལྟར་བྱ་བའི་ཚུལ་ལ་གསུམ་སྟེ། སྐྱབས་འགྲོའི་རྣལ་འབྱོར། སེམས་བསྐྱེད་ཀྱི་རྣལ་འབྱོར།
རྡོ་རྗེ་སེམས་དཔའི་རྣལ་འབྱོར་རོ། ། དང་པོ་ལ་གསུམ་སྟེ། རྒྱུད་རྒྱ་གཞུང་ལས་གསུངས་པའི་ཚུལ། ཉམས་སུ་ལེན་པའི་ཚུལ་དངོས་བཤད་པ། བྱེ་བྲག་ཏུ་སྦྱང་གཞི་སྦྱོང་བྱེད་ངོ་སྤྲོད་ཚུལ་ལོ། ། དང་པོ་ནི། རྡོ་རྗེ་གུར་ལས། དཀོན་མཆོག་གསུམ་ལ་བདག་སྐྱབས་མཆི། ། ཞེས་དང་། སམྦུ་ཊི་ལས།
སྐྱབས་སུ་འགྲོ་བའི་རིམ་པ་ཡིས། ། ཤིན་ཏུ་ལེགས་པར་སྦྱངས་ནས་ནི། ། ཞེས་དང་། རྣལ་འབྱོར་དབང་ཕྱུག་གིས་སྤྲོས་མེད་རྡོ་རྗེའི་ཚིག་རྐང་ལས། དཀོན་མཆོག་གསུམ་དང་བླ་མ་ལ། ། བསམ་པ་ཐག་པས་སྐྱབས་སུ་སོང་། ། ཞེས་གསུངས་སོ། ། གཉིས་པ་ཉམས་སུ་ལེན་པའི་ཚུལ་དངོས་བཤད་པ་ལ་བདུན་ཏེ། གང་གིས་སྐྱབས་སུ་འགྲོ་བའི་རྟེན་གྱི་གང་ཟག་ངོས་བཟུང་བ། རྒྱུ་གང་གིས་སྐྱབས་སུ་འགྲོ་བ།
དུས་ནམ་གྱི་བར་དུ་སྐྱབས་སུ་འགྲོ་བ། ཡུལ་གང་ལ་སྐྱབས་སུ་འགྲོ་བ། ཚུལ་ཇི་ལྟར་སྐྱབས་སུ་འགྲོ་བ། ཆེད་དུ་བྱ་བ་གང་གི་ཕྱིར་དུ་སྐྱབས་སུ་འགྲོ་བ། མཐར་དངོས་གྲུབ་བླང་བའོ། ། དང་པོ་ནི། ནམ་མཁའ་དང་མཉམ་པའི་སེམས་ཅན་ཐམས་ཅད་དང་རང་ཉིད་དོ། ། གཉིས་པ་ལ་གསུམ་སྟེ། འཇིགས་པ་དང་། དད་པ་དང་།
སྙིང་རྗེའོ། ། དང་པོ་ལ་གསུམ་སྟེ། འཁོར་བའི་སྡུག་བསྔལ་གྱིས་འཇིགས་པ། རང་དོན་ཡིད་བྱེད་ཀྱིས་འཇིགས་པ། ཐ་མལ་སྣང་ཞེན་གྱིས་འཇིགས་པའོ། ། གཉིས་པ་དད་པ་ནི་སྐྱབས་ཡུལ་དེ་རྣམས་ཀྱིས་སེམས་ཅན་ཐམས་ཅད་སྡུག་བསྔལ་གྱིས་གཟིར་བའི་གནས་ཚུལ་དང་དེ་ལས་སྐྱོབ་པའི་ཐབས་མཁྱེན་པས་མཁྱེན་པའི་ཡོན་ཏན། བསྐྱབ་པར་བཞེད་པའི་ཐུགས་རྗེ། སྐྱོབ་པར་ནུས་པའི་ནུས་མཐུ་གསུམ་མཐོང་ནས་དད་པའོ། ། གསུམ་པ་སྙིང་རྗེ་ནི། སེམས་ཅན་ཐམས་ཅད་འབྲས་བུ་སྡུག་བསྔལ་གྱིས་གཟིར་བ་དང་།
སྡུག་བསྔལ་གྱི་རྒྱུ་ལ་གནས་པ་ལ་མི་བཟོད་པའི་སྙིང་བརྩེ་བའོ། ། གསུམ་པ་ནི། ཇི་སྲིད་རྡོ་རྗེ་འཛིན་པའི་གོ་འཕང་མ་ཐོབ་བར་དུའོ། ། བཞི་པ་ཡུལ་ནི། རྩ་བརྒྱུད་བླ་མ་དང་སངས་རྒྱས་ཐམས་ཅད་ཀྱི་ངོ་བོ་གཙོ་བོ་ཧེ་རུ་ཀ་ཡབ་ཡུམ་གྱི་རྣམ་པ་ནི་བླ་མ་དང་སངས་རྒྱས་དཀོན་མཆོག་ཡིན། དེ་དག་གི་ཐུགས་རྒྱུད་ལ་བཞུགས་པའི་བདེ་སྟོང་གི་ཡེ་ཤེས་གསུང་རབ་པོ་ཏི་བརྩེགས་པའི་རྣམ་པར་ཤར་བ་གཙོ་བོ་དང་བཻཏྟ་ལིའི་བར་ན་བཞུགས་པ་ནི་ཆོས་དཀོན་མཆོག་ཡིན། རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུ། རྣལ་འབྱོར་མ་རི་རབ་ཀྱི་རྡུལ་དང་མཉམ་པ། གཞན་ཡང་སྔགས་ཀྱི་ལམ་ལ་ཞུགས་པའི་ཕྱིར་མི་ལྡོག་པའི་རྟགས་ཐོབ་པ་ཡན་ཆད་ཀྱི་རིག་པ་འཛིན་པའི་ངོ་བོ་ལྷ་མོ་བརྒྱད་ནི་དགེ་འདུན་དཀོན་མཆོག་ཡིན་ནོ། ། ལྔ་པ་ཚུལ་ཇི་ལྟ་བུས་སྐྱབས་སུ་འགྲོ་བ་ནི།
རྩ་བརྒྱུད་ཀྱི་བླ་མ་ལ་འདྲེན་པ། སངས་རྒྱས་ལ་སྟོན་པ། ཆོས་ལ་ལམ་དངོས། དགེ་འདུན་ལ་ལམ་སྒྲུབ་པའི་གྲོགས་ཞུས་ནས་མཐོ་གཏོང་དམའ་གཏོང་ཅི་མཛད་ཁྱེད་ཤེས་ཀྱི་ཚུལ་དུ་སྐྱབས་སུ་འགྲོ་བའོ། དྲུག་པ་ཆེད་དུ་བྱ་བ་གང་གི་ཕྱིར་དུ་སྐྱབས་སུ་འགྲོ་བ་ནི། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་འདོད་པའོ། ། བདུན་པ་མཐར་དངོས་གྲུབ་བླང་བ་ནི། བླ་མ་དང་དཀོན་མཆོག་རིན་པོ་ཆེ་སོགས་སྐྱབས་གསོལ་དཀྱུས་བཞིན་བརྗོད་པས། དགེ་འདུན་དཀོན་མཆོག་གི་ངོ་བོ་ལྷ་མོ་བརྒྱད་འོད་ཟེར་དཀར་པོར་ཞུ་ནས་སྤྱི་བོ་ནས་ཐིམ་པས་ལུས་ཀྱི་སྡིག་སྒྲིབ་ཐམས་ཅད་དག་པར་བྱས། ཆོས་དཀོན་མཆོག་གི་ངོ་བོ་གསུང་རབ་པོ་ཏི་རྣམས་འོད་ཟེར་དམར་པོར་ཞུ་ནས་མགྲིན་པར་ཐིམ་པས་ངག་གི་སྡིག་སྒྲིབ་ཐམས་ཅད་དག་པར་བྱས།
བླ་མ་དང་སངས་རྒྱས་དཀོན་མཆོག་གི་ངོ་བོ་གཙོ་བོ་ཡབ་ཡུམ་འོད་ཟེར་སྔོན་པོར་ཞུ་ནས་སྙིང་ཁར་ཐིམ་པས་ཡིད་ཀྱི་སྒྲིབ་པ་བག་ཆགས་དང་བཅས་པ་དག་པར་བྱས་ནས་རྡོ་རྗེ་གསུམ་མམ་བཞིའི་གོ་འཕང་ཐོབ་པར་བསམ་པ་ཡིན་ཏེ། རྣལ་འབྱོར་དབང་ཕྱུག་གི་སྤྲོས་མེད་རྡོ་རྗེ་ཚིག་རྐང་ལས། ལུས་ངག་ཡིད་ཀྱི་སྒྲིབ་པ་གང་། ། བག་ལ་ཉལ་དང་བཅས་པ་གྲོལ། ། སྐུ་གསུང་ཐུགས་དང་ཡེ་ཤེས་ཀྱི། ། རྡོ་རྗེ་རྣམས་དང་དབྱེར་མེད་གྱུར། ། ཅེས་གསུངས་པའི་དོན་ཡིན་ནོ། ། གསུམ་པ་བྱེ་བྲག་ཏུ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། འདིའི་སྐབས་ཀྱི་སྦྱང་གཞི་ནི། སྤྱིར་མ་དག་པའི་སྣང་བ་ཐམས་ཅད།
ཁྱད་པར་འཇིག་རྟེན་གྱི་དཔོན་པོ། ལྷ་ཀླུ་བདུད་བཙན་མཐུ་བོ་ཆེ་དང་ཚངས་པ་དབང་ཕྱུག་ལ་སོགས་པ་སྐྱབས་སུ་འགྲོ་བར་མི་འོས་པ་ལ་སྐྱབས་སུ་སོང་བ་དང་། བླ་མ་དཀོན་མཆོག་གསུམ་ལ་སོགས་པའི་སྐྱབས་སུ་འགྲོ་བར་འོས་པའི་ཡུལ་ལ་སྐྱབས་སུ་མ་སོང་ཞིང་མ་དད་པ་དང་མ་གུས་པ་བགྱིས་པ་ལ་སོགས་པའི་སེམས་སྣང་བག་ཆགས་དང་བཅས་པ་ནི་སྦྱང་གཞི་ཡིན་ལ། སྐྱབས་སུ་འགྲོ་བ་ནི་སྦྱོང་བྱེད་ཀྱི་ལམ། དེ་གཉིས་དབྱེར་མེད་དུ་ཉམས་སུ་ལེན་པ་ནི་སྐྱབས་འགྲོ་འཁོར་འདས་དབྱེར་མེད་ཡིན་ལ། དེའི་དོན་སྦྱང་གཞི་དེ་དག་སྐྱབས་འགྲོ་བྱེད་མཁན་སྒྲུབ་པ་པོ་རང་ཉིད་ཀྱི་རྒྱུད་སེམས་ཉིད་སྐད་ཅིག་མ་གཅིག་གི་རྣམ་འཕྲུལ་དུ་ཤེས་པར་བྱས། དེ་ཉིད་གསལ་རིག་ཙམ་དུ་གཏན་ལ་ཕབ་ནས་དེ་ཉིད་ཀྱི་ངོ་བོ་ཅིར་ཡང་མ་གྲུབ་པའི་སྟོང་པ་ཉིད་དུ་སྒོམ་པ་དེའི་ངང་ལས་མ་གཡོས་བཞིན་དུ་རིག་པ་མདངས་འགག་མེད་དུ་སྐྱབས་སུ་འགྲོ་བའི་ཡུལ། སྐྱབས་སུ་འགྲོ་བ་པོ། སྐྱབས་སུ་འགྲོ་བའི་ཚུལ་རྣམས་གསལ་བཏབ་སྟེ་ཟུང་འཇུག་ཏུ་ཉམས་སུ་ལེན་པ་ཡིན་ཏེ། རྩ་རྒྱུད་ལས།
སྐྱེ་བོ་མི་ཟད་པ་ཡི་ལས། ། གང་དང་གང་གིས་འཆིང་འགྱུར་ལ། ། ཞེས་སོགས་དང་། རྣམ་རྟོག་ཉིད་ཀྱིས་རྣམ་རྟོག་དང་། ། སྲིད་པ་ཉིད་ཀྱི་སྲིད་པ་དག ། ཅེས་དང་། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པ་ཉིད། ། ཅེས་དང་། རྣལ་འབྱོར་དབང་ཕྱུག་བིརྺ་པའི་མན་ངག་ལས།
སྐྱོན་ཡོན་ཏན་དུ་བླང་བའི་གདམ་ངག བར་ཆད་དངོས་གྲུབ་ཏུ་ལེན་པའི་གདམ་ངག ཅེས་གསུངས་པའི་དོན་ཡིན་ནོ། ། གཉིས་པ་སེམས་བསྐྱེད་ཀྱི་རྣལ་འབྱོར་ལ་གསུམ་སྟེ། རྒྱུད་རྒྱ་གཞུང་ནས་བཤད་ཚུལ། ཉམས་སུ་ལེན་པའི་ཚུལ་དངོས། བྱེ་བྲག་ཏུ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ལོ། ། དང་པོ་ནི། རྩ་རྒྱུད་ལས། བྱང་ཆུབ་སེམས་ཀྱིས་རྣམ་པར་སྦྱང་། །
ཞེས་དང་། སྙིང་རྗེས་སེམས་ཅན་དོན་གྱི་ཕྱིར། ། རྟག་ཏུ་སྙིང་རྗེ་ལྟུང་བར་བྱ། ། ཞེས་དང་། རྡོ་རྗེ་གུར་ལས། བདག་གིས་བྱང་ཆུབ་ཐོབ་ཕྱིར་དང་། ། གང་ཕྱིར་གཞན་དག་བསྒྲལ་བའི་ཕྱིར། ། བྱང་ཆུབ་ཏུ་ནི་སེམས་བསྐྱེད་པ། ། དེ་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པ་ཡིན། །
ཞེས་དང་། སམྦུ་ཊི་ལས། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཞེས་དང་། སྒྲུབ་ཐབས་རིན་ཆེན་འབར་བ་ལས། དེ་ནས་རྫོགས་པའི་བྱང་ཆུབ་སེམས། ། མ་བསྐྱེད་པ་རྣམས་བསྐྱེད་བྱ་ཞིང་། ། བསྐྱེད་པ་སླར་ཡང་དྲན་དུ་གཞུག ། ཅེས་གསུངས་པས་སོ། །
གཉིས་པ་ཉམས་སུ་ལེན་པའི་ཚུལ་དངོས་ནི། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱིས་རང་གི་ཕ་མ་མ་བྱས་པ་མེད་ཅིང་། དེ་ཡང་ལན་གཅིག་མིན་པར་ལན་གྲངས་བསམ་གྱིས་མི་ཁྱབ་པར་བྱས་ཤིང་། ཕ་མ་ནམ་བྱས་རེས་ཀྱིས་ཕན་བཏགས་པའི་དྲིན་ཅན་ཤ་སྟག་ཡིན་པས་འདི་རྣམས་འཁོར་བའི་རྒྱ་མཚོ་མཐའ་ཡས་པའི་སྡུག་བསྔལ་གྱིས་གཟིར་བ་སྙིང་རྗེ་སྙམ་པ་ཡང་ཡང་དུ་བསྒོམ་པའོ། ། འདི་ལྟ་བུ་སྔོན་དུ་མ་སོང་ན་སེམས་བསྐྱེད་རྣལ་མ་མི་སྐྱེ་སྟེ། དེ་ཡི་རྩ་བ་སྙིང་རྗེར་འདོད། ། ཅེས་གསུངས་པའོ། ། དེས་ན་རྒྱུ་སྙིང་རྗེ་ཆེན་པོ་སྔོན་དུ་སོང་ནས་འབྲས་བུ་སེམས་བསྐྱེད་པ་དངོས་ནི། བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་འཐོབ་པར་བྱ། ཐོབ་ནས་ཀྱང་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ནས་སངས་རྒྱས་ཀྱི་ས་ལ་དགོད་པར་བྱ།
དེའི་ཕྱིར་དུ་འདི་ལྟ་བུའི་ལམ་ཟབ་མོ་ཉམས་སུ་བླང་བར་བགྱིའོ་སྙམ་དུ་བསྒོམ་མོ། ། དེའི་དང་པོ་སྨོན་པ་སེམས་བསྐྱེད། ཕྱི་མ་འཇུག་པ་སེམས་བསྐྱེད་ཡིན་ལ། དེ་ཡང་ཀུན་རྫོབ་བྱང་ཆུབ་ཀྱི་སེམས་ཐམས་ཅད་སྨོན་འཇུག་གཉིས་སུ་འདུས་པ་ཡིན་ཏེ། སྤྱོད་འཇུག་ལས། བྱང་ཆུབ་སེམས་ནི་མདོར་བསྡུ་ན། ། རྣམ་པ་གཉིས་སུ་ཤེས་བྱ་སྟེ། ། བྱང་ཆུབ་སྨོན་པའི་སེམས་དང་ནི། ། བྱང་ཆུབ་འཇུག་པ་ཉིད་ཡིན་ནོ། ། ཞེས་གསུངས་པའི་ཕྱིར་རོ། །
འདིའི་སྐབས་ཀྱི་ངག་འདོན་གྱི་རིམ་པ་རྒྱས་འབྲིང་བསྡུས་གསུམ་ལས། དང་པོ་ནི། ཁ་ཆེ་པཎྜི་ཏས་མཛད་པའི་སེམས་བསྐྱེད་ཀྱི་ཆོ་ག་ལས་འབྱུང་བ་འགྲོ་རྣམས་བསྒྲལ་འདོད་མ་དང་། གཉིས་པ་ནི། ཆོས་བཞི་སྟོན་པའི་མདོའི་དགོངས་པ་ཇོ་བོ་རྗེས་མཛད་པའི་སངས་རྒྱས་ཆོས་ཚོགས་མ་དང་། གསུམ་པ་ནི། རྗེ་བཙུན་རིན་པོ་ཆེས་བདག་གི་སེམས་ཅན་ཐམས་ཅད་ཀྱི་དོན་དུ་སྙིང་པོ་ཀྱཻ་རྡོ་རྗེའི་གོ་འཕང་འཐོབ་པར་བྱ། དེའི་ཆེད་དུ་ཀྱཻ་རྡོ་རྗེའི་ལམ་ཟབ་མོ་ཉམས་སུ་བླང་བར་བགྱིའོ། ཞེས་གསུངས་པ་དང་གསུམ་ལས། དང་པོ་གཉིས་ནི།
སྐྱབས་འགྲོ་སེམས་བསྐྱེད་འབྲེལ་བའི་དབང་དུ་བྱས་པ་ཡིན་ལ། ཕྱི་མ་ནི་སྐྱབས་འགྲོ་སྔོན་དུ་སོང་ནས་སེམས་བསྐྱེད་ཁོ་ན་ལེན་པ་ལ་ཚིག་གཙང་ཞིང་བླ་མ་གོང་མ་རྣམས་ཀྱིས་ཕྱག་ལེན་ཡང་མཛད་པས་ཕྱི་མ་འདི་གཙོ་བོར་གཟུང་ངོ་། ། གསུམ་པ་བྱེ་བྲག་ཏུ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། འདིའི་སྐབས་ཀྱི་སྤྱིར་བཏང་གི་སྦྱང་གཞི་ནི་སྔར་དང་འདྲ་ལ། ཁྱད་པར་གྱི་སྦྱང་གཞི་ནི་ཚེ་ཐོག་མ་མེད་པ་ནས་གཞན་ལ་བསམ་ངན་བསྒོམས་པ་དང་། སེམས་བསྐྱེད་པར་མི་འོས་པ་བསྐྱེད་པ་དང་། བསྐྱེད་པར་འོས་པ་མ་བསྐྱེད་པ་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་ནི་སྦྱང་གཞི་འཁོར་བ་ཡིན་ལ། སེམས་བསྐྱེད་ཀྱི་རྣལ་འབྱོར་ནི་སྦྱོང་བྱེད་མྱ་ངན་ལས་འདས་པ་ཡིན་ཅིང་། དེ་གཉིས་དབྱེར་མེད་ཟུང་འཇུག་ཏུ་ཉམས་སུ་ལེན་པ་ནི་སེམས་བསྐྱེད་འཁོར་འདས་དབྱེར་མེད་ཡིན་ནོ། ། གསུམ་པ་རྡོ་རྗེ་སེམས་དཔའི་རྣལ་འབྱོར་ལ་བཞི་སྟེ།
ལྷ་སྒོམ་པ། སྔགས་བཟླས་བ། བཤགས་སྡོམ་བྱ་བ། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ལོ། ། དང་པོ་ལ་གསུམ་སྟེ། བསྒོམ་བྱའི་ལྷ་རྒྱུད་ལས་བསྟན་ཚུལ། བསྟན་པའི་ལྷ་གནས་གང་དུ་སྒོམ་པ། དེར་བསྒོམས་ནས་སྡིག་སྒྲིབ་སྦྱོང་ཚུལ་ལོ། ། དང་པོ་ནི། ངེས་པར་བརྗོད་པའི་རྒྱུད་བླ་མའམ་ཨ་བྷི་དྷ་ནར་གྲགས་པའི་རྒྱུད་ལས།
རྡོ་རྗེ་སེམས་དཔའ་བདེ་བ་ཆེ། ། ཞེས་དང་། ཟླ་བའི་འོད་དང་འདྲ་བའི་མདོག ། ཞེས་དང་། རྡོ་རྗེ་དྲིལ་བུ་དཀུར་བརྟེན་པ། ། ཅེས་དང་། སྣ་ཚོགས་པདྨའི་གདན་ལ་བཞུགས། ། ཟླ་བ་ཉི་མའི་དབུས་གནས་པ། ། རྡོ་རྗེ་སྐྱིལ་ཀྲུང་དག་ཏུ་བཞུགས། ། ཐམས་ཅད་རལ་པའི་ཅོད་པན་ཅན། །
ཐོད་པའི་ཕྲེང་བ་དེ་བཞིན་ནོ། ། ཐམས་ཅད་ཕྱག་རྒྱ་དྲུག་གིས་བརྒྱན། ། ཞེས་དང་། འཁོར་ལོ་བསྒྱུར་དྲུག་ལྷན་ཅིག་ཏུ། ། མཁའ་འགྲོ་མཁའ་འགྲོ་མ་འདས་བྱ། ། ཞེས་པ་རྣམས་ཀྱིས་བསྟན་པའི་རྡོ་རྗེ་སེམས་དཔའ་ཧེ་རུ་ཀ་ཡབ་ཡུམ་སྒོམ་པའོ། ། གཉིས་པ་ནི། ཁ་ཅིག་རང་ཉིད་རྡོ་རྗེ་སེམས་དཔའ་རུ་བསྒོམ་པ་དང་། སྤྱི་བོར་སྒོམ་པ་དང་། ཁ་ཅིག་སྙིང་གར་སྒོམ་པར་བཞེད་ཀྱང་འདིར།
ཨ་བྷི་དྷ་ན་ལས། ཕྱི་དང་ནང་གི་ཆུ་ཁྲུས་བྱ། ། ཞེས་དང་། རྣལ་འབྱོར་མ་ཡི་དབང་ཡང་བསྐུར། ། ཞེས་གསུངས་པའི་དོན་སྤྱི་བོར་བསྒོམ་པར་བཞེད། གསུམ་པ་ནི་ཨ་བྷི་དྷ་ན་ལས། མཁའ་འགྲོ་སངས་རྒྱས་དེ་བཞིན་གཤེགས། ། ཐམས་ཅད་སྙིང་ཁར་བརྟན་བྱས་ཏེ། ། བསྒོམས་ལ་ཐམས་ཅད་བརྟན་པར་འགྱུར། ། ཞེས་གསུངས་པ་ལྟར་རྡོ་རྗེ་སེམས་དཔའི་ཐུགས་ཀའི་ཧཱུྃ་ལས་འོད་ཟེར་འཕྲོས།
ཕྱོགས་བཅུའི་གདན་གསུམ་ཚང་བའི་དཀྱིལ་འཁོར་པ་ཐམས་ཅད་སྤྱན་དྲངས་ཤིང་། འདྲེན་ཚུལ་ལ་ལྷའི་རྣམ་པར་སྤྱན་འདྲེན་པ་དང་། ཡིག་འབྲུའི་རྣམ་པར་སྤྱན་འདྲེན་པ་དང་། བདུད་རྩིའི་རྣམ་པར་སྤྱན་འདྲེན་པ་དང་གསུམ་ལས་འདིར་ཕྱི་མའི་དབང་དུ་བྱས་ཏེ། དེ་ཡང་བདུད་རྩི་ཁ་དོག་དཀར་པོ་ལ་དམར་བའི་མདངས་ཆགས་པ་སྤྱན་དྲངས། ཧེ་རུ་ཀ་ཡབ་ཡུམ་གྱི་སྐུ་ཟག་མེད་ཀྱི་བདུད་རྩིས་གང་བར་བསྒོམ། བདུད་རྩི་འབབ་ཚུལ་ལ་ཁ་ཅིག་ཧེ་རུ་ཀ་ཡབ་ཡུམ་གྱི་བ་སྤུའི་བུ་ག་ནས་འབབ་པར་བཞེད། ཁ་ཅིག་རྡོ་རྗེ་སེམས་དཔའི་ཞབས་གཡས་པའི་མཐེ་བོང་ལས་འབབ་པར་བཞེད་ཀྱང་། འདིར་ཨ་བྷི་དྷ་ན་ལས། ཕྱི་དང་ནང་གི་ཆུ་ཁྲུས་བྱ། །
ཞེས་དང་། རྣལ་འབྱོར་མ་ཡི་དབང་ཡང་བསྐུར། ། ཅེས་པའི་དོན་ཡབ་ཡུམ་གྱི་སྦྱོར་མཚམས་ནས་འབབ་པར་བཞེད། བབས་ནས་སྡིག་སྒྲིབ་སྦྱོང་ཚུལ་ལ་ཐུན་མོང་དང་། ཐུན་མོང་མ་ཡིན་པ་གཉིས་ལས། དང་པོ་ནི། སྒྲུབ་ཐབས་ཀྱི་དཀྱུས་ན་བཞུགས་པ་བཞིན་ནོ། ། གཉིས་པ་ནི། ཨ་བྷི་དྷ་ན་ལས། དུས་བཞི་དག་གི་རིམ་པ་ཡིས། །
རྣལ་འབྱོར་མ་ཡི་དབང་ཡང་བསྐུར། ། ཞེས་གསུངས་པ་ལྟར་རྩ་འཁོར་ལོའི་གནས་སུ་བདུད་རྩི་བྱོན་པས་དབང་བཞི་ཐོབ་པར་བསྒོམ་པའོ། ། གཉིས་པ་སྔགས་བཟླས་པ་ལ་ལྔ་སྟེ་བཟླ་བའི་དུས། བཟླས་པའི་གྲངས། བཟླས་པའི་དགོས་པ། དཔའ་བོ་དང་རྣལ་འབྱོར་མ་ཐམས་ཅད་ཀྱི་སྙིང་བོ་ཡིན་ཚུལ། བཟླ་བྱའི་སྔགས་ཀྱི་དོན་དངོས་བཤད་པའོ། ། དང་པོ་ནི། ཨ་བྷི་དྷ་ན་ལས། ཐོག་མ་བར་དང་ཐ་མར་ནི། །
དཔའ་བོ་དང་ནི་རྣལ་འབྱོར་མའི། ། འཁོར་ལོ་དག་ནི་བརྟན་བྱའི་ཕྱིར། ། ཡི་གེ་བརྒྱ་པའི་གསང་སྔགས་བཟླ། ། ཞེས་གསུངས་པ་ལྟར་ཐོག་མར་རྒྱུད་སྦྱང་བའི་ཕྱིར་བཟླ་བ། བར་དུ་ལྷ་བྱིན་གྱིས་བརླབ་པའི་ཕྱིར་བཟླ་བ། ཐ་མར་ལྷག་ཆད་ཁ་བསྐང་བའི་ཕྱིར་བཟླ་བ་དང་གསུམ་ལས། འདིར་དང་པོ་ཉིད་གཙོ་བོར་བཟུང་བའོ། ། གཉིས་པ་བཟླས་པའི་གྲངས་ནི། སློབ་དཔོན་འཇམ་དཔལ་གྲགས་པས། ཡི་གེ་བརྒྱ་པ་ཆོ་ག་བཞིན། །
ཉི་ཤུ་རྩ་ནི་རེ་རེ་བཟླས། ། ཞེས་དང་། འབུམ་ཕྲག་གཅིག་ནི་བཟླས་གྱུར་ན། ། ཞེས་གསུངས་པ་ལྟར་རོ། ། གསུམ་པ་བཟླས་པའི་དགོས་པ་ནི། སློབ་དཔོན་འཇམ་དཔལ་གྲགས་པས། ལྟུང་སོགས་བྱིན་གྱིས་བརླབས་པ་དང་། ། འཕེལ་བ་རུ་ནི་མི་འགྱུར་ཞེས། ། གྲུབ་པ་མཆོག་རྣམས་ཀྱིས་བཤད་པས། ། ཐུན་མཚམས་སུ་ནི་སྤྱད་པར་བྱ། །
ཞེས་དང་། རྣམ་པར་དག་པའི་བདག་ཉིད་འགྱུར། ། ཞེས་དང་། ཨ་བྷི་དྷ་ན་ལས། གང་དུ་དམ་ཚིག་ཉམས་པ་ལ། ། སྦྱོར་བ་འདི་ནི་སྦྱིན་པར་བྱ། ། ཞི་བར་གྱུར་ན་བླ་མེད་པ། ། ཞེས་གསུངས་པ་ལྟ་བུའོ། ། བཞི་པ་དཔའ་བོ་དང་རྣལ་འབྱོར་མ་ཐམས་ཅད་ཀྱི་སྙིང་པོ་ཡིན་ཚུལ་ནི། སམྦུ་ཊ་དང་ཨ་བྷི་དྷ་ན་ལས།
དཔའ་བོ་དང་ནི་རྣལ་འབྱོར་མ། ། འདི་ནི་ཀུན་གྱི་སྔགས་ཡིན་ནོ། ། ཞེས་གསུངས་ཤིང་། ལྷ་རྡོ་རྗེ་སེམས་དཔའ་དེ་ཡང་སངས་རྒྱས་ཐམས་ཅད་འདུས་པའི་ངོ་བོ་ཡིན་ཏེ། སློབ་དཔོན་འཇམ་དཔལ་གྲགས་པས། སངས་རྒྱས་ཀུན་གྱི་སྐུ་གཅིག་པོ། ། པད་དཀར་ཟླ་བའི་གདན་ལ་བཞུགས། ། ཅེས་གསུངས་སོ། ། ལྔ་པ་བཟླ་བྱའི་སྔགས་དོན་དངོས་བཤད་པ་ནི། ཨོཾ་ནི་རྒྱུད་རྡོ་རྗེ་རྩེ་མོ་ལས།
ཡི་གེ་ཨོཾ་ནི་ཅི་ཡིན་བརྗོད། ། མཆོག་དང་ནོར་སྟེར་དཔལ་དང་དབྱངས། ། སྐལ་བཟང་རྣམ་པ་དང་ལྡན་ཞིང་། ། དམ་བཅའ་བ་དང་བཀྲ་ཤིས་བརྗོད། ། ནོར་བུ་འཛིན་པའི་སྙིང་པོ་འོ། ། ཞེས་གསུངས་པ་ལྟར་དོན་བརྒྱད་ལ་འཇུག་ཀྱང་འདིར་མཆོག་གི་དངོས་གྲུབ་སྟེར་བ་ལ་སྦྱོར། ཤྲཱི་ནི་ཨ་བྷི་དྷ་ནའི་དངོས་བསྟན་ལ་མེད་ཀྱང་། ཐམས་ཅད་གསང་བ་ལས། རྡོ་རྗེ་སློབ་དཔོན་གང་གང་གིས། ། ལྷག་པའི་ལྷ་ནི་གང་གང་ལ། །
དཔལ་ནི་ངེས་པར་སྦྱོར་བར་བྱ། ། ཞེས་གསུངས་པའི་དོན་འཕགས་པ་རིན་པོ་ཆེས་བཅུག་པ་ལྟར་ན་དཔལ་འབྱོར་རྒྱས་པའི་རྟེན་འབྲེལ་དུ་འགྱུར་རོ། ། བཛྲ་ཧེ་རུ་ཀ་ནི་རྡོ་རྗེ་ཁྲག་འཐུང་། ས་མ་ཡ་དམ་ཚིག མ་ནུ་པཱ་ལ་ཡ་བདག་རྗེས་སུ་སྐྱོངས་ཤིག གང་གིས་ན་རང་བཞིན་ངེས་དོན་གྱི་ཧེ་རུ་ཀས་སྐྱོང་བའོ། ། ཚུལ་ཇི་ལྟར་ན་ཧེ་རུ་ཀ་ཏྭེ་ནོ་པ་ཏིཥྛ་ཁྲག་འཐུང་བདག་ལ་ཉེ་བར་མནོས་པ་དེ་རང་གི་བསམ་པ་བཞིན་དུའོ། ། གང་བསམ་ན་ཌི་དྷོ་མེ་བྷ་ཝ་བདག་ལ་བརྟན་པའི་རང་བཞིན་དུའོ། ། སུ་ཏོ་ཋྱོ་མེ་བྷ་ཝ་བདག་ལ་དགའ་བའི་རང་བཞིན་དུའོ། ། ཨ་ནུ་རཀྟོ་མེ་བྷ་ཝ་བདག་ལ་རྗེས་སུ་ཆགས་པའི་རང་བཞིན་དུའོ། །
སུ་པོ་ཥྱོ་མེ་བྷ་ཝ་བདག་ལ་མཛེས་པའི་རང་བཞིན་དུའོ། ། སརྦ་སིདྡྷི་མྨེ་པྲ་ཡཙྪ་ནི་བདག་ལ་དངོས་གྲུབ་ཐམས་ཅད་སྩོལ་ཅིག སརྦ་ཀརྨྨ་སུ་ཙ་མེ་ནི་བདག་ལ་ལས་ཐམས་ཅད་སྩོལ་ཅེས་པའོ། ། བསྐྱངས་ནས་ཅི་བྱེད་ན་ཙིཏྟཾ་ཤྲཱི་ཡཾ་ཀུ་རུ་བདག་གི་སྙིང་ལ་གནས་པར་མཛོད། གང་གནས་ན་ཧཱུྃ་ནི་འགྱུར་བ་མེད་པའི་ཆོས་ཀྱི་དབྱིངས་ཀྱི་ཡེ་ཤེས། ཧ་བཞི་ནི་ཡེ་ཤེས་གཞན་བཞི། ཧོ་ནི་དབྱེར་མེད་པ། མདོར་ན་དབྱིངས་དང་ཡེ་ཤེས་དབྱེར་མེད་པའི་ངེས་དོན་གྱི་ཧེ་རུ་ཀ་བདག་གི་སྙིང་ལ་གནས་པར་མཛོད། དེ་ལ་ཐ་སྙད་དུ་མཚན་ཅི་ཞིག་བརྗོད་ན། བྷ་ག་ཝན་བཛྲ་ཧེ་རུ་ཀ་བཅོམ་ལྡན་འདས་རྡོ་རྗེ་ཁྲག་འཐུང་ཞེས་བྱ།
དེས་བདག་ནི་ནམ་ཡང་གཏོང་བར་མ་མཛད་ཅེས་གསོལ་བ་ནི་མ་མེ་མུཉྩ་བདག་མ་གཏོང་ཞིག་ཅེས་པའོ། ། ཧེ་རུ་ཀོ་བྷ་ཝ་མཧཱ་ས་མ་ཡ་ས་ཏྭ་ཁྲག་འཐུང་གི་རང་བཞིན་དམ་ཚིག་གི་སེམས་དཔའ་ཆེན་པོ་ཞེས་ཆེད་དུ་འབོད་པའོ། ། ཨ་ནི་གདོད་མ་ནས་མ་སྐྱེས་པས་ཆོས་ཐམས་ཅད་ཀྱི་སྒོ་སྟེ་ལྷ་དང་སྔགས་དང་སྒྲུབ་པ་པོ་རྣམས་རང་བཞིན་སྟོང་པ་ཉིད་ཀྱི་ངང་དུ་རོ་གཅིག་པའོ། ། ཧཱུྃ་ནི་དོན་ལྔ་ལ་འཇུག་པ་ལས་འདིར་སྤང་བྱ་འཇོམས་པ་ལ་སྦྱོར། ཕཊ྄་ནི་དོན་གསུམ་ལ་འཇུག་པ་ལས་འདིར་ཉེས་པ་དག་པའམ་ཞིག་པ་ལ་འཇུག་པའོ། ། གསུམ་པ་བཤགས་པ་བྱ་བ་ནི། ཨ་བྷི་དྷ་ན་ལས་འབྱུང་བ་ནི། བདག་ནི་མི་ཤེས་རྨོངས་པ་སྟེ། ཞེས་སོགས་ཚིག་རྐང་དྲུག་གིས་སྟོབས་བཞི་ཚང་བའི་བཤགས་པ་བསྟན། དེའི་རྗེས་སུ་འཕགས་པ་རིན་པོ་ཆེས་མཛད་པའི་སྐུ་གསུང་ཐུགས་ལྷུག་པའི་དོན།
སྔགས་ཀྱི་དམ་ཚིག་ཐམས་ཅད་སྐུ་གསུང་ཐུགས་ཀྱི་དམ་ཚིག་ཏུ་འདུས་པའམ། ཡང་ན་རྩ་བ་དང་ཡན་ལག་གི་དམ་ཚིག་ཏུ་འདུས་པ་ཡིན་ཏེ། སྡིག་པ་ནི་ཉོན་མོངས་པས་ཀུན་ནས་བསླངས་པ། སྒྲིབ་པ་ནི་ཤེས་བྱའི་སྒྲིབ་པ། ཉེས་པ་ནི་རང་བཞིན་གྱི་ཉེས་པ། ལྟུང་བ་ནི་བཅས་པའི་ལྟུང་བ། དྲི་མ་ནི་གནས་ཀྱི་དྲི་མ་ལ་སོགས་པ་དྲུག་གོ ། བཞི་པ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། སྤྱིར་ནད་གདོན་སྡིག་སྒྲིབ་ཐམས་ཅད། ཁྱད་པར་དུ་སྔགས་ཀྱི་དམ་ཚིག་དང་འགལ་བའི་ཉེས་པ་ཐམས་ཅད་ནི་སྦྱང་གཞི་ཡིན་ལ།
སྦྱོང་བྱེད་ནི་རྡོ་རྗེ་སེམས་དཔའི་རྣལ་འབྱོར་ཡིན་ནོ། ། སྦྱང་གཞི་དེ་རྣམས་སྦྱོང་བྱེད་དེའི་ངོ་བོར་སྣང་བ་བསྒྱུར་ནས་ཉམས་སུ་ལེན་པ་ནི་སྦྱོང་ཚུལ་འཁོར་འདས་དབྱེར་མེད་ཡིན་ནོ། ། གསུམ་པ་དེ་ལྟར་བྱས་པའི་དགོས་པ་ནི། དེ་ལྟར་ཐུན་མོང་གི་སྔོན་འགྲོ་ཉམས་སུ་བླངས་པ་ལ་བརྟེན་ནས་སྡོམ་པ་གསུམ་གྱི་ཉེས་པ་ཕྲ་མོ་སྦྱངས་ནས། རང་རྒྱུད་ཀྱི་སྡོམ་གསུམ་ཡོངས་སུ་དག་པར་བྱས་པ་ལ་ནི་དགོས་པ་བསམ་གྱིས་མི་ཁྱབ་པ་ཡོད་དེ། བཤེས་སྤྲིང་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལགས་པར་གསུངས། ། ཞེས་དང་། སྐྱབས་གསུམ་བདུན་ཅུ་པ་ལས།
གསུམ་ལ་སྐྱབས་འགྲོ་དགེ་བསྙེན་ནི། ། དེ་ནི་སྡོམ་བརྒྱད་རྩ་བ་ཡིན། ། ཞེས་དང་། སློབ་དཔོན་ཞི་བ་ལྷས། བྱང་ཆུབ་སེམས་བསྐྱེད་གྱུར་ནས་སྐད་ཅིག་གིས། ། འཁོར་བའི་བཙོན་རར་བཅིངས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། ། འཇིག་རྟེན་ལྷ་མིར་བཅས་པའི་ཕྱག་བྱར་འོས། ། ཞེས་དང་། སློབ་དཔོན་འཇམ་དཔལ་གྲགས་པས།
དེ་ལྟར་སྔགས་པ་ཚུལ་ལྡན་པས། ། དངོས་གྲུབ་ལ་ནི་དོགས་མེད་དེ། ། སྟོན་པ་སངས་རྒྱས་སོགས་བསྟོད་ཅིང་། ། ལྷ་སོགས་འཇིག་རྟེན་ཀུན་གྱིས་བཀུར། ། ཞེས་སོགས་མདོ་རྒྱུད་བསྟན་བཅོས་རྣམས་ལས་དགོས་པ་བསམ་གྱིས་མི་ཁྱབ་པ་གསུངས་སོ། ། གཉིས་པ་ཁྱད་པར་གྱི་སྔོན་འགྲོ་ལ་གསུམ་སྟེ། བསོད་ནམས་ཀྱི་ཚོགས་བསག་པ། ཡེ་ཤེས་ཀྱི་ཚོགས་བསག་པ། སྲུང་བའི་འཁོར་ལོ་བསྒོམ་པའོ། ། དང་པོ་ལ་གསུམ་སྟེ།
ཡུལ་དག་པ་ལ་བརྟེན་ནས་ཚོགས་བསག་པ། ཡུལ་མ་དག་པ་ལ་བརྟེན་ནས་ཚོགས་བསག་པ། ཞར་བྱུང་དེ་དག་གི་དགོས་པ་བཤད་པའོ། ། དང་པོ་ལ་གསུམ་སྟེ། གང་གིས་ཚོགས་བསག་པའི་རྟེན། གང་ལ་ཚོགས་བསག་པའི་ཡུལ། ཇི་ལྟར་ཚོགས་བསག་པའི་ཚུལ་ལོ། ། དང་པོ་ལ་གསུམ་སྟེ། ལུས་བྱིན་གྱིས་བརླབ་པ། ཡིད་བྱིན་གྱིས་བརླབ་པ།
དེ་གཉིས་ཀྱི་དགོས་པ་བཤད་པའོ། ། དང་པོ་ནི། འདིར་ཁ་ཅིག་སྐུ་རྡོ་རྗེ་ཞལ་གཅིག་ཕྱག་གཉིས་པར་སྒོམ་པ་མཛད་པ་ནི་ཤེས་བྱེད་དང་འབྲེལ་ཅི་ཡང་མེད་དོ། ། དེས་ན་རང་ལུགས་ལ་སྙིང་པོ་ཀྱཻ་རྡོ་རྗེ་ཡིན་ལ། དེ་ལ་རྒྱས་པ་ཞལ་བརྒྱད་ཕྱག་བཅུ་དྲུག་གིས་ཐོད་པ་བཅུ་དྲུག་གི་ནང་དུ་སྲོག་ཆགས་སྣ་ཚོགས་པ་འཛིན་པ། འབྲིང་པོ་ཕྱག་དྲུག་པ་རྡོ་རྗེ་དང་དྲིལ་བུ་འཛིན་པ། བསྡུས་པ་ཕྱག་གཉིས་པ་སྟེ། སློབ་དཔོན་གར་པ་རི་པའི་སྒྲུབ་ཐབས་དང་། གཞུང་བཤད་སྲས་དོན་མ་གཉིས་ལས། ཕྱག་གཉིས་པ་རྡོ་རྗེ་དང་ཐོད་པ་ཁ་ཊྭཾ་ག་འཛིན་པར་བཤད།
ལམ་དུས་ཀྱི་དབང་ཆོག་ཏུ་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པར་བཤད་པའོ། ། དེས་ན་སྐབས་འདིར་ཞལ་བརྒྱད་ཕྱག་བཅུ་དྲུག་པ་རྒྱས་པ་ཉིད་ལམ་འདིའི་བསྒྲུབ་བྱའི་གཙོ་བོར་སྟོན་པ་ཡིན་པས། དེ་བསྒྲུབ་པ་ལ་ལྡང་བའི་རྣལ་འབྱོར་ནས་ཐུན་མཚམས་ཀྱི་རྣལ་འབྱོར་གྱི་བར་དུ་འདི་ཉིད་ཀྱི་ང་རྒྱལ་གྱིས་ཉམས་སུ་ལེན་དགོས་ཤིང་སྐབས་འདིར་སྦྱར་བ་ནི་ཤིན་ཏུ་འབྲེལ་ཆགས་པ་ཡིན་ནོ། ། རྩ་རྒྱུད་ལས། ཡང་ན་ཧེ་རུ་ཀ་དཔལ་བརྩོན། ། ཞེས་དང་། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་མྱུར་བར་འགྲུབ། ། ཅེས་པ་དང་། སློབ་དཔོན་མར་མེ་མཛད་བཟང་པོས་སྐབས་འདིར།
ཞལ་བརྒྱད་ང་རྒྱལ་བདག་བསྒོམ་སྟེ། ། ཞེས་གསུངས་པ་ལྟར་རོ། ། སྦྱང་གཞི་སྦྱོང་བྱེད་ངོ་སྤྲོད་ཚུལ་ནི། རང་གི་སྐྱེ་བ་སྔ་མ་རྣམས་སུ་ལས་བསོག་པའི་རྟེན་རིགས་དྲུག་གི་ལུས་ཇི་སྙེད་ཅིག་བླངས་པ་དང་། མ་འོངས་པ་ན་ལས་བསོག་པའི་རྟེན་རིགས་དྲུག་གི་ལུས་ཇི་སྙེད་ཅིག་ལེན་པར་འགྱུར་བ་དང་། ད་ལྟར་གྱི་ལས་བསོག་པའི་རྟེན་མ་དག་པའི་ལུས་ཀྱི་སྣང་བ་བག་ཆགས་དང་བཅས་པ་འདི་ཉིད་སྦྱོང་བྱེད་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཡུམ་རྡོ་རྗེ་བདག་མེད་མ་དང་མཉམ་པར་སྦྱོར་བའི་སྐུ་ཅན་དུ་གྱུར་ནས་ལམ་བྱེད་རྣམ་བཞིའི་སྒོ་ནས་ཉམས་སུ་ལེན་པ་ཡིན་ནོ། ། གཉིས་པ་ནི། རྩ་རྒྱུད་ལས། རང་གི་སྙིང་གར་རེ་ཕ་སྒོམ། ། དེ་ལས་བྱུང་བའི་ཉི་དཀྱིལ་འཁོར། །
དེར་ནི་ཧཱུྃ་གི་རྣམ་པ་ཉིད། ། ཐབས་དང་ཤེས་རབ་བདག་ཉིད་ཅན། ། ཞེས་གསུངས་པ་ལྟར་རྩ་རྒྱུད་ཀྱི་དངོས་བསྟན་ལ་ཉི་མ་རྐྱང་པའི་སྟེང་དུ་ཧཱུྃ་བསྒོམ་པར་བཤད་པས་ཡན་ལག་བཞི་པའི་ཕྱོགས་ལ་དེ་ལྟར་མཛད། ཡན་ལག་དྲུག་པའི་ཕྱོགས་ལ་ཌོཾ་བྷི་པས། པཾ་པད་རཾ་ཉི་གཞལ་མེད་ལས། ། ཞེས་དང་། སློབ་དཔོན་མར་མེ་མཛད་ཀྱིས། པཾ་དང་རཾ་ལས་གསལ་བར་ནི། ། པདྨ་ཉི་མ་དམར་པོར་སྒོམ། ། ཞེས་གསུངས་པ་ལྟར་པཾ་ལ་པདྨ།
དེ་ཡང་ལྷ་དབང་དུ་བསྡུས་པ་མཚོན་པས་ཁ་དོག་དམར་པོ། དེའི་སྟེང་དུ་རཾ་ལས་ཉི་མའི་དཀྱིལ་འཁོར། དེའི་སྟེང་དུ་སེམས་གཟུང་འཛིན་གཉིས་དང་བྲལ་བའི་ངོ་བོ་ཧཱུྃ་སྔོན་པོ། གང་དུ་སྒོམ་པའི་གནས་ནི་རང་གི་སྙིང་ཁ་སྟེ་ལུས་ཀྱི་དབུས་ནུ་མ་གཉིས་ཀྱི་བར་ཐད་རྒལ་ཚིགས་ལ་ཅུང་ཉེ་བའི་གནས་སུ་བསྒོམ་མོ། ། དེ་ཡང་ཧཱུྃ་གིས་གཟུང་འཛིན་གཉིས་མེད་ཀྱི་ཡེ་ཤེས་མཚོན་པའི་དོན་ནི། ཧཱུྃ། ཡི་གེ་ཁ་ཕྲལ་ནས་བཤད་ན་ཧའི་སྒྲ་ལ་གྲ་ཧ་ཀ་བཟུང་བ། གྲ་ཧ་ཙ་འཛིན་པ། ཞབས་ཀྱུ་ཨུ་ལ་རྐྱེན་ཤ་བྱིན་པས་ཤུ་ནྱ་ཏ་སྟོང་པ། ཀླད་ཀོར་མ་ནི་མ་ནུ་ཏ་སྟེ་ཡིད།
དེ་ལྟར་ན་གཟུང་འཛིན་གཉིས་ཀྱིས་སྟོང་པའི་ཡིད་ཅེས་པའི་དོན་ནོ། ། སྦྱང་གཞི་རང་གི་སེམས་ཀུན་གཞི། དེ་ལས་འཕྲོས་པའི་སེམས་བྱུང་གི་རྒྱུ་བ་སྣ་ཚོགས་པ་བག་ཆགས་དང་བཅས་པ། སྦྱོང་བྱེད་ཀྱཻ་རྡོ་རྗེའི་ཐུགས་གཉིས་མེད་ཀྱི་ཡེ་ཤེས་ཀྱི་ངོ་བོ་རྣམ་པ་ཧཱུྃ་ཡིག་ཆ་ལྔ་པའི་རང་བཞིན་དུ་གྱུར་ནས་ལམ་བྱེད་རྣམ་པ་བཞིས་ཉམས་སུ་ལེན་པ་ཡིན་ནོ། ། གསུམ་པ་ནི། སློབ་དཔོན་བསོད་ནམས་རྩེ་མོས་ཐ་མལ་རྣམ་རྟོག་བློ་བཟློག་དང་། ། བར་ཆད་བགེགས་ལས་བསྲུང་བ་དང་། ། ལྷ་ཡིས་ལྷ་ལ་ཚོགས་བསགས་པས། ། ཚོགས་མྱུར་རྫོགས་པའི་དགོས་པ་འོ། ། ཞེས་གསུངས་པ་ལྟར་རོ། །
གཉིས་པ་གང་ལ་ཚོགས་བསག་པའི་ཡུལ་ནི་ཅིའི་ཕྱིར་ཚོགས་ཞིང་ཞེས་བྱ་སྙམ་ན། འཇིག་རྟེན་གྱི་ཐ་སྙད་དུ་ཞིང་ལས་ལོ་ཐོག་ཕུན་སུམ་ཚོགས་པ་འབྱུང་བ་ལྟར། ཡུལ་དེ་ལ་བརྟེན་ནས་གནས་སྐབས་དང་མཐར་ཐུག་གི་ཕན་བདེའི་ལོ་ཐོག་ཕུན་སུམ་ཚོགས་པ་འབྱུང་བའི་ཞིང་ཡིན་པས་ན་དེ་ལྟར་བརྗོད་པ་ཡིན་ལ། དེས་ན་འདི་ལ་གསུམ་སྟེ་གང་གིས་སྤྱན་འདྲེན་པ། གང་ནས་སྤྱན་འདྲེན་པ། གང་སྤྱན་འདྲེན་པའོ། ། དང་པོ་ལ་གསུམ་སྟེ། ཏིང་ངེ་འཛིན་དང་། སྔགས་དང་། ཕྱག་རྒྱའོ། །
དང་པོ་ནི། རང་གི་ཐུགས་གའི་ཧཱུྃ་ལས་འོད་ཟེར་འཕྲོས་ལུས་ཀྱི་ནང་ཐམས་ཅད་གང་བར་བྱས། སྡིག་སྒྲིབ་བག་ཆགས་དང་བཅས་པ་སྦྱངས། རླུང་ཕྱིར་རྒྱུ་བ་དང་ལྷན་ཅིག་ཏུ་འོད་ཟེར་སྣ་བུག་གཡས་ནས་ཕྱིར་འཕྲོས། འཇིག་རྟེན་གྱི་ཁམས་ཐམས་ཅད་སྣང་བར་བྱས། ཚོགས་ཞིང་རྣམས་མདུན་གྱི་ནམ་མཁར་སྤྱན་དྲངས། རླུང་ནང་དུ་འཇུག་པ་དང་ལྷན་ཅིག་ཏུ་འོད་ཟེར་སྣ་བུག་གཡོན་ནས་ཞུགས། བར་དུ་གནས་པ་དང་མཉམ་དུ་འོད་ཟེར་རྣམས་སྙིང་ཁའི་ཧཱུྃ་ལ་ཐིམ་པར་བསམ་མོ། ། འོད་ཟེར་ཁ་དོག་ནི་རྩ་རྒྱུད་དབང་གི་ལེའུ་ལས། ས་བོན་ལས་འོད་ཟེར་ནག་པོ་ལྕགས་ཀྱུའི་རྣམ་པའི་གཟུགས་ཀྱིས་ཕྱུང་ནས།
ཞེས་གསུངས་པས་ཡན་ལག་བཞི་པའི་ཕྱོགས་ལ་དེ་ལྟར་མཛད། འདིར་སམྦུ་ཊི་ལས། རྣམ་སྣང་ལ་སོགས་སངས་རྒྱས་རྣམས། ། སྟེང་གི་སྒོར་ནི་གཡོ་ཞིང་གནས། ། དེ་ཡི་འོག་ཏུ་རྣམ་པར་གནས། ། གཞུག་ཅིང་གཤེགས་སུ་གསོལ་བ་ཉིད། ། ཅེས་པའི་དོན་འོད་ཟེར་ཁ་དོག་སྣ་ལྔ་རྩེ་མོ་ལྕགས་ཀྱུའི་རྣམ་པར་བཞེད་དོ། ། དེ་ཡང་ཧཱུྃ་གིས་རང་བཞིན་གནས་རིགས་དང་། འོད་ཟེར་སྤྲོས་པས་ནི་རྒྱས་འགྱུར་གྱི་རིགས་མཚོན་ནོ། ། འོད་ཟེར་ཁ་དོག་སྣ་ལྔས་རང་གི་རྣམ་པར་ཤེས་པའི་བཞོན་པར་གྱུར་པའི་འབྱུང་བ་ལྔའི་རླུང་སྦྱོང་།
སྤྲོ་བསྡུས་ལས་རླུང་ལྡང་འཇུག་གནས་གསུམ་སྦྱོང་། གཉིས་པ་སྔགས་ནི་རྡོ་རྗེ་གུར་ལས་ཨོཾ་བཛྲ་ས་མཱ་ཛཿ ཞེས་པ་ཨོཾ་མཆོག་སྟེ། བཛྲ་ནི་རྡོ་རྗེ། ས་མཱ་ཛ་ནི་འདུས་ཞེས་པའི་དོན་ནོ། ། ཡོ་ག་དེ་ཉིད་འདུས་པ་ལས། ས་མ་ཡ་ཛཿཞེས་པ་ལྟར་ན། ས་མ་ཡ་དམ་ཚིག ཛཿབྱོན་ཅེས་པའི་དོན་ནོ། ། གཉིས་པ་ཕྱག་རྒྱ་ནི།
སློབ་དཔོན་ལྷའི་རིགས་ཀྱི་བློ་གྲོས་ཀྱིས་མཛད་པའི་གུར་འགྲེལ་ལས། རྡོ་རྗེ་སེ་གོལ་སྦྱར་བ་ཡི། ། ཞེས་སོགས་གསུངས་པའི་དོན་རྡོ་རྗེ་བསྡུ་བའི་ཕྱག་རྒྱ་བྱའོ། ། གཉིས་པ་གང་ནས་སྤྱན་འདྲེན་པ་ལ་ལོངས་སྐུའི་ཞིང་ཁམས་དང་སྤྲུལ་སྐུའི་ཞིང་ཁམས་རྣམས་ནས་སྤྱན་འདྲེན་པར་བཤད་པ་ཡོད་ཀྱང་། འདིར་རང་བཞིན་གྱི་གནས་ནས་ཞེས་གསུངས་པའི་དོན། སངས་རྒྱས་རྣམས་ཀྱི་ཆོས་སྐུ་སྤྲོས་བྲལ་དུ་བཞུགས་པ་འོད་ཟེར་དེས་བསྐུལ་བས། སངས་རྒྱས་རྣམས་གཟུགས་ཀྱི་སྐུར་བཞེངས་པའམ། ཡང་ན་ནམ་མཁར་བཞུགས་པ་ལ་རང་གི་སྒྲིབ་པས་བསྒྲིབས་ནས་མ་མཐོང་བ་འོད་ཟེར་དེས་སྒྲིབ་པ་རྣམས་བསལ་ནས་མཐོང་བར་བྱས་པ་ཙམ་ལ་སྤྱན་འདྲེན་པར་བཞེད་དོ། ། གསུམ་པ་གང་སྤྱན་འདྲེན་པ་ནི། རྩ་རྒྱུད་ལས།
ནམ་མཁར་རྗེ་བཙུན་བལྟས་ནས་ནི། ། ཞེས་གསུངས་པས་བླ་མ་དང་ཡི་དམ་ཐ་མི་དད་དུ་གསུངས་ཀྱང་། རྡོ་རྗེ་གུར་ལས། བླ་མ་སངས་རྒྱས་རྣམས་མཆོད་ཅིང་། ། ཞེས་བླ་མ་དང་ཡི་དམ་ཐ་དད་དུ་གསུངས། དེ་ཡང་རྗེ་ས་ཆེན་གྱིས་རྟེན་དང་བརྟེན་པར་བཅས་པའི་ལྷ་དགུའི་དཀྱིལ་འཁོར་ནི་ཤར་གྱི་དུར་ཁྲོད་ཀྱི་སྟེང་གི་ནམ་མཁའ་ལ་བླ་མ་བཞུགས་པ་སྤྱན་འདྲེན་པ་ཙམ་བཤད། རྗེ་བཙུན་གྱིས་པདྨ་འདབ་མ་བརྒྱད་ཀྱི་སྟེང་དུ་ལྷ་དགུའི་གཙོ་བོའི་གཙུག་ཏུ་ཏིང་ངེ་འཛིན་བརྟན་པའི་ཆེད་དུ་བླ་མ་མི་བསྐྱོད་པའི་རྣམ་པས་བཞུགས་པ་ལ་སྤྱན་འདྲེན་པ་ཙམ་བཤད་པས་འདིར་དེ་ལྟར་དུ་བཞེད་པའོ། ། སྦྱང་གཞི་རང་གི་སྐྱེ་བ་སྔ་ཕྱི་རྣམས་སུ་མ་དག་པའི་ལས་གསོག་པའི་ཡུལ་གྱི་སྣང་བ་བག་ཆགས་དང་བཅས་པ་ཐམས་ཅད། སྦྱོང་བྱེད་ཀྱཻ་རྡོ་རྗེ་ལྷ་དགུ་བླ་མ་དང་བཅས་པའི་རྣམ་པར་བསྒྱུར་ནས་ཉམས་སུ་ལེན་པའོ། ། གསུམ་པ་ཇི་ལྟར་ཚོགས་བསག་པའི་ཚུལ་ལ་ལྔ་སྟེ།
ཕྱག་འཚལ་བ། མཆོད་པ་དབུལ་བ། རྒྱུན་བཤགས་བྱ་བ། སྡོམ་པ་གཟུང་བ། གནང་བ་ནོད་པའོ། ། དང་པོ་ལ་གསུམ་སྟེ་རྒྱུད་རྒྱ་གཞུང་ལས་བཤད་ཚུལ། གསུངས་པའི་དོན་དངོས་བཤད་པ། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ལོ། ། དང་པོ་ནི། སམྦུ་ཊི་ལས།
དེ་བཞིན་གཤེགས་པ་ཀུན་སོགས་ལ། ། ཕྱག་འཚལ་མཆོད་ནས་འདི་སྐད་གསོལ། ། ཞེས་དང་། ཌོམྦྷི་པའི་ཡུམ་གྱི་སྒྲུབ་ཐབས་བདུད་རྩི་འོད་ལས། མངའ་བདག་དབང་སོགས་དམིགས་ནས་ནི། ། ཕྱག་འཚལ་ནས་ནི་མཆོད་པར་བྱ། ། ཞེས་སོགས་དང་། རྗེ་བཙུན་གྱིས་མངོན་པར་རྟོགས་པ་རིན་པོ་ཆེའི་ལྗོན་ཤིང་དང་ཡུམ་གྱི་སྒྲུབ་ཐབས་རྣམས་སུ་གསལ་བར་གསུངས་སོ། ། གཉིས་པ་ལ་གསུམ་སྟེ། གང་གིས་ཕྱག་འཚལ་བ།
གང་ལ་ཕྱག་འཚལ་བ། ཇི་ལྟར་ཕྱག་འཚལ་བའི་ཚུལ་དང་གསུམ། དང་པོ་ནི། སྒྲུབ་པ་པོ་རང་ཉིད་ལྷའི་ང་རྒྱལ་དང་ལྡན་པའོ། ། གཉིས་པ་ནི། མདུན་གྱི་ནམ་མཁའི་ཀྱེ་རྡོ་རྗེ་བླ་མ་དང་བཅས་པའོ། ། གསུམ་པ་ལ་གསུམ་ཏེ། ཏིང་ངེ་འཛིན་དང་། སྔགས་དང་། ཕྱག་རྒྱའོ། །
དང་པོ་ནི། ཚོགས་ཞིང་དེ་རྣམས་ཀྱི་ཡོན་ཏན་མཐོང་ནས་དད་པ་ཤུགས་བྱུང་གིས་ཀུན་ནས་བསླངས་ཏེ་སེམས་རྩེ་གཅིག་པས་འདུད་དོ། ། སྔགས་ནི་ན་མོ་ནི་ཕྱག་འཚལ་བ། གུ་རུ་ནི་བླ་མ། བྷྱཿནི་རྣམས་སོ། ། ཡང་ན་མོ་ནི་ཕྱག་འཚལ་ལ། ཤྲཱི་ཧེ་བཛྲ་ནི་དཔལ་ཀྱེ་རྡོ་རྗེ། མཎྜལ་ནི་དཀྱིལ་འཁོར། བྷྱཿནི་རྣམས་སོ། ། གསུམ་པ་ཕྱག་རྒྱ་ནི།
རྡོ་རྗེ་ཐལ་མོ་སྟེ། སོར་མོ་བཅུ་ནི་རྩ་བ་དང་ཡན་ལག་གི་རླུང་བཅུ་མཚོན། དེ་ཉིད་སྦྱར་བའི་རྡོ་རྗེའི་སོར་མོ་ནི་ལས་ཀྱི་རླུང་བཅུ་དབུ་མར་ཚུད་ནས་རང་རྒྱུད་ལ་ཟུང་འཇུག་གི་རྟོགས་པ་ཁྱད་པར་ཅན་སྐྱེ་བ་མཚོན། གསུམ་པ་སྦྱང་གཞི་ནི་རང་གི་སྐྱེ་བ་སྔ་ཕྱི་རྣམས་སུ་ཕྱག་འཚལ་བར་མི་འོས་པ་རྣམས་ལ་འཚལ་བ་དང་། འཚལ་བར་འོས་པ་རྣམས་ལ་མ་བཙལ་བ་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་དད་པ་ཤུགས་བྱུང་གིས་ཀུན་ནས་བསླངས་ཏེ། སྒོ་གསུམ་གྱི་ཕྱག་ཏུ་བསྒྱུར་ནས་ཉམས་སུ་ལེན་པ་ཡིན་ནོ། ། གཉིས་པ་མཆོད་པ་དབུལ་བ་ལ་གསུམ་སྟེ་རྒྱུད་རྒྱ་གཞུང་ལས་གསུངས་ཚུལ། གསུངས་པའི་དོན་དངོས་བཤད་པ། སྦྱང་གཞི་སྦྱོང་བྱེད་ངོ་སྤྲོད་ཚུལ་ལོ། ། དང་པོ་ནི།
རྩ་རྒྱུད་ལས། ནམ་མཁར་རྗེ་བཙུན་བལྟས་ནས་ནི། ། ཞེས་པ་ནས། གཡུང་མོས་སྐུ་ལ་འཁྱུད་པ་ཉིད། ། ཅེས་པའི་བར་དང་། རྡོ་རྗེ་གུར་ནས། བླ་མ་རྡོ་རྗེ་ཅན་མཆོད་ཅིང་། ། ཞེས་དང་། སྒྲུབ་ཐབས་རིན་ཆེན་འབར་བ་ལས། ཕྱི་ནང་གསང་བའི་མཆོད་པ་ནི། །
གཙོ་བོ་ནས་བརྩམས་རིམ་བཞིན་མཆོད། ། ཅེས་སོགས་གསུངས་སོ། ། གཉིས་པ་དེའི་དངོས་བཤད་པ་ལ་གསུམ། གང་གིས་མཆོད་པ། གང་ལ་མཆོད་པ། ཇི་ལྟར་མཆོད་པའི་ཚུལ་ལོ། ། དང་པོ་ནི་སྔར་དང་འདྲ། གཉིས་པ་ནི། རྩ་རྒྱུད་ལས། ནམ་མཁར་རྗེ་བཙུན་བལྟས་ནས་ནི། །
རྡོ་རྗེ་སྐྱེ་བ་སྙིང་རྗེ་ཆེ། ། ཞེས་པའི་དོན་ཆོས་སྐུ་སྐྱེ་བ་མེད་པ་ལས་སྐྱེ་བའི་རྣམ་འཕྲུལ་གཟུགས་ཀྱི་སྐུར་སྟོན་པ་མདུན་གྱི་ནམ་མཁའི་གནས་སུ་ཀྱེ་རྡོ་རྗེ་ལྷ་དགུ་བླ་མ་དང་བཅས་པ་ལའོ། ། གསུམ་པ་ལ་གསུམ་སྟེ། མདོར་བསྟན་པ། རྒྱས་པར་བཤད་པ། དོན་བསྡུ་པའོ། ། དང་པོ་ནི་རྒྱན་རྣམས་ཐམས་ཅད་འཛིན་པ་ཡི། ། ཞེས་སོགས་ཚིག་རྐང་གཉིས་ཀྱིས་བསྟན། ། གཉིས་པ་ལ་གསུམ་སྟེ། གསང་བའི་མཆོད་པ།
ཕྱིའི་མཆོད་པ། དེ་ཁོ་ན་ཉིད་ཀྱི་མཆོད་པའོ། ། དང་པོ་ནི། དཀར་མོ་རི་དྭགས་མཚན་མ་འཛིན། ། ཞེས་སོགས་ཚིག་རྐང་ལྔས་བསྟན་ཏེ། ལྷ་མོ་དཀར་མོ་ནི་གཽ་རཱི་སྟེ། ཕྱག་ན་རི་དྭགས་ཀྱི་མཚན་མ་ཟླ་བའི་བརྡས་བསྟན་པ་སྟེ་བྱང་སེམས་དཀར་པོས་གང་བའི་ཐོད་པ་འཛིན་པའོ། ། ལྷ་མོ་ཆོམ་རྐུན་མ་ཙཽ་རཱི་སྟེ་ཕྱག་ན་བདུད་ལས་རྒྱལ་བ་ཉི་མའི་བརྡས་བསྟན་པ་རཀྟས་གང་བའི་ཐོད་པ་འཛིན་པའོ། ། རོ་ལངས་མ་ནི་བཻཏྟ་ལི་སྟེ་དྲི་ཆུས་གང་བའི་ཐོད་པ་འཛིན་པའོ། ། གྷསྨ་རི་ནི་ཕྱག་ན་གསང་བའི་སྨན་འཛིན་པ་སྟེ་དྲི་ཆེན་གྱིས་གང་བའི་ཐོད་པ་འཛིན་པའོ། །
པུཀྐ་སི་ནི་ཕྱག་ན་རྡོ་རྗེ་སྟེ་ཤ་ཆེན་གྱིས་གང་བའི་ཐོད་པ་འཛིན་པའོ། ། གཉིས་པ་ནི། དེ་བཞིན་རི་ཁྲོད་མ་རོ་འཛིན། ། ཞེས་སོགས་ཚིག་རྐང་གཉིས་ཀྱིས་བསྟན་ཏེ། རི་ཁྲོད་མ་ནི་ཕྱག་ན་རོ་སྟེ་བཅུད་ལེན་གྲུབ་པའི་དངུལ་ཆུས་གང་བའི་ཐོད་པ་འཛིན་པའོ། ། བཅུད་ལེན་ནི་སྔོན་བསྐལ་པ་བཟང་པོའི་དུས་སུ་ཡང་དག་པ་རྫོགས་པའི་སངས་རྒྱས་རྡོ་རྗེ་འཆང་ཡབ་ཡུམ་མཉམ་པར་སྦྱོར་བ་ལས་བྱུང་བའི་བྱང་ཆུབ་ཀྱི་སེམས་ལུས་ལ་རེག་ན་སྐྲ་དཀར་དང་གཉེར་མ་མི་འབྱུང་ཞིང་། བཏུང་ན་ཚེ་ཉི་ཟླ་དང་མཉམ་པ་ཞིག་ལ་ཟེར་རོ། ། གདོལ་པ་མོ་ནི་ཅང་ཏེའུ་སྟེ་སྐྱེས་ཕོ་མོའི་ཐོད་པ་ལྟག་སྤྲོད་ལ་མི་ལྤགས་ཀྱིས་གཡོགས་པའི་རྔའུ་ཆུང་བརྡུང་བའོ། ། གཉིས་པ་ནི། འདོད་ཆགས་ཆེན་པོས་རྗེས་ཆགས་པ། །
གཡུང་མོས་སྐུ་ལ་འཁྱུད་པ་ཉིད། ། ཅེས་པས་བསྟན་ཏེ་ལྷ་མོ་གཡུང་མོ་ནི་རླུང་མཚམས་ཀྱི་གྲྭར་གནས་ནས་འཁྱུད་པའི་སྟངས་ཀ་བྱས་པས་ལྷ་ཐམས་ཅད་ཀྱི་ཐུགས་རྒྱུད་ཟག་མེད་ཡེ་ཤེས་ཀྱི་བདེ་བས་ཚིམ་པའོ། ། ཡང་ན་གཡུང་མོ་རྗེ་བཙུན་རྡོ་རྗེ་བདག་མེད་མ་ལ་ཐིམ་ནས་ལྷ་ཐམས་ཅད་རྗེས་སུ་ཆགས་པའི་བདེ་བས་མཉེས་པར་བསམ་མོ། ། གསུམ་པ་དོན་བསྡུ་བ་ནི། འདི་རྣམས་ཀྱིས་ནི་གཙོ་བོ་མཆོད། ། ཅེས་པས་བསྟན་ཏོ། ། གསུམ་པ་སྦྱང་གཞི་སྦྱོང་བྱེད་ངོ་སྤྲོད་ཚུལ་ནི། སྦྱང་གཞི་ནི་རང་གི་སྐྱེ་བ་སྔ་ཕྱི་རྣམས་སུ་མཆོད་པར་འོས་པ་ལ་མ་མཆོད་པ་དང་། མི་ཤེས་པའི་དབང་གིས་མཆོད་པར་མི་འོས་པ་ལ་མཆོད་པའི་སེམས་སྣང་བག་ཆགས་དང་བཅས་པ་སྦྱོང་བྱེད། སྐབས་འདིར་མཆོད་པའི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་ཡིན་ནོ། །
གསུམ་པ་རྒྱུན་བཤགས་བྱ་བ་ལ་བཞི་སྟེ། རྒྱུད་ནས་བསྟན་ཚུལ། དེའི་དོན་བཤད་པ། དེ་ལ་ཅུང་ཟད་དོགས་པ་དཔྱད་པ། དེའི་སྦྱང་གཞི་སྦྱོང་བྱེད་ངོ་སྤྲོད་ཚུལ་ལོ། ། དང་པོ་ནི། བདུན་པོ་ཡོངས་སུ་འདག་པར་བྱ། ། ཞེས་པས་མདོར་བསྟན། དཀོན་མཆོག་གསུམ་ལ་བདག་སྐྱབས་མཆི། ། ཞེས་པ་ནས།
འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་པའི་བར་གྱིས་རྒྱས་པར་བསྟན་ཏོ། ། གཉིས་པ་ནི། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ཀྱི་དོན་ཡན་ལག་བདུན་པ་བསྟན་ཏེ། དེ་ཡང་ཚིག་རྐང་དང་པོ་གཉིས་ཀྱིས་བཤགས་པའི་ཡན་ལག་བསྟན་ལ། དེ་ལ་སྟོབས་བཞི་ཚང་དགོས་པས། སྡུག་བསྔལ་རྒྱུ་འབྲས་ལས་སྐྱོབ་པར་ནུས་པའི་དཀོན་མཆོག་གསུམ་གྱི་ངོ་བོ་ཚོགས་ཞིང་ལྷ་དགུ་བླ་མ་དང་བཅས་པ་ནི་རྟེན་གྱི་སྟོབས་ཡིན་ཏེ། དཀོན་མཆོག་གསུམ་ལ་བདག་སྐྱབས་མཆི། ། ཅེས་པས་བསྟན།
སྔར་བྱས་ཀྱི་སྡིག་པ་ལ་ཁོག་ཏུ་དུག་བཏུངས་པ་ལྟ་བུའི་འགྱོད་སེམས་དྲག་པོ་བྱེད་པ་ནི་རྣམ་པར་སུན་འབྱིན་པའི་སྟོབས། ཕྱིན་ཆད་སྲོག་ལ་བབ་ཀྱང་མི་བགྱིད་དོ་སྙམ་པའི་བཤགས་པ་བྱེད་པ་ནི་གཉེན་པོ་ཀུན་ཏུ་སྤྱོད་པའི་སྟོབས། སྡིག་པ་དག་པར་ངེས་ཤེས་བསྐྱེད་ཅིང་དགའ་བ་ཁྱད་པར་ཅན་སྒོམ་པ་ནི་སོར་ཆུད་པའི་སྟོབས་ཏེ། གསུམ་པོ་དེ་ཚིག་རྐང་ཕྱི་མའི་དངོས་ཤུགས་ཅི་རིགས་པས་བསྟན་ཏོ། ། དེ་ནས་ཚིག་རྐང་གཅིག་གིས་རྗེས་སུ་ཡི་རངས་བའི་ཡན་ལག་བསྟན་ཏེ། འཁོར་འདས་ཀྱིས་བསྡུས་པའི་དགེ་རྩ་ལ་ཕྲག་དོག་མི་བྱེད་ཅིང་རྗེས་སུ་ཡི་རངས་པ་སྒོམ་པའོ། ། དེ་ནས་ཚིག་རྐང་གཅིག་གིས་དོན་དམ་སེམས་བསྐྱེད་ཀྱི་ཡན་ལག་བསྟན་ཏེ་གསང་བ་འདུས་པ་ལས། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་པོ་རྣམ་རིག་གི ། རྟོག་པ་རྣམས་ཀྱིས་མ་བསྒྲིབས་པས། །
རྟག་ཏུ་སྟོང་ཉིད་མཚན་ཉིད་ཅན། ། ཞེས་གསུངས་པས་སྟོང་ཉིད་སྤྲོས་བྲལ་གྱི་ངང་དུ་ཅུང་ཟད་མཉམ་པར་བཞག་གོ ། དེ་ནས་ཚིག་རྐང་གཉིས་ཀྱིས་སྐྱབས་འགྲོའི་ཡན་ལག་བསྟན་ཏེ། དེ་ཡང་འཇིག་རྟེན་པའི་སྐྱབས་འགྲོ ། ངེས་འབྱུང་གི་སྐྱབས་འགྲོ། ཁྱད་པར་གྱི་སྐྱབས་འགྲོ། བླ་ན་མེད་པའི་སྐྱབས་འགྲོ་དང་བཞི་ལས་འདིར་ཕྱི་མ་ཉིད་ཡིན་ནོ། ། དེ་ནས་ཚིག་རྐང་གཉིས་ཀྱིས་སྨོན་པ་སེམས་བསྐྱེད་ཀྱི་ཡན་ལག་བསྟན་ཏེ། སེམས་ཅན་ཐམས་ཅད་ཀྱི་དོན་དུ་ཀྱཻ་རྡོ་རྗེའི་གོ་འཕང་སྐྱེ་བ་བཅུ་དྲུག་ཚུན་ཆད་དུ་ངེས་པར་འཐོབ་པར་བྱའོ་སྙམ་དུ་བསྒོམ་པའོ། ། དེ་ནས་ཚིག་རྐང་གིས་འཇུག་པ་སེམས་བསྐྱེད་བསྟན་ཏེ།
སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་འཐོབ་པར་བྱ། དེའི་དོན་དུ་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ལ་སློབ་ཅིང་། ཁྱད་པར་དུ་རིམ་པ་གཉིས་ལ་ནན་ཏན་དུ་བགྱིད་སྙམ་དུ་བསྒོམ་མོ། ། དེ་ནས་ཚིག་རྐང་གཅིག་གིས་བསྔོ་བའི་ཡན་ལག་བསྟན་ཏེ། ཚོགས་བསགས་པ་ལས་བྱུང་བའི་དགེ་བའི་རྩ་བ་རྣམས་སེམས་ཅན་གྱི་དོན་དུ་སངས་རྒྱས་པར་བསྔོ་བར་བྱའོ་སྙམ་དུ་བསྒོམ་མོ། ། འདི་ལ་སྔོན་འགྲོ་དང་དངོས་གཞི་རྗེས་གསུམ་དུ་ཕྱེ་ན། དང་པོ་ལ་གཉིས་ཏེ་འགལ་རྐྱེན་སྡིག་པ་སྦྱོང་བ་དང་། མཐུན་རྐྱེན་ཚོགས་བསག་པའོ། ། དེའི་དང་པོ་ནི། དཀོན་མཆོག་གསུམ་ལ་ཞེས་པས་སྡིག་བཤགས།
འགྲོ་བའི་དགེ་ཞེས་པས་ཡི་རངས། དངོས་གཞི་ལ་བཞི་སྟེ། ཡན་ལག་ཕྱི་མ་བཞིའོ། ། རྗེས་ནི། འགྲོ་ལ་ཞེས་པས་བསྔོ་བ། དེ་དག་གི་དོན་དྲན་བཞིན་པའི་སྒོ་ནས་ཚིགས་སུ་བཅད་པ་འདི་རྣམས་ལན་གསུམ་གྱི་བར་དུ་བརྗོད་དོ། ། གསུམ་པ་ནི། འདིར་བཤད་པའི་ཡན་ལག་བདུན་པ་དང་། བཟང་སྤྱོད་ནས་བཤད་པའི་ཡན་ལག་བདུན་པ་གཉིས་མི་འདྲ་བའི་ཁྱད་པར་ལ། ཁ་ཅིག་ཡན་ལག་བདུན་པ་ལ་གཉིས་ལས་འདིར་བཤད་པའི་ཡན་ལག་བདུན་པ་ནི་ལོངས་སྐུའི་སྤྱན་སྔར་བྱེད་པ་ཡིན་ཏེ།
ལོངས་སྐུ་ནི་ངེས་པར་ལྔ་ལྡན་ཡིན་པས་ཆོས་ཀྱི་འཁོར་ལོ་སྐོར་བ་དང་། མྱ་ངན་ལས་མི་འདའ་བར་གསོལ་བ་འདེབས་མི་དགོས་སོ། ། སྤྲུལ་སྐུ་ནི་གཞན་སྣང་ལ་ཆོས་ཀྱི་འཁོར་ལོ་མི་སྐོར་བ་དང་། མྱ་ངན་ལས་འདའ་བའི་ཚུལ་སྟོན་པས་ཕྱི་མ་ནི་དེའི་སྤྱན་སྔར་བྱེད་པ་ཡིན་ནོ་ཞེས་ཟེར་བ་མི་འཐད་དེ། རྗེ་བཙུན་རིན་པོ་ཆེས་ཚོགས་ཞིང་དེ་རྣམས་སྤྲུལ་པ་མཆོག་གི་རྣམ་པར་བཤད་པའི་ཕྱིར་རོ། ། རང་ལུགས་ཀྱི་མདོ་སྔགས་སོ་སོའི་ནང་ནས་བཤད་པའི་ཡན་ལག་བདུན་པ་མི་འདྲ་བའི་ཁྱད་པར་ཙམ་ལ་བཞེད་དོ། ། བཞི་པ་སྦྱང་གཞི་སྦྱོང་བྱེད་ངོ་སྤྲོད་ཚུལ་ནི། སྦྱང་གཞི་རང་གི་སྐྱེ་བ་སྔ་ཕྱི་རྣམས་སུ་རང་བཞིན་དང་བཅས་པའི་ཉེས་པ་ཆེན་པོ་དང་། གཞན་གྱི་དགེ་བ་ལ་ཕྲག་དོག་དང་བར་ཆད་བགྱིས་པ་དང་། གང་ཟག་དང་ཆོས་ཀྱི་བདག་ཏུ་བཟུང་བ་དང་།
སྐྱབས་དམ་པ་མ་བསྟེན་པ་དང་། གཞན་དོན་དུ་སེམས་མ་བསྐྱེད་པ་དང་། སྦྱོར་བ་ཕྱིན་ཅི་ལོག་ཏུ་བསྟན་པ་དང་། དགེ་བའི་རྩ་བ་མ་བསྔོས་པ་དང་། བསྔོས་ཀྱང་ཕྱིན་ཅི་ལོག་པ་དང་། དམན་པར་བསྔོས་པ་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་ཡན་ལག་བདུན་པའི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་ཡིན་ནོ། ། བཞི་པ་རིགས་ལྔའི་སྡོམ་པ་བཟུང་བ་ནི། སམྦུ་ཊི་ལས་འབྱུང་བའི་རིགས་ལྔའི་སྡོམ་བཟུང་གི་སྟེང་དུ་སྒྲུབ་ཐབས་རིན་ཆེན་འབར་བ་ལས་བྱུང་བའི་ཚིག་རྐང་དྲུག་གི་ཁ་སྐོང་བ་དང་བཅས་པ་ལན་གསུམ་གྱི་བར་དུ་བརྗོད་དོ། ། དེའི་དོན་བཤད་པ་ལ་བཞི་སྟེ། གང་ལ་གཟུང་བའི་ཡུལ།
གང་གིས་གཟུང་བའི་རྟེན་གྱི་གང་ཟག དུས་ཇི་ཙམ་གྱི་བར་གཟུང་བ། ཇི་ལྟར་བཟུང་བའི་ཚུལ་དངོས་བཤད་པའོ། ། དང་པོ་ནི་སྲས་བཅས་སངས་རྒྱས་ཐམས་ཅད་དང་། ། ཞེས་སོགས་ཚིག་གསུམ་གྱིས་བསྟན། གཉིས་པ་ནི། དེ་ནས་ཚིག་གཅིག་གིས་བསྟན། གསུམ་པ་ནི། དེ་ནས་ཚིག་རྐང་གཉིས་ཀྱིས་བསྟན། བཞི་པ་ཇི་ལྟར་སྡོམ་པ་གཟུང་བའི་ཚུལ་ལ་གསུམ་སྟེ།
རིགས་ལྔ་སྤྱིའི་སྡོམ་པ་བཟུང་བ། སོ་སོའི་སྡོམ་པ་བཟུང་བ། དོན་བསྡུས་ཏེ་དམ་བཅའ་བའི་ཚུལ་གྱིས་བཟུང་བའོ། ། དང་པོ་ནི། ཇི་ལྟར་དུས་གསུམ་མགོན་པོ་རྣམས། ། ཞེས་སོགས་ཤོ་ལོ་ཀ་གཅིག་གིས་སྨོན་པ་སེམས་བསྐྱེད་བསྟན། དེ་ནས། ཚུལ་ཁྲིམས་ཀྱི་ནི་བསླབ་པ་དང་། ། ཞེས་སོགས་ཤླཽ་ཀ་གཅིག་གིས་འཇུག་པ་སེམས་བསྐྱེད་བསྟན་ལ། དེ་ཡང་རང་གིས་ཁས་བླངས་པའི་སྡོམ་པ་གསུམ་གྱི་སྤང་བྱ་ཐམས་ཅད་སྤོང་བ་ནི་ཉེས་སྤྱོད་སྡོམ་པའི་ཚུལ་ཁྲིམས།
ཕ་རོལ་ཏུ་ཕྱིན་པ་བཅུ་དང་། ལམ་རིམ་པ་གཉིས་ལ་ནན་ཏན་དུ་སློབ་པ་ནི་དགེ་བ་ཆོས་སྡུད་ཀྱི་ཚུལ་ཁྲིམས། བསྡུ་དངོས་བཞི་དང་འཕྲིན་ལས་བཞིས་སེམས་ཅན་གྱི་དོན་བྱེད་པ་སེམས་ཅན་དོན་བྱེད་ཀྱི་ཚུལ་ཁྲིམས་སོ། ། གཉིས་པ་ནི། སངས་རྒྱས་ཆོས་དང་དགེ་འདུན་ཏེ། ། ཞེས་སོགས་ཤླཽ་ཀ་ལྔས་རིམ་པ་བཞིན་དུ་བསྟན། དེ་ཡང་ཤློ་ཀ་དང་པོས་ཕྱི་བརྡའི་དཀོན་མཆོག་གསུམ། ནང་དོན་གྱི་དཀོན་མཆོག་གསུམ་ལ་སྐྱབས་སུ་འཛིན་པ་རྣམ་པར་སྣང་མཛད་ཀྱི་དམ་ཚིག་ཏུ་བསྟན་པ་ཡིན། དེ་དེར་འཇོག་པའི་རྒྱུ་མཚན་ཡོད་དེ། རྣམ་པར་སྣང་མཛད་ནི་སངས་རྒྱས་ཐམས་ཅད་ཀྱི་སྐུའི་ངོ་བོ་ཚུལ་ཁྲིམས་རྣམ་པར་དག་པ་ཡིན་ཅིང་།
དཀོན་མཆོག་གསུམ་ལ་སྐྱབས་སུ་འགྲོ་བ་ཡང་སྡོམ་པའི་ཚུལ་ཁྲིམས་ཐམས་ཅད་ཀྱི་རྩ་བ་ཡིན་པའི་ཕྱིར། དེ་ནས་ཤླཽ་ཀ་གཅིག་གིས་རྡོ་རྗེ་ཐུགས་ཀྱི་དམ་ཚིག དྲིལ་བུ་གསུང་གི་དམ་ཚིག ཕྱག་རྒྱ་སྐུའི་དམ་ཚིག དེ་གསུམ་སྟོན་པའི་སློབ་དཔོན་དང་བཅས་པ་བཞི་པོ་བཟུང་བ་ནི་མི་བསྐྱོད་པའི་དམ་ཚིག་ཏུ་བསྟན་ལ། དེ་དེར་འཇོག་པའི་རྒྱུ་མཚན་ཡོད་དེ། མི་བསྐྱོད་པའི་སྦྱང་གཞི་རྣམ་གཡེང་ཡིན་ལ་དེ་ཏིང་ངེ་འཛིན་གྱིས་སྦྱོང་དགོས་ཤིང་། དེ་བཞི་སྒོམ་པ་ཏིང་ངེ་འཛིན་གྱི་གཙོ་བོ་ཡིན་པའི་ཕྱིར་རོ། ། དེ་ནས་ཤླཽ་ཀ་གཅིག་གིས། ཟང་ཟིང་མི་འཇིགས་ཆོས་དང་བྱམས། །
ཞེས་གསུངས་པ་ལྟར་སྦྱིན་པ་རྣམ་བཞི་སྦྱིན་པ་ནི་རིན་ཆེན་འབྱུང་ལྡན་གྱི་དམ་ཚིག་ཏུ་བསྟན་པ་ཡིན་ལ། དེ་དེར་འཇོག་པའི་རྒྱུ་མཚན་ཡོད་དེ་རིན་ཆེན་འབྱུང་ལྡན་གྱི་སྦྱང་གཞི་སེར་སྣ་ཡིན་ལ། དེ་སྦྱིན་པ་རྣམ་བཞི་སྦྱིན་པའི་སྒོ་ནས་སྦྱོང་བའི་ཕྱིར་རོ། ། དེ་ནས་ཤླཽ་ཀ་གཅིག་གིས་ཕྱི་བྱ་བ་དང་སྤྱོད་པ་དང་རྣལ་འབྱོར་གྱི་རྒྱུད། གསང་བ་བླ་ན་མེད་པའི་རྒྱུད། ཐེག་པ་གསུམ་སྟེ་ཉན་ཐོས། རང་སངས་རྒྱས། ཕ་རོལ་ཏུ་ཕྱིན་པ་རྣམས་ཏེ་མདོར་ན་དམ་པའི་ཆོས་མ་ལུས་པ་བཟུང་བ་ནི་འོད་དཔག་མེད་ཀྱི་དམ་ཚིག་ཏུ་བསྟན་ལ། དེར་དེ་འཇོག་པའི་རྒྱུ་མཚན་ཡོད་དེ། འོད་དཔག་མེད་ནི་གསུང་རྣམ་པར་དག་པའི་ངོ་བོ་ཡིན་ཞིང་།
དམ་པའི་ཆོས་ཀྱང་གསུང་གི་ངོ་བོ་ཡིན་པའི་ཕྱིར་རོ། ། དེ་ནས་ཤླཽ་ཀ་གཅིག་གིས་རང་གིས་ཁས་བླངས་པའི་དམ་ཚིག་དང་སྡོམ་པ་ཚུལ་བཞིན་དུ་བསྲུང་བ་དང་། མཆོད་པའི་ལས་ཅི་ནུས་བྱེད་པ་ནི་དོན་ཡོད་གྲུབ་པའི་དམ་ཚིག་ཏུ་བསྟན་པ་ཡིན་ལ། དེ་དེར་འཇོག་པའི་རྒྱུ་མཚན་ཡོད་དེ། དོན་ཡོད་གྲུབ་པ་ནི་ཕྲིན་ལས་ཀྱི་ངོ་བོ་བརྩོན་འགྲུས་ཡིན་ཞིང་། ལས་དེ་རྣམས་བརྩོན་འགྲུས་ལ་རག་ལས་པའི་ཕྱིར་རོ། ། གསུམ་པ་དོན་བསྡུས་ཏེ་དམ་བཅའ་བའི་ཚུལ་གྱིས་བཟུང་བ་ནི་ཤླཽ་ཀ་གཉིས་ཀྱིས་བསྟན་ཏེ། དེ་ཡང་ཤླཽ་ཀ་དང་པོའི་ཚིག་རྐང་དང་པོ་གཉིས་ཀྱིས་སྨོན་པ་དང་། ཚིག་རྐང་ཕྱི་མ་གཉིས་ཀྱིས་འཇུག་པ་སེམས་བསྐྱེད་མདོར་བསྡུས་པའི་ཚུལ་གྱིས་བསྟན་པ་ཡིན་ནོ། ། ཤླཽ་ཀ་ཕྱི་མའི་དོན་ནི་ཉན་རང་ཤེས་བྱའི་སྒྲིབ་པ་ལས་མ་བསྒྲལ་བ་རྣམས་བསྒྲལ་བ་དང་།
ཚངས་པ་དང་བརྒྱ་སྦྱིན་ལ་སོགས་པ་ཉོན་མོངས་པའི་སྒྲིབ་པ་ལས་མ་གྲོལ་བ་རྣམས་དགྲོལ་བ་དང་། ངན་སོང་གསུམ་གྱི་སེམས་ཅན་དབུགས་མ་ཕྱུང་བ་རྣམས་དབུགས་དབྱུང་བ་དང་། མཐར་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་དགོད་པར་བྱ་བའམ། ཡང་ན་རྒྱུ་ལས་དང་ཉོན་མོངས་པ་ལས་མ་བསྒྲལ་བ་རྣམས་བསྒྲལ་བ་དང་། འབྲས་བུ་བདག་དང་བདག་གིར་འཛིན་པ་ལས་མ་གྲོལ་བ་རྣམས་དགྲོལ་བ་དང་། སྐྱེ་རྒ་ན་འཆིའི་སྡུག་བསྔལ་གྱིས་དབུགས་མ་ཕྱུང་བ་རྣམས་དབྱུང་བའོ། ། སྦྱང་གཞི་ནི་གསང་སྔགས་རྡོ་རྗེ་ཐེག་པ་ནས་བཤད་པའི་རིགས་ལྔ་སྤྱི་དང་བྱེ་བྲག་གི་སྡོམ་པ་མ་བཟུང་བ། བཟུང་ཡང་དེ་ལས་ཉམས་པའི་སྣང་བ་བག་ཆགས་དང་བཅས་པ། སྦྱོང་བྱེད་སྡོམ་བཟུང་གི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་ཡིན་ནོ། ། ལྔ་པ་གནང་བ་ནོད་པ་ནི།
ཚོགས་ཞིང་དེ་རྣམས་ཀྱི་ཞལ་ནས་རིགས་ཀྱི་བུ་ཁྱོད་གནས་པ་འདི་ལ་ལེགས་པར་གནས་ན་ཚེ་འདིར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་བས་ལམ་རིམ་པ་གཉིས་སྒོམས་ཤིག ཅེས་གསུངས་ཤིང་རང་ཉིད་ཀྱིས་ཀྱང་དེ་ལྟར་དུ་ཁས་བླངས་པར་བསམ་མོ། ། དེ་ནས་ཚོགས་ཞིང་རྣམས་རང་བཞིན་གྱི་གནས་སུ་གཤེགས་པ་དང་། མི་དམིགས་པར་བྱ་བ་དང་། རང་ཉིད་ལ་བསྟིམ་པ་དང་གསུམ་ལས་འདིར་བདག་བྱིན་གྱིས་བརླབས་པའི་རྟེན་འབྲེལ་དུ་ཕྱི་མ་ཉིད་ཕྱག་ལེན་མཛད་དོ། ། གཉིས་པ་ཡུལ་མ་དག་པ་ལ་བརྟེན་ནས་ཚོགས་བསག་པ་ལ་གསུམ་སྟེ། རྒྱུད་ནས་གསུངས་པའི་ཚུལ། གསུངས་པའི་དོན་བཤད་པ། སྦྱང་གཞི་སྦྱོང་བྱེད་ངོ་སྤྲོད་ཚུལ་ལོ། ། དང་པོ་ནི།
རྩ་རྒྱུད་ལས། དང་པོར་བྱམས་པ་བསྒོམ་པར་བྱ། ། གཉིས་པ་སྙིང་རྗེ་རྣམ་བསྒོམ་ཞིང་། གསུམ་པ་དགའ་བ་བསྒོམ་པ་དང་། ། ཀུན་གྱི་མཐར་ནི་བཏང་སྙོམས་སོ། ། ཞེས་དང་། རྡོ་རྗེ་གུར་ལས། ཚངས་པའི་གནས་ནི་བཞི་པོ་ཡིས། ། སེམས་ཀྱི་ངལ་ནི་གསོ་བར་བྱ། ། ཞེས་གསུངས་སོ། །
གཉིས་པ་ལ་ཕ་རོལ་ཏུ་ཕྱིན་པ་དང་ཐུན་མོང་དུ་སྒོམ་ཚུལ་དང་། ཐུན་མོང་མ་ཡིན་པ་གསང་སྔགས་རྡོ་རྗེ་ཐེག་པའི་སྒོམ་ཚུལ་དང་གཉིས་ལས། དང་པོ་ནི། དངོས་བསྟན་གྱི་ཚིག་དོན་བསམ་པའོ། ། གཉིས་པ་ལ་རྒྱས་བསྡུས་གཉིས་ལས། དང་པོ་ནི། རང་གི་སྙིང་ཁའི་ཧཱུྃ་ལས་འོད་ཟེར་སྔོན་པོ་འཕྲོས་པའི་སྣ་ལས་ལྷ་མོ་པུཀྐ་སཱི་འོད་ཟེར་སྔོན་པོ་འཕྲོ་བ་དཔག་ཏུ་མེད་པ་འཕྲོས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་བཅས་དང་ལྡན་པར་བྱས། བྱམས་པ་ཚད་མེད་ཀྱི་ངོ་བོ་ལྷ་མོ་པུཀྐ་སཱི་སྟེ་སྦོས་མོའི་གོ་འཕང་ལ་བཀོད་པར་བསམ། དེ་བཞིན་དུ་རང་གི་སྙིང་ཁའི་ཧཱུྃ་ལས་འོད་ཟེར་དཀར་པོ་དཔག་ཏུ་མེད་པ་འཕྲོས་པའི་སྣ་ལ་ལྷ་མོ་རི་ཁྲོད་མ་འོད་ཟེར་དཀར་པོ་དཔག་ཏུ་མེད་པ་འཕྲོས་སེམས་ཅན་ཐམས་ཅད་སྡུག་བསྔལ་རྒྱུ་བཅས་དང་བྲལ་བར་བྱས་ནས་སྙིང་རྗེ་ཚད་མེད་ཀྱི་ངོ་བོ་ཤ་བ་རཱི་སྟེ་རི་ཁྲོད་མའི་གོ་འཕང་ལ་བཀོད་པར་བསམ།
དེ་བཞིན་དུ་རང་གི་སྙིང་ཁའི་ཧཱུྃ་ལས་འོད་ཟེར་དམར་པོ་དཔག་ཏུ་མེད་པ་འཕྲོས་པའི་སྣ་ལས་ལྷ་མོ་གདོལ་པ་མོ་འོད་ཟེར་དམར་པོ་འཕྲོ་བ་དཔག་ཏུ་མེད་པ་འཕྲོས། སེམས་ཅན་ཐམས་ཅད་སྡུག་བསྔལ་རྒྱུ་བཅས་དང་བྲལ་བར་བྱས་ནས་བདེ་བ་རྒྱུ་བཅས་དང་མི་འབྲལ་བར་བྱས། དགའ་བ་ཚད་མེད་ཀྱི་ངོ་བོ་གདོལ་པ་མོའི་གོ་འཕང་ལ་བཀོད་པར་བསམ། དེ་བཞིན་ཏུ་རང་གི་སྙིང་ཁའི་ཧཱུྃ་ལས་འོད་ཟེར་སྣ་ཚོགས་པ་སྤྲོས་པའི་སྣ་ལས་ལྷ་མོ་གཡུང་མོ་འོད་ཟེར་སྣ་ཚོགས་འཕྲོ་བ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཉེ་རིང་ཆགས་སྡང་དང་བྲལ་བའི་བཏང་སྙོམས་ཚད་མེད་པ་དང་ལྡན་པར་བྱས། བཏང་སྙོམས་ཚད་མེད་ཀྱི་ངོ་བོ་གཡུང་མོའི་གོ་འཕང་ལ་བཀོད་པར་བསམ་མོ། ། གཉིས་པ་ནི། ལྷ་མོ་མི་སྤྲོ་བར་འོད་ཟེར་སྤྲོ་བའོ། ། གསུམ་པ་ནི། སྦྱང་གཞི་མི་མཐུན་ཕྱོགས་མཐའ་དག་སྦྱོང་བྱེད་ཚད་མེད་པ་བཞིའི་ངོ་བོར་བསྒྱུར་ནས་སྦྱངས་འབྲས་དག་པའི་ལྷ་མོ་བཞིས་རྒྱས་བཏབ་ནས་ཉམས་སུ་ལེན་པའོ། །
ཚད་མེད་བཞི་ལ་ཡང་འཇིག་རྟེན་པའི། ཉན་ཐོས་ཀྱི། ཐེག་ཆེན་ཐུན་མོང་བ། ཐེག་ཆེན་ཐུན་མོང་མ་ཡིན་པའི་ཚད་མེད་བཞི་དང་བཞི་ལས། འདིར་ཕྱི་མ་ཉིད་གཙོ་བོར་བཟུང་བའོ། ། ཚད་མེད་ཅེས་པའི་དོན་ཡུལ་ཚད་མེད་ལ་བློ་ཚད་མེད་ཀྱིས་ངོ་བོ་ཚད་མེད་བཞི་སྒོམ་པའོ། ། ཚངས་པའི་གནས་ཞེས་པའི་དོན་ནི། དེ་བསྒོམས་པ་ལ་བརྟེན་ནས་གནས་སྐབས་ཀྱི་འབྲས་བུ་ལྷ་ཚངས་པ་ལ་སོགས་པའི་མཐོ་རིས་ཀྱི་རྟེན་འཐོབ་པ་དང་། མཐར་ཐུག་གི་ཚངས་པ་སངས་རྒྱས་ཐོབ་པའི་རྒྱུའི་གཙོ་བོ་ཡིན་པས་སོ། ། གསུམ་པ་དེ་གཉིས་ཀྱི་དགོས་པ་བཤད་པ་ནི།
རྗེ་བཙུན་རྩེ་མོས། དེ་ལྟར་བསོད་ནམས་ཚོགས་བསགས་པའི། ། དགོས་པ་རྣམ་པ་གཉིས་ཡིན་ཏེ། ། རྒྱུད་དག་པ་ཡི་དགོས་པ་དང་། ། སྔོན་གྱི་རྒྱལ་དང་མཚུངས་བྱ་འོ། ། ཞེས་བྱ་བ་ལྟར་ཟས་བཟང་པོ་བླུག་པའི་སྔོན་དུ་སྣོད་དག་པར་བྱ་དགོས་པ་བཞིན། དངོས་གཞི་རིམ་པ་གཉིས་སྒོམ་པ་ལ། སྔོན་འགྲོ་རྒྱུ་དག་པར་བྱ་དགོས་པ་དང་། སྔོན་གྱི་རྒྱལ་བ་རྣམས་ཀྱིས་བསོད་ནམས་ཀྱི་ཚོགས་བསགས་པས་གཟུགས་སྐུ་ཐོབ་པ་ལྟར། རང་ཉིད་ཀྱིས་གཟུགས་སྐུ་ཐོབ་པ་ལའང་བསོད་ནམས་ཀྱི་ཚོགས་བསག་དགོས་པའི་ཕྱིར་རོ། །
གཉིས་པ་ཡེ་ཤེས་ཀྱི་ཚོགས་བསག་པ་ལ་རྒྱུད་ལས་གསུངས་པའི་ཚུལ། གསུངས་པའི་དགོངས་པ་བཤད་པ། དེའི་དགོས་པ་བཤད་པའོ། ། དང་པོ་ནི། རྩ་རྒྱུད་ལས། ཡང་ནི་སྟོང་པ་བྱང་ཆུབ་སེམས། ། ཞེས་དང་། རྡོ་རྗེ་གུར་ལས། བྱང་ཆུབ་སེམས་ཀྱིས་རྣམ་པར་སྦྱང་། ། ཞེས་དང་།
བདེན་དང་རྫུན་པར་བཅས་པ་ཡི། ། རྟོག་པས་ཉེ་བར་མ་གོས་པ། ། མ་སྐྱེས་པ་ཡི་སྦྱོར་བ་ལས། ། སྐྱེ་བ་འདིར་ནི་རབ་ཏུ་བརྗོད། ། ཅེས་དང་། སམྦུ་ཊི་ལས། དང་པོར་སྟོང་ཉིད་བསམས་ནས་ནི། ། ལུས་ཅན་རྣམས་ཀྱི་དྲི་མ་བཀྲུ། ། ཞེས་དང་། ཕྱི་དང་ནང་གི་བདག་ཉིད་ཅན། །
ཞེས་སོགས་གསུངས་སོ། ། གཉིས་པ་ལ་གསུམ་སྟེ། དོན་དངོས་བཤད་པ་དང་། དེ་སྔགས་ཀྱིས་བྱིན་གྱིས་བརླབས་པ་དང་། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ལོ། ། དང་པོ་ནི། ཡེ་ཤེས་ཚོགས་བསག་གི་སྐབས་འདིར་སྣང་ལ་རང་བཞིན་མེད་པར་སྒོམ་པ་དང་། སྣང་མེད་དུ་སྒོམ་པ་གཉིས་ལས་འདིར་སྣང་མེད་དུ་སྒོམ་པ་ཡིན་ཏེ། རྗེ་ས་ཆེན་གྱིས། གང་ཟག་བདག་སོགས་ཐམས་ཅད་ཀྱིས། །
མི་དམིགས་ཅང་མེད་སྟོང་པར་སྒོམ། ། ཞེས་དང་། རྩེ་མོས་སྣང་ལ་རང་བཞིན་མེད་པར་སྒོམ་པ་དང་། སྣང་མེད་དུ་སྒོམ་པ་གཉིས་ལས་འདིར་སྣང་མེད་དུ་སྒོམ་པའི་ལུགས་སོ་ཞེས་གསུངས་པ་ལྟར། དེ་ལའང་གང་ཟག་སྟོང་པ་ཉིད་ལ་གོམས་འདྲིས་ཆེ་ཆུང་གིས་སྟོང་ཉིད་བཙན་ཐབས་སུ་སྒོམ་པ་དང་། བཤིག་སྟེ་སྒོམ་པ་གཉིས་ལས་འདིར་དང་པོ་ཡིན་ཏེ། རྗེ་ས་ཆེན་གྱིས། དེ་ནས་ཡེ་ཤེས་ཚོགས་བསག་ནི། ། བཙན་ཐབས་སྟོང་ཉིད་བསྒོམ་བྱ་སྟེ། ། སྔགས་ནི་ཡིད་ལ་དྲན་སྟོབས་ཀྱིས། །
ཞེས་དང་། རྗེ་བཙུན་རྩེ་མོས་དང་པོར་སྔགས་བརྗོད་དེ། དེའི་དོན་དྲན་པས་སྟོང་ཉིད་བཙན་ཐབས་སུ་བསྒོམ་པར་བྱའོ། ། ཞེས་གསུངས་སོ། ། ཕྱི་མ་བཤིག་ནས་སྒོམ་ཚུལ་ལ་ངོར་ཆེན་གྱིས་གནད་ཀྱི་ཟླ་ཟེར་དུ། གང་ཟག་གི་བདག་མེད་དང་ཆོས་ཀྱི་བདག་མེད་སྒོམ་ཚུལ་གཉིས། དེ་རེ་རེ་ལ་དགག་གཞི་བདག་ངོས་བཟུང་བ་དང་། དེ་འགོག་བྱེད་ཀྱི་རིགས་པ་བཤད་པ། བདག་མེད་ཀྱི་དོན་ལ་བློ་འཇོག་པའི་ཚུལ་ཏེ་དོན་གསུམ་གསུམ་གྱི་སྒོ་ནས་གཏན་ལ་འབེབས་པར་མཛད་ལ། རྩེ་མོས་གཅིག་དང་དུ་བྲལ་གྱི་རིགས་པས་སྟོང་ཉིད་དུ་གཏན་ལ་འབེབས་པར་མཛད།
རྗེ་བཙུན་གྱིས་སྣང་བ་སེམས། སེམས་སྒྱུ་མ། སྒྱུ་མ་རང་བཞིན་མེད་པར་བསྒྲུབ་པ་གསུམ་གྱི་སྒོ་ནས་གཏན་ལ་འབེབས་པར་མཛད་དོ། ། ཁ་ཅིག་སྣང་མེད་དུ་བསྒོམས་པས་སྣང་བ་རྒྱུན་ཆད་པས་ཆད་པའི་ལྟ་བར་མི་འགྱུར་རམ་ཞེ་ན། མི་འགྱུར་ཏེ་མ་དག་པའི་སྣང་བ་རགས་པ་ཙམ་བཀག་ནས་སེམས་ཀྱི་གནས་ལུགས་གསལ་སྟོང་ཟུང་འཇུག་ཏུ་མཉམ་པར་བཞག་པས་གོང་གི་སྐྱོན་ལས་གྲོལ་ལོ། ། གཉིས་པ་སྔགས་ཀྱི་བྱིན་གྱིས་བརླབས་པ་ནི། རྡོ་རྗེ་གུར་ལས། ཨོཾ་ཤུ་ནྱ་ཏ་ཞེས་པའི་ཨོཾ་ནི་མེ་ལོང་ལྟ་བུའི་ཡེ་ཤེས། ཤུ་ནྱ་ཏ་ནི་མཉམ་པ་ཉིད་ཀྱི་ཡེ་ཤེས། ཛྙཱ་ན་ནི་སོ་སོར་རྟོགས་པའི་ཡེ་ཤེས།
བཛྲ་ནི་བྱ་བ་བསྒྲུབ་པའི་ཡེ་ཤེས། སྭ་བྷཱ་ཝ་ནི་ཆོས་ཀྱི་དབྱིངས་ཀྱི་ཡེ་ཤེས། ཨཱཏྨ་ཀོ྅་ཧྃ་ཞེས་པ་ནི་ངའོ། ། ཡང་ན་ཨོཾ་ནི་སྔགས་ཀྱི་མགོ་འདྲེན་པ། ཤུ་ནྱ་ཏ་ནི་ཡུལ་རང་བཞིན་རྣམ་པར་དག་པ། ཛྙཱ་ན་ཡུལ་ཅན་རང་བཞིན་རྣམ་པར་དག་པ། ཨཏྨ་ཀོ྅་ཧྃ་ངའོ་ཞེས་པའི་དོན་ནོ། ། གསུམ་པ་ནི་སྦྱང་གཞི་རང་གི་སེམས་ཀུན་གཞིའི་སྟེང་ན་སྔར་ཤི་བ། མ་འོངས་པ་ན་འཆི་བར་འགྱུར་བའི་བག་ཆགས་ཇི་སྙེད་པ་དང་། དེ་བཞིན་དུ་སྣོད་ཀྱི་འཇིག་རྟེན་སྔར་ཞིག་པ་དང་མ་འོངས་པ་ན་འཇིག་པར་འགྱུར་བའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་ཡེ་ཤེས་ཚོགས་བསག་གི་རྣལ་འབྱོར་དུ་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་བླངས་པ་ལ་བརྟེན་ནས་སྦྱངས་འབྲས་ཆོས་སྐུ་འགྲུབ་པར་འགྱུར་རོ། །
དེ་ལྟར་ཡེ་ཤེས་ཚོགས་བསག་གིས་འཆི་སྲིད་སྦྱོང་བའི་ཚུལ་འདི་ནི་མི་གཡོ་བླ་མེད་ཀྱི་རྒྱུད་ཀྱི་དགོངས་པ་བཞིན་བླ་མ་གོང་མ་རྣམས་ཀྱི་བཞེད་པའི་ལུགས་སྲོལ་གཅིག་ཡིན་ལ། ཡང་ཡེ་ཤེས་ཚོགས་བསག་འདི་ཉིད་འཆི་སྲིད་སྦྱོང་བྱེད་དུ་མ་སྦྱར་བར་ལས་ཉོན་གྱི་རྩ་བ་བདག་འཛིན་གཙོ་བོར་སྦྱོང་བྱེད་དུ་སྦྱོར་བ་ཡང་བླ་མ་གོང་མ་དག་གི་བཞེད་པ་ལུགས་གཅིག་ཏུ་སྣང་བས། ལུགས་གཉིས་ཀ་ཚད་ལྡན་རེ་རེ་ཡིན་པར་བདག་གི་བླ་མས་གསུངས་སོ། ། གསུམ་པ་དགོས་པ་ནི། རྗེ་བཙུན་རྩེ་མོས། ཡེ་ཤེས་ཚོགས་བསག་བྱས་པ་ཡི། ། དགོས་པ་རྣམ་པ་བཞི་ཡིན་ཏེ། ། ཀུན་བརྟགས་པ་ཡི་དྲི་མ་ལས། ། དག་པར་བྱ་བའི་དགོས་པ་དང་། ། གཉིས་པ་ཐམས་ཅད་མཁྱེན་པ་ཡི། །
ལྷ་ཡི་མྱུ་གུ་བསྐྱེད་པ་དང་། ། གསུམ་པ་བསོད་ནམས་ཚོགས་དང་ནི། ། ཡེ་ཤེས་ཚོགས་སུ་འབྲེལ་ཕྱིར་དང་། ། བཞི་པ་ཆོས་ཀྱི་སྐུ་ལས་ནི། ། གཟུགས་སྐུ་འགྲུབ་པར་བྱ་ཕྱིར་རོ། ། ཞེས་པ་དང་། ། ཇོ་བོ་རྗེས་དགོས་པ་དྲུག་ཏུ་གསུངས་ཏེ་སྟོང་ཉིད་མ་རྟོགས་པ་རྟོགས་པ་དང་། བརྗེད་པ་དྲན་པ་གསོ་བ་དང་། མ་བརྗེད་པ་གོང་ནས་གོང་དུ་རྒྱས་པ་དང་། བདེན་ཞེན་འགོག་པ་དང་།
ཆོས་སྐུ་འགྲུབ་པ་དང་། གཟུགས་སྐུ་སྒྱུ་མར་འཆར་བ་དང་དྲུག་གོ ། གསུམ་པ་སྲུང་བའི་འཁོར་ལོ་སྒོམ་པ་ནི། གྲུབ་ཆེན་ཌོཾ་བྷི་པས། རང་བཞིན་སྟོང་པ་ཉིད་དུ་རྣམ་སྒོམ་སྔོན་གྱི་ནི། ། རྣལ་འབྱོར་པས་ནི་སྨོན་ལམ་རྗེས་སུ་དྲན་བྱས་ནས། ། ཞེས་གསུངས་པ་ལྟར་ཀུན་བཏགས་སྦྱོང་བྱེད་དེ་བཞིན་ཉིད་ཀྱི་དག་པ་ཡེ་ཤེས་ཚོགས་བསག་འོད་གསལ་སྟོང་ཉིད་ཀྱི་ངང་ལས་སྔོན་གྱི་སྙིང་རྗེ་དང་སྨོན་ལམ་གྱི་དབང་གིས་ཀུན་རྟོག་སྦྱོང་བྱེད་ལྷ་སོ་སོའི་དག་པར་ལྡང་བའི་ཐོག་མར་སྲུང་བའི་འཁོར་ལོ་སྒོམ་པ་ཡིན་ལ། དེ་ལ་གསུམ་སྟེ་ཐུན་མོང་པའི་སྲུང་བའི་འཁོར་ལོ་བསྒོམ་པ་དང་། ཐུན་མོང་མ་ཡིན་པའི་སྲུང་བའི་འཁོར་ལོ་བསྒོམ་པ་དང་། དེ་གཉིས་ཀྱི་དགོས་པ་བཤད་པའོ། །
དང་པོ་ལ་གསུམ་སྟེ། རྒྱུད་ལས་གསུངས་ཚུལ། གསུངས་པའི་དོན་བཤད་པ། དེ་སྔགས་ཀྱི་བྱིན་གྱིས་བརླབ་པའོ། ། དང་པོ་ནི། རྩ་རྒྱུད་ལས། རེ་ཕས་ཉི་མ་སྔོན་དུ་རྣམ་བསྒོམས་ནས། ། ཉི་དེར་ཧཱུྃ་བྱུང་སྣ་ཚོགས་རྡོ་རྗེ་སྟེ། ། རྡོ་རྗེ་དེ་ཉིད་ཀྱི་ནི་རྭ་བ་དང་། ། གུར་བཅིངས་པ་ཡང་རྣམ་པར་བསྒོམ་པ་ཉིད། །
ཅེས་དང་གུར་ལས། དེ་རྗེས་སྲུང་བའི་དམ་ཚིག་མཆོག ། ཅེས་གསུངས་སོ། ། གཉིས་པ་གསུངས་པའི་དོན་བཤད་པ་ལ་གསུམ་སྟེ། སྲུང་འཁོར་གང་ལས་འཕྲོ་བའི་གཞི། དེ་ལས་སྤྲོས་པའི་སྲུང་བའི་འཁོར་ལོ་དངོས། སྦྱང་གཞི་སྦྱོང་བྱེད་ངོ་སྤྲོད་ཚུལ་ལོ། ། དང་པོ་ནི། རྩ་རྒྱུད་ཀྱི་དངོས་བསྟན་མཚོ་སྐྱེས་ལུགས་དང་། མན་ངག་ལུགས་ཀྱི་ཡན་ལག་བཞི་པའི་སྐབས་སུ་ཉི་མ་རྐྱང་པ་བསྒོམ་པར་བཤད་ཀྱང་།
ཌོམྦྷི་བའི་ལུགས་དང་འདིར་ཡན་ལག་དྲུག་པའི་སྐབས་སུ་པཾ་ལས་པདྨ། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་རྭ་ཉི་ཤུ་པ། རྭ་རྣམས་ཕྱོགས་མདོག་ཅན། ལྟེ་བ་གྲུ་བཞི་མཐིང་ནག་ལ་ཀུན་གཞིའི་ངོ་བོ་ཧཱུྃ་མཐིང་ནག་གིས་མཚན་པའོ། ། སྣ་ཚོགས་རྡོ་རྗེ་ཞེས་པའི་དོན་ནི་ཁ་དོག་སྣ་ཚོགས་སུ་ཡོད་པ་དང་། འོད་ཟེར་སྣ་ཚོགས་སུ་འཕྲོ་བ་དང་། ཕྲིན་ལས་སྣ་ཚོགས་འགྲུབ་པ་དང་། ཕྱོགས་བཅུར་རྭ་སྣ་ཚོགས་གྱེས་པའི་ཕྱིར་རོ། ། དེ་ཡང་རྩེ་མོས་རྟེན་འབྲེལ་བཅུ་གཉིས་མཚོན་པས་ན་རྡོ་རྗེ་རྭ་བཅུ་གཉིས་སུ་བཞེད་ཀྱང་། འདིར་རྗེ་བཙུན་གྱིས་འཇིགས་ཚོགས་ལྟ་བའི་རི་བོ་ཉི་ཤུ་འཇོམས་པར་བྱེད་པ་མཚོན་པས་རྭ་ཉི་ཤུ་པར་བཞེད་པས་དེ་ལྟར་དུ་མཛད་དོ། །
གཉིས་པ་དེ་ལས་སྤྲོས་པའི་སྲུང་བའི་འཁོར་ལོ་དངོས་ལ་ཁ་ཅིག་སྣ་ཚོགས་རྡོ་རྗེ་རྐྱང་པ་ཞུ་བ་ལས་བསྒོམ་པར་བཞེད། ཁ་ཅིག་སྣ་ཚོགས་རྡོ་རྗེ་ཉི་མ་དང་བཅས་པ་ཞུ་བ་ལས་བསྒོམ་པར་བཞེད། ཁ་ཅིག་སྣ་ཚོགས་རྡོ་རྗེ་ལས་རྡོ་རྗེ་སྤྲོ་བ་བསྒོམ་པར་བཞེད་ཀྱང་། འདིར་སྣ་ཚོགས་རྡོ་རྗེའི་ལྟེ་བའི་ཧཱུྃ་ལས་འོད་ཟེར་ནག་པོ་འོག་ཏུ་འཕྲོས་པ་ལས་འོག་ཐམས་ཅད་རྡོ་རྗེ་ནག་པོའི་ས་གཞི་ནས་ཐང་བརྡལ་བ་ལྟ་བུ་དང་། ཕྱོགས་མཚམས་སུ་འཕྲོས་པས་རྡོ་རྗེ་ནག་པོའི་རྩིག་པ་བར་མེད་པའི་རྭ་བ་ཟླུམ་པོ། སྟེང་དུ་འཕྲོས་པས་རྭ་བའི་ནང་དུ་རྡོ་རྗེ་ནག་པོའི་གུར་རྨོག་ཁ་སྦུབ་པ་ལྟ་བུའི་རྩེ་མོར་ཁྲོ་བོའི་རྡོ་རྗེ་ནག་པོ་རྩེ་ལྔ་པ་ཁ་གདེངས་པས་མཚན་པ། དེའི་ཕྱི་རོལ་ཏུ་ཡེ་ཤེས་ཀྱི་མེ་ཕུང་ཁ་དོག་སྣ་ལྔ་པ་གཡས་སྐོར་དུ་འུར་སྒྲ་དང་བཅས་ནས་འབར་བར་བསམ། དེའི་ཚད་ནི་དག་པ་རྡོ་རྗེ་སྒྲོན་མེ་ལས། སྲིད་པའི་རྩེ་མོ་ནས་འོག་གཞི་གསེར་གྱི་ས་གཞི་ལ་ཐུག་གི་བར་བསྒོམ་པ་དང་། གཉིས་མེད་རྡོ་རྗེས་ས་གཞི་ལ་ཐུག་གི་བར་དུ་བསྒོམ་པ་དང་།
མཚམས་རྡོ་རྗེས་བློ་ལ་ཇི་ལྟར་འཚམས་པ་བསྒོམ་པ་དང་གསུམ་ལས། འདིར་ཕྱི་མ་དང་མཐུན་པས་ཆེ་བ་ནི་ཚད་མེད། ཆུང་བ་ནི་དཔག་ཚད་བརྒྱའི་ཚད་ཙམ་བསྒོམ་པ་ཡིན་ཏེ་རིགས་པས་ཤེས་པར་བྱའོ། ། གསུམ་པ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། སྦྱང་གཞི་མ་དག་པའི་སྣང་བ་སྣོད་ཀྱི་འཇིག་རྟེན་དང་། རང་གི་ཆོས་སྒྲུབ་པའི་བགེགས་དང་བར་ཆད་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་ཡེ་ཤེས་ལྔའི་ངོ་བོ་སྲུང་བའི་འཁོར་ལོའི་རྣལ་འབྱོར་དུ་བསྒྱུར་ནས་བསྒོམས་པས་གནས་སྐབས་ཀྱི་འབྲས་བུ་སྒྲུབ་པའི་བར་ཆད་ཞི་བ་དང་། མཐར་ཐུག་གི་འབྲས་བུ་འཚང་རྒྱ་བའི་སྲོད་ལ་བདུད་འདུལ་བའི་རྟེན་འབྲེལ་དུ་འགྱུར་རོ། ། ཞིབ་ཏུ་ན་ཕྱིའི་བར་ཆད་གདོན་ལྔ། ནང་གི་བར་ཆད་ནད་ལྔ། གསང་བའི་བར་ཆད་ཉོན་མོངས་པ་དུག་ལྔ་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་རང་གི་སེམས་ཉིད་སྐད་ཅིག་མ་གཅིག་གི་རྣམ་སྤྲུལ་དུ་ཤེས་པར་བྱས་ནས།
རང་ཉིད་ཡེ་ཤེས་ལྔའི་ངོ་བོ་སྲུང་བའི་འཁོར་ལོའི་རྣལ་འབྱོར་དུ་སྒྱུར་ནས་ཉམས་སུ་ལེན་པ་ཡིན་ཏེ་སྲུང་འཁོར་འཁོར་འདས་དབྱེར་མེད་དོ། ། བར་ཆད་དངོས་གྲུབ་དུ་ལེན་པའི་གདམ་ངག་ཅེས་བྱའོ། ། གསུམ་པ་སྔགས་ཀྱི་བྱིན་གྱིས་བརླབས་པ་ནི། རྩ་རྒྱུད་ལས་གསུང་བའི་སྔགས་ལན་གསུམ་བརྗོད་དོ། །

དེའི་དོན་ནི་ཨོཾ་ནི་དཔལ་ཏེ་གཉིས་སུ་མེད་པའི་ཡེ་ཤེས། བཛྲ་ནི་རྡོ་རྗེ། རཀྵ་ནི་སྲུངས་ཤིག གང་བསྲུང་ན་ཧཱུྃ་གསུམ་གྱིས་མཚོན་པ། བདག་དང་གནས་དང་རྣལ་འབྱོར་རམ། ཡང་ན་རང་གི་ལུས་ངག་ཡིད་གསུམ་མོ། ། རྡོ་རྗེ་གུར་ལས། དམ་ཚིག་རྡོ་རྗེ་བསྲུང་དོན་དུ། ། སྦས་པའི་སྤྱོད་ཡུལ་འདི་གསུངས་པ། ། ཞེས་པའི་དོན་ཐུན་མོང་མ་ཡིན་པའི་སྲུང་བའི་འཁོར་ལོ་ལ་གཉིས་ཏེ་ཁྲོ་བོ་བཅུ་སོ་སོའི་མངོན་རྟོགས་དང་། ཁྲོ་བོ་བཅུ་ཡོངས་རྫོགས་ཀྱི་མངོན་རྟོགས་གཉིས་ཀྱི་ཕྱི་མ་ལ་གཉིས་ཏེ།
བདག་བསྲུང་བ་དང་། གནོད་པ་ཕྱིར་བཟློག་པའོ། ། དང་པོ་ནི། འཁོར་ལོའི་དབུས་སུ་རང་ཉིད་ཧཱུྃ་མཛད་དུ་བསྒོམ། གཙུག་ཏོར་འཁོར་ལོ་སྒྱུར་བ་སྟེང་དུ་བསྒོམ། ཁྲོ་བོ་གཞན་རྣམས་ཞལ་ནང་དུ་གཟིགས། འཁོར་ལོ་གཡས་སུ་འཁོར་བ་ལ་མེ་འབར་བས་དགྲ་བགེགས་བསྲེགས་པས་ཆོས་ཉིད་ཀྱི་ངང་དུ་ཐིམ་པར་བསམ། སྔགས་གཞན་མི་བཟླ་བར་རཀྵ་ལན་གསུམ་གྱིས་བརྟན་པར་བྱེད་པ་ཙམ་མོ། ། གཉིས་པ་གནོད་པ་ཕྱིར་བཟློག་པ་ལ་གསུམ་སྟེ་རྟེན་བསྐྱེད་པ། བརྟེན་པ་བསྐྱེད་པ།
ལས་ལ་སྦྱར་བའོ། ། དང་པོ་ལ་ལྔ་སྟེ་གནས་གང་དུ་སྒོམ་པ། གདན་གང་གི་སྟེང་དུ་སྒོམ་པ། ས་བོན་གང་ལས་བསྐྱེད་པ། ངོ་བོ་གང་བསྐྱེད་པ། དེ་སྔགས་ཀྱིས་བྱིན་གྱིས་བརླབས་པའོ། ། དང་པོ་ནི། རྡོ་རྗེ་གུར་ལས། རྡོ་རྗེའི་དཀྱིལ་འཁོར་དབུས་གནས་པ། ཞེས་གསུངས་པ་ལྟར་སྔར་གྱི་སྲུང་བའི་འཁོར་ལོའི་སྤྲུལ་གཞིར་གྱུར་པའི་སྣ་ཚོགས་རྡོ་རྗེའི་ལྟེ་བའི་སྟེང་དུའོ། །
གཉིས་པ་ནི། རྡོ་རྗེ་གུར་ལས། རྡོ་རྗེ་ཉི་མ་བསྒོམ་བྱ་སྟེ། ། དེ་ཡི་འོག་ཏུ་པདྨ་བསམ། ། ཞེས་གསུངས་པ་ལྟར་པདྨ་དང་ཉི་མའི་སྟེང་དུ་སྒོམ་པ་ཡིན་ཏེ། དེའང་ས་བོན་པཾ་དང་རཾ་ལས་བསྐྱེད་དེ་ཌོམྦྷི་པས། པཾ་སེར་པོ་ལས་སྣ་ཚོགས་པདྨ། རཾ་ཉི་མའི་སྟེང་དུ་ཅེས་གསུངས་སོ། ། གསུམ་པ་ནི། བྷྲཱུྃ་ལས་བསྐྱེད་དེ།
ཌོམྦྷི་པས། བྷྲཱུྃ་སེར་པོ་ལས་འཁོར་ལོ་རྩིབས་བཅུ་པ། ཞེས་དང་། མི་ཐུབ་ཟླ་བས། དེར་ནི་བྷྲཱུྃ་ཡིག་ལས་བྱུང་བའི། ། སྲུང་བའི་འཁོར་ལོ་བསམ་པར་བྱ། ། ཞེས་གསུངས་པས་སོ། ། བཞི་པ་ལ་ཁ་དོག་བཤད་པ། དབྱིབས་བཤད་པ། ཚད་བཤད་པའོ། །
དང་པོ་ནི། ཡེ་ཤེས་ཐིག་ལེ་ལས། རྡོ་རྗེ་རྭ་བའི་ནང་དུ་ནི། ། བསྲུང་བའི་འཁོར་ལོ་བཞི་པ་ནི། ། རྩིབས་བཅུ་པ་ལ་གསེར་གྱི་མདོག ། ཁྲོ་བོ་བཅུ་དང་བཅས་པ་འོ། ། ཞེས་གསུངས་པ་ལྟར་རོ། ། གཉིས་པ་ནི། མཚོན་ཆའི་འཁོར་ལོ་སྟེ་ལྟེ་བ་གསུམ་ཆ། དེ་ནས་གསུམ་ཆ་རྩིབས་ཀྱི་སྦོམ་ས།
དེ་ནས་རྩིབས་ཀྱི་རྩེ་མོ་རྣོ་བ། དེ་ཡང་དང་པོ་གཉིས་ཁོག་སྟོང་། ཕྱི་མ་རྩེ་མོ་ཤིན་ཏུ་རྣོ་བ་རལ་གྲི་སོ་གཉིས་མ་ལྟ་བུ་སྟེ། ནཱ་རོ་པའི་ཞལ་ལུང་ལས། ཁོག་སྟོང་མི་གཡོ་རབ་ཏུ་འཁོར། ། ཞེས་གསུངས་པས་སོ། ། གསུམ་པ་ཚད་ནི་རྡོ་རྗེ་གུར་ལས་དཔག་ཚད་བརྒྱ་ཡི་ཚད་ཙམ་མོ། ། ཞེས་གསུངས་པ་ལྟར་རོ། ། ལྔ་པ་དེ་སྔགས་ཀྱིས་བྱིན་གྱིས་བརླབ་པ་ནི་ཨོཾ་ནི་སྔར་དང་འདྲ་ལ། བཛྲ་རྡོ་རྗེ་སྟེ།
ཙཀྲ་འཁོར་ལོ། རཀྵ་བསྲུང་བ། ཧཱུྃ་གཉིས་བདག་དང་བསྲུང་བྱ་གཞན། བྷྲཱུྃ་ནི་དགྲའི་སྟོབས་འཕྲོག་པའོ། ། གཉིས་པ་བརྟེན་པ་བསྐྱེད་པ་ལ་བཞི་སྟེ། དམ་ཚིག་པ་བསྐྱེད་པ་བསྙེན་པའི་ཡན་ལག སྐྱེ་མཆེད་དམ་སྐུ་གསུང་ཐུགས་བྱིན་གྱིས་བརླབ་པ་ཉེ་བར་སྒྲུབ་པའི་ཡན་ལག ཡེ་ཤེས་པ་དགུག་ཅིང་གཞུག་པ་བསྒྲུབ་པའི་ཡན་ལག དབང་བསྐུར་ཞིང་རྒྱས་འདེབས་པ་བསྒྲུབ་པ་ཆེན་པོའི་ཡན་ལག་གོ ། དང་པོ་ལ་གསུམ་སྟེ།
གནས་གང་དུ་བསྐྱེད་པ། ས་བོན་གང་ལས་བསྐྱེད་པ། དེ་ལྟར་བསྐྱེད་པའི་ལྷའི་ངོ་བོ་བཤད་པའོ། ། དང་པོ་ནི། འཁོར་ལོའི་ལྟེ་བར་སྟེང་འོག་བར་གསུམ་དང་། ལྟེ་བ་དང་རྩིབས་ཀྱི་རྩེ་མོའི་བར་འོག་ཕྱོགས་མུ་ཁྱུད་ལ་ཅུང་ཟད་མ་རེག་པའི་ཕྱོགས་མཚམས་བརྒྱད་ཀྱི་པདྨ་དང་ཉི་མའི་གདན་གྱི་སྟེང་དུའོ། ། གཉིས་པ་ནི། རྡོ་རྗེ་གུར་ལས། ཧཱུྃ་ནི་བཅུ་ཡི་སྦྱོར་བ་ཡིས། ། ཁྲོ་བོ་བཅུ་ནི་རིམ་བཞིན་དགོད། །
ཅེས་གསུངས་པས་ཕྱོགས་མཚམས་ཀྱི་ཁྲོ་བོ་བཅུའི་ས་བོན་བསྟན། གཙུག་ཏོར་འཁོར་ལོ་བསྒྱུར་བ་ས་བོན་གང་ལས་བསྐྱེད་སྙམ་ན། ཌོམྦྷི་པས། བྷྲཱུྃ་སེར་པོ་ལས་གཙུག་ཏོར་འཁོར་ལོ་བསྒྱུར་བ་ཞེས་གསུངས་པས་བྷྲཱུྃ་ལས་བསྐྱེད་དེ། དེའི་དོན་བྷྲཱུྃ་ལ་ཡི་གེ་ཁ་ཕྲལ་ནས་བཤད་ན། བ་ལ་ལ་བྱིན་པས་བ་ལ་སྟོབས། ཧ་ལ་ར་བྱིན་པས་ཧ་ར་འཕྲོག་པ། ཀླད་ཀོར་མ་ལ་ར་བྱིན་པས་མ་ར་དགྲ་བོ་སྟེ་དགྲ་བོའི་སྟོབས་འཕྲོག་པ་ཞེས་པའོ། ། གསུམ་པ་དེ་ལྟར་བསྐྱེད་པའི་ལྷའི་ངོ་བོ་བཤད་པ་ལ་ཕལ་ཆེར་སྒྲུབ་ཐབས་དཀྱུས་བཞིན་ལས་ཞལ་ཕྱག་དང་ཕྱག་མཚན་གྱི་ཁྱད་པར་ནི། རྡོ་རྗེ་གུར་ལས།
རྡོ་རྗེ་ཁྲོ་བོ་སྐྱེས་བུ་ཆེ། ། ཐམས་ཅད་ཞལ་གཅིག་ཕྱག་གཉིས་པ། ། སྙིང་ཁར་མནན་པའི་ཁུ་ཚུར་མཛུབ། ། གཡས་པ་རང་གི་མཚོན་ཆ་འཕྱར། ། ཞེས་གསུངས་སོ། ། རྡོ་རྗེ་གུར་ལས། དབང་པོ་སྔོན་པོའི་རྣམ་པ་ལྟར། ། གཤིན་རྗེ་གཤེད་ནི་རྣམ་པར་བསམ། ། གཞན་གྱིས་མི་ཐུབ་རྡོ་རྗེ་སྟེ། ། འཇིགས་མེད་ཟླ་བའི་ནོར་བུ་འདྲ། །
པདྨའི་ཁྲོ་བོ་དམར་པོ་ཆེ། ། རྡོ་རྗེ་བདུད་རྩིའི་བདག་ཉིད་གནག ། མཚམས་ཀྱི་ཁྲོ་བོ་ཆེར་གནག་ཅིང་། ། ཞེས་གསུངས་སོ། ། ཌོམྦྷི་པས་དབུས་སུ་གཙུག་ཏོར་འཁོར་ལོ་བསྒྱུར་བ་སེར་པོ། སྟེང་དུ་ཧཱུྃ་མཛད། ། འོག་ཏུ་སུམྦྷིའི་རྒྱལ་པོ་ནག་པོ་ཞེས་གསུངས་སོ། ། ཁ་ཅིག་གུར་ལས། ཚ་སྐྱོབ་རྒྱལ་པོ་དཀར་པོ་ནི། ། ཞེས་གསུངས་པས་གཙུག་ཏོར་འཁོར་ལོས་བསྒྱུར་བ་དཀར་པོར་བཤད་པ་མ་ཡིན་ནམ་ཞེ་ན་མ་ཡིན་ཏེ།
དེ་ནི་ཉོན་མོངས་པའི་ཚ་གདུང་ལས་སྐྱོབ་པའི་གདུགས་དཀར་པོ་ཅན་ཞེས་པའི་དོན་ཡིན་ལ་ཁ་དོག་བསྟན་པ་ནི་མ་ཡིན་ནོ། ། ཁ་ཅིག་རྡོ་རྗེ་གུར་ལས། མཚམས་ཀྱི་ཁྲོ་བོ་ཆེར་གནག་ཅིང་། ། ཞེས་པས་མཚམས་ཀྱི་ཁྲོ་བོ་རྣམས་ཆེས་ཆེར་ཁྲོས་པ་མ་ཡིན་ནམ་ཞེ་ན་མ་ཡིན་ཏེ། ཌོམྦྷི་པས་གཤིན་རྗེ་མཐར་བྱེད། ཤེས་རབ་མཐར་བྱེད། པདྨ་མཐར་བྱེད། བགེགས་མཐར་བྱེད་རྣམས་གསུས་པ་འཕྱང་བ། སྦྲུལ་གྱིས་བརྒྱན་པ། སྨ་ར་དང་སྨིན་མ་ཁམས་པ་ཅན།
ཁྲོ་བོ་གཞན་རྣམས་རོལ་པའི་སྐུ་ཅན་ནོ་ཞེས་གསུངས་པས་སོ། ། ཡན་ལག་བཞི་རྫོགས་རྒྱས་པའི་སྐབས་ཡིན་པས་མིག་ཏུ་གཏི་མུག་རྡོ་རྗེ་མ་དང་། སྤྱི་བོར་སྐུ་རྡོ་རྗེ་མ་ལ་སོགས་པ་ཐམས་ཅད་སྒོམ། གསུམ་པ་ནི་དཀྱུས་བཞིན་ནོ། ། བཞི་པ་ནི། ཕལ་ཆེར་དཀྱུས་བཞིན་ལ་རྒྱས་འདེབས་ལ་མི་འདྲ་བ་མང་ནའང་། འདིར་གུར་གྱི་དངོས་བསྟན། ལས་མཚམས་ཀྱི་ཁྲོ་བོ་ཆེར་གནག་ཅིང་། ། སྤྱི་བོར་རྡོ་རྗེ་འཛིན་པ་འཛིན། ། གཤིན་རྗེ་གཤེད་ནི་རྣམ་སྣང་སྟེ། །
པདྨའི་ཁྲོ་བོ་རྣམ་གཟིགས་ཏེ། ། རྡོ་རྗེ་སེམས་དཔའ་ཐལ་སྦྱོར་ལའོ། ། ཞེས་པའི་དོན་ནོ། ། གསུམ་པ་ལས་ལ་སྦྱར་བ་ལ་གསུམ་སྟེ། ཟབ་པའི་གནད་ལྔ་ཉམས་སུ་ལེན་པ། སྦྱང་གཞི་སྦྱོང་བྱེད་ངོ་སྤྱོད་ཚུལ། དམོད་པ་འདོར་ཞིང་བརྟན་པར་བྱ་བའོ། ། དང་པོ་ལ་ལྔ་སྟེ། གཙོ་བོར་འཕོ་བའི་གནད། བསྲུང་བྱ་སྦ་བའི་གནད།
ལྷའི་རྣམ་པའི་གནད། འཁོར་ལོ་འཁོར་ཞིང་བྱད་མ་བསྒྲལ་བའི་གནད། སྔགས་བཟླ་བའི་གནད་དོ། ། དང་པོ་ནི། སྔར་བསྐྱེད་པ་ལྟར་ཧཱུྃ་མཛད་སྟེང་དུ་བསྒོམས་ནས། དབུས་སུ་རང་ཉིད་གཙུག་ཏོར་འཁོར་ལོ་བསྒྱུར་བ་བསྐྱེད་པའོ། ། གཉིས་པ་ལ་བཞི་སྟེ་ལུས་སྦ་བ། ངག་སྦ་བ། ཡིད་སྦ་བ། གོ་བགོ་བའོ། །
དང་པོ་ནི། རང་ཉིད་གཙུག་ཏོར་འཁོར་ལོ་བསྒྱུར་བའི་ཐུགས་ཁར་ཧཱུྃ་ལས་བྱུང་བའི་ཁྲོ་བོའི་རྡོ་རྗེ་ནག་པོ་རྩེ་ལྔ་པའི་ལྟེ་བའི་ཕྱི་ལ་ཨུཥྞི་ཥའི་སྔགས་ཚར་གསུམ་གྱིས་བསྐོར་བའི་ནང་དུ་རང་གི་རྣམ་པར་ཤེས་པའི་ངོ་བོ་ཧཱུྃ་སྔོན་པོའི་སྟེང་གི་ཀླད་ཀོར་གྱི་ནང་དུ་བླ་མ། མདུན་དུ་ཕ་མ། གཡས་སུ་བུ་དང་ཆུང་མ། གཡོན་དུ་སྤུན་ཟླ། འོག་ཏུ་ནོར་རྫས་རྣམས་གཟུགས་ཀྱི་རྣམ་པ་ཇི་ལྟ་བ་བཞིན་དུ་བསམ་པའོ། ། གཉིས་པ་ནི་རང་གི་ལྕེ་རྡོ་རྗེ་དཀར་པོ་རྩེ་ལྔ་པ་མེ་འབར་བར་བསམ་ཞིང་། བསྲུང་བྱ་རྣམས་ཀྱི་མིང་ཡིག་དང་པོ་ངག་གི་ངོ་བོ་ཡིག་འབྲུའི་རྣམ་པ་ཧཱུྃ་གི་ཞབས་ཀྱུའི་ནང་དུ་ཆུད་པར་བསམ་མོ། ། གསུམ་པ་ནི། བདག་དང་བསྲུང་བྱ་རྣམས་ཀྱི་སེམས་དང་གཙུག་ཏོར་འཁོར་ལོ་བསྒྱུར་བའི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་མདངས་འགག་མེད་ཧཱུྃ་ཡིག་གི་རྣམ་པ་གསལ་འདེབས་ཤིང་འཛིན་མེད་ཀྱི་ངང་དུ་མཉམ་པར་འཇོག་པའོ། །
བཞི་པ་ནི། ཐུགས་ཁའི་ཧཱུྃ་ལས་རྡོ་རྗེ་ནག་པོ་དཔག་ཏུ་མེད་པ་འཕྲོས། བདག་དང་བསྲུང་བྱ་རྣམས་ཀྱི་ལུས་ལ་གོ་མཚམས་མེད་པར་རྡོ་རྗེས་གཏམས་པས་རྡོ་རྗེ་གོ་ཁྲབ་ཏུ་གྱུར་པར་བསམ་མོ། ། གསུམ་པ་ལྷའི་རྣམ་པའི་གནད་ནི། འཁོར་ལོའི་རྩིབས་བརྒྱད་ཀྱི་བར་ཐད་འོག་རྡོ་རྗེའི་ས་གཞིའི་སྟེང་དུ་ཡཾ་ལས་རླུང་གི་དཀྱིལ་འཁོར་ལྗང་ནག དེའི་སྟེང་དུ་རཾ་ལས་མེའི་དཀྱིལ་འཁོར་དམར་ནག དེའི་སྟེང་དུ་དགྲ་བགེགས་རྣམས་ལུས་རིད་པ། ཉམ་ཐག་པ་ཁ་ནས་ཁྲག་སྐྱུག་པ། སྐྲ་ཡགས་པ་སྤྱི་བོ་ཚུགས་སུ་འདུག་པར་བསམ་པ་ཡིན་ལ། དེ་ནས་རང་གི་ཐུགས་ཁའི་ཧཱུྃ་ལས་ཁྲོ་བོ་ལྕགས་ཀྱུ་ཐོགས་པ་ལ་སོགས་པ་དཔག་ཏུ་མེད་པ་སྤྲོས།
ཕྱི་རོལ་གྱི་དགྲ་བགེགས་ཐམས་ཅད་བཀུག་ནས་དེ་རྣམས་ལ་ཐིམ་པར་བསམ། འདི་ཡང་རྩ་རྒྱུད་ལས། ཁྲག་ནི་སྐྱུག་པ་ཉིད་དང་ཡང་། ། འདར་ཞིང་མགོ་སྐྱེས་གྲོལ་བ་དང་། ། ཁ་ནི་འོག་ཏུ་ལྟ་བ་འོ། ། ཞེས་གསུངས་སོ། ། དེ་ནས་གཙུག་ཏོར་འཁོར་ལོ་བསྒྱུར་བ་ཤིན་ཏུ་ཁྲོས་ནས་ཞབས་བརྐྱང་བསྐུམ་བསྒྱུར། ཞལ་ནས་ཧཱུྃ་གི་སྒྲ་ཆེན་པོ་བརྗོད་དེ། ཁྲོ་བོ་རྣམས་ལ་ཆེར་གཟིགས་པས་ཁྲོ་བོ་གཞན་རྣམས་ཀྱང་ཆེར་ཁྲོས་པས་སྟེང་འོག་གི་ཁྲོ་བོ་ཞབས་གཡས་བརྐྱང་དུ་བསྒྱུར། གཞན་རྣམས་ཞལ་ཕྱིར་གཟིགས་པར་བསྒོམ་མོ། །
བཞི་པ་འཁོར་ལོ་འཁོར་ཞིང་བྱད་མ་བསྒྲལ་བ་ནི། འཁོར་ལོ་ཤུགས་དྲག་པོས་གཡོན་དུ་འཁོར། མེ་རླུང་གིས་དགྲ་བགེགས་རྣམས་སྟེང་དུ་བཏེག་པས་རྐང་མཐིལ་ནས་སྤྱི་བོའི་བར་རིམ་པ་བཞིན་ཏུ་གཏུབས། ལྷག་མ་རྣམས་མེར་བསྲེགས། རླུང་གིས་རྗེས་མེད་དུ་བཏང་ནས་ཆོས་ཉིད་ཀྱི་ངང་དུ་ཐིམ་པར་བསམ་མོ། ། ལྔ་པ་སྔགས་བཟླ་བའི་གནད་ནི། ན་མཿས་མནྟ་བུདྡྷ་ནཾ་ཞེས་པ་ནས་ཙཀྲ་བརྡྷའི་བར་གཙོ་བོར་རང་ཉིད་གཙུག་ཏོར་འཁོར་ལོ་བསྒྱུར་བ་གསལ་འདེབས་ཤིང་། ཞར་བྱུང་ཁྲོ་བོ་གཞན་རྣམས་དང་འཁོར་ལོ་དྲན་པ་ཙམ་བྱེད་དོ། ། སརྦ་ཡནྟྲ་ནས་སརྦནྟུ་ཞེས་པའི་བར་གྱིས་བསྒྲུབ་བྱ་གསལ་འདེབས། ཚིནྡྷ་ནས་མ་ར་ཡས་འཁོར་ལོས་དགྲ་བགེགས་གཏུབས་པར་བསམ་མོ། །
ཧཱུྃ་བཅུས་ཁྲོ་བོ་བཅུ་གསལ་འདེབས། ཕཊ྄་གསུམ་གྱི་སྟེང་འོག་བར་གསུམ་གྱི་ཁྲོ་བོ་རྣམས་ཆེད་དུ་གསལ་འདེབས་སོ། ། ན་མཿས་མནྟ་བུདྡྷ་ནཾ་ནི་ཀུན་ནས་དང་བས་སངས་རྒྱས་ལ་ཕྱག་འཚལ། ན་མཿས་མནྟ་དྷརྨཱ་ནཾ་ནི་ཀུན་ནས་དང་བས་ཆོས་ལྎ ན་མཿས་མནྟ་སངྒྷ་ནཾ་ནི་ཀུན་ནས་དང་བས་དགེ་འདུནྎ ཞེས་བརྗོད་དེའི་རྒྱུ་མཚན་ནི་དཔུང་བཟང་ལས། སྲིད་པ་གསུམ་ན་དཀོན་མཆོག་གསུམ་པོ་གཙོ། ། སྲིད་གསུམ་བསོད་ནམས་འཕེལ་བའི་རྒྱུ་ཡིན་ཕྱིར། ། དངོས་གྲུབ་འདོད་པས་སྔགས་མགོ་ལ་འདོན་ནོ། ། བསོད་ནམས་ཆེ་དང་ལོག་འདྲེན་རྨོངས་བྱའི་ཕྱིར། ། ཞེས་གསུངས་པས་སོ། ། ཨོཾ་ནི་སྐལ་བ་བཟང་པོའོ། །
སི་ཏཱ་ཏ་པ་ཏྲ་ནི་གདུགས་དཀར་པོ་ཅན། ཨོཾ་འདྲ། བི་མ་ལ་དྲི་མ་མེད་པ། ཨོཾ་འདྲ་ཤཾ་ཀ་ར་འབྱུང་གནས། པྲ་ཏྱཾ་གི་ར་བཛྲ་ནི་ཚུལ་མིན་པ་བརླག་པའི་རྡོ་རྗེ། ཨུཥྞི་ཥ་ཙཀྲ་ཝརྟི་ནི་གཙུག་ཏོར་འཁོར་ལོ་བསྒྱུར་བ། སརྦ་ཐམས་ཅད། ཡནྟྲ་འཕྲུལ་འཁོར། མནྟྲ་སྔགས། མུ་ལ་ཀརྨ་ནི་རྩ་བའི་སྔགས།
བནྡྷ་ནཾ་ནི་འཆིང་བ། ཏཱ་ཌ་ནཾ་ནི་བཟློག་པ། ཀཱི་ལ་ནཱཾ་ཝཱ་ནི་ཕུར་བུས་བཏབ། མ་མ་བདག ཀྲྀ་ཏེ་བྱས་པ། ཡེ་ན་གལ་ཏེ། ཀེ་ན་བྱེད་ན། ཙིཏྟ་སེམས། ཀྲྀ་ཏནྟུ་དེ་དག སརྦནྟུ་ཐམས་ཅད།
ཚིནྡྷ་གཉིས་བཏུབས་གཉིས། བྷིནྡྷ་གཉིས་ཕུག་གཉིས། ཙི་རི་གཉིས་ནི་ཕྱེ་མར་གྱིས་གཉིས། གི་རི་གཉིས་གྱིས་ཤིག་གཉིས། མ་ར་གཉིས་སོད་ཅིག་གཉིས། ཧཱུྃ་བཅུ་ཆོས་ཀྱི་དབྱིངས་ལ་ཡུལ་ཡུལ་ཅན་ཅུང་ཟད་མེད་པ་མཚོན། ཕཊ྄་གསུམ་ནི་ངན་སོང་གསུམ་གྱི་ཉེས་པ་འཇོམས་པ་ཞེས་པའི་དོན་ནོ། ། བྷ་ཡ་ན་ས་ནི་མཧཱ་མ་ཡའི་རྒྱུད་སྟོང་ཕྲག་བཅུ་གཉིས་པ་ལས་བཤད་པས་འདིར་རྡོ་རྗེ་རིགས་ཀྱི་མཁའ་འགྲོ་གང་ཡང་རུང་བའི་སྔགས་ཀྱི་གཤམ་བུ་ལ་བཏགས་ཏེ་བཟླས་ན་སྔགས་དེ་ཉིད་ཀྱི་ནུས་པ་སྟོང་འགྱུར་དུ་འགྲོ་བར་བཤད་པས་བླ་མ་གོང་མ་རྣམས་ཀྱིས་ཕྱག་ལེན་ལ་ཚར་གསུམ་ཙམ་བཟླ་བར་མཛད་དོ། ། གཉིས་པ་སྦྱང་གཞི་སྦྱོང་བྱེད་ངོ་སྤྲོད་ཚུལ་ནི། སྦྱང་གཞི་ནི་མ་དག་པའི་སྣོད་ཀྱི་འཇིག་རྟེན་བག་ཆགས་དང་བཅས་པ་སྦྱོང་བྱེད་ཐུན་མོང་དང་ཐུན་མོང་མ་ཡིན་པའི་རྟེན་སྲུང་བའི་འཁོར་ལོས་སྦྱོང་།
བཅུད་ཀྱི་སེམས་ཅན་སྐྱེ་གནས་བཞིར་སྐྱེ་བ་བླངས་པ་ནི་ལྷ་དམ་ཚིག་པ་བསྐྱེད་པས་སྦྱོང་། དེ་ནས་ལུས་ཡོངས་སུ་རྫོགས་པ་ནི་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པས་སྦྱོང་། དེ་ནས་སེམས་པ་ནར་སོན་པ་ནི་ཡེ་ཤེས་པ་དགུག་གཞུག་གིས་སྦྱོང་། དེ་ནས་རང་གི་མངའ་ཐང་ལ་དབང་བསྒྱུར་བ་ནི་དབང་བསྐུར་ཞིང་རིགས་ཀྱི་བདག་པོས་རྒྱས་འདེབས་པས་སྦྱོང་། དེ་ནས་དགྲ་འདུལ་གཉེན་སྐྱོང་གི་བྱ་བ་སྣ་ཚོགས་བྱེད་པ་ནི་ཟབ་པའི་གནད་ལྔ་ལྡན་གྱིས་སྦྱོང་། གསུམ་པ་དམོད་པ་འདོར་ཞིང་བརྟན་པར་བྱ་བ་ལ་གཉིས་ཏེ་དམོད་པ་འདོར་བ་དང་། བརྟན་པར་བྱ་བའོ། ། དང་པོ་ནི། ངག་གི་སྒོ་ནས་སུ་གང་དག་སོགས་བརྗོད་ཅིང་ལུས་ཀྱི་སྒོ་ནས་ཐལ་མོ་ལན་གསུམ་བརྡབ། ཡིད་ཀྱི་བསམ་པས་རང་གི་ལག་མཐིལ་གཉིས་སུ་སྣ་ཚོགས་རྡོ་རྗེ་རི་རབ་ཙམ་གྱི་ལྟེ་བར་ཧཱུྃ་མཐིང་ནག་གིས་མཚན་པ་རེ་རེ་བསམ།
དེ་གཉིས་ཀྱི་བར་དུ་དགྲ་བགེགས་རྣམས་ཉེར་གྱིས་བཙིར་ནས་མཐར་གཙུག་ཏོར་འཁོར་ལོ་སྒྱུར་བའི་ཞབས་ཀྱི་འོག་ཏུ་མནན་པར་བསམ་པ་ཡིན་ཏེ། རྡོ་རྗེ་གུར་ལས། ཧཱུྃ་གིས་དྲག་བཅས་ཕྱག་རྒྱས་བཏབ། ། རྡོ་རྗེ་འཚིར་བའི་བདེ་བ་ཉིད། ། ཅེས་དང་། དེ་ཉིད་ཀྱི་འགྲེལ་པ་ལྷའི་རིགས་ཀྱིས་མཛད་པ་ལས། ལག་པས་ཉེད་ཅིང་རྡོ་རྗེས་འཚིར་བར་བསམ། ཡང་རྐང་པའི་འོག་ཏུ་མནན་པས་ཉེད་ཅིང་འཚིར་བར་བསམ་མོ་ཞེས་གསུངས་སོ། ། གཉིས་པ་བརྟན་པར་བྱ་བ་ནི། ངག་ཏུ་ཧཱུྃ་རིང་པོ་བརྗོད་པས་ཕྱོགས་མཚམས་བརྒྱད་ཀྱི་ཁྲོ་བོ་རྣམས་ཞལ་ནང་དུ་གཟིགས།
སྟེང་འོག་བར་གྱི་ཁྲོ་བོ་རྣམས་ཞབས་གཡོན་བརྐྱང་དུ་མཛད། ཁྲོ་བོ་རྣམས་བདག་དང་བསྲུང་བྱ་ལ་ཞི་བའི་ལྟ་སྟངས་ཀྱིས་གཟིགས་ཤིང་འཁོར་ལོ་གཡས་སུ་འཁོར་ཞིང་གཟི་བརྗིད་དང་ལྡན་པར་བསམ། རཀྵ་གསུམ་བརྗོད་པས་སྲུང་འཁོར་གྱི་སྒོམ་བཟླས་ཉམས་སུ་བླངས་པའི་བྱིན་རླབས་ཐམས་ཅད་བརྟན་པར་བྱའོ། ། དེ་དག་ནི་དྲང་དོན་གྱི་སྲུང་བའི་འཁོར་ལོ་ཡིན་ལ། ངེས་པའི་དོན་དུ་ན་རང་གི་སྐྱེ་བ་སྔ་མ་རྣམས་སུ་གཞན་གྱི་དགེ་བ་སྒྲུབ་པ་ལ་བར་ཆད་བྱས་པའི་ལས་གཟུགས་ཕྱི་རོལ་ཏུ་དགྲ་བགེགས་ཀྱི་རྣམ་པར་སྣང་བ་ཡིན་ཏེ། རྒྱུད་རྡོ་རྗེ་རྩེ་མོ་ལས། རང་སེམས་བདུད་དུ་སྣང་བ་སྟེ། བགེགས་ཀྱང་རང་གི་སེམས་ཡིན་ནོ། ། དེའི་གཉེན་པོ་རང་གི་སེམས་གསལ་སྟོང་ཟུང་འཇུག་གི་བདག་ཉིད་ཡིན་ནོ། ། ཞེས་གསུངས་པས་དེའི་གཉེན་པོར་རང་གི་སེམས་གསལ་སྟོང་ཟུང་འཇུག་གི་བདག་ཉིད་ཡིན་ཞིང་།
དེའི་ཤེས་རབ་སྟོང་པའི་ཆ་རྡོ་རྗེའི་གུར་དང་མཚོན་ཆའི་འཁོར་ལོའི་རྣམ་པར་ཤར་བ་དང་བགེགས་རྣམས་ཚར་བཅད་ནས་ཆོས་ཉིད་ཀྱི་ངང་དུ་ཐིམ་པར་བསམ་པ་ཡིན་ཏེ། རྡོ་རྗེ་གུར་ལས། རྣམ་པར་རྟོག་པ་ཆེན་པོ་འཇོམས་པར་བྱེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ་ཞེས་གསུངས་སོ། ། གསུམ་པ་དེ་གཉིས་ཀྱི་དགོས་པ་བཤད་པ་ནི། གནས་སྐབས་ཀྱི་འབྲས་བུ་བསྒྲུབ་པའི་བར་ཆད་ཐམས་ཅད་ཞི་བ་དང་། མཐར་ཐུག་གི་འབྲས་བུ་བདུད་བཞི་རྩད་ནས་གཅོད་པའི་དགོས་པ་ཡོད་དོ། ། དེ་དག་གིས་ཐུན་མོང་དང་ཐུན་མོང་མ་ཡིན་པའི་སྔོན་འགྲོའི་ཆོས་རྣམས་བསྟན་ཟིན་ཏོ། ། གཉིས་པ་དངོས་གཞི་ལ་གཉིས་ཏེ་ལུས་རྣམ་པར་བཞག་པ་དང་། ཡན་ལག་རྒྱས་པར་བཤད་པའོ། ། དང་པོ་ནི་རྩ་རྒྱུད་ལས།
ཡན་ལག་དྲུག་སྒོམ་རྣལ་འབྱོར་པས། ། ཞེས་གསུངས་པའི་དོན་རྗེ་ས་ཆེན་གྱིས་དཀའ་འགྲེལ་ལས། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ལ་སོགས་པ་བསྐྱེད་པའི་རིམ་པ། ཡན་ལག་དྲུག་ཏུ་སྒོམ་པའི་རྣལ་འབྱོར་པས་ཞེས་གསུངས་པས། རྩ་རྒྱུད་དུ་མིང་ཙམ་བསྟན། གཙོ་བོར་གུར་ལས་བསྟན་པ་ཡིན་ནོ། ། དེ་ཡང་། སངས་རྒྱས་གནས་ནི་རྫོགས་པ་དང་། ། རྣམ་པ་ལྔ་པོ་སྒོམ་པ་དང་། ། ཀུན་ཏུ་བཟང་པོའི་རང་བཞིན་དང་། །
རང་གི་ལྷག་པའི་ལྷར་སྒྲུབ་དང་། ། དཀྱིལ་འཁོར་རྣམས་ནི་འགོད་པ་དང་། ། མཆོད་བསྟོད་བདུད་རྩི་མྱང་ལ་སོགས། ། རིམ་པ་རྗེས་སུ་བསྒོམ་པར་བྱ། ། རྣལ་འབྱོར་ཡན་ལག་དྲུག་ཏུ་འདོད། ཅེས་གསུངས་པ་ལྟར་ཡན་ལག་གི་སྒོ་ནས་གཏན་ལ་འབེབས་པ་དང་། སྦྱང་གཞི་དང་སྦྱངས་འབྲས་ཀྱི་ཆོས་རྣམས་དྲུག་ཏུ་འདུ་བ་ལས། སྦྱོང་བྱེད་ཀྱི་མངོན་པར་རྟོགས་པ་ཡན་ལག་དྲུག་ཏུ་ངེས་པ་ཡིན་ཏེ། འཕགས་པ་རིན་པོ་ཆེས། ཁམས་དྲུག་ཡུལ་དྲུག་དབང་པོ་དྲུག །
རྣམ་ཤེས་དྲུག་དང་ཉོན་མོངས་དྲུག ། ཁ་དོག་དྲུག་དང་རིགས་དྲུག་དང་། ། ཕུང་པོ་དབྱིངས་དང་བཅས་པ་དྲུག ། སྦྱངས་ནས་རྒྱལ་བ་རིགས་དྲུག་པོ། ། ཐོབ་བྱེད་ཡན་ལག་དྲུག་པ་ཡི། ། མངོན་པར་རྟོགས་པའི་ཚུལ་འདི་ནི། ། ཞེས་གསུངས་པ་ལྟར་དེ་ལྟ་བུའི་སྦྱང་གཞི་སྦྱོང་བྱེད་སྦྱོང་ཚུལ་ལ་དེའི་གནས་ཚུལ་ཤེས་དགོས་པས་སྐབས་འདིར་སྦྱང་གཞི་སྦྱོང་བྱེད་ཀྱི་རྣམ་གཞག་ཅུང་ཟད་བཤད་ན། སྤྱིར་འཁོར་འདས་ཀྱི་སྣང་བ་ཐམས་ཅད་བསྡུ་ན་མ་དག་པའི་སྣང་བ། ཉམས་ཀྱི་སྣང་བ། དག་པའི་སྣང་བ་གསུམ་དུ་འདུས་པས།
དེའི་དང་པོ་ནི། འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་སེམས་ཀུན་གཞིའི་སྟེང་དུ་བག་ཆགས་ཀྱི་ཚུལ་དུ་ཡོད་པས། དེའི་བག་ཆགས་ནང་རྡོ་རྗེའི་ལུས་ལ་རྩ་ཡི་གེའི་ཚུལ་དུ་ཚང་། དེ་རྣམས་ཀྱི་ནང་དུ་རླུང་སེམས་འདུས་པའི་རྟེན་འབྲེལ་གདུགས་ནམ་མཁའ་ལ་འཕྱར་བས་གྲིབ་མ་ས་ལ་འབྱུང་བ་བཞིན། ཕྱི་རོལ་ཏུ་འཁོར་འདས་ཀྱི་སྣང་བ་སྣ་ཚོགས་སུ་ཤར་བ་ཡིན་ནོ། ། དེ་ཡང་ཕྱི་རོལ་ཏུ་སྣང་ཚད་ཐམས་ཅད་ནང་རྡོ་རྗེ་ལུས་ལ་རྩ་ཡི་གེའི་ཚུལ་དུ་ཚང་། དེ་ཐམས་ཅད་གསང་བ་སེམས་ཉིད་ཀྱི་སྟེང་དུ་བག་ཆགས་ཀྱི་ཚུལ་དུ་ཚང་བས། རང་གི་སེམས་ཉིད་གཅིག་པུ་རྣམ་པ་དེ་དང་དེར་སྣང་བ་ལ། འདི་ནི་སེམས། འདི་ནི་ལུས།
འདི་ནི་ཕྱི་རོལ་གྱི་དོན་ཞེས་ཐ་དད་དུ་གོ་བར་མི་བྱའོ། ། ཡང་དག་པར་ན་ལུས་སེམས་གཉིས་གླ་བ་དང་གླ་བའི་རིལ་མའམ། མེ་ཏོག་དང་མེ་ཏོག་གི་དྲི་ལྟར་དབྱེར་མེད་གནས་ཀྱང་། གནས་སྐབས་སུ་ལུས་རྟེན། སེམས་བརྟེན་པ། ཁམས་གསུམ་ཡུལ་སྣང་བ་ཐམས་ཅད་ལོངས་སྤྱོད་ཀྱི་རྣམ་པར་ཤར་བ་ལ་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་འདས་ཀུན་གྱི་གཞི་བྱེད་པའི་ཆ་ནས་ཀུན་གཞི་རྒྱུ་རྒྱུད་ཅེས་ཀྱང་བྱ། ལམ་གྱིས་མ་བསྒྱུར་བས་ཏིང་ངེ་འཛིན་གྱི་འཆར་སྒོ་དང་བྲལ་བའི་ཆ་ནས་མ་དག་པའི་སྣང་བ་ཞེས་ཀྱང་བྱ། གསལ་སྟོང་ཟུང་འཇུག་གསུམ་དང་ལྷན་ཅིག་ཏུ་གནས་པའི་ཆ་ནས་གཞི་ལྷན་ཅིག་སྐྱེས་པའི་ཆོས་གསུམ་ཞེས་ཀྱང་བྱ། ལམ་གྱིས་སྦྱང་བའི་གཞི་ཡིན་པའི་ཆ་ནས་སྦྱང་གཞི་ཞེས་ཀྱང་བྱ། གློ་བུར་གྱི་དྲི་མ་དང་བཅས་པའི་ཆ་ནས་སྦྱང་བྱ་ཞེས་ཀྱང་བྱ།
སྦྱངས་ན་དེ་བཞིན་གཤེགས་པའི་ངོ་བོར་འགྱུར་བས་ན་རིགས་སམ་རྒྱུ་ཞེས་ཀྱང་བྱ་སྟེ། མདོར་ན་འདི་ནི་སེམས། འདི་ནི་ལུས། འདི་ནི་ཕྱི་རོལ་གྱི་དོན་ཞེས་ཐ་དད་དུ་བཏགས་ཀྱང་སྣང་བའི་གཞི་དྲི་མ་དང་བཅས་པའི་སེམས་ཉིད་གསལ་རིག་གཅིག་པུར་ཤེས་པར་བྱའོ། ། གཉིས་པ་ཉམས་ཀྱི་སྣང་བ་ནི་སྔར་གྱི་སེམས་གསལ་རིག་དེ་ཉིད་ལ་སྨིན་བྱེད་ཀྱི་དབང་བསྐུར་བས་ལྷ་དང་ཡེ་ཤེས་སུ་བསྒྱུར་བ་དེ་ཉིད་ཀྱི་དོན་གཏན་ལ་འབེབས་པ་ཡིན་ལ། དེ་ཡང་རང་གི་སེམས་ཀུན་གཞིའི་སྟེང་དུ་སངས་རྒྱས་འགྲུབ་པའི་ནུས་པ་ས་བོན་ནམ་རྒྱུའི་ཚུལ་དུ་གནས་པ་དབང་བསྐུར་ལ་སོགས་པ་ལམ་གྱི་རྟེན་འབྲེལ་ལུས་ལ་སྒྲིག་པ་དེ་ཉིད་རྟོགས་པར་བྱེད་པའི་ཐབས་ཡིན་པས་ན་ལུས་ཐབས་ཀྱི་རྒྱུད་དམ་བཤད་རྒྱུད་ཅེས་ཀྱང་བྱ། དེ་ཉིད་ཀྱི་རྒྱུན་ཉམས་སུ་བླངས་པ་ལ་བརྟེན་ནས་སྣང་སྟོང་དང་གསལ་སྟོང་བདེ་སྟོང་ལ་སོགས་པའི་ཏིང་ངེ་འཛིན་སྐྱེས་ནས་སྣང་བ་ཐམས་ཅད་དེའི་ངོ་བོར་འཆར་བས་ན་ཉམས་ཀྱི་སྣང་བ་ཞེས་ཀྱང་བྱ། གསལ་སྟོང་ཟུང་འཇུག་གསུམ་མངོན་པར་བྱེད་པས་ན་ལམ་ལྷན་ཅིག་སྐྱེས་པའི་ཆོས་གསུམ་ཞེས་ཀྱང་བྱ། དེ་ལྟར་ན་ལམ་ལ་མིང་གི་རྣམ་གྲངས་དུ་མར་བཏགས་ཀྱང་ལྷ་དང་ཡེ་ཤེས་སུ་བྱིན་གྱིས་བརླབས་པའི་སེམས་གསལ་རིག་གཅིག་པུར་ཤེས་པར་བྱའོ། ། གསུམ་པ་དག་པའི་སྣང་བ་ནི་སྦྱང་གཞི་མ་དག་པའི་སྣོད་བཅུད་ཐམས་ཅད་སྦྱོང་བྱེད་བསྐྱེད་པའི་རིམ་པས་ལྷ་དང་གཞལ་ཡས་ཁང་དུ་བསྒྱུར་བ་དང་།
སྦྱང་གཞི་སེམས་ཀུན་གཞིའི་བག་ཆགས་སྣ་ཚོགས་པ་དང་བཅས་པ་སྦྱོང་བྱེད་རྫོགས་རིམ་གྱི་བདེ་ཆེན་དུ་བསྒྱུར་ནས་ལམ་བྱེད་རྣམ་པ་བཞིས་ཉམས་སུ་ལེན་པས་དེའི་དོན་ལུས་ལ་མངོན་དུ་གྱུར་པ་ནི་ཕྱག་རྒྱ་ཆེན་པོ་འབྲས་བུའི་རྒྱུད་དམ་དག་པའི་སྣང་བའམ། སྦྱངས་འབྲས་ཞེས་ཀྱང་བྱའོ། ། དེ་ལྟ་བུའི་སྦྱང་གཞི་སྦྱོང་བྱེད་སྦྱོང་ཚུལ། སྦྱང་གཞི་དེ་རྣམས་སྦྱོང་བྱེད་ལམ་གྱི་ངོ་བོར་སྣང་བ་བསྒྱུར་བའི་ཚུལ་དུ་བསྒོམས་པས་སྦྱང་འབྲས་དག་པའི་སྣང་བ་གནས་གྱུར་གྱི་ཚུལ་གྱིས་ཐོབ་པ་ཡིན། དེ་བཞིན་དུ་སྦྱང་གཞི་འཁོར་བ་སྦྱངས་འབྲས་མྱ་ངན་ལས་འདས་པའི་ངོ་བོར་སྦྱོང་བྱེད་ལམ་གྱིས་བསྲེས་ཏེ་དབྱེར་མེད་རོ་གཅིག་ཏུ་ཉམས་སུ་ལེན་པ་ནི་འཁོར་འདས་དབྱེར་མེད་ཡིན་ཏེ། རྩ་རྒྱུད་ལས། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པ་ཉིད། ། འཁོར་བ་སྤངས་ནས་གཞན་ཞིག་ཏུ། ། མྱ་ངན་འདས་པ་རྟོགས་མི་འགྱུར། །
ཞེས་དང་། རྨོངས་ཕྱིར་འཁོར་བའི་གཟུགས་ཅན་ཉིད། ། རྨོངས་མེད་འཁོར་བ་དག་པས་ན། ། འཁོར་བ་མྱ་ངན་འདས་པར་འགྱུར། ། ཞེས་དང་། རྗེ་ས་ཆེན་གྱི་བུམ་དབང་ངོ་སྤྲོད་དུ། རྣམ་པར་རྟོག་པ་ཡེ་ཤེས་ཀྱི། ། དབང་དུ་གྱུར་ན་འཁོར་བ་མེད། ། ཡེ་ཤེས་རྣམ་པར་རྟོག་པ་ཡི། ། དབང་དུ་གྱུར་ན་གྲོལ་བ་མེད། །
ཅེས་གསུངས་སོ། ། དེ་བཞིན་དུ་ཕྱི་ནང་བསྲེས་ཏེ་ཉམས་སུ་ལེན་པ་དང་། རྒྱུ་འབྲས་རྒྱས་བཏབ་ཏུ་ཉམས་སུ་ལེན་པ་དང་། རིགས་རིགས་བདག་འབྲེལ་བའི་ཚུལ་གྱིས་ཉམས་སུ་ལེན་པ་ལ་སོགས་པ་མཐའ་དག་ཤེས་པར་བྱའོ། ། དེ་ལྟ་བུའི་ལམ་དངོས་ཇི་ལྟ་བུས་ཉམས་སུ་ལེན་སྙམ་ན་ལམ་བྱེད་བཞིའི་སྒོ་ནས་ཉམས་སུ་ལེན། དེ་ཡང་གཅིག་ལ་མཚོན་ན་དཔེར་ན་སྦྱང་གཞི་གཟུགས་ཀྱི་ཕུང་པོ། སྦྱོང་བྱེད་གཞལ་ཡས་ཁང་གི་རྣམ་པར་ཉམས་སུ་ལེན་པ་ནི་རྣམ་པ་ལམ་བྱེད། དེ་ཉིད་རྣམ་པར་སྣང་མཛད་དུ་མོས་པས་མོས་པ་ལམ་བྱེད། དེ་ཡང་འབྲས་དུས་ཀྱི་རྣམ་པར་སྣང་མཛད་དངོས་ཡིན་སྙམ་དུ་བསམ་པ་འབྲས་བུ་ལམ་བྱེད། དེ་ལ་བརྟེན་ནས་རང་རྒྱུད་ལ་ཚོགས་རྫོགས་ཤིང་སྡིག་སྒྲིབ་དག་པར་འགྱུར་བ་ནི་བྱིན་རླབས་ལམ་བྱེད་ཅེས་བྱ།
དེ་ཡང་སྦྱང་གཞི་དེ་ལ་འབྲས་བུར་ཞེན་ནས་སྦྱོང་བྱེད་ལམ་གྱིས་ཉམས་སུ་བླངས་པས་རྒྱུ་འབྲས་འབྲེལ་པ་ཅན་ཡིན་པས་འབྲས་བུ་ཐོབ་པར་ངེས་པ་ཡིན་ཏེ། ཞེན་པས་ཞུགས་ན་འབྲེལ་པས་མི་སླུ་བའི་ལམ་ཞེས་བྱའོ། ། དེ་ཡང་དཔེར་ན་ནམ་མཁའི་ཟླ་བ་ལ་ཞེན་ཅིང་ལྟ་བར་འདོད་པའི་གང་ཟག་གིས་ཆུ་ནང་གི་ཟླ་བའི་གཟུགས་བརྙན་ལ་བལྟས་པས་ནམ་མཁའི་ཟླ་བའི་ཁ་དོག་དང་དབྱིབས་ལ་སོགས་པ་ཚུལ་ཇི་ལྟ་བ་བཞིན་དུ་རྟོགས་པ་ནམ་མཁའི་ཟླ་བ་དང་ཆུ་ནང་གི་ཟླ་བ་འབྲེལ་པ་ཅན་ཡིན་པའི་རྒྱུ་མཚན་གྱིས་སོ། ། སྐབས་འདིར་སྤྱིར་དེ་ལྟ་བུའི་སྦྱང་གཞི་སྦྱོང་བ་ལ་སྔར་བྱོན་པའི་མཁས་པ་འགོས་རྔོག་ལ་སོགས་པ་ཁ་ཅིག་སྔར་འདས་པའི་བསྐལ་པ་གསུམ་མན་ཆད། མ་འོངས་པ་ན་འབྱུང་བའི་བསྐལ་པ་གསུམ་ཡན་ཆད་ཁོ་ན་སྦྱང་གཞིར་བཞེད། ཁ་ཅིག་རང་གི་སྐྱེ་བ་སྔ་མ་ནས་བཟུང་བུ་ཚ་ཚུན་ཆད་ཀྱི་རྟོག་པ་ཐམས་ཅད་སྦྱང་གཞིར་བཞེད། ཕྱིས་བྱོན་པའི་མཁས་པ་ཁ་ཅིག་རྩ་ཐིག་རླུང་གསུམ་གྱི་དྭངས་མ་མི་ཤིགས་པ་ཁྱད་པར་གསུམ་ལྡན་ཁོ་ན་སྦྱང་གཞིར་བྱེད་ཅིང་དེ་ཉིད་སངས་རྒྱ་བ་ཡིན་ལ། རགས་པ་ལུས་སངས་མི་རྒྱ་བར་བཞེད། ཁ་ཅིག་ཆོས་ཉིད་བདེན་པ་རྟག་ཅིང་བརྟན་ལ་ཐེར་ཟུག་པ་སྦྱང་གཞིར་བཞེད་ལ། ཀུན་རྫོབ་འཁོར་བས་བསྡུས་པའི་ཆོས་ཐམས་ཅད་མེད་པར་བཞེད།
ཁ་ཅིག་སྔར་འདས་པའི་སྦྱང་གཞི་རྣམས་མི་སྦྱང་སྟེ་སྔར་བསྲེག་པའི་བུད་ཤིང་སླར་བསྲེགས་པ་ལ་དགོས་པ་མེད་པའི་ཕྱིར། ད་ལྟར་གྱི་སྦྱང་གཞི་དེ་རྣམས་མི་སྦྱང་སྟེ་གྲུབ་ཟིན་པ་ལ་གཉེན་པོའི་བྱ་བ་མི་འཇུག་པས་སོལ་བ་བརྡར་བ་ལ་དཀར་པོ་མི་འབྱུང་བ་ལྟ་བུའོ། ། དེས་ན་མ་འོངས་པ་རང་ལ་འབྱུང་འགྱུར་གྱི་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་གྱི་སྐྱེ་འཆི་བར་དོ་གསུམ་ཁོ་ན་སྦྱོང་བར་བཞེད་ཅིང་། དེ་དང་རྣམ་པ་མཐུན་པའི་ལམ་བསྒོམ་པར་བཞེད་དོ། ། དེས་ན་འདིར་རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་ལ་བསྐྱེད་རིམ་གྱི་སྐབས་སུ་ཚོགས་བཤད་ཀྱི་དབང་དུ་བྱས་ན་མངོན་པར་རྟོགས་པ་ཚར་གཅིག་གིས་སྐྱེ་གནས་ཕྱེད་དང་བཞི་སྦྱོང་ལ། སློབ་བཤད་ཀྱི་དབང་དུ་བྱས་ན་དུས་གསུམ་གྱིས་བསྡུས་པའི་མ་དག་པའི་སྣང་བ་བག་ཆགས་དང་བཅས་པ་ཐམས་ཅད་ཏིང་ངེ་འཛིན་རེ་རེས་ཀྱང་སྦྱོང་བར་བཞེད། སློབ་དཔོན་དམན་པའི་ཞབས་ཀྱིས་བསྐྱེད་པ་དང་རྫོགས་པའི་རིམ་པ་སྐད་ཅིག་རེ་རེས་ཀྱང་སྣོད་དང་བཅུད་དང་ལམ་དང་འབྲས་བུར་བཅས་པ་སྦྱོང་ཞིང་ཞེས་དང་། མངོན་པར་རྟོགས་པ་རིན་པོ་ཆེའི་ལྗོན་ཤིང་དུ་བསྐྱེད་རྫོགས་རེ་རེས་ཀྱང་སྐྱེ་བ་དང་འཆི་བའམ་སྣང་བ་དང་སྟོང་པའི་རྟོག་པ་མཐའ་དག་སྦྱོང་བ་ཡིན་ནོ་ཞེས་གསུམ་པོ་རེ་རེས་ཀྱང་སྐྱེ་འཆི་ལ་སོགས་པའི་རྟོག་པ་མཐའ་དག་སྦྱོང་ངོ་། ། སྦྱང་གཞི་སྦྱོང་བྱེད་ངོ་སྤྲད་དེ་ལམ་ཐམས་ཅད་གཅིག་ཏུ་བསྲེས་ནས་བསྟན་པ་འདི་ནི་རྣལ་འབྱོར་གྱི་དབང་ཕྱུག་ཆེན་པོ་བིརྺ་པའི་བཞེད་པ་ཡིན་ནོ། ། ཞེས་པ་རྣམས་ཀྱིས་དོན་ཐུན་མོང་མ་ཡིན་པར་བཤད་དོ།། །།
གཉིས་པ་ཡན་ལག་རྒྱས་པར་བཤད་པ་ལ་དྲུག་སྟེ་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག དབང་བསྐུར་བ་མི་བསྐྱོད་པའི་ཡན་ལག བདུད་རྩི་མྱང་བ་འོད་དཔག་མེད་ཀྱི་ཡན་ལག མཆོད་པ་དོན་ཡོད་གྲུབ་པའི་ཡན་ལག བསྟོད་པ་རིན་ཆེན་འབྱུང་ལྡན་གྱི་ཡན་ལག་གོ ། དང་པོ་ལ་བཞི་སྟེ། གཞིའི་ཡན་ལག རྒྱུའི་ཡན་ལག རྐྱེན་གྱི་ཡན་ལག
གནས་ཐབས་ཀྱི་ཡན་ལག་གོ ། དང་པོ་ལ་གསུམ་སྟེ། རྒྱུད་ནས་གསུངས་ཚུལ། གསུངས་པའི་དོན་གཏན་ལ་དབབ་པ། དེའི་ནང་དུ་གཞལ་ཡས་ཁང་བསྐྱེད་པའི་དགོས་པ་བཤད་པའོ། ། དང་པོ་ནི། རྩ་རྒྱུད་ལས། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྡོ་རྗེ་བཙུན་མོའི་བྷ་ག་ཞེས་དང་། ནམ་མཁའི་ཁམས་སུ་བྷ་ག་བསམ། ། དབུས་སུ་རྣམ་པར་བསྒོམས་ནས་ནི། །
ཞེས་དང་། རྡོ་རྗེ་གུར་ལས། ཆོས་ཀྱི་འབྱུང་གནས་བསྒོམས་ནས་ནི། ། དེ་ལ་སངས་རྒྱས་གནས་བསམ་བྱ། ། ཞེས་པ་རྣམས་ཀྱིས་བསྟན་ཏོ། ། གཉིས་པ་གསུངས་པའི་དོན་གཏན་ལ་དབབ་པ་ལ་བརྒྱད་དེ། མིང་གི་རྣམ་གྲངས། མིང་གི་དོན། རབ་ཏུ་དབྱེ་བ། ས་བོན།
ཁ་དོག དབྱིབས། མཚོན་ཚུལ། སྦྱང་གཞི་སྦྱོང་བྱེད་ངོ་སྤྲོད་ཚུལ་ལོ། ། དང་པོ་ནི། ཆོས་ཀྱི་འབྱུང་གནས། བྷ་ག ཕྱག་རྒྱ། ནམ་མཁའི་ཁམས་རྣམས་སོ། ། གཉིས་པ་ནི་བདེ་ཆེན་ལྷན་ཅིག་སྐྱེས་པའི་འབྱུང་གནས་ཡིན་པས་ན་དེ་སྐད་ཅེས་བྱའོ། །
གསུམ་པ་ནི། སྟེང་གི་དབང་དུ་བྱས་ན་ཟུར་གཉིས་དང་། གསུམ་དང་། བཞི་དང་། ལྔ་དང་། དྲུག་རྣམས་སོ། ། དེའི་དང་པོ་ནི། སློབ་དཔོན་དཔལ་འཛིན་གྱིས་གཤིན་རྗེ་གཤེད་དགྲ་ནག་ཏུ་བཤད། ཕྱི་མ་རྣམས་ནི་བདེ་མཆོག་མཁའ་འགྲོ་རྒྱ་མཚོ་ལ་བརྟེན་ནས་པཎྜི་ཏ་ཛ་ཡ་སེ་ནས་བཤད་ལ། དེ་ཡང་མཁའ་འགྲོ་རྒྱ་མཚོ་ལས།
དེ་ཡང་གསུམ་བཞི་ལྔ་དང་ནི། ། གྲུ་དྲུག་པར་ནི་ཤེས་པར་བྱ། ། ཞེས་པའི་དོན་ནོ། ། བཞི་པ་ནི། མཚོ་སྐྱེས་ཀྱིས། ཤེས་རབ་ཨེ་ཡི་རྣམ་པ་ཅན། ། ཞེས་གསུངས་པའི་དོན་དང་མཐུན་པར་བཞེད་དོ། ། ལྔ་པ་ནི་སློབ་དཔོན་པདྨས་ཁ་དོག་དཀར་པོར་བཞེད། གཞན་གྱིས་དམར་པོར་བཤད་པ་ཡོད་ཀྱང་། འདིར་ཕྱི་དཀར་ལ་ནང་དམར་བར་བཞེད།
དྲུག་པ་ནི། སྟེང་དུ་ཟུར་གསུམ། འོག་ཏུ་ཟུར་གཅིག་དང་བཅས་པ། གཏོར་མ་གྲུ་གསུམ་མགོ་མཇུག་ལྡོག་པའི་ནང་བྲུས་པ་ལྟ་བུར་བཞེད་དོ། ། བདུན་པ་ནི། ཕྱི་དཀར་ལ་ནང་དམར་བས་ནི་ཐབས་ཤེས་མཚོན། སྟེང་གི་ཟུར་གསུམ་གྱིས་སྐུ་གསུང་ཐུགས་རྡོ་རྗེ་གསུམ་མཚོན། འོག་གི་ཟུར་གཅིག་གིས་སྙིང་པོ་ཀྱེ་རྡོ་རྗེ་མཚོན། རྩ་བ་ཕྲ་བ་གདེངས་ཀ་ཆེ་བ་ནི་ལས་དང་པོ་པ་ནས་བཅུ་གསུམ་རྡོ་རྗེ་འཛིན་པའི་བར་གྱི་ཡོན་ཏན་རྣམས་གོང་ནས་གོང་དུ་རྒྱས་པ་མཚོན་ནོ། ། ཡང་ན་སྟེང་གི་ཟུར་གསུམ་གྱིས་རྣམ་ཐར་སྒོ་གསུམ་ཡང་མཚོན་ནོ། །
བརྒྱད་པ་ནི། སྦྱང་གཞི་རང་གང་དུ་སྐྱེ་བའི་མ་དག་པའི་སྐྱེ་གནས་ཏེ། མངལ་སྐྱེས་ཀྱི་དབང་དུ་བྱས་ན་མའི་མངལ། སྒོང་སྐྱེས་ཀྱི་སྒོ་ང་། བརྫུས་སྐྱེས་ཀྱི་མེ་ཏོག་ལ་སོགས་པ། དྲོད་ཤེར་སྐྱེས་ལ་ས་གཞི་ལ་སོགས་པ་རང་གང་དུ་སྐྱེ་བར་འགྱུར་བའི་མ་དག་པའི་སྐྱེ་གནས་སེམས་སྣང་བག་ཆགས་དང་བཅས་པ་སྦྱོང་བྱེད་རྣམ་ཐར་སྒོ་གསུམ་གྱི་རང་བཞིན་ཆོས་འབྱུང་གྲུ་གསུམ་དུ་བསྒྱུར་ནས་བསྒོམས་པས་སྦྱངས་འབྲས་སངས་རྒྱས་པའི་རྡོ་རྗེ་བཙུན་མོའི་བྷ་ག་ཐོབ་པར་འགྱུར་རོ། ། གསུམ་པ་དེའི་ནང་དུ་གཞལ་ཡས་ཁང་བསྐྱེད་པའི་དགོས་པ་བཤད་པ་ནི། གདུལ་བྱ་འདོད་ཆགས་ཅན་རྗེས་སུ་གཟུང་བའི་ཕྱིར། རང་ཆོས་སྐུ་སྐྱེ་བ་མེད་པ་ལ་སྐྱེ་བའི་རྣམ་འཕྲུལ་སྟོན་པའི་དགོས་པ་ཡོད་དེ། གཉིས་མེད་རྣམ་རྒྱལ་གྱི་རྒྱུད་ལས།
བྷ་ག་བཅོམ་ལྡན་སངས་རྒྱས་ཀྱི། ། དེས་ན་འདོད་ཆགས་སུན་མི་དབྱུང་། ། གང་གཞན་དམ་ཚིག་རྣམ་པ་གསུམ། ། འདི་ཉིད་ཀྱི་ནི་ནང་དུ་འདུས། ། ཞེས་གསུངས་སོ། ། གཉིས་པ་རྒྱུའི་ཡན་ལག་ལ་འབྱུང་བཞིའི་དཀྱིལ་འཁོར་སྒོམ་པ་དང་། དེ་བྱིན་གྱིས་རློབ་བྱེད་ཀྱི་འཁོར་ལོ་སྒོམ་པའི་ཚུལ་ལོ། ། དང་པོ་ལ་གསུམ་སྟེ། རྒྱུད་ལས་གསུངས་ཚུལ། གསུངས་པའི་དོན་གཏན་ལ་དབབ་པ།
སྦྱང་གཞི་སྦྱོང་བྱེད་ངོ་སྤྲོད་ཚུལ་ལོ། ། དང་པོ་ནི། རྩ་རྒྱུད་ལས། མདོར་བསྟན་གྱི་ཚུལ་དུ་ཨེ་ཝཾ་མ་ཡ་ཞེས་དང་། འཁོར་ལོ་ས་དང་ཆུ་ནི་སྔོན། ། ཇི་ལྟར་རིག་པས་བྱིན་ཟ་དང་། ། ལྷ་རྣམས་ཀྱི་ནི་རླུང་ཆེན་དང་། ། ཞེས་དང་། རྡོ་རྗེ་གུར་ལས། ནམ་མཁའ་བེམ་ཆེན་དྭངས་པ་དང་། །
གོ་སྐབས་མེད་དང་དབྱེར་མེད་དང་། ། ཞེས་པ་རྣམས་ཀྱིས་འབྱུང་བཞི་ལུགས་ལྡོག་གི་རིམ་པ་བསྟན། དེ་ཡང་། འཁོར་ལོ་ས་དང་ཆུ་ནི་སྔོན། ། ཞེས་སོགས་གསུངས་པ་རྣམས་ཀྱི་དོན་སའི་སྔོན་དུ་ཆུ་སོགས་བཤད་པའི་ཚུལ་དང་། རྡོ་རྗེ་གུར་ལས། ནམ་མཁའི་ཁམས་ཀྱི་དབུས་སུ་ནི། ། རྡོ་རྗེའི་དཀྱིལ་འཁོར་བསྒོམ་པར་བྱ། ། རྡོ་རྗེའི་དཀྱིལ་འཁོར་སྟེང་དུ་ནི། ། འོད་ཀྱི་དཀྱིལ་འཁོར་བསྒོམ་པར་བྱ། །
མེ་ཡི་དཀྱིལ་འཁོར་དབུས་སུ་ནི། ། ཡང་ནི་ཆུ་ཡང་བསྒོམ་པར་བྱ། ། ཆུ་ཡི་དཀྱིལ་འཁོར་དབུས་སུ་ནི། ། བརྟུལ་ཞུགས་ཅན་གྱིས་དབང་ཆེན་བསྒོམ། ། ཞེས་པས་འབྱུང་བཞི་ལུགས་འབྱུང་གི་རིམ་པ་བསྟན་ཏོ། ། གཉིས་པ་གསུངས་པའི་དོན་གཏན་ལ་དབབ་པ་ནི་སློབ་དཔོན་རྩེ་མོས། དེ་ནས་རྒྱུ་ཡི་ཡན་ལག་ནི། ། ས་བོན་བཞི་ལས་འབྱུང་བ་བཞི། ། ཁ་དོག་དབྱིབས་ལ་མཚན་མ་ཅན། ། རླུང་ནས་མས་རིམ་བསྒོམ་པར་བྱའོ། །
ཞེས་གསུངས་པ་ལྟར་འབྱུང་བཞི་རེ་རེ་ལ་ས་བོན་གང་ཡིན་པ། མིང་གང་ཡིན་པ། ཁ་དོག་གང་ཡིན་པ། དབྱིབས་གང་ཡིན་པ། མཚན་མ་གང་གིས་མཚན་པ་དང་ལྔ་ལྔ་ཡོད་པ་ལས། དང་པོ་རླུང་གི་དཀྱིལ་འཁོར་ནི། རང་རྒྱུད་ལ་སྣང་བ་མ་དག་པའི་རླུང་གི་སེམས་བག་ཆགས་དང་བཅས་པ་ཡཾ་ཡིག་གི་རྣམ་པར་ཤར་བ་ནི་ས་བོན། དེ་ལས་བྱུང་བའི་མིང་ནི་རླུང་གི་དཀྱིལ་འཁོར། ཁ་དོག་ནི་སྔོན་པོ། དབྱིབས་གཞུ་ལྟ་བུ།
མཚན་མ་ནི་འཆང་བཟུང་དང་མཆོག་མ་ལ་རླུང་གི་རང་བཞིན་བ་དན་གཡོ་བཞིན་པ་ཡཾ་ཡིག་གིས་མཚན་པའོ། ། དེ་བཞིན་དུ་དེའི་སྟེང་དུ་རཾ་ཡིག་གི་རྣམ་པར་ཤར་བའི་རཾ་ཡིག་ནི་ས་བོན། མིང་ནི་མེའི་དཀྱིལ་འཁོར། ཁ་དོག་དམར་པོ། དབྱིབས་གཏོར་མ་གྲུ་གསུམ་མགོ་མཇུག་ལྡོག་པ་ལྟ་བུ། མཚན་མ་ནི་མེའི་རང་བཞིན་རཾ་ཡིག་གིས་མཚན་པའོ། ། དེའི་སྟེང་དུ་ཝཾ་ཡིག་ནི་ས་བོན། མིང་ནི་ཆུའི་དཀྱིལ་འཁོར། ཁ་དོག་ནི་དཀར་པོ། དབྱིབས་ནི་ཟླུམ་པོ།
མཚན་མ་ནི་བུམ་པས་མཚན་པའོ། ། དེའི་སྟེང་དུ་ལཾ་ཡིག་ནི་ས་བོན། མིང་ནི་སའི་དཀྱིལ་འཁོར། ཁ་དོག་སེར་པོ། དབྱིབས་དཔངས་ཅུང་ཟད་དང་བཅས་པའི་གྲུ་བཞི། མཚན་མ་ནི་ལྟེ་བར་ལཾ་ཡིག ཟུར་བཞི་ལ་སའི་རང་བཞིན་རྡོ་རྗེ་རྩེ་གསུམ་པ་ཕྱེད་པས་མཚན་པའོ། ། གསུམ་པ་སྦྱང་གཞི་སྦྱོང་བྱེད་ངོ་སྤྲོད་ཚུལ་ལ་གསུམ་སྟེ། སྦྱང་གཞིའི་རྣམ་གཞག སྦྱོང་བྱེད་ངོས་བཟུང་བ།
དེ་ཉིད་ངོ་སྤྲད་དེ་ཉམས་སུ་ལེན་པའི་ཚུལ་ལོ། ། དང་པོ་ནི། སྣོད་ཀྱི་འཇིག་རྟེན་ཆགས་འཇིག་གནས་གསུམ་ཐམས་ཅད་འབྱུང་བཞི་ལ་བརྟེན་ནས་བྱེད་ཅིང་དེ་ཡང་ཆགས་པའི་ཐོག་མར་འབྱུང་བཞི་ལུགས་འབྱུང་དུ་འབྱུང་བ་ཡིན་ཏེ། བསྡུད་པ་ལས། མཁའ་ལ་རླུང་བརྟེན་དེ་ལ་ཆུའི་དཀྱིལ་འཁོར་བརྟེན། ། དེ་ལ་ས་ཆེན་འདི་བརྟེན་དེ་ལ་འགྲོ་བའང་བརྟེན། ། ཞེས་གསུངས་པའི་དོན་ནོ། ། བཅུད་ཀྱི་སེམས་ཅན་སྐྱེ་བའི་ཐོག་མར་མངལ་གྱི་སྔོན་འགྲོ་འབྱུང་བཞི་ལུགས་ལྡོག་ཏུ་འབྱུང་བ་ཡིན་ཏེ། རྩ་རྒྱུད་ལས། རེག་པ་སྲ་བའི་བག་ཆགས་ཀྱིས། །
ས་ནི་དེ་ལས་སྐྱེ་བར་འགྱུར། ། བྱང་སེམས་གཤེར་བའི་རྣམ་པ་ཡིས། ། ཆུ་ཡི་ཁམས་ནི་འབྱུང་བར་འགྱུར། ། བསྐྱོད་པ་ལས་ནི་དྲོད་སྐྱེ་སྟེ། ། འགྲོ་བ་རླུང་དུ་རབ་ཏུ་གྲགས། ། ཞེས་གསུངས་སོ། ། མངལ་གྱི་དངོས་གཞི་ནི་འབྱུང་བཞི་ལུགས་འབྱུང་གི་རིམ་པར་མཐུན་པ་ཡིན་ཏེ། ཕྱག་ཆེན་ཐིག་ལེ་ལས། རྣམ་ཤེས་ལས་ནི་སྐྱེས་པ་རླུང་། ། དེ་ལས་མི་ནི་འབྱུང་བར་འགྱུར། །
དེ་ལས་སྐྱེས་པ་ཆུ་ཡིན་ཏེ། ། དེ་ལས་དབང་ཆེན་འབྱུང་བར་འགྱུར། ། དེ་ལས་ཡེ་ཤེས་སྐྱེ་བར་འགྱུར། ། བརྒྱ་རྩ་བརྒྱད་ཀྱི་སྦྱོར་བ་ཡིས། ། ཞེས་གསུངས་སོ། ། བཅུད་ཀྱི་སེམས་ཅན་ལུས་གནས་པ་ལ་ཡང་རྩ་འཁོར་ལོ་བཞིའི་དབང་དུ་བྱས་ན་འབྱུང་བཞི་ལུགས་ལྡོག་གི་རིམ་པ་དང་མཐུན་པ་ཡིན་ཏེ། སམྦུ་ཊི་ལས། ཨེ་ནི་ས་རུ་རབ་ཏུ་བཤད། ། ཝཾ་ནི་ཆུ་རུ་ཤེས་པར་བྱ། ། མ་ནི་མེ་རུ་རབ་ཏུ་བཤད། །
ཡ་ནི་རླུང་གི་རང་བཞིན་ནོ། ། ཞེས་གསུངས་པས་སོ། ། རྟེན་ལུས་ཀྱི་དབང་དུ་བྱས་ན་འབྱུང་བཞི་ལུགས་འབྱུང་གི་རིམ་པ་དང་མཐུན་པ་ཡིན་ཏེ། སམྦུ་ཊི་ལས། རྐང་པའི་མཐིལ་དུ་རྩོམ་ཆེན་རླུང་། ། གཞུ་ཡི་དབྱིབས་སུ་ཡང་དག་གནས། ། སུམ་མདོར་ཡང་ནི་མེ་ཡིན་ཏེ། ། གྲུ་གསུམ་འབར་བའི་དབྱིབས་སུ་གནས། ། ལྟེ་བ་ཡང་ནི་ཆུ་ཡིན་ཏེ། ། ཟླུམ་པོའི་ཚུལ་དུ་ཡང་དག་གནས། །
སྙིང་ཁར་ཡང་ནི་ས་ཉིད་དེ། ། ཀུན་ནས་གྲུ་བཞི་ས་ཉིད་དོ། ། ཞེས་གསུངས་པ་ལྟར་མ་དག་པའི་འབྱུང་བཞིར་སྣང་བའི་སེམས་སྣང་བག་ཆགས་དང་བཅས་པ་ཐམས་ཅད་སྦྱང་གཞི་ཡིན་ནོ། ། གཉིས་པ་སྦྱོང་བྱེད་ནི། རྒྱལ་བ་རིགས་ལྔའམ་ཡུམ་ལྔའི་བདག་ཉིད་ཀྱཻ་རྡོ་རྗེ་ལྷ་དགུའི་ངོ་བོ་འབྱུང་བཞིའི་དཀྱིལ་འཁོར་གྱི་རྣམ་པར་འཆར་བ་ནི་སྦྱོང་བྱེད་ཡིན་ནོ། ། གསུམ་པ་དེ་ཉིད་ངོ་སྤྲད་དེ་ཉམས་སུ་ལེན་པ་ལ། ཁ་ཅིག་འབྱུང་བཞི་ལུགས་ལྡོག་གིས་མངལ་གྱི་སྔོན་འགྲོ་ཁོ་ན་སྦྱོང་བ་དང་། ལུགས་འབྱུང་སྒོམ་པས་དངོས་གཞི་ཁོ་ན་སྦྱོང་བ་དང་། སྐབས་འདིར་འབྱུང་བཞི་སྒོམ་པས་ནི་སྣོད་ཀྱི་འཇིག་རྟེན་གྱི་འབྱུང་བཞི་ཁོ་ན་སྦྱོང་ཞེས་བཞེད་པ་ཡོད་ཀྱང་རང་ལུགས་ནི་སྣོད་བཅུད་ཀྱི་འབྱུང་བཞི་གང་ཡིན་ཡང་འདྲ། ལུགས་འབྱུང་དང་ལུགས་ལྡོག་ཇི་ལྟར་ཡིན་ཡང་རུང་།
སྦྱང་གཞི་མ་དག་པའི་འབྱུང་བཞིར་སྣང་བའི་རྟོག་པ་ཐམས་ཅད་སྦྱོང་བྱེད་རྒྱལ་བ་རིགས་ལྔའི་ངོ་བོར་འབྱུང་བཞིའི་དཀྱིལ་འཁོར་དུ་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པ་ཡིན་ཏེ་དེ་ཡང་གཅིག་གིས་མཚོན་ན། མ་དག་པའི་རླུང་དེ་ལྷ་མོ་གཡུང་མོའམ་སྒྲོལ་མའི་ངོ་བོ་རླུང་གི་དཀྱིལ་འཁོར་གྱི་རྣམ་པར་སྒོམ་པ་ནི་རྣམ་པ་ལམ་བྱེད། དེ་ལ་ལྷ་མོ་དེ་ཉིད་དུ་ཞེན་པ་ནི་མོས་པ་ལམ་བྱེད། དེ་ཡང་འབྲས་དུས་ཀྱི་ལྷ་མོ་དངོས་ཡིན་སྙམ་དུ་བསམ་པ་ནི་འབྲས་བུ་ལམ་བྱེད། དེ་ལ་བརྟེན་ནས་བདག་རྒྱུད་ལ་ཚོགས་རྫོགས་ཤིང་སྒྲིབ་པ་བྱང་བའི་རྟེན་འབྲེལ་དུ་འགྱུར་བ་ནི་བྱིན་རླབས་ལམ་བྱེད་ཡིན་ནོ། ། དེ་བཞིན་དུ་འབྱུང་བ་འོག་མ་རྣམས་ལའང་ཤེས་པར་བྱའོ། ། དེ་ཡང་འབྱུང་བཞི་ལུགས་འབྱུང་དང་ལུགས་ལྡོག་གང་ཡིན་ཡང་སྐབས་འདིར་འབྱུང་བཞི་ལུགས་འབྱུང་དུ་སྒོམ་པ་སོགས་ནས་སྦྱོང་བ་ཡིན་ནོ། ། གཉིས་པ་དེ་བྱིན་གྱིས་རློབ་བྱེད་ཀྱི་འཁོར་ལོ་སྒོམ་པ་ལ་ཡང་གསུམ་སྟེ། རྒྱུད་ནས་གསུངས་ཚུལ། གསུངས་པའི་དོན་གཏན་ལ་དབབ་པ།
སྦྱང་གཞི་སྦྱོང་བྱེད་ངོ་སྤྲོད་ཚུལ་ལོ། ། དང་པོ་ནི། རྩ་རྒྱུད་ལས། འཁོར་ལོ་ཞེས་དང་། རྡོ་རྗེ་གུར་ལས། འབྱུང་བཞིའི་བདག་ཉིད་དཀྱིལ་འཁོར་ཉིད། དེ་ཡི་སྟེང་དུ་སངས་རྒྱས་བསམ། ། སྤྲོ་ན་གཞལ་ཡས་གནས་བཀོད་བྱ། ། ཞེས་དང་། རྣམ་པར་སྣང་མཛད་རྒྱལ་པོ་ཆེ། །
སྤྲོ་བ་དང་ནི་བསྡུ་བའི་ཕྱིར། ། ལུས་ཀྱི་དབྱིངས་ཀྱིས་ཡི་གེ་བསྐྱེད། ། དེ་ནས་གཞལ་ཡས་ཁང་གནས་བཀོད་བྱ། ། ཞེས་པ་རྣམས་ཀྱིས་བསྟན་ཏོ། ། གཉིས་པ་གསུངས་པའི་དོན་ཉམས་སུ་ལེན་པ་ལ་རྒྱས་འབྲིང་བསྡུས་གསུམ་ཡོད་པ་ལས། དང་པོ་རྒྱས་པ་ནི། བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པ་ལས་རྣམ་པར་སྣང་མཛད་བསྐྱེད་པ་དང་། བསྡུས་པ་ས་བོན་བྷྲཱུྃ་ཡིག་ཙམ་ལས་བསྐྱེད་ཀྱང་། འདིར་འབྲིང་པོའི་དབང་དུ་བྱས་ནས་བྷྲཱུྃ་ལས་ཆོས་ཀྱི་འཁོར་ལོ་རྩིབས་བཅུ་པ། ཁ་དོག་ནི་སྦྱངས་འབྲས་རྣམས་ཀྱི་སྐུ་མདོག་གི་དབང་དུ་བྱས་ནས་དཀར་པོ།
སྦྱང་གཞིའི་ཁ་དོག་གི་དབང་དུ་བྱས་ནས་སེར་པོ། རྩིབས་ཀྱི་གྲངས་ནི་རྗེ་བཙུན་རྩེ་མོས་ཕྱོགས་བརྒྱད་ཀྱི་དབང་དུ་བྱས་ནས་རྩིབས་བརྒྱད་དུ་བཤད་ཀྱང་། འདིར་རྗེ་བཙུན་རིན་པོ་ཆེས་སྟེང་འོག་གཉིས་ཀྱི་རྩིབས་བསྣན་པས་བཅུར་མཛད་པ་ལྟར་ཡིན་ནོ། ། མཚན་མ་ནི་འཁོར་ལོའི་ལྟེ་བར་བྷྲཱུྃ་ཡིག་སེར་པོས་མཚན་པའོ། ། གསུམ་པ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། སྦྱང་གཞི་གཟུགས་ཀྱི་ཕུང་པོ། ཉོན་མོངས་པ་གཏི་མུག་གཟུགས་ཀྱི་ཁམས་སོ། ། སྦྱོང་བྱེད་རྣམ་སྣང་གི་འཁོར་ལོ་རྩིབས་བཅུའི་རྣམ་པར་བསྒོམས་པས་སྦྱངས་འབྲས་རྣམ་སྣང་གི་གོ་འཕང་ཐོབ་པར་འགྱུར་རོ། ། འབྱུང་བཞི་འཁོར་ལོས་བྱིན་གྱིས་བརླབས་པའི་དགོས་པ་ནི་གཞལ་ཡས་ཁང་ལ་རྣམ་པར་སྣང་མཛད་ཀྱི་ང་རྒྱལ་འཇོག་སླ་བའི་ཆེད་དུའོ། ། གསུམ་པ་རྐྱེན་གྱི་ཡན་ལག་ལ་གསུམ་སྟེ།
རྒྱུད་རྒྱ་གཞུང་ནས་བསྟན་པའི་ཚུལ། བསྟན་པའི་དོན་ཉམས་སུ་ལེན་པ། དེ་རྐྱེན་དུ་འགྱུར་བའི་ཚུལ་ལོ། ། དང་པོ་ནི། རྩ་རྒྱུད་ལས། ཇི་ལྟར་སྒོམ་པ་པོ་འབྱུང་བའང་། ། ཞེས་དང་། རྡོ་རྗེ་གུར་ལས། དབང་ཆེན་དཀྱིལ་འཁོར་སྟེང་དུ་ནི། ། བདག་ཉིད་ཀྱང་ནི་བསྒོམ་པར་བྱ། །
ཞེས་དང་། བྷྲཱུྃ་ལས་འཁོར་ལོ་སྟེང་དུ་བདག ། སྲིད་པ་བར་མའི་བསམ་གཏན་བྱ། ། ཞེས་དང་། གྲུབ་ཆེན་མི་ཐུབ་ཟླ་བས། སྲིད་པ་བར་མ་བསམ་བྱས་ན། ། ཨེ་ཝཾ་ཉིད་དུ་རབ་ཏུ་འདྲེས། ། ཞེས་དང་། སྒྲུབ་ཐབས་རིན་ཆེན་འབར་བ་ལས། བྷྲཱུྃ་ལས་འཁོར་ལོ་དེ་སྟེང་དུ། །
སྲིད་པ་བར་མའི་བག་ཆགས་བསམ། ། ཞེས་གསུངས་པ་རྣམས་ཀྱིས་བསྟན་ཏོ། ། གཉིས་པ་དེའི་དོན་ཉམས་སུ་ལེན་པའི་ཚུལ་ནི། འབྱུང་བཞི་འཁོར་ལོ་དང་བཅས་པ་ཐམས་ཅད། ནམ་མཁར་རང་གི་ལུས་ངག་ཡིད་གསུམ་གྱི་ངོ་བོ་ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོ་རྣམས་རིམ་བཞིན་སྟེང་ནས་སྟེང་དུ་བརྩེགས་པའི་སྟེང་འོག་ཏུ་ཧོཿཡིག་དམར་པོ་གཉིས་ཀྱིས་མཐའ་བརྟེན་པ་བསྒོམ་པ་ཡིན་ཏེ། མི་ཐུབ་ཟླ་བས། ཧོཿཡིག་འོད་ཟེར་དམར་པོ་ཅན། ། གཉིས་ཀྱི་བར་དུ་ཡི་གེ་གསུམ། །
ཞེས་དང་། སློབ་དཔོན་ཤཱཀྱ་བཤེས་གཉེན་གྱིས། དེ་ཉིད་གསུམ་གྱི་ས་བོན་དཀར་དམར་ནག ། མགོ་དང་མཇུག་ཏུ་ཧོཿཡིག་གཉིས་ཀྱིས་མཚན། ། ཞེས་གསུངས་པའི་དོན་དེ་ཡང་སྦྱང་གཞི་རང་གི་སེམས་ཉིད་ལ་མ་དག་པའི་བར་དོར་སྣང་བའི་ལུས་ངག་ཡིད་གསུམ་སྲེད་ལེན་དང་བཅས་པ་སྦྱོང་བྱེད་ཀྱཻ་རྡོ་རྗེའི་སྐུ་གསུང་ཐུགས་དང་ཐབས་དང་ཤེས་རབ་ཀྱི་ངོ་བོ་ཡིག་འབྲུ་ལྔའི་རྣམ་པར་བསྒྱུར་ནས་བསྒོམས་པས་སྦྱངས་འབྲས་ཀྱཻ་རྡོ་རྗེའི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཐོབ་པར་འགྱུར་བའི་ཕྱིར་རོ། ། གསུམ་པ་དེ་རྐྱེན་དུ་འགྱུར་ཚུལ་ནི། རང་གི་བར་དོའི་ངོ་བོ་ནམ་མཁའ་ལས་དེ་འདྲ་བའི་ཡིག་འབྲུ་ལྔ་མར་མེ་གཅིག་ལས་གཉིས་མཆེད་པའི་ཚུལ་དུ་བྱུང་ནས་འབྱུང་བཞི་འཁོར་ལོ་དང་བཅས་པ་ལ་འདྲེས་པའི་ས་གཞལ་ཡས་ཁང་དུ་གྲུབ་པར་བསྒོམ་པ་ཡིན་ཏེ། དེ་ལྟར་དུ་བསྒོམ་པའི་དགོས་པ་ནི། འབྱུང་བཞིའི་དཀྱིལ་འཁོར་ཐམས་ཅད་རང་གི་སེམས་སྣང་ཙམ་དུ་ཤེས་པ་དང་། དེ་ལས་གཞལ་ཡས་ཁང་ཡང་གཉིས་མེད་ཡེ་ཤེས་ཀྱི་རྣམ་འཕྲུལ་དུ་ཤེས་པར་བྱ་བའི་ཕྱིར་ཡིན་ཏེ།
རྩེ་མོས། དེ་ནས་རྐྱེན་གྱི་ཡན་ལག་ནི། ། འབྱུང་བཞིར་རྣམ་ཤེས་བསྒོམ་བྱ་སྟེ། ། འབྱུང་བཞིའི་དཀྱིལ་འཁོར་ཐམས་ཅད་ཀྱང་། ། རང་སེམས་ཙམ་དུ་ཤེས་ཕྱིར་རོ། ། ཞེས་གསུངས་པའི་དོན་ནོ། ། བཞི་པ་གནས་ཐབས་ཀྱི་ཡན་ལག་ལ་ལྔ་སྟེ། རྒྱུད་ནས་གསུངས་པའི་ཚུལ། གསུངས་པའི་དོན་དངོས་བཤད་པ། ཞར་བྱུང་ཕྱི་རོལ་ཏུ་དུར་ཁྲོད་བརྒྱད་བཤད་པ།
ནང་གི་གདན་བཤད་པ། དེ་དག་ལ་ང་རྒྱལ་གཟུང་བའི་ཚུལ་ལོ། ། དང་པོ་ནི། རྩ་རྒྱུད་ལས། སྟོན་པས་དཀྱིལ་འཁོར་འདི་དག་གསུངས། ། གྲུ་བཞི་ཡང་དག་འབར་བ་ཉིད། ། སྒོ་བཞི་གཟི་བརྗིད་ཆེན་པོ་སྟེ། ། དོ་ཤལ་དོ་ཤལ་ཕྱེད་པས་བརྒྱན། ། འཕྲེང་བ་ལ་སོགས་རྔ་ཡབ་ལྡན། ། ཀ་བ་བརྒྱད་ཀྱིས་རྣམ་པར་མཛེས། །
ཞེས་དང་། འཁོར་ལོ་ཇི་ལྟར་སྔར་གསུངས་པ། ། དོ་ཤལ་དོ་ཤལ་ཕྱེད་པས་བརྒྱན། ། མཚམས་བཞི་པ་ལ་སྒོ་བཞི་པ། ། རྡོ་རྗེ་སྲད་བུས་ཉེ་བར་བརྒྱན། ། ཞེས་དང་། འཕར་མ་གཅིག་དང་སྒོ་བཞི་པ། ། སྣ་ཚོགས་འོད་ཀྱིས་ཡང་དག་འཁྲུགས། ། རྟ་བབས་བཞི་དང་ཡང་དག་ལྡན། ། རྡོ་རྗེ་སྲད་བུས་ཡང་དག་བརྒྱན། །
རེ་ཁ་ལྔ་དང་ཡང་དག་ལྡན། ། དེ་ནས་བུམ་པ་བརྒྱད་པོ་བྲི། ། ཞེས་གསུངས་པ་རྣམས་ཀྱིས་བསྟན་ཏོ། ། གཉིས་པ་གསུངས་པའི་དོན་དངོས་བཤད་པ་ལ་སྡོམ་ཚིག་ནི། འོག་གཞི་ལོགས་དང་སྟེང་ཐོག་དང་། ། སྒོ་དང་རྟ་བབས་ལྔ་ཡིས་བསྡུས། ། ཞེས་གསུངས་པའི་དོན་ལྔ་ལས་དང་པོ་འོག་གཞིའི་རྣམ་གཞག་ནི། འོག་ལ་པདྨ་ཉི་མ་དང་། ། སྣ་ཚོགས་རྡོ་རྗེ་ཁོར་ཡུག་གོ ། ཞེས་གསུངས་པའི་དོན་བཤད་པ་ལ།
པདྨའི་ལྟེ་བའི་རྒྱ་ནི་ཆ་ཕྲན་དྲུག་ཅུ་རྩ་བཞི། དབྱིབས་ཟླུམ་པོ། ཁ་དོག་ཨ་བྷ་ཡས་སེར་པོར་བཤད་ཀྱང་བླ་མ་གོང་མའི་བཞེད་པས་ལྟེ་བ་ལྗང་ལ་གེ་སར་སེར། ། ཞེས་གསུངས་པ་ལྟར་ལྗང་ཁུར་བཞེད། འདབ་མའི་གྲངས་ལ་བླ་མ་རྔོག་པ་རྣམས་སུམ་ཅུ་རྩ་གཉིས་སུ་བཞེད་ཀྱང་། ལ་ལི་ཏ་བཛྲ་གྱིས། འདབ་མ་འབུམ་ལྡན་དེ་དབུས་སུ། ། ཞེས་གསུངས་པ་དང་མཐུན་ནོ། ། ཁ་དོག་ནི་སྣ་ཚོགས་པ། ཞེང་ལ་ཆ་ཕྲན་གཉིས་པའོ། །
དེའི་སྟེང་དུ་ཉི་མའི་དཀྱིལ་འཁོར་གྱི་རྒྱ་ནི་པདྨའི་ལྟེ་བ་དང་མཐུན། དབྱིབས་ཟླུམ་པོ། ཁ་དོག་དམར་པོའོ། ། བྲི་ཆ་ལ་ལྗང་ཁུར་བཞེད་པའི་རྒྱུ་མཚན་ཅི་ཡིན་སྙམ་ན་རྗེ་བཙུན་རིན་པོ་ཆེས་གཞལ་ཡས་ཁང་རྒྱན་དུ་མ་དང་ལྡན་པའི་གཟུགས་བརྙན་ཉི་མའི་དཀྱིལ་འཁོར་ལ་ཤར་བས་ཁ་དོག་སྣ་ཚོགས་པ་མཚོན་པའི་དོན་ཡིན་པར་བཞེད། ཡང་ན་པདྨའི་ལྟེ་བ་ལྗང་ཁུར་ཡོད་པའི་དོན་ཡིན་ཏེ་དཔེར་ན་དར་ལྗང་ཁུའི་སྟེང་དུ་ནོར་བུ་མེ་ཤེལ་བཞག་པ་ལྟ་བུའོ། ། དེའི་སྟེང་དུ་སྣ་ཚོགས་རྡོ་རྗེ་ནི་ཨ་བྷི་དྷ་ན་ལས། ཀ་བའི་རྩེ་ནས་འཐོན་རྩེ་མོ། ། སྣ་ཚོགས་རྡོ་རྗེ་འོད་པོ་ཆེ། ། ཞེས་དང་། སློབ་དཔོན་ཤནྟི་པས།
སྣ་ཚོགས་རྡོ་རྗེའི་སྟེགས་བུ་ལ། ། རིན་ཆེན་ལས་གྲུབ་གཞལ་ཡས་ཁང་། ། ཞེས་པ་རྣམས་ཀྱི་དོན་སྣ་ཚོགས་རྡོ་རྗེའི་ལྟེ་བ་མཐིང་ནག་གྲུ་བཞི་པ། རྒྱ་ཆ་ཆེན་བཅུ་གཉིས་པ། དཔངས་ཆ་ཆེན་གཅིག་པ། ཕྱོགས་ཀྱི་རྭ་རྣམས་ཕྱོགས་མདོག་ཅན་རྩ་བ་ཕྲ་བ་ཆ་ཕྲན་གཉིས་གཉིས་ཏེ། དེ་ནས་ཇེ་སྦོམ་ལ་སོང་བའི་དབུས་རའི་དཀྱིལ་གྱི་སྦོམ་ས་ལ་ཆ་ཆེན་གཅིག ལོགས་རྭ་རྣམས་ཀྱི་སྦོམ་ས་ལ་ཆ་ཕྲན་གསུམ་གསུམ། རྩེ་མོ་ཕྲ་ས་རྣམས་ཆ་ཕྲན་གཉིས་གཉིས་ཏེ་དཀྱུས་ནི་ཆ་ཆེན་གཉིས་སོ། ། དེ་ལྟ་བུའི་རྭ་ལྔ་ཕྱོགས་བཞིར་གྱེས་ཚུལ་ལ་བྱུང་རྫོགས་སུ་འདོད་པ།
རྭ་ངོ་མཐོང་དུ་འདོད་པ། རྭ་ཕྱེད་མཐོང་ཕྱེད་མི་མཐོང་དུ་འདོད་པ་དང་གསུམ་གྱི་འདོད་ཚུལ་ནི་སློབ་དཔོན་དཔལ་འཛིན་གྱིས། ཤར་གྱི་རྭ་ལ་འཁོར་ལོ་བྲིས། ། ཞེས་གསུངས་པས་དབུས་རྭའི་སྟེང་དུ་ལྷ་བཀོད་པར་བཤད་པས་བཀག་པ་ཡིན་ནོ། ། རང་ལུགས་ནི་ཨ་བྷྱ་ཀ་རས། རྭ་ཡི་གློར་ཡང་རྭ་གཞན་ནོ། ། ཞེས་གསུངས་པ་ལྟར་གཡས་གཡོན་དུ་རྭ་གཉིས་གཉིས་སྦྲགས་མར་བཤད་པ་ཡིན་ནོ། ། ཁ་དོག་ནི་ཞལ་མདོག་ཏུ་འདོད་པ་དང་། ཁ་དོག་གཞན་དུ་འདོད་པ་དང་། ཕྱོགས་མདོག་ཏུ་འདོད་པ་དང་གསུམ་ལས་ཕྱི་མ་ཉིད་ཡིན་ནོ། །
དེ་ཡང་འོག་གཞི་དེ་དག་ཀྱང་སངས་རྒྱས་ཀྱི་ཡེ་ཤེས་གཅིག་ཉིད་དེ་དག་གི་རྣམ་པར་ཤར་བ་ཡིན་ནོ། ། འོག་གི་པད་ཉིས་ནི་ཐབས་ཤེས་མཚོན། དེའི་སྟེང་གི་སྣ་ཚོགས་རྡོ་རྗེའི་ལྟེ་བ་མཐིང་ནག་གིས་ཆོས་ཀྱི་དབྱིངས་ཀྱི་ཡེ་ཤེས་མཚོན་ལ། རྭ་རྣམས་ཁ་དོག་སྣ་ཚོགས་པ་ཕྱོགས་བཞིར་གྱེས་པ་འདིས་ཆོས་ཀྱི་དབྱིངས་ཀྱི་ཡེ་ཤེས་ལ། ཡེ་ཤེས་གཞན་བཞི་དང་ལྡན་པ་མཚོན་པ་ཡིན་ནོ། ། འཁོར་ཡུག་ཆོས་འབྱུང་དུར་ཁྲོད་སྲུང་བའི་འཁོར་ལོའི་ས་སྟེ་ཕལ་ཆེར་བཤད་ཟིན་ལ། དུར་ཁྲོད་ནི་འོག་ཏུ་འཆད་པར་འགྱུར་རོ། ། གཉིས་པ་ལོགས་ལ་རྒྱ་ཕྱེད་དཔངས་སུ་འདོད་པ་དང་། རྒྱ་མཉམ་དཔངས་མཉམ་དུ་འདོད་པ་དང་། དཔངས་སུ་ཆ་ཕྲན་ལྔར་འདོད་པ་ལ་སོགས་པ་ཡོད་ཀྱང་།
འདིར་ནོར་བུ་རྒྱས་པའི་གཞལ་མེད་ཁང་ཤིན་ཏུ་རྣམ་པར་དག་པ་གསང་བའི་ཆོ་ག་ཞིབ་མོ་རྒྱལ་པོ་ལས། ས་ཕྱོགས་དེར་ནི་རིན་པོ་ཆེ་སྣ་བདུན་ལ་སོགས་པས་ཁང་པ་བརྩིགས་པ་གྲུ་བཞི་པ་ཀ་བ་ཟུག་པ། སྒོ་བཞི་བཏོད་པ་མཉམ་པ། ཉམས་དགའ་བ་ཤིན་ཏུ་རྣམ་པར་ཕྱེ་བ། ཆེས་མཛེས་པར་བྱས་པ། རབ་ཏུ་བཀྲ་བ་ལྟ་ན་སྡུག་པ་འོད་འབར་བ་ཐམས་ཅད་སྐས་བཞི་དང་ལྡན་པ་དཔངས་སུ་དཔག་ཚད་གསུམ་ཡོད་པ། རྒྱར་དཔག་ཚད་ལྔ་ཡོད་པ་ཞིག་འབྱུང་ངོ་། ། ཞེས་གསུངས་པ་ལྟར་ལྔ་གསུམ་དཔངས་སུ་བཞེད་པ་ཡིན་ལ། དེ་ཡང་གཞལ་ཡས་ཁང་གི་རྩིག་པའི་རྒྱར་ཆ་ཕྲན་སུམ་ཅུ་རྩ་གཉིས་ཡོད་པ་དེའི་ལྔ་ཆ་གསུམ་ནི་ཆ་ཕྲན་བཅུ་དགུ་དང་ཆ་ཕྲན་གཅིག་གི་ལྔ་ཆ་ཡིན་ལ་དེ་ཉིད་དེའི་དཔངས་སུ་བཞེད་པ་ཡིན་ནོ། ། དེ་ལྟ་བུའི་ལོགས་ཀྱི་རྣམ་གཞག་གི་སྡོམ་ཚིག་ནི།
ལོགས་ལ་རྩིག་པ་ཕ་གུ་དང་། ། དྲ་ཕྱེད་མདའ་ཡབ་པུ་ཤུ་འོ། ། ཞེས་གསུངས་པ་ལྟར། གཞལ་ཡས་ཁང་གི་རྩིག་པ་ནི་སྣ་ཚོགས་རྡོ་རྗེའི་ལྟེ་བ་ནས་ཆ་ཆེན་བཞི་གཞལ་བའི་ཕྱི་རོལ་ཆ་ཆེན་ལྔ་པའི་དབུས་དོར་མཐའ་གཉིས་གདབ་པའི་སར། ཁ་ཅིག་རྩིག་པ་རིམ་པ་ལྔ་སྟེ་སྟེང་ནས་སྟེང་དུ་རྩེག་པར་འདོད་ཀྱང་། འདིར་ནང་ནས་རིམ་པ་བཞིན་ནག་པོ། ལྗང་ཁུ། དམར་པོ། སེར་པོ་དཀར་པོ་རྣམས་ཕྱི་ནང་སྦྲགས་ཏེ་རྩིག་པའི་དཔངས་ཆ་ཕྲན་བཅུ་དྲུག་ཡོད་པ། དེའི་སྟེང་དུ་ཕ་གུ་ནི་ཁ་ཅིག་དམར་པོར་འདོད་ཀྱང་འདིར་སེར་པོར་བཞེད་པའི་དཔངས་ལ་ཆ་ཕྲན་གཅིག
ཞེང་ལ་ཆ་ཕྲན་གཉིས་ལ་ནང་རྩིག་པའི་ངོས་དང་མཉམ་པ། ཕྱིར་ཆ་ཕྲན་ཕྱེད་འཕྱར་བའི་གདོང་ལ་རིན་པོ་ཆེ་སྣ་ཚོགས་པའི་ཕྲ་ཚོམ་གྱིས་སྤྲས་པ། དེའི་སྟེང་དྲ་ཕྱེད་ཀྱི་ས་རིན་པོ་ཆེའི་བྲེ་ཕུལ་ནི་ཕྱོགས་རེ་རེར་བརྒྱད་བརྒྱད། མཚམས་བཞིར་རེ་རེ་སྟེ་ཀུན་དྲིལ་བས་སུམ་ཅུ་རྩ་དྲུག་སྟེ། དེ་ཡང་གཅིག་ལ་མཚོན་ན་བྲེ་ཕུལ་བཞིར་བརྩེགས་པ་རེ་རེ་ལ་དཔངས་ཆ་ཕྲན་གྱི་ཕྱེད་ཡོད་པ། ཞེང་ལ་འོག་མ་ཆ་ཕྲན་གཅིག གོང་མ་རྣམས་རིམ་པ་བཞིན་ཆ་ཕྲན་ཕྱེད་ཕྱེད་རིང་དུ་སོང་བ། དེའི་སྟེང་དུ་གསེར་གྱི་གདུང་ལེབ་བམ་སྐ་རགས་ནི་དཔངས་ལ་ཆ་ཕྲན་གཅིག་གིས་ལྔ་ཆ་ཞེང་ནི་བྲེ་ཕུལ་སྟེང་མ་དང་མཉམ་པ་སྟེ་ཆ་ཕྲན་གཅིག དེའི་ཕྱི་ངོས་ཆུ་སྲིན་མ་ག་རའི་ཁ་ནས་མུ་ཏིག་གི་དྲ་བ་འཕྱང་བ་སྟེ་སློབ་དཔོན་ཤཱཀྱ་བཤེས་གཉེན་གྱིས། དྲ་བ་ནི་མུ་ཏིག་གི་ཆུན་འཕྱང་སྟེ་མཆོག་དབུས་ན་ཡོད་པའོ། །
དྲ་ཕྱེད་ནི་མཆོག་མཐའ་ན་ཡོད་པའོ་ཅེས། གསུངས་པ་ལྟར་རོ། ། དེའི་སྟེང་དུ་བྱ་འདབ་ལ་ཐུར་དུ་འཕྱང་བའི་རིན་པོ་ཆེའི་མདའ་ཡབ་དཔངས་སུ་ཆ་ཕྲན་གཅིག་ཡོད་པའོ། ། དབྱིབས་ནི་ནོར་བུ་མིག་གསུམ་པ་ཡུ་བ་ཅུང་ཟད་དང་བཅས་པའི་མགོ་ཐུར་དུ་བསྟན་པ་རུས་རྒྱན་རྙིང་མའི་ཟ་ར་ཚགས་སམ། སྤྱི་བླུག་མཆུ་མེད་མགོ་ཐུར་དུ་བསྟན་པ་ལྟ་བུའོ། ། དེའི་སྟེང་དུ་རིན་པོ་ཆེའི་པུ་ཤུ་གྱེན་ལ་ལངས་པ་དཔངས་སུ་ཆ་ཕྲན་གཅིག དབྱིབས་བྱང་ཆུབ་ཆེན་པོའི་མཆོད་རྟེན་མགོ་ཐུར་དུ་བསྟན་པ་ལྟ་བུའི་ཁོང་སེང་པས་ཁོར་ཡུག་ཏུ་བསྐོར་བའོ། ། གསུམ་པ་སྟེང་ཐོག་ལ་ཁ་ཅིག་མཆོད་རྟེན་གྱི་རྣམ་པར་འདོད་པ། རྒྱལ་ཁབ་ཀྱི་རྣམ་པར་འདོད་པ་ཡོད་ཀྱང་། འདིར་ཐམས་ཅད་གསང་བའི་རྒྱུད་རྩ་འགྲེལ་གྱི་དགོངས་པ་ཐོག་ཕུབ་རིམ་པ་གསུམ་དུ་གསུངས་པ་ལྟར་དེའི་སྡོམ་ཚིག་ནི།
སྟེང་ཐོག་ཀ་བ་ཤིང་རྩེགས་དང་། ། གདུང་དང་ཐོག་ཕུབ་རིམ་པ་གསུམ། ། ཞེས་གསུངས་པ་ལྟར་བཤད་ན་ཀ་བའི་གྲངས་ནི་རིན་པོ་ཆེ་ལས་གྲུབ་པ་ཕྱོགས་རེ་རེ་ཞེང་རྩིག་པ་ལ་བརྟེན་པའི་ཀ་བ་གཉིས་གཉིས་ཏེ་བརྒྱད། དེའི་ཚད་ནི་སློབ་དཔོན་ཤཱཀྱ་བཤེས་གཉེན་གྱིས་མཐའ་གཅིག་ནི་རྡོ་རྗེའི་ཐིག་ལ་ཐུག་པ། མཐའ་གཅིག་ནི་གཞལ་ཡས་ཁང་གི་ལྟེ་བ་ལ་རྟེན་ནོ། ། ཞེས་སོ། ། མིང་དོན་ནི་རྡོ་རྗེ་ལྟ་བུ་སའི་བསམ་པས། དངོས་པོ་ཐམས་ཅད་སྤྲུལ་བས་ན། ། ཐམས་ཅད་རྡོ་རྗེའི་མིང་དུ་སྦྱར་བས། རྡོ་རྗེའི་ཀ་བ་ཞེས་བྱའོ། །
དེ་ཡང་གཞལ་ཡས་ཁང་གི་ནང་གི་ལྷ་སྣམ་ཕྱོགས་མདོག་ཅན་དཔངས་སུ་ཆ་ཕྲན་གཅིག་གི་ལྔ་ཆ་ཡོད་པའི་སྟེང་དུ་ཚངས་ཐིག་གི་ཕྱོགས་གཡས་གཡོན་དུ་ཆ་ཕྲན་ལྔ་ལྔ་གཞལ་བའི་རྩིག་པ་ལ་ཉེ་བའི་ཕྱོགས། ཀ་བའི་རྣམ་པ་སྦོམ་ལ་ཆ་ཕྲན་གཅིག་ཡོད་པ། དཔངས་སུ་ཆ་ཕྲན་བཅུ་དྲུག་ཡོད་པ་བརྒྱད་བཙུགས་པའི་སྟེང་དུ་གཞུ་རིང་ཐུང་གཉིས་ལ་ཆ་ཕྲན་གཉིས་ཡོད་པ། དེའི་སྟེང་དུ་ཆ་ཕྲན་གཅིག་ཡོད་པའི་ས་རྡོ་རྗེའི་གདུང་ཟླུམ་པོས་འཁོར་ཡུག་ཏུ་བསྐོར་བའོ། ། དེ་དང་གསེར་གྱི་གདུང་ལེབ་མཉམ་པའི་སྟེང་དུ་ཐོག་ཕུབ་པའི་སྣེ་མོར་ཆ་ཕྲན་གཉིས་འཕྱར་བའི་བྱ་འདབ་ཅན་ནོ། ། རྡོ་རྗེའི་གདུང་ཟླུམ་གྱི་སྟེང་དུ་རྩིག་པ་ཟླུམ་པོ་ཕྱོགས་མདོག་ཅན་དཔངས་སུ་ཆ་ཕྲན་ཕྱེད་དྲུག་ཡོད་པ། དེའི་སྟེང་དུ་ཕ་གུ་ཆ་ཕྲན་ཕྱེད། དེའི་སྟེང་དུ་དྲ་ཕྱེད་ཀྱི་ས་ཆ་ཕྲན་གཅིག དེའི་སྟེང་དུ་དཔངས་ཆ་ཕྲན་གཅིག་ཡོད་པའི་རྡོ་རྗེའི་ཐལ་གདུང་བཞི་མིག་མང་རིས་སུ་བྲིས་པ། ཕྱོགས་མཚམས་ཀྱི་རེ་མིག་རྣམས་ཐོག་ཕུབ་པའི་སྣེ་མོར་ཅུང་ཟད་འཕྱང་བའི་བྱ་འདབ་ཅན་ནོ། །
དེའི་དབུས་སུ་རྡོ་རྗེའི་གདུང་གྲུ་བཞི་པའི་སྟེང་དུ་རྩིག་པ་གྲུ་བཞི་ཁ་དོག་སྔོན་པོ་དཔངས་སུ་ཆ་ཕྲན་བཞི་ལ་ལྔ་ཆས་དམན་པ། དེའི་སྟེང་དུ་ཕ་གུ་ཆ་ཕྲན་གཅིག་གི་སུམ་ཆ། དེའི་སྟེང་དུ་དྲ་ཕྱེད་ཀྱི་ས་ཆ་ཕྲན་གཅིག་གི་གསུམ་གཉིས་ཡོད་པ། དེའི་སྟེང་དུ་རྒྱ་ཕིབས་ཀྱིས་ཕུབ་པའི་རྩེ་མོར་རྡོ་རྗེ་ཕྱེད་པ་ནོར་བུའི་ཏོག་གིས་སྤྲས་པའོ། ། གཞལ་ཡས་ཁང་གི་ནང་རྡོ་རྗེའི་གདུང་ཟླུམ་གྱི་འོག་ཀ་བའི་བར་གྱི་རྡོ་རྗེའི་རྭ་བ་འོབས་ལྟ་བུར་འདོད་པ་དང་། ཐོག་ཐག་ཏུ་འདོད་པ་དང་། རྭ་བ་ཙམ་དུ་འདོད་པ་དང་གསུམ་ལས་འདིར་ཕྱི་མ་ལྟར་རྡོ་རྗེའི་གདུང་ཟླུམ་པོ་དཔངས་སུ་ཆ་ཕྲན་གཅིག་ཡོད་པའོ། ། ཐོག་ཕུབ་འོག་མའི་བྱ་འདབ་ཀྱི་འོག་རྩིག་པའི་འགྲམ་ནས་དཔངས་དང་ཞེང་ཆ་ཕྲན་གཉིས་གཉིས་རེ་ཡོད་པའི་འདོད་ཡོན་གྱི་སྣམ་བུ་དམར་པོ་སྒོ་ཁྱུད་ནས་སྒོ་ཁྱུད་ཀྱི་བར་དུ་སོང་བའི་སྟེང་དུ་ཕྱོགས་རེ་རེར་འཛུམ་པའི་བཞིན་དང་མཛེས་པའི་རྒྱན་གྱིས་སྤྲས་པའི་མཆོད་པའི་ལྷ་མོ་བཞི་བཞིས་མཆོད་རྫས་དུ་མ་ཐོགས་ནས་འཁོད་པའོ། ། བཞི་པ་སྒོའི་རྣམ་གཞག་ལ་གྲུ་གསུམ་གཅིག་ཏུ་འདོད་པ། ཟླུམ་པོ་གཅིག་ཏུ་འདོད་པ།
ཟླུམ་པོ་སྒོ་བརྒྱད་དུ་འདོད་པ། གྲུ་བཞི་སྒོ་བཞིར་འདོད་པ་དང་བཞི་ལས་འདིར་ཕྱི་མ་ལྟར་གྲུ་བཞི་སྒོ་བཞིར་བཞེད་པ་ཡིན་ནོ། ། སྒོའི་ཞེང་ཚད་ལ་གཞལ་ཡས་ཁང་གི་ལྔ་ཆར་འདོད་པ། དགུ་ཆར་འདོད་པ། བཅུ་ཆར་འདོད་པ་སོགས་འབྱུང་ཡང་། གྲུབ་ཆེན་ཀུན་སྙིང་གིས། སྒོ་ནི་འཁོར་ལོའི་བརྒྱད་ཆ་སྟེ། ། སྒོ་ཁྱུད་ཀྱང་ནི་དེ་ཡི་ཚད། ། ཅེས་གསུངས་པ་ལྟར་གཞལ་ཡས་ཁང་གི་བརྒྱད་ཆའོ། ། དཔངས་ལ་དར་པན་ཨ་ཙརྻས།
མ་འགལ་བ་ནི་ལྷ་ཡི་ཕྱིར། ། རིང་བའི་སྒོ་ནི་བཤད་པ་ཡིན། ། ཤིན་ཏུ་ཐུང་ཡང་མི་འགལ་བས། ། མཆོད་བྱ་རྣམས་ཀྱང་བསྟན་པ་སྟེ། ། ཞེས་གསུངས་པའི་དོན་ཆ་ཆེན་གསུམ་དུ་འདོད་པ་དང་། གཉིས་སུ་འདོད་པ་ཡོད་ཀྱང་འདིར་རྟ་བབས་རྣམ་བུ་བཞིའི་དབང་དུ་བྱས་པས་ཆ་ཆེན་གཉིས་པར་བཞེད་དེ། དེ་ནས་སྒོའི་གཡས་གཡོན་དུ་རྩིག་པ་ཆ་ཆེན་རེ་རེ་མདུན་དུ་འཐེན་པ་ནི་སྒོ་ཁྱུད། དེ་ནས་གཡས་གཡོན་དུ་ཆ་ཕྲན་གཉིས་གཉིས་འཐེན་པ་ནི་སྒོ་འགྲམ། དེ་ནས་མདུན་དུ་ཆ་ཕྲན་གཉིས་འཐེན་པ་སྒོ་ལོགས་སོ། ། དེའི་དཔངས་ནི་ཆ་ཕྲན་དགུ་ཡོད་པ།
སྒོ་ལོགས་ཀྱི་སྣེ་མོར་ཆ་ཕྲན་གཅིག་དམའ་བའི་སར་རྡོ་རྗེའི་གདུང་ཆ་ཕྲན་ཕྱེད། དེའི་སྟེང་དུ་ཆ་ཕྲན་ཕྱེད་རྩིག་པ། དེའི་སྟེང་དུ་ཐོག་ཕུབ་པའོ། ། སྒོ་གླེགས་འཛུད་ཚུལ་ནི་དེ་ཉིད་འདུས་པ་ལས། སྒོ་རྣམས་ཀུན་གྱི་ནང་དུ་ནི། ། སྒོ་སྲུང་རྣམས་ནི་དགོད་པར་བྱ། ། ཞེས་གསུངས་པ་ལྟར་སྒོ་ཁྱུད་སྒོ་འགྲམ་གྱི་འགྲམ་མཚམས་ནས་སྒོ་གླེགས་གཉིས་བྲལ་ཕྱོགས་མདོག་ཅན་འཁོར་ལོ་ལ་སོགས་པའི་རང་རིགས་ཀྱི་ཕྱག་མཚན་གྱིས་མཚན་པ་འཛུད་པའོ། ། ལྔ་པ་རྟ་བབས་ལ་རྒྱལ་པོའི་རྟ་བབས། མཆོད་པའི་རྟ་བབས། རྒྱན་གྱི་རྟ་བབས་དང་གསུམ་ལས་འདིར་ཕྱི་མ་ལྟར་གཞལ་ཡས་ཁང་མཛེས་པར་བྱེད་པའི་རྒྱན་གྱི་རྟ་བབས་ཡིན་ཏེ་དེ་ཡང་དཔངས་སུ་ཆ་ཆེན་གསུམ་དུ་འདོད་པ་དང་།
གཉིས་སུ་འདོད་པ་དང་། གཅིག་ཏུ་འདོད་པ་དང་གསུམ་ལས་ཕྱི་མ་ལྟར་བཞེད། དེ་ལ་ཡང་སྣམ་བུ་བཅུ་གཅིག་ཏུ་འདོད་པ་དང་། བཞིར་འདོད་པ་དང་གཉིས་ལས་ཕྱི་མ་ལྟར་བཞེད་དོ། ། དེ་ནས་སྒོ་གླེགས་རྣམས་ཀྱི་གཡས་གཡོན་དུ་བར་སྟོང་ཆ་ཕྲན་རེ་རེ་ཡོད་པའི་ཕྱི་ཟུར་བཞིར། ཀ་བའི་སྦོམས་སུ་ཆ་ཕྲན་གཅིག དཔངས་སུ་ཆ་ཕྲན་ལྔ་ལྔ་ཡོད་པའི་ཀ་བ་འཛུགས་ལ། ཀ་རྒྱན་ནི་ཀ་བའི་ལོགས་སུ་དར་དཔྱང་གི་ཚུལ་དཔངས་ཞེང་ཀ་བ་དང་མཉམ་པ་འཆང་བ། དེའི་སྟེང་དུ་རྟ་བབས་བཞི་ནི་ཐིག་ཤིང་རྩེགས་པ་ལྟ་བུ་ཕྱི་ངོས་མཉམ་པ་དཔངས་སུ་ཆ་ཕྲན་རེ་རེ་ཡོད་པ། སྲིད་དུ་རྟ་བབས་འོག་མ་ལ་ཆ་ཆེན་བཞི་ཡོད་པ།
གོང་མ་རྣམས་ལ་རིམ་པ་བཞིན་འོག་མ་ལས་ཆ་ཕྲན་རེ་རེས་ཐུང་དུ་སོང་བའོ། ། ཁ་དོག་ནི། བསམ་གཏན་དག་པས་རྟ་བབས་ཉིད། ། ཅེས་གསུངས་པ་ལྟར་བསམ་གཏན་དང་པོ་ན་རྟོག་དཔྱོད་མེ་ལྟ་བུ་ཡོད་པས་རྟ་བབས་འོག་མ་དམར་པོ། བསམ་གཏན་གཉིས་པ་ན་དགའ་བ་ཆུ་ལྟ་བུ་ཡོད་པས་རྟ་བབས་གཉིས་པ་སྔོན་པོ། བསམ་གཏན་གསུམ་པ་ན་དབུགས་འབྱུང་རྔུབ་རླུང་ལྟ་བུ་ཡོད་པས་རྟ་བབས་གསུམ་པ་ལྗང་ཁུ། བསམ་གཏན་བཞི་པ་ན་ཏིང་ངེ་འཛིན་མི་གཡོ་བ་ས་ལྟ་བུ་ཡོད་པས་རྟ་བབས་བཞི་པ་སེར་པོ། གླང་རྒྱབ་ནི་རྟ་བབས་ཀྱི་མདུན་ངོས་ནས་མིག་གསུམ་ཧར་པོར་བྲུས་པའི་བར་དྲྭ་བ་དང་དྲྭ་བ་ཕྱེད་པ་འཕྱང་བ། རྟ་བབས་ཀྱི་སྣམ་བུ་གོང་མའི་སྟེང་གི་དབུས་པུ་པདྨའི་དཔངས་ལ་ཆ་ཕྲན་གཅིག ཞེང་ལ་ཆ་ཕྲན་གཉིས་ཡོད་པ།
འདབ་མ་བཞིའམ་བརྒྱད་ཀྱི་སྟེང་དུ་ཆོས་ཀྱི་འཁོར་ལོའི་ཞེང་ལ་ཆ་ཕྲན་གཉིས། དཔངས་ལ་ཆ་ཕྲན་གཅིག རྩིབས་བརྒྱད་དམ་བཅུ་གཉིས་ཡོད་པ་གྱེན་དུ་ལངས་པའི་སྟེང་དུ། གདུགས་ཀྱི་ཡུ་བ་དང་དཔངས་ལ་ཆ་ཕྲན་ཕྱེད་ཕྱེད་ཡོད་པ། གདུགས་མགོའི་ཞེང་ལ་ཆ་ཆེན་གཅིག་གི་རྩེ་མོར་ནོར་བུ་མིག་གཅིག་པའི་ཏོག་གིས་སྤྲས་པ། པདྨའི་གཡས་གཡོན་ཆ་ཕྲན་རེ་རེ་གཞལ་བའི་སར་རི་དྭགས་བསེ་རུ་སེར་པོ་ཉལ་ནས་མིག་ཆོས་འཁོར་ལ་ལྟ་བ། དེ་རྣམས་ཀྱི་གཡས་གཡོན་ལ་སོགས་པའི་ཁོར་ཡུག་ཏུ་བུམ་པ་ལ་བརྟེན་པའི་གདུགས་དང་། རྒྱལ་མཚན། རྔ་ཡབ། གོས་ལ་སོགས་པ་རྣམས་ཀྱིས་སྤྲས་པའོ། །
གསུམ་པ་ཞར་བྱུང་དུར་ཁྲོད་ལ་ལྔ་སྟེ། རྒྱུད་ལས་གསུངས་ཚུལ། དེའི་སྒྲ་དོན། གང་དུ་སྒོམ་པའི་གནས། ཇི་ལྟར་སྒོམ་པའི་ཚུལ། དེ་ལྟར་བསྒོམས་པའི་དགོས་པའོ། ། དང་པོ་ནི། རྩ་རྒྱུད་ལས། དུར་ཁྲོད་དུ་ནི་མགོན་པོ་རོལ། ། དབུགས་རྒྱུ་ཞེས་བྱའི་རིགས་པ་ཡིས། །
དུར་ཁྲོད་ཅེས་ནི་མངོན་པར་བརྗོད། ། ཅེས་དང་། སམྦུ་ཊི་ལས། ཧ་རི་ཀ་རར་ཧ་རི་གནས། ། རྡུལ་བྲལ་དུ་ནི་ཙུ་ཏ་གནས། ། ཨུ་རྻ་ཨ་ཤོ་ཀ་ནི་གནས། ། ཀེམ་ཀ་ཎ་རུ་ཟླ་བའི་སྙིང་། ། ཨ་ཏྲ་ཧ་སར་ཀ་རྒྱམ་པ། ། ཀ་རན་ཛ་གནས་ཙ་རི་ཏྲ། ། ལྷ་མོའི་མཁར་དུ་བྷ་ཊ་གནས། །
ཛ་ལནྡྷ་རར་སེར་ཤིང་གནས། ། ཞེས་གསུངས་པའི་ཚིག་རྐང་བརྒྱད་ཀྱིས་དུར་ཁྲོད་བརྒྱད་རིམ་བཞིན་བསྟན་ཏོ། ། གཉིས་པ་ནི། ཤྭ་བ་ས་ཏི་ཞེས་གསུངས་པའི་ཤྭ་བ་ནི་རོ། བ་ས་ཏི་ནི་གནས་ཏེ་རོའི་གནས་ཞེས་བྱའོ། ། དེའི་བྱ་བ་བྱེད་ཚུལ་ནི་རོ་མགོ་བོ་བཅད་པས་འཆག་པ། དཔྱངས་པས་ལངས་པ། བསྙལ་བས་ཉལ་བ། གསལ་ཤིང་ཕུག་པ་གདུག་པའི་བྱ་བ་བྱེད་པའོ། ། དེ་ལྟ་བུའི་སྦྱང་གཞི་འཛམ་བུ་གླིང་གི་དུར་ཁྲོད་བརྒྱད་པོ་དུས་ཇི་ཙམ་ན་བྱུང་སྙམ་ན།
རྩོད་དུས་མགོ་ཟུག་པའི་དུས་མི་རྣམས་མིག་སེར་གྱིས་ཕན་ཚུན་བསད་པའི་རོ་རྣམས་ཕྱོགས་མཚམས་བརྒྱད་དུ་སྤུངས་པ་ལ་བརྟེན་ནས་དུར་ཁྲོད་བརྒྱད་བྱུང་བ་ཡིན་ནོ། ། དེ་ཡང་སྤྱིར་འཛམ་བུ་གླིང་ན་རྣལ་འབྱོར་མ་སྟོང་ཕྲག་བདུན་ཅུ་རྩ་གཉིས་བཞུགས་པས་དེའི་གནས་དེ་ཉིད་ལ་མཚོན་ན་སྟོང་ཕྲག་བདུན་ཅུ་རྩ་གཉིས་ཡོད་ལ། དེ་བསྡུ་ན་སུམ་ཅུ་རྩ་གཉིས། དེ་ཡང་བསྡུ་ན་ཉི་ཤུ་རྩ་བཞི། དེ་ཡང་བཅུ་གཉིས། དེ་ཡང་བརྒྱད་དུ་འདུ་བ་ཡིན་ཏེ་དུར་ཁྲོད་བརྒྱད་ཉིད་དོ། ། དེ་ཡང་ཧ་རི་ཀི་ལ་ཞེས་པ་ཤར་ཕྱོགས་རྒྱ་མཚོའི་འགྲམ་ན་གནས་པའི་ཡུལ་ལོ། ། ཧ་རི་ཏ་ཀེ་ནའི་ཤིང་ཞེས་པ་ནི་ཤི་རི་ཤིང་ངམ། ཨ་རུ་རའི་སྙིང་སྟེ། དེ་གནས་པའི་ཡུལ་ལ་ཤར་ཕྱོགས་གཏུམ་དྲག་གི་དུར་ཁྲོད་ཅེས་བྱ་ལ།
འོག་མ་རྣམས་ལའང་རིམ་པ་བཞིན་རྒྱས་པར་ཤེས་པར་འདོད་ན་བདེ་མཆོག་མཁའ་འགྲོའི་ལེའུ་བཅོ་བརྒྱད་པ་ལས་ཤེས་པར་བྱའོ། ། གསུམ་པ་གང་དུ་བསྒོམ་པའི་གནས་ནི། བདེ་མཆོག་རྡོ་རྗེ་མཁའ་འགྲོ་ལས། འོད་ཀྱི་དཀྱིལ་འཁོར་བསམ་པར་བྱ། ། དཀྱིལ་འཁོར་དེ་ཡི་ཕྱི་རིམ་དུ། ། ཤིང་སོགས་དུར་ཁྲོད་བརྒྱད་ཀྱིས་བརྒྱན། ། ཞེས་གསུངས་པ་ལྟར་རྡོ་རྗེ་རྭ་བ་མེ་རི་དང་བཅས་པའི་ཕྱི་རོལ་ཏུ་སྒོམ་པར་བཤད། སྡོམ་འབྱུང་ལས་རྡོ་རྗེ་རྭ་བའི་ནང་དུ་ནི། ། དུར་ཁྲོད་བརྒྱད་ཀྱིས་རྣམ་པར་བརྒྱན། ། ཞེས་གསུངས་པ་ལྟར་རྡོ་རྗེ་རྭ་བའི་ནང་དུ་བསྒོམ་པར་བཞེད་དོ། །
ཕྱི་མ་འདི་ལ་རྡོ་རྗེ་རྭ་གུར་གྱི་བར་དུ་བསྒོམ་པ་དང་། དེ་གཉིས་ཀྱི་ནང་ཐུན་མོང་མ་ཡིན་པའི་སྲུང་བའི་འཁོར་ལོའི་ཕྱི་རོལ་ཏུ་སྒོམ་པ་དང་། དེའི་ནང་ཆོས་འབྱུང་གི་ཕྱི་རོལ་ཏུ་སྒོམ་པ་དང་། དེའི་ནང་གཞལ་ཡས་ཁང་གི་ཕྱི་རོལ་ཏུ་སྒོམ་པར་བཞེད་པ་རྣམས་སུ་ཡོད་པ་ལས། སྐབས་འདིར་གཙོ་ཆེར་ཐུན་མོང་དང་ཐུན་མོང་མ་ཡིན་པའི་སྲུང་བའི་འཁོར་ལོ་གཉིས་ཀྱི་བར་དུ་སྒོམ་པར་བཞེད་དོ། ། བཞི་པ་ཇི་ལྟར་སྒོམ་པའི་ཚུལ་ནི་སྒྲུབ་ཐབས་དཀྱུས་བཞིན་ནོ། ། ལྔ་པ་དེ་ལྟར་བསྒོམ་པའི་དགོས་པ་ནི། ལུས་དང་སྲིད་པ་ཡོངས་སུ་སྦྱོང་བ། ལྷ་དང་འབྱུང་པོ་དག་ཏུ་འདུ་བ། གཏོར་མགྲོན་གྱི་གནས་ངེས་པ།
གཞི་ལམ་འབྲས་གསུམ་རོ་གཅིག་ཏུ་བསྲེས་ཏེ་ཉམས་སུ་ལེན་པའི་དགོས་པའོ། ། དེ་ལྟ་བུའི་གཞི་ལམ་འབྲས་གསུམ་བསྲེས་ཏེ་ཉམས་སུ་ལེན་པའི་ཚུལ་ཅུང་ཟད་བཤད་ན་དུར་ཁྲོད་ནི་སྦྱང་གཞི་ཡང་དག་པའི་འཁོར་བ་མཚོན། དེའི་ནང་དུ་གཞལ་ཡས་ཁང་གིས་སྦྱོང་བྱེད་ལམ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ནོ། ། དེའི་ནང་དུ་ལྷ་དགུས་ནི་སྦྱངས་འབྲས་སྐུ་ལྔ་ཡེ་ཤེས་ལྔ་ཚད་མེད་པ་བཞི་ལ་སོགས་པ་མཚོན། དེ་ལྟ་བུའི་དག་བྱ་དག་བྱེད་ཞིབ་ཏུ་བཤད་ན་དག་བྱ་ཕྱི་ནང་གཉིས། དང་པོ་ཕྱིའི་དག་བྱ་ནི་སྤྱིར་མ་དག་པའི་ཕྱོགས་མཚམས་བརྒྱད། ནང་གི་དག་བྱ་སྣ་བུག་གཉིས་གཅིག་ཏུ་བྱས་ནས་བུ་ག་བརྒྱད་ནི་དུར་ཁྲོད་བརྒྱད། དེ་རྣམས་ན་ཟུག་པའི་རྩ་བརྒྱད་ནི་ཤིང་བརྒྱད། དེ་ལ་རྒྱུ་བའི་རྣམ་ཤེས་ནི་ཕྱོགས་སྐྱོང་བརྒྱད། དེ་རྣམས་ཀྱི་བཞོན་པར་གྱུར་པའི་རླུང་བརྒྱད་ནི་ཞིང་སྐྱོང་བརྒྱད།
དེ་དག་ལ་འབྱུང་བ་ལྔའི་རླུང་དང་ལྡན་པ་ནི་རོ་རི་དང་མཆོད་རྟེན་དང་མེ་དང་རླུང་དང་སྤྲིན་སྣ་ཚོགས་པ་མཚོན། དེ་ལྟ་བུའི་དག་བྱ་དེ་དག་པར་བྱེད་པའི་སྦྱོང་བྱེད་ནི་གཞལ་ཡས་ཁང་གི་ཕྱི་རོལ་གྱི་དུར་ཁྲོད་བརྒྱད་ཡིན་ནོ། ། དེ་དག་ཀྱང་མ་དག་པ་དང་ཆ་འདྲ་བར་སྣང་ཡང་། མ་དག་པ་དངོས་མ་ཡིན་ཏེ། ཡེ་ཤེས་ཀྱི་སྣང་བ་ལས་གྲུབ་པའི་ཕྱིར། སྦྱང་གཞི་སེམས་ཉིད་ལ་སྦྱར་ན་འཇིག་རྟེན་གྱི་ཆོས་བརྒྱད་སྦྱོང་། འབྲས་བུ་དང་སྦྱར་ན་དུར་ཁྲོད་བརྒྱད་ནི་སངས་རྒྱས་ཀྱི་བཞུགས་གནས་བརྒྱད། ཤིང་བརྒྱད་ནི་བྱང་ཆུབ་ཀྱི་ཤིང་བརྒྱད། ཆུ་བརྒྱད་དང་སྤྲིན་བརྒྱད་ནི་སངས་རྒྱས་ཀྱི་ཐུགས་རྗེ་ཆེན་པོ། མེ་བརྒྱད་ནི་གཉིས་མེད་ཀྱི་ཡེ་ཤེས།
ཕྱོགས་སྐྱོང་བརྒྱད་ནི་སངས་རྒྱས་རབ་བདུན་བྱམས་པ་དང་བརྒྱད། ཞིང་སྐྱོང་བརྒྱད་ནི་དགྲ་བཅོམ་པ་བརྒྱད་མཚོན་པ་སོགས་སློབ་དཔོན་རྣལ་འབྱོར་པས་དུར་ཁྲོད་བརྒྱད་ཀྱི་རྟོག་པ་ནས་བཤད་དོ། ། བཞི་པ་གདན་བཤད་པ་ནི། རྩ་རྒྱུད་ལས། འཕར་མ་གཅིག་དང་ཞེས་གསུངས་པ་ལྟར་གཞལ་ཡས་ཁང་གི་ནང་དུ་ལྷ་རྣམས་མཐོ་དམན་མེད་པ་ཕྱོགས་མདོག་ཅན་ཆ་ཆེན་གཅིག་ཡོད་པ། ལྟེ་བ་སྔོན་པོ་ཆ་ཆེན་དྲུག་ཡོད་པའི་དབུས་སུ་ཡུ་བ་ཆ་ཕྲན་གཅིག་ཡོད་པའི་པདྨ་འདབ་བརྒྱད་རྡོ་རྗེའི་རྭ་བའི་ནང་ཚུན་ཆད་ཁེབ་པ། ཁ་དོག་ནི། སྡོམ་འབྱུང་ལས། ཕྱོགས་བཞི་དམར་ལ་མེ་རླུང་སེར། ། དབང་ལྡན་སྔོ་ལ་བདེན་བྲལ་ལྗང་། །
ལྟེ་བ་ལྗང་ལ་གེ་སར་སེར། ། ཞེས་གསུངས་པ་དང་། ཌོམྦྷི་བས་དམར་སེར་དུ་བཞེད་དོ། ། མི་ཐུབ་ཟླ་བས་ཕྱི་དཀར་ལ་ནང་དམར་བར་བཞེད། རྗེ་བཙུན་སྐུ་མཆེད་ཀྱིས་ལྷ་མོ་བརྒྱད་ཀྱི་སྐུ་མདོག་གམ། ཕྱོགས་བཞི་ཕྱོགས་མདོག་ལ་མཚམས་རྣམས་མཛེས་ཚོན་དུ་བཞེད་དོ། ། པདྨའི་ལྟེ་བའི་དབུས་སུ་ཉི་མའི་དཀྱིལ་འཁོར་དང་། འདབ་མ་བརྒྱད་ལ་ཟླ་བའི་དཀྱིལ་འཁོར་རེ་བསམ་གཙོ་བོའི་གདན་ནི། རྩ་རྒྱུད་ལས། ཉི་མར་བཞུགས་ཞེས་དང་།
བདུད་བཞི་མཉམ་པར་མནན་ནས་ནི། ། ཞེས་གསུངས་པ་ལྟར་ཉོན་མོངས་པའི་བདུད། ལྷའི་བུའི་བདུད། འཆི་བདག་གི་བདུད། ཕུང་པོའི་བདུད་དེ་བདུད་བཞིའི་ངོ་བོ་གཟུགས་ཁམས་ཀྱི་ཚངས་པ་ལྷའི་དབང་པོ་བརྒྱ་བྱིན་གཞན་འཕྲུལ་དབང་བྱེད་ཀྱི་བདག་པོ་བདུད་སྡིག་ཏོ་ཅན། དྲག་པོ་དབང་ཕྱུག་ཆེན་པོ་རྣམས་མགོ་གཡས་སུ་བསྟན་པ་གདོང་གྱེན་དུ་ཕྱོགས་པ། ཐལ་མོ་སྦྱར་བ་སྟེང་ནས་སྟེང་དུ་བརྩེགས་པའོ། ། ལྷ་མོ་བརྒྱད་ཀྱི་གདན་ནི་རྩ་རྒྱུད་ལས། ཚངས་པ་དབང་པོ་ཉེ་དབང་དྲག ། གཤིན་རྗེ་དང་ནི་ནོར་བདག་དང་། །
བདེན་བྲལ་དང་ནི་ཐག་བཟང་རིས། ། གཽ་རཱི་ལ་སོགས་པ་ཡི་གདན། ། ཞེས་གསུངས་པ་ལྟར་རིམ་བཞིན་འདོད་ཁམས་ཀྱི་ཚངས་པ། ཤར་ཕྱོགས་ཀྱི་བརྒྱ་བྱིན། ཉེ་དབང་སྟེ་ཁྱབ་འཇུག དབང་ལྡན་གྱི་ཕྱོགས་སྐྱོང་དྲག་པོ། ལྷོ་ཕྱོགས་ཀྱི་གཤིན་རྗེ། བྱང་ཕྱོགས་ཀྱི་ཕྱོགས་སྐྱོང་ནོར་བདག ལྷོ་ནུབ་ཀྱི་སྲིན་པོ། ནུབ་ཀྱི་ཕྱོགས་སྐྱོང་ལྷ་མ་ཡིན་གྱི་དབང་པོ་ཐག་བཟང་རིས་རྣམས་མགོ་གཡོན་དུ་བསྟན་པ།
གདོང་གྱེན་དུ་ཕྱོགས་པ་ཐལ་མོ་སྦྱར་བའོ། ། དགོས་པ་ནི་བཅོམ་ལྡན་འདས་ཀྱིས་བདུད་བཞི་གདན་དུ་བྱས་པ་ནི་བདུད་བཞི་རྩད་ནས་འཇོམས་པ་མཚོན། ལྷ་མོ་བརྒྱད་ཀྱིས་དྲེགས་པ་ཅན་བརྒྱད་གདན་དུ་བྱས་པ་ནི་རྗེ་བཙུན་རྩེ་མོས། གདན་བརྒྱད་སྒོམ་པ་བདུད་བཞི་དང་། ། འབྱུང་བཞིའི་རྣམ་རྟོག་སྤངས་རྟགས་ཡིན། ། ཞེས་གསུངས་པ་ལྟར་རོ། ། ལྔ་པ་དེ་དག་ལ་ང་རྒྱལ་འཛིན་པ་ནི། སྦྱང་གཞི་ཉོན་མོངས་པ་གཏི་མུག གཟུགས་ཀྱི་ཕུང་པོ། སའི་ཁམས།
མིག་གི་དབང་པོ། མིག་གི་རྣམ་པར་ཤེས་པ། མ་དག་པའི་སྣོད་ཀྱི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་རྣམ་སྣང་གི་ངོ་བོ་གཞལ་ཡས་ཁང་དུ་བསྒྱུར་ནས་བསྒོམས་པས་འབྲས་དུས་ཀྱི་གཞལ་ཡས་ཁང་ཐོབ་པར་འགྱུར་ཏེ། དེ་ཡང་འཁོར་འདས་དབྱེར་མེད་དུ་བསྲེས་ཏེ་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པས། འབྲས་དུས་ཀྱི་གཞལ་ཡས་ཁང་ལ་ང་རྒྱལ་འཛིན་ཅིང་སྔགས་བཟླ་བ་ཡིན་ཏེ་སྔགས་ཀྱི་དོན་ནི། ཨོཾ་ནི་དམ་བཅའ་བ། སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད། ནི་ལ་ཡ་ནི་ཕོ་བྲང་། བཛྲ་རྡོ་རྗེ། སྭ་བྷ་ཝ་ནི་རང་བཞིན།
ཨཱཏྨ་ཀོ྅་ནི་བདག ཧྃ་ནི་ངའོ་ཞེས་པའི་དོན་ཏོ། ། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ཏུ་འཇོག་པའི་རྒྱུ་མཚན་ཡོད་དེ་རྣམ་སྣང་ནི་སངས་རྒྱས་ཀྱི་སྐུའི་ངོ་བོ་ཡིན་ལ། སྐུ་དེ་གསུང་དང་ཐུགས་ལ་སོགས་པའི་རྟེན་བྱེད་པ་ལྟར། གཞལ་ཡས་ཁང་པའང་སངས་རྒྱས་ཐམས་ཅད་བཞུགས་པའི་གནས་སམ་རྟེན་ཡིན་པའི་ཕྱིར་རོ། ། གཉིས་པ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ནི། རྡོ་རྗེ་གུར་ལས། རྣམ་པ་ལྔ་རུ་བསྒོམ་པར་བྱ། ། དང་པོ་སྐྱེས་བུ་བསམ་དེ་ནས། ། མཁའ་འགྲོ་མ་ཡི་འཁོར་ལོ་སྤྲོད། །
དྲི་ཟ་ཉེ་བར་ཞུགས་ནས་ནི། ། ཁུ་བ་རྗེས་སུ་དྲན་པར་བྱ། ། མཚམས་ཀྱི་ལྷ་མོས་བསྐུལ་བར་བྱ། ། འཁོར་ལོའི་འདྲེན་པ་བསྐུལ་ནས་ནི། ། མིག་ལ་སོགས་པ་གཏི་མུག་སོགས། ། རྡོ་རྗེ་གསུམ་ནི་གནས་སུ་འཁོད། ། ཕྱི་ནས་རྗེས་ཆགས་རྡོ་རྗེ་སྟེ། ། ཡེ་ཤེས་རྣམ་པར་གཞུག་པར་བྱ། ། ཞེས་གསུངས་པའི་དོན་ལ་ལྔ་སྟེ། དམ་ཚིག་པ་བསྐྱེད་པ་སེམས་དཔའ་གསུམ་བརྩེགས་སུ་སྒོམ་པ།
སྣོད་བཅུད་སྦྱོང་བ། མིག་སོགས་བྱིན་གྱིས་བརླབས་པ། ཡེ་ཤེས་པ་གཞུག་པའོ། ། དང་པོ་ལ་ལྔ་སྟེ་མངོན་བྱང་ལྔ་ལས་རྒྱུ་རྡོ་རྗེ་འཛིན་པ་ཡབ་ཡུམ་བསྐྱེད་པ། བསྐྱེད་ནས་འཁོར་གྱི་ལྷ་མོ་སྤྲོ་བ། རྒྱུ་རྡོ་རྗེ་འཆང་ཡབ་ཡུམ་ཐིག་ལེར་ཞུ་བ། ཞུ་བ་གླུས་བསྐུལ་ནས་འབྲས་བུ་རྡོ་རྗེ་འཛིན་པ་ཡབ་ཡུམ་བཞེངས་པ། དེའི་སྐུ་མདོག་དང་ཕྱག་མཚན་གསལ་གདབ་པའོ། ། དང་པོ་ནི། རྩ་རྒྱུད་ལས།
མཁས་པས་ཆོ་ག་གསུངས་པ་ཡི། ། རྣམ་པ་ལྔ་པོ་སྒོམ་པ་ཉིད། ། ཅེས་པའི་དོན་ལ་དྲུག་སྟེ། མངོན་བྱང་གི་ངོ་བོ་བཤད་པ། གྲངས་ངེས་བཤད་པ། གོ་རིམ་བཤད་པ། སྒོམ་ཚུལ་གྱི་གནད་བཤད་པ། རྫོགས་རིམ་གྱི་སྨིན་བྱེད་དུ་འགྲོ་ཚུལ། དེ་ལ་དོགས་པ་དཔྱད་པའོ། ། དང་པོ་ལ་གསུམ་སྟེ།
མངོན་བྱང་དང་པོ་གཉིས་ཀྱི་རྒྱུ་བཤད་པ། དེ་ལས་བྱུང་བའི་མངོན་བྱང་དང་པོ་གཉིས་བཤད་པ། མངོན་བྱང་ཕྱི་མ་གསུམ་སོ་སོར་བཤད་པའོ། ། དང་པོ་ལ་ལྔ་སྟེ། གྲངས། འགོད་ཚུལ། ཁ་དོག རྒྱུ། ཕྲག་གཉིས་སྒོམ་པའི་རྒྱུ་མཚན་ནོ། ། དང་པོ་ནི།
ཨ་ལི་བཅོ་ལྔ་ལ་ཨ་ཚེག་དྲག་ཅན་བསྣན་པའི་ཨ་ལི་བཅུ་དྲུག་པ་ཕྲག་གཉིས། ཀ་ལི་སུམ་ཅུ་རྩ་བཞིའི་སྟེང་དུ་ཡ་ར་ལ་ཝ་སོགས་ཡི་གེ་དྲུག་བསྣན་པའི་ཀ་ལི་བཞི་བཅུ་ཕྲག་གཉིས་སོ། ། གཉིས་པ་ནི། ཨ་ལི་ཕྲག་གཉིས་ཏེ་སྟེང་འོག་མགོ་སྤྲད་སྒོམ་པ། ཕྱི་ནང་རིམ་བཞིན་གཡས་སྐོར་གཡོན་སྐོར་དུ་སྒོམ་པ་ཡོད་ཀྱང་འདིར་སྦྱང་གཞིའི་དབང་དུ་བྱས་ནས་ཨ་ལི་བཅུ་དྲུག་ཕྲག་གཅིག་གཡས་སྐོར། ཕྲག་གཅིག་གཡོན་སྐོར་དུ་སྒོམ་པ་ཡིན་ལ། དེ་ཡང་ཨ་གཉིས་བདུད་ཀྱི་མགོ་བོར་འཛོམས་པ། ཨ་ཚེག་དྲག་ཅན་གཉིས་བདུད་ཀྱི་རྐང་པའི་མཚམས་སུ་སྒོམ་པའོ། ། ཀ་ལིའི་འགོད་ཚུལ་ཡང་དེ་བཞིན་ཤེས་པར་བྱའོ། ། གསུམ་པ་ནི།
ཨ་ལི་ཕྲག་གཉིས་ནི་མུ་ཏིག་གི་རྡོག་མའམ། ནོར་བུ་ཆུ་ཤེལ་ལྟར་ཆེས་ཆེར་དཀར་ཞིང་འོད་འཕྲོ་བའོ། ། ཀ་ལི་ཕྲག་གཉིས་ནི་མར་མེའི་ཕྲེང་བའམ་ནོར་བུ་མེ་ཤེལ་ལྟར་ཆེས་ཆེར་དམར་ཞིང་འོད་འཕྲོ་བར་བསམ། བཞི་པ་རྒྱུ་ནི། རྣལ་འབྱོར་པའི་ནང་གི་ཁམས་དཀར་པོ་ནི་ཨ་ལིའི་རྒྱུའམ་སྦྱང་གཞི་ཡིན་ལ། དེ་བཞིན་དུ་ཁམས་དམར་པོ་ནི་ཀ་ལིའི་རྒྱུའམ་སྦྱང་གཞི་ཡིན་ནོ། ། ལྔ་པ་ཕྲག་གཉིས་སྒོམ་པའི་རྒྱུ་མཚན་ལ་ཨ་ལི་ཕྲག་གཉིས་འཇོག་པའི་རྒྱུ་མཚན་ཡོད་དེ། རྣལ་འབྱོར་པའི་རྐང་པའི་མཐེ་བོང་གཡས་གཡོན་གཉིས་ནས་སྤྱི་གཙུག་གི་བར་ཟླ་བ་ཡར་ངོ་མར་ངོ་ལ་ཁམས་དཀར་པོ་ཨ་ལི་བཅུ་དྲུག་གི་རྣམ་པས་རིམ་བཞིན་འཕོ་བ་བཅུ་དྲུག་བཅུ་དྲུག་ཡོད་པའམ། ཡང་ན་ཐབས་དང་ཤེས་རབ་གཉིས་གཉིས་ཀྱིས་ཕྱེ་བས་སུམ་ཅུ་རྩ་གཉིས་སོ། ། ཀ་ལི་ཕྲག་གཉིས་སྒོམ་པའི་རྒྱུ་མཚན་ཡོད་དེ།
རྣལ་འབྱོར་པའི་ནང་གི་ཁམས་དམར་པོ་ལ་འབྱུང་བ་བཞི་ནམ་མཁའི་ཁམས་དང་ལྔ་ཡོད་ཅིང་། འབྱུང་བ་བཞི་པོ་རེ་རེ་ལའང་ནང་གསེས་ཀྱི་དབྱེ་བ་འབྱུང་ཆུང་བཞི་ཡོད་པ་དང་། ནམ་མཁའི་ཁམས་ལ་དགའ་བ་བཞི་ཡོད་དེ། རྩ་རྒྱུད་ལས། བདེ་བ་ནམ་མཁའ་ཉིད་ཀྱི་ཁམས། ། ཞེས་དང་། སྡོམ་འབྱུང་ལས། ནང་དུ་གཅིག་ནི་གནས་པ་དེར། ། བཞི་པོ་དེ་ཉིད་ཉེ་བར་གནས། ། ཞེས་གསུངས་པ་ལྟར་རོ། །
ཉི་ཤུ་པོ་རེ་རེ་ལའང་རྡུལ་གྱི་ཆ་དང་། ཁུ་བའི་ཆ་དང་གཉིས་གཉིས་ཕྱེ་བས་བཞི་བཅུའོ། ། བཞི་བཅུ་པོ་རེ་རེ་ལའང་ཤེས་རབ་སྟོང་པའི་ཆ་ཐབས་བདེ་བའི་ཆ་གཉིས་གཉིས་ཕྱེ་བས་བརྒྱད་ཅུའོ། ། མདོར་ན་སྦྱང་གཞི་རྣལ་འབྱོར་པའི་ཁམས་དཀར་དམར་ལ་སུམ་ཅུ་རྩ་གཉིས་དང་བརྒྱད་ཅུར་ངེས་པས། སྦྱངས་འབྲས་ལའང་མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུ་ཡོད་པའི་དབང་གིས་སྦྱོང་བྱེད་ཡི་གེ་ལ་ཨ་ལི་སུམ་ཅུ་སོ་གཉིས་དང་ཀ་ལི་བརྒྱད་ཅུ་ཡོད་པ་ཡིན་ནོ། ། གཉིས་པ་དེ་ལས་བྱུང་བའི་མངོན་བྱང་དང་པོ་གཉིས་བཤད་པ་ལ་གཉིས་ཏེ། མངོན་བྱང་དང་པོ་བཤད་པ་དང་། གཉིས་པ་བཤད་པའོ། ། དང་པོ་ལ་གསུམ་སྟེ།
ཅིའི་ཕྱིར་མེ་ལོང་ལྟ་བུ་ཞེས་བྱ། ཅིའི་ཕྱིར་རྣམ་པ་ཟླ་བར་བསྒོམ། ཅིའི་ཕྱིར་རྒྱུ་ཨ་ལི་ལས་བསྐྱེད་ཅེ་ན། དང་པོ་ནི། རྩ་རྒྱུད་ལས། ཟླ་བ་མེ་ལོང་ཡེ་ཤེས་ལྡན། ཞེས་གསུངས་པ་ལྟར་མེ་ལོང་ལྟ་བུ་ཞེས་བྱ་བའི་རྒྱུ་མཚན་ཡོད་དེ། ཡེ་ཤེས་དེ་ལ་ཆོས་ཐམས་ཅད་མེ་ལོང་གི་གཟུགས་བརྙན་ལྟར་སྣང་བའི་ཕྱིར་ཏེ། ཡེ་ཤེས་གྲུབ་པ་ལས། ཇི་ལྟར་མེ་ལོང་གཟུགས་བརྙན་ལ། །
རང་ཉིད་ངེས་པར་ལྟ་བ་བཞིན། ། དེ་བཞིན་ཆོས་སྐུའི་ཡེ་ཤེས་ནི། ། སྣང་བ་མེ་ལོང་ཞེས་བྱའོ། ། ཞེས་གསུངས་པ་ལྟར་རོ། ། ཡེ་ཤེས་དེ་གཟུགས་ཀྱི་ཕུང་པོ་དང་ཀུན་གཞིའི་རྣམ་ཤེས་གནས་གྱུར་པའི་བདག་ཉིད་ཀྱང་ཡིན་ནོ། ། གཉིས་པ་རྣམ་པ་ཟླ་བར་སྒོམ་པའི་རྒྱུ་མཚན་ཡོད་དེ། རྩ་རྒྱུད་ལས། དེ་ཡི་སྟེང་དུ་ཟླ་བ་ཡིན། ། ཞེས་གསུངས་པ་ལྟར་རྣམ་པ་ཟླ་བར་སྒོམ་སླ་བ་དང་། ཟླ་བ་དྲི་མ་དང་བྲལ་བར་མཚུངས་པའི་ཕྱིར་ཏེ།
ཁ་སྦྱོར་ལས། ཡིད་གཉིས་ཀུན་ལས་རྣམ་གྲོལ་བ། ། རྣམ་པར་རྟོག་པའི་རབ་རིབ་འཕྲོག ། ཉོན་མོངས་དྲི་མ་ཀུན་ལས་འདས། ། ཟླ་མཚུངས་སེམས་ནི་ཟླ་བ་ཉིད། ། ཅེས་གསུངས་པའི་ཕྱིར། གསུམ་པ་ཨ་ལི་ལས་བསྐྱེད་པའི་རྒྱུ་མཚན་ཡོད་དེ། རྩ་རྒྱུད་ལས། ཨ་ལི་ཟླ་བའི་གཟུགས་ཀྱིས་གནས། ། ཞེས་གསུངས་པ་ལྟར་ཡེ་ཤེས་དེ་གཟུགས་ཀྱི་སྐུའི་རྣམ་པར་བྱུང་བ་ན་མཚན་བཟང་པོ་སུམ་ཅུ་རྩ་གཉིས་ལྡན་པར་འབྱུང་སྟེ།
ཁ་སྦྱོར་ལས། སངས་རྒྱས་ཀུན་གྱི་ཡོན་ཏན་འདིར། ། ཨ་སོགས་གཟུགས་ཀྱིས་འཇུག་པར་འགྱུར། ། ཞེས་གསུངས་པའི་ཕྱིར་རོ། ། གཉིས་པ་མངོན་བྱང་གཉིས་པ་ལའང་གསུམ་སྟེ། ཅིའི་ཕྱིར་མཉམ་པ་ཉིད། ཅིའི་ཕྱིར་ཉི་མར་སྒོམ། ཅིའི་ཕྱིར་རྒྱུ་ཀ་ལི་ལས་བསྐྱེད་ཅེ་ན། དང་པོ་ནི། དེ་ལ་མཉམ་ཉིད་ཅེས་བྱ་སྟེ།
རྩ་རྒྱུད་ལས། བདུན་གྱི་བདུན་པ་མཉམ་ཉིད་ལྡན། །

ཞེས་གསུངས་པ་ལྟར་ཡེ་ཤེས་དེས་ཆོས་ཐམས་ཅད་མཉམ་པ་ཉིད་དུ་རྟོགས་པའི་ཕྱིར་ཏེ། ཡེ་ཤེས་གྲུབ་པ་ལས། དེ་བཞིན་གཤེགས་ཀུན་ཡེ་ཤེས་ནི། ། རང་ཉིད་དང་ནི་འགྲོ་བ་ཡི། ། དངོས་ཉིད་གཅིག་པར་ཐུགས་ཆུད་པར། ། མཉམ་ཉིད་ཡེ་ཤེས་ཞེས་བྱ་འོ། ། ཞེས་གསུངས་པ་ལྟར་ཡེ་ཤེས་དེ་ཚོར་བའི་ཕུང་པོ་དང་ཉོན་མོངས་པ་ཅན་གྱི་ཡིད་གནས་གྱུར་པའི་བདག་ཉིད་ཡིན་ནོ། ། གཉིས་པ་རྣམ་པ་ཉི་མར་སྒོམ་པའི་རྒྱུ་མཚན་ཡོད་དེ། རྩ་རྒྱུད་ལས། ཕྱིས་ནས་བདུད་ལས་རྒྱལ་བས་མནན། ། ཞེས་གསུངས་པ་ལྟར་ཉི་མས་མུན་པ་སེལ་ཅིང་སེམས་ཅན་ལ་ཕན་འདོགས་པ་ལྟར།
ཡེ་ཤེས་དེས་མ་རིག་པའི་མུན་པ་སེལ་ཞིང་སེམས་ཅན་ལ་ཆགས་པས་རྗེས་སུ་འཛིན་པའོ། ། གསུམ་པ་རྒྱུ་ཀ་ལི་ལས་བསྐྱེད་པའི་རྒྱུ་མཚན་ཡོད་དེ། ཀ་ལིའི་གཟུགས་ཀྱིས་སྣང་བྱེད་དོ། ཞེས་གསུངས་པ་ལྟར་ཡེ་ཤེས་དེ་གཟུགས་སྐུའི་རྣམ་པར་བྱུང་བ་ན་དཔེ་བྱད་བཟང་པོ་བརྒྱད་ཅུ་ལྡན་པར་འབྱུང་སྟེ། ཁ་སྦྱོར་ལས། སངས་རྒྱས་ཡོན་ཏན་ཀ་སོགས་ཀྱི། ། རྣལ་འབྱོར་གྱིས་ནི་འཇུག་པར་བྱ། ། ཞེས་གསུངས་པའི་ཕྱིར་རོ། ། གསུམ་པ་མངོན་བྱང་ཕྱི་མ་གསུམ་པོ་སོ་སོར་བཤད་པ་ལ་གསུམ་སྟེ། མངོན་བྱང་གསུམ་པ་བཤད་པ།
བཞི་པ་བཤད་པ། ལྔ་པ་བཤད་པའོ། ། དང་པོ་ནི་མངོན་བྱང་གསུམ་པ་ལ་གཉིས་ལས། དང་པོ་སོ་སོར་རྟོག་པ་ཞེས་བྱ་བའི་རྒྱུ་མཚན་ཡོད་དེ། རང་ལྷའི་ཕྱག་མཚན་ས་བོན་ཉིད། ། སོ་སོར་རྟོགས་པར་བརྗོད་པར་བྱ། ། ཞེས་གསུངས་པ་ལྟར་ཡེ་ཤེས་དེ་རང་བཞིན་གྱི་འོད་གསལ་བས་ཆོས་ཐམས་ཅད་མ་སྒྲིབ་པར་གསལ་བར་མཁྱེན་པའི་ཆ་ནས་དེ་སྐད་ཅེས་གསུངས་པའོ། ། གཉིས་པ་རྣམ་པ་ཕྱག་མཚན་དུ་བསྐྱེད་པའི་རྒྱུ་མཚན་ཡོད་དེ། ཕྱག་མཚན་དེ་དབྱིབས་དང་ཁ་དོག་ལ་སོགས་པ་མ་འདྲེས་པར་སྣང་བ་ལྟར། ཡེ་ཤེས་དེས་ཆོས་ཐམས་ཅད་མ་འདྲེས་པར་རྟོགས་པའི་ཕྱིར།
མངོན་བྱང་གསུམ་པ་འདི་ལ་གྲུབ་ཆེན་མི་ཐུབ་ཟླ་བས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དང་། ཨཾ་ལས་གྲི་གུག་ཨཾ་གིས་མཚན་པ་བསྐྱེད་པར་བཞེད་ཀྱང་། རྩ་རྒྱུད་ཀྱི་ཕྱག་མཚན་བཀོད་པའི་སྐབས་སུ། སྙིང་པོར་སྐྱེས་པའི་ཐོད་པ་ཉིད། ། མདོག་དཀར་ཆ་གསུམ་པར་ནི་བྲི། ། ཞེས་དང་། དབུས་སུ་ཐོད་པ་དཀར་པོ་ནི། ། སྣ་ཚོགས་རྡོ་རྗེས་མཚན་པ་བྲི། ། ཞེས་གསུངས་པ་ལྟར་འདིར་ཧཱུྃ་ལས་ཐོད་པ་དཀར་པོ་དུམ་བུ་གསུམ་པ་དཔྲལ་བར་སྣ་ཚོགས་རྡོ་རྗེའི་ལྟེ་བར་ཧཱུྃ་གིས་མཚན་པ་དང་། ཨཾ་ལས་གྲི་གུག་སྔོ་ནག་གི་ཡུ་བ་ལ་ཨཾ་གིས་མཚན་པ་བསྐྱེད་པར་བཞེད་དོ། །
གཉིས་པ་མངོན་བྱང་བཞི་པ་ལ་གཉིས་ལས། དང་པོ་བྱ་བ་གྲུབ་པ་ཞེས་བྱ་བའི་རྒྱུ་མཚན་ཡོད་དེ། ཐམས་ཅད་གཅིག་གྱུར་ནན་ཏན་ཉིད། ། ཅེས་གསུངས་པ་ལྟར་ཡེ་ཤེས་དེ་སངས་རྒྱས་ཐམས་ཅད་ཀྱི་མཛད་པ་རོ་གཅིག་ཏུ་འདྲེས་པས་སེམས་ཅན་གྱི་དོན་གྲུབ་པའི་ཕྱིར་རོ། ། གཉིས་པ་རྣམ་པ་འདྲེས་པར་བསྐྱེད་པའི་རྒྱུ་མཚན་གོང་དང་མཚུངས་སོ། ། གསུམ་པ་མངོན་བྱང་ལྔ་པ་ལ་གཉིས་ལས། དང་པོ་ཆོས་དབྱིངས་ཡེ་ཤེས་སུ་གསུངས་པའི་རྒྱུ་མཚན་ཡོད་དེ། རྩ་རྒྱུད་ལས། རྫོགས་པ་ཆོས་དབྱིངས་དག་པ་ཉིད། ། ཅེས་གསུངས་པ་ལྟར་ཡེ་ཤེས་དེ་སྒྲིབ་པ་ཐམས་ཅད་དང་བྲལ་བས་དབྱིངས་དང་ཡེ་ཤེས་དབྱེར་མེད་པའི་ཕྱིར།
གཉིས་པ་རྣམ་པ་ལྷར་བསྐྱེད་པའི་རྒྱུ་མཚན་ཡོད་དེ། ལྷའི་རྣམ་པ་དེ་ལ་ཡན་ལག་དང་ཉིང་ལག་ལ་སོགས་པ་ཡོངས་སུ་རྫོགས་པ་ལྟར་ཡེ་ཤེས་དེ་ལ་ཡེ་ཤེས་ཀྱི་ཡོན་ཏན་ཐམས་ཅད་ཡོངས་སུ་རྫོགས་པའི་ཕྱིར། དེ་ལྟ་བུའི་ལྷའི་སྐུ་མདོག་ནི། རྩ་རྒྱུད་ལས། ཟླ་བ་ཆུ་ཤེལ་ནོར་བུའི་འོད། ། ཅེས་པས་བསྟན་ཅིང་དེའི་ཕྱག་མཚན་བཞུགས་ཚུལ་ནི་འོག་ཏུ་འཆད་པར་འགྱུར་རོ། ། གཉིས་པ་གྲངས་ངེས་བཤད་པ་ནི། སྦྱོང་བྱེད་ཀྱི་ལམ་མངོན་བྱང་ལྔར་གྲངས་ངེས་པ་ཡིན་ཏེ། སྦྱང་གཞི་ཕུང་པོ་དང་། ཉོན་མོངས་པ་དང་།
སྐྱེ་གནས་བཞིའི་རིམ་པ་ལ་སོགས་པ་རེ་རེ་ལ་ལྔ་ལྔར་གྲངས་ངེས་པའི་ཕྱིར། སྦྱང་འབྲས་རིགས་ལྔ་ཡེ་ཤེས་ལྔར་གྲངས་ངེས་པ་ཡིན་ནོ། ། གསུམ་པ་གོ་རིམ་བཤད་པ་ནི། སྐྱེ་གནས་བཞིའི་རིམ་པ་དང་མཐུན་པར་རྒྱུ་འབྲས་དོན་གྱི་གོ་རིམ་གྱི་དབང་དུ་བྱས་ཏེ་བཤད་ན། དེ་ཡང་མངལ་སྐྱེས་ལྟ་བུ་ལ་མཚོན་ན་ཐོག་མར་ཕའི་ཁམས་དཀར་པོ་འོག་ཏུ་འཕེན་པ་ནི་མངོན་བྱང་དང་པོ་ཟླ་བའི་དཀྱིལ་འཁོར་སྒོམ་པ། དེའི་སྟེང་དུ་མའི་ཁམས་དམར་པོ་འབབ་པ་ནི་མངོན་བྱང་གཉིས་པ་ཉི་མའི་དཀྱིལ་འཁོར་སྒོམ་པ། དེ་གཉིས་ཀྱི་བར་དུ་བར་དོའི་རྣམ་པར་ཤེས་པ་ཞུགས་པ་ནི་མངོན་བྱང་གསུམ་པ་ཕྱག་མཚན་ས་བོན་དང་བཅས་པ་སྒོམ་པ། ཁུ་ཁྲག་གཉིས་དང་བར་དོའི་རྣམ་ཤེས་གཅིག་ཏུ་འདྲེས་པ་ནི་མངོན་བྱང་བཞི་པ་ཉི་ཟླ་ཕྱག་མཚན་ས་བོན་དང་བཅས་པ་རོ་གཅིག་ཏུ་འདྲེས་པར་སྒོམ་པ། མངལ་གྱི་གནས་སྐབས་སུ་ཡོངས་སུ་རྫོགས་ནས་ཕྱིར་བཙས་པ་ནི་མངོན་བྱང་ལྔ་པ་ལྷའི་སྐུ་ཡོངས་སུ་རྫོགས་པས་མཚོན། བཞི་པ་སྒོམ་ཚུལ་གྱི་གནད་བཤད་པ་ནི།
སྦྱང་གཞི་སྦྱོང་བྱེད་ལེགས་པར་ངོ་སྤྲད་པའི་ཚུལ་གྱིས་ཉམས་སུ་ལེན་པ་ཡིན་ལ། དེ་ཡང་ཐུན་མོང་བ་ཚོགས་བཤད་ཀྱི་དབང་དུ་བྱས་ན་མངོན་བྱང་དང་པོ་གཉིས་ཀྱིས་ཕ་མའི་ཕ་མ་སྦྱོང་། རྒྱུ་རྡོ་རྗེ་འཛིན་པ་བསྐྱེད་པ་ནི་རང་ཉིད་ཀྱི་མངལ་དངོས་སྦྱང་བའམ་ཡང་ན་མངོན་བྱང་དང་པོ་གཉིས་ཀྱིས་མངལ་སྐྱེས་དང་དྲོད་གཤེར་སྐྱེས་སྦྱོང་། ཉི་ཟླ་ཕྱག་མཚན་ས་བོན་དང་བཅས་པ་རོ་གཅིག་ཏུ་འདྲེས་པའི་ཐིག་ལེ་གོང་བུར་གྱུར་པས་ནི་སྒོང་སྐྱེས་སྦྱོང་། དེ་ལས་ལྷའི་སྐུར་བསྐྱེད་པ་ནི་བརྫུས་སྐྱེས་སྦྱོང་བ་ཡིན་ནོ། ། ཐུན་མོང་མ་ཡིན་པ་སློབ་བཤད་ཀྱི་དབང་དུ་བྱས་ནས་ཞིབ་ཏུ་སྦྱར་ཏེ་བཤད་ན་སྦྱང་གཞི་ཕུང་པོ་ལྔ། འབྱུང་བ་ལྔ། ལུས་ངག་ཡིད་ཡོན་ཏན་བྱ་བ་དང་བཅས་པ། རྣམ་ཤེས་ཚོགས་བརྒྱད་དབྱིངས་དང་བཅས་པ་ལྔ་ཚན་གཅིག་ཏུ་བྱས་པ། ཉོན་མོངས་པ་ལྔ།
རླུང་ལྔ། རྩ་ལྔ། ཡི་གེ་ལྔ། ཁམས་ལྔ། བདུད་རྩི་ལྔ། ནད་ལྔ། གདོན་ལྔ། སྐྱེ་གནས་བཞི་པོ་རེ་རེ་ལའང་ལྔ་ལྔར་ཕྱེ་བས་ལྔ་ཚན་བཅོ་ལྔ་ལ་སོགས་པ་མ་དག་པའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་མངོན་བྱང་ལྔའི་ངོ་བོར་སྦྱོང་ཚུལ་སྣང་བ་བསྒྱུར་བའི་ཚུལ་དུ་བསྒོམས་པས་སྦྱངས་འབྲས་རིགས་ལྔ། ཡེ་ཤེས་ལྔ། སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པ་གནས་གྱུར་གྱི་ཚུལ་དུ་ཐོབ་པ་ཡིན་ནོ། །
དེ་ཡང་གཅིག་ལ་མཚོན་ན་སྦྱང་གཞི་གཟུགས་ཀྱི་ཕུང་པོ། སའི་ཁམས། ལུས། ཀུན་གཞིའི་རྣམ་ཤེས། ཉོན་མོངས་པ་གཏི་མུག མངལ་སྐྱེས་ཀྱི་ཕའི་ཁམས། དྲོད་གཤེར་སྐྱེས་ཀྱི་གཤེར། སྒོང་སྐྱེས་ཀྱི་ཕ། བརྫུས་སྐྱེས་ཀྱི་སྟོང་པའི་ཆ་ལ་སོགས་པ་སྦྱང་གཞི་དེ་རྣམས་སྦྱོང་བྱེད་རྣམ་པ་ཟླ་བར་སྒོམ་པ་ནི་རྣམ་པ་ལམ་བྱེད། དེ་མེ་ལོང་ལྟ་བུའི་ཡེ་ཤེས་སུ་སྒོམ་པ་ནི་མོས་པ་ལམ་བྱེད།
དེ་ཡང་སངས་རྒྱས་ཀྱི་མེ་ལོང་ལྟ་བུའི་ཡེ་ཤེས་དངོས་ཡིན་སྙམ་དུ་སྒོམ་པ་ནི་འབྲས་བུ་ལམ་བྱེད། དེ་ལ་བརྟེན་ནས་བདག་རྒྱུད་ལ་ཚོགས་རྫོགས་ཤིང་སྒྲིབ་པ་བྱང་བའི་རྟེན་འབྲེལ་དུ་འགྱུར་བ་ནི་བྱིན་རླབས་ལམ་བྱེད་ཅེས་བྱ་ལ། དེ་རྣམས་སྦྱང་གཞི་དེ་ལྟ་བུ་རྣམ་པ་ཟླ་བ་ངོ་བོ་མེ་ལོང་ལྟ་བུའི་ཡེ་ཤེས་སུ་ཞེན་ནས་བསྒོམ་པས་ཞེན་པས་འཇུག་པའི་ལམ་ཞེས་བྱ། དེ་ཡང་རྒྱུ་འབྲས་འབྲེལ་པ་ཅན་ཡིན་པས་འབྲས་བུ་ངེས་པར་ཐོབ་པ་ནི་འབྲེལ་པས་མི་སླུ་བའི་ལམ་ཞེས་བྱའོ། ། དེ་ལྟ་བུའི་སྦྱོར་ཚུལ་རྣམས་འོག་མ་རྣམས་ལའང་ཤེས་པར་བྱའོ། ། དེ་བཞིན་དུ་སྦྱང་གཞི་ཚོར་བའི་ཕུང་པོ། ནམ་མཁའི་ཁམས། ཡོན་ཏན། ཉོན་མོངས་པ་ཅན་གྱི་ཡིད། སེར་སྣ་དང་ང་རྒྱལ།
སྐྱེས་གནས་བཞིའི་མངལ་སྐྱེས་ཀྱི་མའི་ཁམས་དམར་པོ། སྒོང་སྐྱེས་ཀྱི་མའི་ཆ། དྲོད་གཤེར་སྐྱེས་ཀྱི་དྲོད། རྫུས་སྐྱེས་ཀྱི་གསལ་བའི་ཆ་རྣམས་སྦྱོང་བྱེད་རིན་འབྱུང་གི་ངོ་བོ། རྣམ་པ་ཀ་ལི་ལས་བྱུང་བའི་ཉི་མའི་དཀྱིལ་འཁོར་གྱི་རྣམ་པར་བསྒྱུར་ནས་ལམ་བྱེད་བཞིའི་སྒོ་ནས་ཉམས་སུ་ལེན་པ་ཡིན་ནོ། ། སྦྱང་གཞི་འདུ་ཤེས་ཀྱི་ཕུང་པོ། མེའི་ཁམས། ངག ཡིད་ཀྱི་རྣམ་པར་ཤེས་པ། ཉོན་མོངས་པ་འདོད་ཆགས།
སྐྱེ་གནས་བཞིས་སྐྱེ་བ་ལེན་པའི་བར་དོའི་རྣམ་པར་ཤེས་པའི་ཆ་རྣམས་སྦྱོང་བྱེད་འོད་དཔག་མེད་ཀྱི་ངོ་བོ་ཕྱག་མཚན་ས་བོན་དང་བཅས་པའི་རྣམ་པར་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པ་ཡིན་ནོ། ། སྦྱང་གཞི་འདུ་བྱེད་ཀྱི་ཕུང་པོ། རླུང་གི་ཁམས། བྱ་བ། སྒོ་ལྔའི་རྣམ་ཤེས། ཉོན་མོངས་པ་ཕྲག་དོག སྐྱེ་གནས་བཞིར་སྐྱེ་བ་ལེན་ཚུལ་གྱི་མངལ་སྐྱེས་དང་སྒོང་སྐྱེས་ཀྱི་དབང་དུ་བྱས་ན་བར་དོའི་རྣམ་ཤེས་དང་ཁུ་ཁྲག་འདྲེས་པ། དྲོད་གཤེར་སྐྱེས་ཀྱི་དྲོད་གཤེར་དང་བར་དོའི་རྣམ་ཤེས་འདྲེས་པ། རྫུས་སྐྱེས་ཀྱི་གསལ་སྟོང་ཙམ་དང་བར་སྲིད་འདྲེས་པའི་ཆ་རྣམས་སྦྱོང་བྱེད་དོན་ཡོད་གྲུབ་པའི་ངོ་བོ་རྣམ་པ་ཉི་ཟླ་ས་བོན་དང་བཅས་པ་འདྲེས་པའི་ཐིག་ལེའི་གོང་བུར་གྱུར་ནས་ལམ་བྱེད་བཞིའི་སྒོ་ནས་ཉམས་སུ་ལེན་པར་བྱེད་དོ། ། སྦྱང་གཞི་རྣམ་ཤེས་ཀྱི་ཕུང་པོ།
ཆུའི་ཁམས། ཡིད། རྣམ་ཤེས་ཚོགས་བརྒྱད་ཀྱི་ཆོས་ཉིད་དུ་འཛིན་པའི་ཆ། ཉོན་མོངས་ཞེ་སྡང་། སྐྱེ་གནས་བཞིར་སྐྱེ་བ་བླངས་པའི་ལུས་གྲུབ་པའི་ཆ་རྣམས་སྦྱོང་བྱེད་མི་བསྐྱོད་པའི་ངོ་བོ་རྒྱུ་རྡོ་རྗེ་འཛིན་པ་ཡབ་ཡུམ་དུ་བསྐྱེད་ནས་ལམ་བྱེད་རྣམ་པ་བཞིས་ཉམས་སུ་ལེན་པ་ཡིན་ནོ། ། དེ་ཡང་སྦྱང་གཞི་དེ་རྣམས་སྦྱོང་བྱེད་རྣམས་ཀྱིས་སྣང་བ་བསྒྱུར་བའི་སྒོ་ནས་ཚུལ་བཞིན་སྦྱངས་པ་ལ་བརྟེན་ནས་སྦྱངས་འབྲས་དེ་རྣམས་གནས་འགྱུར་གྱི་ཚུལ་གྱིས་ཐོབ་པ་ཡིན་ཏེ། སྦྱང་གཞི་དང་སྦྱོང་བྱེད་དེ་རྣམས་སྦྱངས་འབྲས་དེ་རྣམས་ཀྱི་རིགས་སམ་རྒྱུ་ཡིན་པའི་ཕྱིར་རོ། ། འོ་ན་སེམས་ཅན་ཐམས་ཅད་ལ་སྦྱང་གཞི་དེ་རྣམས་རང་གྲུབ་ཏུ་ཡོད་པས་སེམས་ཅན་ཐམས་ཅད་འཁོར་བར་འཁྱམས་པ་མི་རིགས་སྙམ་ན་ཐབས་ཁྱད་པར་ཅན་གྱིས་མ་ཟིན་པས་འཁྱམས་པ་ཡིན་ལ། འདི་ལྟ་བུའི་ཐབས་ཁྱད་པར་ཅན་གྱིས་ཟིན་ན་གྲོལ་བར་འགྱུར་རོ། ། ལྔ་པ་རྫོགས་རིམ་གྱི་སྨིན་བྱེད་དུ་འགྲོ་བའི་ཚུལ་ནི།
རང་གི་ཁམས་དཀར་དམར་གཉིས་ལ་བརྟེན་པའི་རྣམ་ཤེས་རོ་གཅིག་པའི་ཚུལ་གྱིས་ལུས་ལ་བརྟེན་ནས་གནས་པ་ལ་རྒྱུ་དུས་ཀྱི་དབང་གིས་སྨིན་པར་བྱས། ལམ་དུས་ཀྱི་བསྐྱེད་རིམ་གྱི་སྐབས་སུ་མངོན་བྱང་ལྔར་བསྒོམས་པས་ལས་རུང་དུ་གྱུར་ནས་རྫོགས་རིམ་གྱི་སྨིན་བྱེད་དུ་འགྲོ་བ་ཡིན་ཏེ། རྫོགས་རིམ་གྱིས་གང་ལ་གནད་དུ་བསྣུན་པའི་གཞིའི་གཙོ་བོ་ནི་ཁམས་དཀར་དམར་གཉིས་རྣམ་ཤེས་དང་གསུམ་ཡིན་པའི་ཕྱིར་རོ། ། དྲུག་པ་དེ་ལ་དོགས་པ་དཔྱད་པ་ནི། ཟླ་བ་ལ་སོགས་པ་དེ་རྣམས་མེ་ལོང་ལྟ་བུའི་ཡེ་ཤེས་ལ་སོགས་པ་ཡིན་ནས་སྒོམ་པ་ཡིན་ན་གྲུབ་ཟིན་བསྒྲུབ་པ་ཡིན་ལ། མ་ཡིན་ནས་སྒོམ་ན་སྤྲང་པོ་རྒྱལ་པོར་རློམ་པ་ལྟར་སྒོམ་པས་འགྲུབ་པར་མི་འགྱུར་རོ་སྙམ་ན། ཡིན་པ་ལ་ཆོས་ཉིད་དམ་རྣམ་པ་ཡིན་པ་དང་། དངོས་ཡིན་པ་གཉིས་ལས་དང་པོ་ལྟར་མིན་པས་སྒོམ་པས་ཀྱང་མི་འགྲུབ་པའི་སྐྱོན་མེད་ལ། དངོས་མ་ཡིན་པས་གྲུབ་ཟིན་བསྒྲུབ་པར་འགྱུར་བའི་སྐྱོན་མེད་དོ། ། གཉིས་པ་ལ་གསུམ་སྟེ།
སྦྱོར་བ་འདུ་ཤེས་གསུམ་ལྡན། དངོས་གཞི་ལྷ་མོ་སྤྲོ་བ། རྗེས་གསལ་གདབ་པའོ། ། དང་པོ་ལ་ལྷའི་འདུ་ཤེས། སྔགས་ཀྱི་འདུ་ཤེས། ཆོས་ཀྱི་འདུ་ཤེས། ཞར་བྱུང་དེ་གསུམ་གྱི་དགོས་པ་བཤད་པའོ། ། དང་པོ་ནི། རང་ཉིད་རྒྱུ་རྡོ་རྗེ་འཛིན་པ་དང་རིག་མ་བདག་མེད་མའི་ང་རྒྱལ་བརྟན་ཅིང་རྣམ་པ་གསལ་བར་སྒོམ་པ་ཡིན་ལ། དེའི་སྦྱང་གཞི་ནི་ཐ་མལ་གྱི་ཆགས་པ་སྐྱེ་བའི་ཡུལ་སྐྱེས་པ་དང་བུད་མེད་དུ་སྣང་བའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རྒྱུ་རྡོ་རྗེ་འཛིན་པ་ཡབ་ཡུམ་གྱི་རྣམ་པར་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པ་ཡིན་ནོ། །
གཉིས་པ་ནི། ཡབ་ཡུམ་གྱི་མཁའ་སྟོང་པའི་ངང་ལས་ས་བོན་ཨ་ལས་ཐ་མལ་རང་རྒྱུད་པའི་འདོད་ཆགས་ཀྱིས་མ་གོས་པས་པདྨ། སྙིང་རྗེ་ཆེན་པོས་སེམས་ཅན་ལ་རྗེས་སུ་ཆགས་པས་ན་ཁ་དོག་དམར་པོ། བསྡུ་དངོས་བཞི་དང་ཚད་མེད་པ་བཞི་མཚོན་པས་འདབ་མ་བརྒྱད། ཡུལ་རང་བཞིན་གྱི་སྐྱེ་བ་མེད་པ་མཚོན་པས་ཟེའུ་འབྲུ་ལ་ཨས་མཚན་པའོ། ། དེ་བྱིན་གྱིས་བརླབས་པའི་སྔགས་དོན་ནི་ཨོཾ་ནི་མཆོག་སྟེར་བ། པདྨ་ནི་སྒྲ་ཇི་བཞིན་པ། སུ་ཁ་ནི་བདེ་བ། དྷ་ར་ནི་འཛིན་པ། མ་ཧཱ་ར་ག་ནི་འདོད་ཆགས་ཆེན་པོ།
སུ་ཁ་དྷ་ར་ནི་བདེ་བ་སྟེར་བ། ཙ་ཏུར་ཨ་ནནྡ་ནི་དགའ་བ་བཞི། བྷ་ག་ནི་པདྨ། བི་ཤྭ་ནི་སྣ་ཚོགས། ཧཱུྃ་གསུམ་ནི་སྐུ་གསུམ། ཀརྻཾ་ནི་བྱ་བ། ཀུ་རུ་ནི་མཛོད། ཥྭ་མེ་ནི་བདག་གིའོ། ། ཡབ་ཀྱི་གསང་བའི་གནས་སྟོང་པའི་ངང་ལས་ས་བོན་ཧཱུྃ་ལས་མཚན་མ་དང་རྣམ་པར་རྟོག་པས་མི་ཕྱེད་པས་ན་རྡོ་རྗེ། ཆོས་ཀྱི་དབྱིངས་ལས་མི་འགྱུར་བས་ན་ཁ་དོག་སྔོན་པོ།
སེམས་དཔའ་ལྔའི་རང་བཞིན་ཡིན་པས་རྩེ་ལྔ་པ། ཡུལ་ཅན་གཉིས་མེད་ཀྱི་ཡེ་ཤེས་མཚོན་པས་ན་ལྟེ་བ་ལ་ཧཱུྃ་གིས་མཚན་པའོ། ། དེ་བྱིན་གྱིས་བརླབས་པའི་སྔགས་དོན་ནི། ཨོཾ་ནི་གོང་དང་འདྲ། བཛྲ་ནི་རྡོ་རྗེ། མ་ཧཱ་དྭེ་ཥ་ནི་ཞེ་སྡང་ཆེན་པོ། ཙ་ཏུར་ཨཱ་ནནྡ་ནི་དགའ་བ་བཞི། ད་ཡ་ཀ་ནི་སྟེར་བ། ཁ་ཀ་ནི་མཁའ་འགྲོ་མ། མུ་ཁ་ཨེ་ཀ་ར་སྭ་ནི་གདོང་གཅིག་པ།
ན་ཐ་ནི་མགོན་པོ། ཧཱུྃ་གསུམ་མན་སྔར་དང་འདྲའོ། ། དེའི་སྦྱང་གཞི་ནི་ཐ་མལ་པའི་སྐྱེ་བོ་ཕོ་མོའི་མཚན་མར་སྣང་བའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་ཡེ་ཤེས་ཀྱི་སྣང་བ་ལས་གྲུབ་པའི་རྡོ་རྗེ་དང་པདྨའི་རྣམ་པར་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པ་ཡིན་ནོ། ། གསུམ་པ་ནི། རྒྱུ་རྡོ་རྗེ་འཛིན་པ་ཡབ་ཡུམ་མཉམ་པར་སྦྱར་བ་ལ་བརྟེན་ནས་ལྷ་མོ་བརྒྱད་ཕྱུང་སྟེ་སེམས་ཅན་གྱི་དོན་དཔག་ཏུ་མེད་པ་བསྒྲུབ་པར་བྱ་སྙམ་དུ་བསམ་པ་ཡིན་ལ། དེའི་སྦྱང་གཞི་ནི་ཐ་མལ་པའི་འཛག་བདེ་ལ་ཞེན་ནས་འཁྲིག་པ་སྤྱོད་འདོད་ཀྱི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་ཆོས་ཀྱི་འདུ་ཤེས་ཀྱི་རྣམ་པར་བསྒྱུར་ནས་ལམ་བྱེད་བཞིའི་སྒོ་ནས་ཉམས་སུ་ལེན་པ་ཡིན་ནོ། ། བཞི་པ་ནི། རྗེ་བཙུན་རྩེ་མོས། ཇི་ལྟར་འདུ་ཤེས་གསུམ་སྒོམ་པ། ། ཐ་མལ་རྣམ་རྟོག་ཞི་བྱེད་དེ། །
ལུས་དང་བྷ་ག་བསམ་པ་ཀུན། ། མཆོག་ཏུ་གྱུར་པ་བྱས་པ་འོ། ། ཞེས་གསུངས་པ་ལྟར་རོ། ། གཉིས་པ་དངོས་གཞིའི་ལྷ་མོ་སྤྲོ་བ་ལ་ལྔ་སྟེ། ལྷ་མོའི་རྒྱུ་སྤྱན་འདྲེན་པ། དེ་ཐིག་ལེར་བསྐྱེད་པ། དེ་ས་བོན་བརྒྱད་དུ་སྒྱུར་བ། དེ་ལྷ་མོ་བརྒྱད་དུ་སྒྱུར་བ། དེ་ཁ་ནང་ནས་སྤྲོ་བའོ། ། དང་པོ་ལ་གང་གིས་སྤྱན་འདྲེན་པ་ནི།
ཡབ་ཡུམ་སྙོམ་པར་ཞུགས་པའི་རྩ་སྒོ་གཉིས་ནས་བདེ་བ་ཆེན་པོའི་སྒྲ་ཧ་ཧ་ལ་སོགས་པ་དང་ཐུགས་ཀའི་འོད་ཟེར་གྱིས་སོ། ། གང་སྤྱན་འདྲེན་ན་རིགས་ལྔའི་ངོ་བོ་འོད་ཟེར་ཁ་དོག་ལྔར་སྤྱན་འདྲེན་པ་དང་། ཡིག་འབྲུ་ལྔའི་རྣམ་པར་སྤྱན་འདྲེན་པ་དང་། རླུང་བཅུའི་མིང་ཅན་རིགས་ལྔ་ཙམ་སྤྱན་འདྲེན་པ་ལ་སོགས་པ་ཡོད་ཀྱང་། འདིར་ཕྱོགས་བཅུའི་དེ་བཞིན་གཤེགས་པ་རྣམས་རིགས་ལྔ་ཡབ་ཡུམ་བཅུའི་རྣམ་པར་སྤྱན་འདྲེན་པའོ། ། ལམ་གང་ནས་སྤྱན་འདྲེན་ན་ཡབ་ཀྱི་སྤྱི་བོ་དང་ཤངས་བུག་གཡས་གཡོན་གསང་གནས་ལ་སོགས་ནས་སྤྱན་འདྲེན་པར་ཡོད་ཀྱང་འདིར་བར་སྲིད་འཇུག་ཚུལ་དང་མཐུན་པར་ཡབ་ཀྱི་ཞལ་ནས་སྤྱན་འདྲེན་པར་བཞེད་དོ། ། གཉིས་པ་ནི། དེ་ལྟར་སྤྱན་དྲངས་པའི་རིགས་ལྔ་ཡབ་ཡུམ་རྣམས་ཡབ་ཀྱི་ཐུགས་ཀར་བྱོན། ཕྱི་ནང་གི་ཡབ་ཡུམ་སྙོམ་པར་ཞུགས་པས་རྗེས་ཆགས་ཀྱི་མེས་ཐུགས་ཀའི་རིགས་ལྔ་ཡབ་ཡུམ་འོད་དུ་ཞུ། བྱང་སེམས་ཀྱི་དྭངས་མ་དངུལ་ཆུའི་མདོག་ལྟ་བུ་སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་ཁར་བབ།
ཐིག་ལེ་ཆ་བརྒྱད་དུ་གྱུར་པར་བསམ། གསུམ་པ་ནི། དེ་རྣམས་གཾ་ཙཾ་ལ་སོགས་པ་ས་བོན་བརྒྱད་དུ་གྱུར་པར་བསམ། བཞི་པ་ནི། ས་བོན་རྣམས་ལྷ་མོ་བརྒྱད་དུ་གྱུར་པར་བསམ། ལྔ་པ་ནི། ཡུམ་གྱི་མཁའ་ནང་གི་ལྷ་མོ་རྣམས་ཡབ་ཡུམ་གྱི་སྦྱོར་མཚམས་ནས་བྱུང་ནས་ཕྱི་རོལ་གྱི་ཕྱོགས་མཚམས་འདབ་མ་བརྒྱད་ཀྱི་སྟེང་དུ་འཁོད་པར་བསམ། སྦྱོང་བྱེད་དེ་རྣམས་ཀྱི་སྦྱང་གཞི་ཐ་མལ་པའི་སྤུན་ཟླ་དང་མིང་སྲིང་དུ་སྣང་བའི་བག་ཆགས་དང་། ཁུ་ཁྲག་འདྲེས་པ་མངལ་གྱི་གནས་སྐབས་ཆེས་ཆེར་འཕེལ་བ་དང་། དེ་ལས་ལུས་གྲུབ་པ་དེ་ཕྱིར་བཙས་པ་ལ་སོགས་པ་རིམ་བཞིན་སྦྱོང་བ་ཡིན་ནོ། །
གསུམ་པ་རྗེས་དེ་དག་གསལ་གདབ་པ་ལ་གསུམ་སྟེ། རྒྱུད་ལས་གསུངས་ཚུལ། གསུངས་པའི་དོན་སྒོམ་ཚུལ། དེ་ལ་སྤྲོས་པ་བཅད་པའོ། ། དང་པོ་ནི། རྩ་རྒྱུད་ལས། གྲོང་ཁྱེར་ཉམས་དགར་ཁྱོད་དང་ང་། ། དགའ་བས་ལྷན་ཅིག་རོལ་བ་ལས། ། དཀར་མོ་དབང་པོའི་ཕྱོགས་ཕྱུང་ནས། ། ཤར་གྱི་སྒོ་རུ་ཡང་དག་གནས། །
བསྲུབ་དང་བསྲུབ་པའི་སྦྱོར་བ་ལས། ། ཆོམ་རྐུན་མ་ཡང་ཕྱུང་ནས་ནི། ། ཕྱུང་ནས་ལྷོ་ཡི་སྒོ་རུ་ནི། ། ཆོམ་རྐུན་མ་ནི་སྒོ་སྲུང་མ། ། བོ་ལ་ཀ་ཀྐོ་ལ་སྦྱོར་བས། ། རོ་ལངས་མ་ཡང་ཕྱུང་ནས་ནི། ། ཕྱུང་ནས་ནུབ་ཀྱི་སྒོ་ལ་ནི། ། བདུད་འཇོམས་མ་ནི་རྣམ་པར་གནས། ། དགའ་བ་ཆེན་པོའི་སྙོམས་འཇུག་ལས། ། གྷསྨ་རི་ཡང་ཕྱུང་ནས་ནི། །
ཕྱུང་ནས་བྱང་གི་སྒོ་ལ་ནི། ། འཇིགས་པའི་གཟུགས་ཅན་མ་ཉིད་གནས། ། གཉིས་ཀྱིས་བསྐྱོད་པའི་སྦྱོར་བ་ལས། ། པུཀྐ་སི་ཡང་ཕྱུང་ནས་ནི། ། ཕྱུང་ནས་དབང་ལྡན་མཚམས་སུ་ཡང་། ། དྲག་པོའི་གཟུགས་ཅན་མ་ཉིད་གནས། ། ཡང་ནི་བསྲུབ་པའི་སྦྱོར་བ་ལས། ། འཚེར་པའི་མཚམས་སུ་རི་ཁྲོད་མ། ། སྲིན་པོའི་མཚམས་སུ་གདོལ་པ་མོ། ། རླུང་མཚམས་སུ་ནི་གཡུང་མོ་ཉིད། །
ཅེས་པའི་བར་གྱིས་ལྷ་མོ་རྣམས་ཕྱོགས་མཚམས་གང་དུ་འགོད་པ་བསྟན། གཽ་རཱི་ཁ་དོག་ནག་མོར་འགྱུར། ། ཆོམ་རྐུན་མ་ནི་བཙོད་དང་མཚུངས། ། རོ་ལངས་མ་ནི་གསེར་བཙོ་བཞིན། ། གྷསྨ་རཱི་ནི་མརྒད་བཞིན། ། པུཀྐ་སཱི་ནི་དབང་སྔོན་མཚུངས། ། རི་ཁྲོད་མ་ནི་ཟླ་ནོར་འོད། ། གཏུམ་མོ་ནམ་མཁའི་སྔོ་སངས་མ། ། གཡུང་མོ་སྣ་ཚོགས་མ་ཞེས་བརྗོད། ། ཅེས་པ་རྣམས་ཀྱིས་སྐུ་མདོག་བསྟན།
དཀར་མོའི་གཡས་ན་གྲི་གུག་སྟེ། ། དེ་བཞིན་གཡོན་ཉ་རོ་ཧི་ཏ། ། ཆོས་ཀུན་མ་གཡས་ཅང་ཏེའུ་སྟེ། ། གཡོན་པའི་ཕྱག་ན་ཕག་པ་ཉིད། ། རོ་ལངས་མ་གཡས་རུས་སྦལ་ཏེ། ། གཡོན་པ་ཡི་ནི་པདྨའི་སྣོད། ། གྷསྨ་རཱི་ཡི་གཡས་ན་སྦྲུལ། ། གཡོན་པས་རྣལ་འབྱོར་ལྷུང་བཟེད་ཉིད། ། པུཀྐ་སི་གཡས་སེང་གེ་སྟེ། ། གཡོན་པས་དགྲ་སྟ་དེ་བཞིན་ནོ། །
རི་ཁྲོད་མ་གཡས་དགེ་སློང་སྟེ། ། གཡོན་ན་བསིལ་བྱེད་དེ་བཞིན་ནོ། ། གདོལ་པ་མོ་གཡས་འཁོར་ལོ་སྟེ། ། གཡོན་པས་ཐོད་པ་དེ་བཞིན་ནོ། ། གཡུང་མོའི་གཡས་ན་རྡོ་རྗེ་སྟེ། ། གཡོན་པ་སྡིགས་མཛུབ་དེ་བཞིན་ནོ། ། ཞེས་པའི་བར་གྱིས་ཕྱག་མཚན་བསྟན་ཏོ། ། སྐྱིལ་ཀྲུང་ཕྱེད་པའི་གར་གྱིས་ནི། ། དཀར་མོ་ལ་སོགས་ཕྱག་གཉིས་ལྡན། ། སྤྱན་གསུམ་དབུ་སྐྲ་གྱེན་དུ་སྟེ། །
ཕྱག་རྒྱ་ལྔས་ནི་རྣམ་པར་བརྒྱན། ། ཞེས་པ་རྣམས་ཀྱིས་ལྷ་མོ་རྣམས་ཀྱི་བཞུགས་ཚུལ་དང་རྒྱན་ལ་སོགས་པ་བསྟན་པའོ། ། གཉིས་པ་གསུངས་པའི་དོན་སྒོམ་ཚུལ་ལ་གཉིས་ཏེ། དོན་དངོས་དང་། སྦྱང་གཞི་སྦྱོང་བྱེད་སྦྱར་བའོ། ། དང་པོ་ནི། གོང་དུ་བཤད་པའི་ཕྱོགས་མཚམས་ཀྱི་པད་འདབ་བརྒྱད་ཀྱི་སྟེང་དུ་གདན་གྱི་སྙིང་ཁར་ལྷ་མོ་རྣམས་རིམ་བཞིན་གསལ་འདེབས་པ་ཡིན་ཏེ། དེ་ཡང་ཤར་དུ་ལྷ་མོ་གཽ་རཱི་སྟེ་རང་བཞིན་གྱིས་དག་ཅིང་སྤང་བྱ་གློ་བུར་གྱི་དྲི་མ་དག་པ་མཚོན་པས་དཀར་མོ། ཆོས་ཀྱི་དབྱིངས་ལ་འགྱུར་བ་མེད་པ་མཚོན་པས་སྐུ་མདོག་ནག་མོ། རང་རྒྱུད་ཀྱི་ཉོན་མོངས་པ་བཅད་ནས་སེམས་ཅན་གྱི་ཉོན་མོངས་པ་གཅོད་པ་མཚོན་པས་གཡས་གྲི་གུག
སེམས་ཅན་རྣམས་འཁོར་བའི་རྒྱ་མཚོ་ལས་འདོན་པ་མཚོན་པས་གཡོན་ཉ་རོ་ཧི་ཏ་ཞེས་པ་དམར་མོ་ཁྲབ་ཅན་འཛིན་པའོ། ། ལྷོར་ཙཽ་རཱི་སྟེ་སེར་སྣ་འཇུར་གེགས་ཀྱི་ནོར་འཇོམས་ཤིང་བརྐུ་བས་ན་ཆོམ་རྐུན་མ། སེམས་ཅན་ལ་རྗེས་སུ་ཆགས་པས་ན་སྐུ་མདོག་དམར་མོ། སེམས་ཅན་རྣམས་གཏི་མུག་གི་གཉིད་ལས་སློང་བ་མཚོན་པས་གཡས་ཅང་ཏེའུ་འཛིན་པ། གཏི་མུག་དང་ལྡན་པའི་སེམས་ཅན་མཚོན་པས་གཡོན་ཕག་པ་འཛིན་པའོ། ། ནུབ་ཏུ་ལྷ་མོ་བཻཏྟ་ལཱི་སྟེ་གཟུང་འཛིན་གྱི་སྲོག་སོང་བའི་རྗེས་སུ་རྣམ་པར་མི་རྟོག་པའི་ཡེ་ཤེས་སུ་ལངས་པས་ན་རོ་ལངས་མ། སངས་རྒྱས་ཀྱི་ཡོན་ཏན་གོང་ནས་གོང་དུ་རྒྱས་པས་སྐུ་མདོག་སེར་པོ། འདོད་ཆགས་ཀྱིས་གདུང་བའི་སེམས་ཅན་མཚོན་པས་གཡས་རུས་སྦལ་འཛིན་པ། དེ་ཞི་བའི་ཐབས་གཡོན་བདུད་རྩིས་གང་བའི་ཐོད་པ་འཛིན་པའོ། ། བྱང་དུ་ལྷ་མོ་གྷསྨ་རཱི་ནི་གཟུང་འཛིན་གྱི་རྣམ་པར་རྟོག་པ་ཟ་བར་ཕོད་པས་ན་ཟ་ཕོད་མ།
ཕྲིན་ལས་སྣ་ཚོགས་པས་སེམས་ཅན་གྱི་དོན་མཛད་པས་སྐུ་མདོག་ལྗང་ཁུ། ཞེ་སྡང་གིས་གཟིར་བའི་སེམས་ཅན་མཚོན་པས་གཡས་སྦྲུལ། དེ་ཞི་བར་བྱེད་པའི་མཚོན་བྱེད་ཐོད་པ་བདུད་རྩིས་གང་བ་འཛིན་པ། བྱང་ཤར་དུ་ལྷ་མོ་པུཀྐ་སི་ནི་རྣམ་པར་མི་རྟོག་པའི་ཡེ་ཤེས་ཀྱིས་ཐུགས་རྒྱུད་གང་བས་ལྷ་མོ་སྦོས་མོ། ཆོས་དབྱིངས་ལས་མི་འགྱུར་བས་ན་སྐུ་མདོག་སྔོན་མོ། ང་རྒྱལ་དང་ལྡན་པའི་སེམས་ཅན་མཚོན་པས་ན་གཡས་སེང་གེ དེ་གཅོད་པར་བྱེད་པས་གཡོན་དགྲ་སྟ་ཁ་བོ་ཆེ་འཛིན་པའོ། ། ཤར་ལྷོར་ལྷ་མོ་ཤ་བ་རཱི་སྟེ་གཟུང་འཛིན་གྱི་རྣམ་པར་རྟོག་པས་རིང་དུ་དབེན་པས་ན་རི་ཁྲོད་མ། དག་པ་གཉིས་ལྡན་གྱི་སྐུ་མདོག་དཀར་མོ། བདག་ཏུ་མི་འཛིན་པས་གཡས་དགེ་སློང་།
ཉོན་མོངས་པའི་མདུད་པ་ལས་གྲོལ་བའི་གཡོན་བསིལ་བྱེད་འཛིན་པའོ། ། ལྷོ་ནུབ་ཏུ་ལྷ་མོ་ཙཎྜ་ལཱི་སྟེ་གཟུང་འཛིན་གྱི་སྲོག་གཅོད་པས་ན་གཏུམ་མོ། སེམས་ཅན་གྱི་དོན་ལ་རྗེས་སུ་ཆགས་པས་ན་སྐུ་མདོག་སྔོ་སངས། ཆོས་ཀྱི་འཁོར་ལོ་བསྐོར་བས་གཡས་འཁོར་ལོ། ཉོན་མོངས་པའི་ཐ་བ་སློག་པས་གཡོན་ཐོང་པ་འཛིན་པའོ། ། ནུབ་བྱང་དུ་ལྷ་མོ་ཌོམྦྷི་ནི་གཟུང་འཛིན་གྱི་རྣམ་རྟོག་གིས་མི་རེག་པས་ན་གཡུང་མོ། ཕྲིན་ལས་སྣ་ཚོགས་པས་སེམས་ཅན་གྱི་དོན་མཛད་པས་སྐུ་མདོག་སྣ་ཚོགས་པ། དེ་ཡང་བརླ་གཉིས་མན་ཆད་ཞབས་གཉིས་ལྗང་ཁུ། སུམ་མདོ་དམར་པོ། ལྟེ་བ་དཀར་པོ།
བྲང་སེར་པོ། མགྲིན་པ་ཡན་གྱི་དབུ་སྔོན་པོ། འདི་ནི་ནང་གི་འབྱུང་བཞིའི་རིམ་པ་དང་མཐུན་ནོ། ། བདག་ཏུ་འཛིན་པའི་རི་བོ་ཉི་ཤུ་འཇོམས་པས་གཡས་རྡོ་རྗེ། གདུག་པ་ཅན་གྱི་སེམས་ཅན་སྡིགས་པས་གཡོན་སྡིགས་མཛུབ་མཛད་པའོ། ། ལྷ་མོ་ཐམས་ཅད་ཀྱང་ཆོས་ཐམས་ཅད་ཀྱི་གནས་ལུགས་དེ་བཞིན་ཉིད་དུ་རོ་གཅིག་པས་ན་ཞལ་གཅིག་པ། བདེན་པ་གཉིས་ཐུགས་སུ་ཆུད་པས་ན་ཕྱག་གཉིས་པ། རྡོ་རྗེ་གསུམ་གྱི་གོ་འཕང་བརྙེས་པས་སྤྱན་གསུམ་པ། སངས་རྒྱས་ཀྱི་ཆེ་བའི་ཡོན་ཏན་གོང་ནས་གོང་དུ་རྒྱས་པས་དབུ་སྐྲ་དམར་སེར་གྱེན་དུ་བརྫེས་པ། ཉོན་མོངས་པའི་སྒྲིབ་གཡོགས་དང་བྲལ་བས་གཅེར་བུ།
རིགས་ལྔའི་ངོ་བོར་རྣམ་པར་དག་པས་རུས་པའི་རྒྱན་ལྔས་བརྒྱན་པ། ཡེ་ཤེས་ལྔ་ཡོངས་སུ་རྫོགས་པས་མི་མགོ་སྐམ་པོ་ལྔས་དབུར་བརྒྱན། ཨ་ལི་ཀ་ལི་ལྔ་བཅུ་དབྱིངས་སུ་དག་པས་ན་ཐབས་ཀྱི་རང་བཞིན་མི་མགོ་སྐམ་པོ་ལྔ་བཅུས་དོ་ཤལ་བྱས་པ། མི་གནས་པའི་མྱ་ངན་ལས་འདས་པའི་ཞབས་གཡོན་བརྐྱང་ཞིང་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ། ། གཉིས་པ་སྦྱང་གཞི་སྦྱོང་བྱེད་ངོ་སྤྲོད་ཚུལ་ནི། སྦྱང་གཞི་གཟུགས་ཚོར་བ་འདུ་ཤེས་འདུ་བྱེད་རྣམས་ཀྱི་ཕུང་པོ་ས་ཆུ་མེ་རླུང་དང་བརྒྱད་སྦྱོང་བྱེད་མེ་ལོང་ལྟ་བུ། མཉམ་པ་ཉིད། སོ་སོར་རྟོག་པ། བྱ་བ་གྲུབ་པའི་ཡེ་ཤེས། བྱམས་པ་སྙིང་རྗེ་དགའ་བ་བཏང་སྙོམ་ཚད་མེད་དང་བརྒྱད་ཀྱི་ངོ་བོ་ལྷ་མོ་བརྒྱད་ཀྱི་རྣམ་པར་བསྒྱུར་ནས་ལམ་བྱེད་བཞིའི་སྒོ་ནས་ཉམས་སུ་ལེན་པ་ཡིན་ནོ། །
སྐུ་མདོག་སྦྱང་གཞི་སྦྱོང་བྱེད་སྦྱོར་ཚུལ་ནི། སྦྱང་གཞི་ཞེ་སྡང་སྟེ་སྦྱོང་བྱེད་ཆོས་དབྱིངས་ཡེ་ཤེས་ཀྱི་ངོ་བོ་ཁ་དོག་ནག་པོར་བསྡུས་ནས་ཉམས་སུ་ལེན་པའོ། ། དེ་བཞིན་དུ་སྦྱང་གཞི་གཏི་མུག ང་རྒྱལ། སེར་སྣ། འདོད་ཆགས། ཕྲག་དོག་རྣམས་སྦྱོང་བྱེད་མེ་ལོང་ལྟ་བུ། མཉམ་པ་ཉིད། སོ་སོར་རྟོག་པ། བྱ་བ་བསྒྲུབ་པའི་ཡེ་ཤེས་རྣམས་ཀྱི་ངོ་བོ་ཁ་དོག་དཀར་པོ།
སེར་པོ། དམར་པོ། ལྗང་ཁུ་རྣམས་སྒོམ་མོ། ། ཕྱག་མཚན་སྦྱང་གཞི་སྦྱོང་བྱེད་སྦྱོར་ཚུལ་ནི། སྦྱང་གཞི་ཞེ་སྡང་སྟེ་སྦྱོང་བྱེད་ཆོས་དབྱིངས་ཡེ་ཤེས་ཀྱི་ངོ་བོ་གྲི་གུག རྡོ་རྗེ། ཁ་ཊྭཾ་ག དགྲ་སྟ་ལ་སོགས་པར་སྒོམ། སྦྱང་གཞི་གཏི་མུག་སྦྱོང་བྱེད་མེ་ལོང་ལྟ་བུའི་ཡེ་ཤེས་ཀྱི་ངོ་བོ་འཁོར་ལོ་ལ་སོགས་པར་སྒོམ། སྦྱང་གཞི་ང་རྒྱལ་དང་སེར་སྣ།
སྦྱོང་བྱེད་མཉམ་ཉིད་ཡེ་ཤེས་ཀྱི་ངོ་བོ་རིན་པོ་ཆེ་ལ་སོགས་པར་སྒོམ། སྦྱང་གཞི་འདོད་ཆགས། སྦྱོང་བྱེད་སོ་སོར་རྟོགས་པའི་ཡེ་ཤེས་ཀྱི་ངོ་བོ་པདྨ་དང་ཐོད་པ་ལྕགས་ཀྱུ་ལ་སོགས་པར་སྒོམ། སྦྱང་གཞི་ཕྲག་དོག སྦྱོང་བྱེད་བྱ་བ་གྲུབ་པའི་ཡེ་ཤེས་ཀྱི་ངོ་བོ་རལ་གྲི། སྣ་ཚོགས་རྡོ་རྗེ། ཌཱ་མ་རུ་ལ་སོགས་པའི་རྣམ་པར་བསྒྱུར་ནས་སྒོམ་པའོ། ། ཕྱག་མཚན་གྱི་སྲོག་ཆགས་རྣམས་ནི་སྦྱང་གཞི་ཕུང་པོ་ལྔ་དང་ཉོན་མོངས་པ་ལྔ་ལ་སོགས་པ། སྦྱོང་བྱེད་སྐུ་ལྔ་ཡེ་ཤེས་ལྔ་ལ་སོགས་པ་མཚོན་པས་མཚོན་དོན་ཆེས་ཆེར་ཟབ་པ་ཡིན་ནོ། ། རྣམ་འགྱུར་ནི་མཚོན་བྱ་འཁོར་བ།
མཚོན་བྱེད་མྱ་ངན་ལས་འདས་པ་མཚོན་པས་འཁོར་འདས་དབྱེར་མེད་དུ་ཉམས་སུ་ལེན་པ་ཡིན་ནོ། ། གསུམ་པ་སྤྲོས་པ་བཅད་པ་ལ། རྩ་རྒྱུད་ལས། དཀར་མོ་དབང་པོའི་ཕྱོགས་ཕྱུང་ནས། ། ཤར་གྱི་སྒོ་རུ་ཡང་དག་གནས། ། ཞེས་གསུངས་པ་དང་། གཞལ་ཡས་ཁང་གི་ནང་དུ་པད་འདབ་བརྒྱད་ཀྱི་སྟེང་དུ་འགོད་པར་བཤད་པ་དང་འགལ་ལོ་སྙམ་ན་མི་འགལ་ཏེ། རྩ་རྒྱུད་ལས། དེ་ལྟར་གསུངས་པའི་དོན་ནི་སྒོ་བརྒྱད་པོ་སོ་སོའི་ཐད་ཀྱི་པད་འདབ་ཀྱི་སྟེང་དུ་ལྷ་མོ་རྣམས་འགོད་པའི་དོན་ཡིན་ཏེ། དེ་ལྟར་མ་ཡིན་ན་ཕྱག་མཚན་བཀོད་པའི་སྐབས་སུ་ལྷ་མོ་བརྒྱད་ཀྱི་ཕྱག་མཚན་པད་འདབ་ཀྱི་སྟེང་དུ་འགོད་པར་བཤད་པ་དང་འགལ་བའི་ཕྱིར་རོ། །
ལྷ་མོ་བརྒྱད་ལ་གཽ་རཱི་ལ་སོགས་པའི་མཚན་འདོགས་པའི་རྒྱུ་མཚན་ཅི་ཡིན་སྙམ་ན་རྒྱུ་མཚན་ཡོད་དེ། སྔོན་བྱུང་སྟོན་པ་ཧེ་རུ་ཀས་གདུལ་བྱ་དྲག་པོ་དབང་ཕྱུག་འཁོར་བཅས་བཏུལ་བའི་ཚེ་རིགས་བཞི་དང་ཡུམ་བཞིས་ལྷ་མོ་བརྒྱད་དུ་སྤྲུལ་ནས་དབང་ཕྱུག་གི་ཆུང་མ་བརྒྱད་བཏུལ་བས་གདུལ་བྱ་དེ་རྣམས་ཀྱི་མིང་འདུལ་བྱེད་རྣམས་ལ་བཏགས་པ་ཡིན། དཔེར་ན་འཇིག་རྟེན་ན་རི་དྭགས་གསོད་པའི་རྔོན་པ་ལ་རི་དྭགས་པ་ཞེས་བརྗོད་པ་ལྟ་བུའོ། ། དེ་ཡང་ཨ་བྷི་དྷ་ན་ལས། གདུལ་བྱའི་མིང་གིས་འདུལ་བྱེད་ལ་གྲགས་འགྱུར། ། ཞེས་གསུངས་པའི་ཕྱིར། གཽ་རཱི་དཀར་མོ། ཙཽ་རཱི་སེར་པོ། བཻཏྟ་ལཱི་དམར་པོར་འབྱུང་རིགས་པ་ལས། དེ་ལྟར་མི་འབྱུང་བའི་རྒྱུ་མཚན་ཅི་ཡིན་སྙམ་ན།
རྒྱུ་མཚན་ཡོད་དེ། ཡེ་ཤེས་རེ་རེ་ལའང་ཡེ་ཤེས་ལྔ་ལྔ་ཚང་བས་ནང་ཚན་གྱིས་ཡེ་ཤེས་སོ་སོའི་ཁ་དོག་གི་རྣམ་པར་ཤར་བ་ཡིན་ཞིང་། དེ་ཡང་གཽ་རཱི་མེ་ལོང་ལྟ་བུའི་ཡེ་ཤེས་ཀྱི་ངོ་བོ་ཡིན་ལ། ཡེ་ཤེས་དེའི་ནང་ཚན་ཆོས་དབྱིངས་ཡེ་ཤེས་ཀྱི་ཁ་དོག་ནག་པོར་ཤར་བ་ལྟ་བུའོ། ། གསུམ་པ་རྒྱུ་རྡོ་རྗེ་འཛིན་པ་ཡབ་ཡུམ་ཐིག་ལེར་ཞུ་བ་ལ་ལྔ་སྟེ། རྒྱུ་གང་ཞུ་བ། རྐྱེན་གང་གིས་ཞུ་བ། རྣམ་པ་ཇི་ལྟ་བུར་ཞུ་བ། དེ་ལ་ང་རྒྱལ་བཟུང་བ། དེ་དག་གི་དགོས་པ་བཤད་པའོ། །
དང་པོ་ནི། རྒྱུ་རྡོ་རྗེ་འཛིན་པ་ཡབ་ཡུམ་གྱི་ཕུང་ཁམས་སྐྱེ་མཆེད་ཐམས་ཅད་དོ། ། གཉིས་པ་ལ་གཉིས་ཏེ། བདེ་བ་སྐྱེས་པ། དྲི་ཟ་ཞུགས་པའོ། ། དང་པོ་ནི། རྒྱུ་རྡོ་རྗེ་འཛིན་པ་ཡབ་ཡུམ་སྙོམ་པར་ཞུགས་པས་བྱང་ཆུབ་ཀྱི་སེམས་དྭངས་མས་སྐུའི་ཆ་ཤས་ཐམས་ཅད་ཡོངས་སུ་གང་བས་ཐུགས་རྒྱུད་ལ་ཟག་མེད་བདེ་ཆེན་གྱི་ཡེ་ཤེས་སྐྱེས་པའོ། ། གཉིས་པ་ནི། དེ་ལྟར་སྐྱེས་པའི་ཚེ་རང་བར་སྲིད་ཀྱི་ངོ་བོ་ནམ་མཁའི་ཡིག་འབྲུ་ལྔ་ཡབ་ཀྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ།
སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་མཁར་བབས་པའི་རྐྱེན་གྱིས་རྒྱུ་རྡོ་རྗེ་འཛིན་པ་ཡབ་ཡུམ་གྱི་ཕུང་ཁམས་སྐྱེ་མཆེད་ཡིག་འབྲུ་ལྔ་དང་བཅས་པ་རོ་གཅིག་ཏུ་འདྲེས་པས་འོད་དུ་ཞུ་བའོ། ། དེ་དག་གི་སྦྱང་གཞི་སྦྱོང་བྱེད་ངོ་སྤྲོད་ཚུལ་ནི། སྦྱང་གཞི་མ་དག་པའི་སེམས་སྣང་ཕ་མ་ཉལ་པོ་སྔར་བྱས་པ། མ་འོངས་པ་ན་བྱེད་པར་འགྱུར་བ་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་རྒྱུ་རྡོ་རྗེ་འཛིན་པ་ཡབ་ཡུམ་སྙོམ་པར་ཞུགས་པས་སྦྱོང་། སྦྱང་གཞི་རང་གིས་སྔར་བྱས་པ། མ་འོངས་པ་བྱེད་པར་འགྱུར་བའི་བར་དོའི་ལུས་ངག་ཡིད་གསུམ་སྲེད་ལེན་དང་བཅས་པ། སྦྱོང་བྱེད་ཀྱཻ་རྡོ་རྗེའི་སྐུ་གསུང་ཐུགས་ཐབས་ཤེས་ཀྱི་ངོ་བོ་ཡིག་འབྲུ་ལྔའི་རྣམ་པར་ཤར་བས་སྦྱོང་། སྦྱང་གཞི་རང་གི་བར་སྲིད་དང་ཕ་མའི་ཁུ་ཁྲག་འདྲེས་པ་སྦྱོང་བྱེད་ཡབ་ཡུམ་གྱི་ཕུང་ཁམས་སྐྱེ་མཆེད་དང་ཡིག་འབྲུ་ལྔ་རོ་གཅིག་ཏུ་འདྲེས་པ་འོད་དུ་ཞུ་བས་སྦྱོང་། གསུམ་པ་ནི། བདེ་སྟོང་གཉིས་སུ་མེད་པའི་ཡེ་ཤེས་ཀྱི་རང་བཞིན་ཐིག་ལེ་ཟླུམ་པོ་ཁ་དོག་སྔོ་སྐྱ་བདེ་བའི་ཆ་ཡབ་ཞུ་བ།
སྟོང་པའི་ཆ་ཡུམ་ཞུ་བ་དབྱིངས་ཡིན་ཏེ། རྗེ་བཙུན་རྩེ་མོས། ཡབ་ཞུ་ཡེ་ཤེས་ཡུམ་ཞུ་དབྱིངས། ། ཞེས་གསུངས་སོ། ། བཞི་པ་ནི། རང་ཉིད་བདེ་སྟོང་གཉིས་སུ་མེད་པའི་ཡེ་ཤེས་ཀྱི་ངོ་བོ་རྣམ་པ་ཐིག་ལེའི་རྣམ་པར་གནས་པ་ལ་ང་རྒྱལ་བཟུང་ནས་དེ་བྱིན་གྱིས་རློབ་བྱེད་ཀྱི་སྔགས་བརྗོད་དེ། སྔགས་དོན་ནི་ཨོཾ་ནི་མཆོག་སྟེར་བ། སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད། ཨ་ནུ་རཱ་ག་ཎ་ནི་རྗེས་སུ་ཆགས་པ། བཛྲ་རྡོ་རྗེ།
སྭ་བྷཱ་ཝ་ནི་རང་བཞིན། ཨཱཏྨ་ཀོ྅་ནི་བདག་ཉིད། ཧཾ་ནི་ང་ཞེས་པའོ། ། དེའི་སྦྱང་གཞི་ཕུང་པོ་ལྔའི་ཆོས་ཉིད་དུ་འཛིན་པ། ཡུལ་དྲུག་གི་ནང་ནས་ཆོས། དབང་པོ་དྲུག་གི་ནང་ནས་ཡིད་ཀྱི་དབང་པོ། རྣམ་ཤེས་དྲུག་གི་ནང་ནས་ཡིད་ཀྱི་རྣམ་པར་ཤེས་པ། རིགས་དྲུག་གི་ནང་ནས་རྡོ་རྗེ་སེམས་དཔའི་རིགས། ཁ་དོག་དྲུག་གི་ནང་ནས་ནག་པོ་ལ་སོགས་པའི་མ་དག་པའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་རྡོ་རྗེ་སེམས་དཔའི་ངོ་བོ་ཐིག་ལེར་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་བླངས་པ་ལ་བརྟེན་ནས་སྦྱངས་འབྲས་རིགས་དྲུག་པ་རྡོ་རྗེ་འཆང་ཆེན་པོའི་གོ་འཕང་ཐོབ་པའོ། ། ལྔ་པ་ནི།
དེ་ལྟར་གཉིས་སྣང་གི་རྟོག་པ་ཐམས་ཅད་བསྡུས་ནས་ལྷན་ཅིག་སྐྱེས་པའི་ཡེ་ཤེས་ཀྱི་ངང་ལ་མཉམ་པར་བཞག་པས་རྫོགས་རིམ་གྱི་སྨིན་བྱེད་དུ་འགྲོ་ལ། འབྲས་དུས་སུ་ཆོས་སྐུ་ཐོབ་པར་འགྱུར་བའི་དགོས་པ་ཡོད་དོ། ། བཞི་པ་ཞུ་བ་གླུས་བསྐུལ་ནས་འབྲས་བུ་རྡོ་རྗེ་འཛིན་པ་ཡབ་ཡུམ་བཞེངས་ཚུལ་ལ། རྗེ་བཙུན་རྩེ་མོས། དང་པོ་གཙོ་བོ་ཐིག་ལེ་ལ། ། བཞུགས་པ་ལྷ་མོ་བཞི་རྣམས་ཀྱིས། ། མགོན་མེད་པས་ནི་གཙོ་བོ་དང་། ། འཕྲད་པར་འདོད་པས་གླུ་ཡིས་བསྐུལ། ། ཞེས་གསུངས་པའི་དོན་ལ་ལྔ་སྟེ། གང་ལ་བསྐུལ་བ།
གང་གིས་བསྐུལ་བ། ཇི་ལྟར་བསྐུལ་བ། དེ་ལྟར་བསྐུལ་བའི་དགོས་པ། དེ་ལས་འབྲས་བུ་རྡོ་རྗེ་འཛིན་པ་ཡབ་ཡུམ་བཞེངས་པ་དངོས་སོ། ། དང་པོ་ནི། བདེ་སྟོང་གཉིས་སུ་མེད་པའི་ཡེ་ཤེས་ཀྱི་ངོ་བོ་རྣམ་པ་ཐིག་ལེའི་རྣམ་པར་གནས་པ་དེ་ལའོ། ། གཉིས་པ་ནི། རྩ་རྒྱུད་ལས། དེ་ནས་ལྷ་མོ་རྣམས་ཀྱིས་བསྐུལ། ། ཞེས་གསུངས་པ་དང་།
ལྷ་མོ་གང་གིས་བསྐུལ་བ་གསལ་བར་བཤད། རྒྱུད་རྡོ་རྗེ་གུར་ལས། མཚམས་ཀྱི་ལྷ་མོ་བསྐུལ་ནས་ནི། ། ཞེས་གསུངས། དེའི་རྒྱུ་མཚན་ཡང་འབྲས་དུས་སུ་སངས་རྒྱས་རྣམས་ཆོས་ཀྱི་སྐུ་ལས་མ་གཡོས་པར་གཟུགས་སྐུའི་རྣམ་པར་བཞེངས་ནས་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་འབད་མེད་ལྷུན་གྲུབ་ཏུ་འབྱུང་བ་ནི་ལམ་དུས་སུ་ཚད་མེད་བཞི་བསྒོམས་པ་ལ་བརྟེན་ནས་འབྱུང་བ་ཡིན་ལ། དེ་བཞིན་དུ་འདིར་ཚད་མེད་བཞི་དག་པའི་ངོ་བོ་མཚམས་ཀྱི་ལྷ་མོ་བཞི་ཡིན་པས་སོ། ། གསུམ་པ་ནི། རྩ་རྒྱུད་ལས། སྣ་ཚོགས་གླུ་ཡིས་མཆོད་པར་བྱ། ། ཞེས་གསུངས་པ་ལྟར་གླུས་མཆོད་པའི་ཚུལ་གྱིས་བསྐུལ་བ་ཡིན་ཏེ།
དེ་ཡང་ངོ་བོ་བདེ་ཆེན་གྱི་ཡེ་ཤེས་རྣམ་པ་གླུའི་གདངས་ཀྱི་རྣམ་པར་ཤར་བ་ཡིན་ལ། གླུའི་མཆོད་པར་འགྱུར་བའི་ཚུལ་ནི་ཐུགས་རྒྱུད་ལ་བདེ་ཆེན་གྱི་ཡེ་ཤེས་འབར་བའི་གྲོགས་སུ་འགྱུར་བས་སོ། ། གླུས་བསྐུལ་བའི་ཚུལ་ནི་རྩ་རྒྱུད་ལས་གསུངས་པ་ལྟར་ན། པུཀྐ་སིས་ཐུགས་རྗེ་ཆེན་པོའི་ཚུལ་གྱིས་དང་། ཤ་ཝ་རིས་གནད་ལ་བོར་བའི་ཚུལ་གྱིས་དང་། ཙཎྜ་ལིས་སྔོན་གྱི་ཐུགས་དམ་བསྐུལ་བའི་ཚུལ་གྱིས་དང་། གཡུང་མོས་ཐུགས་དགོངས་ཡོངས་སུ་མཁྱེན་པའི་ཚུལ་གྱིས་བསྐུལ་བའོ། ། བཞི་པ་ནི། མན་ངག་སྙེ་མའི་དགོངས་པ་གནས་སྐབས་སུ་གདུལ་བྱ་སྣོད་རུང་དུ་གྱུར་པ་མེད་ན་སངས་རྒྱས་རྣམས་ཆོས་སྐུ་དེ་བཞིན་ཉིད་ཁོ་ནའི་ངང་ལ་བཞུགས། ཡོད་པའི་ཚེ་སངས་རྒྱས་རྣམས་གཟུགས་སྐུའི་རྣམ་པར་བཞེངས་ནས་སེམས་ཅན་གྱི་དོན་མཛད་པ་དང་སྒོ་བསྟུན་ནས་གླུས་བསྐུལ་བས་འབྲས་བུ་རྡོ་རྗེ་འཛིན་པ་ཡབ་ཡུམ་དུ་བཞེངས་པར་བཞེད་དོ། །
དེ་ཡང་དོན་ལ་སངས་རྒྱས་རྣམས་ཀྱིས་འགྲོ་དོན་མཛད་པ་ལ་བསྐུལ་དགོས་པ་མ་ཡིན་ཏེ། སངས་རྒྱས་རྣམས་སེམས་ཅན་རྣམས་ལ་དུས་དྲུག་ཏུ་ཡེ་ཤེས་ཀྱི་གཟིགས་པ་ཐོགས་མེད་དུ་འཇུག་པའི་ཕྱིར། དེ་ཡང་གླུས་མ་བསྐུལ་བས་སངས་རྒྱས་རྣམས་བཞེངས་སུ་མི་བཏུབ་པ་དང་དེ་ལ་ཡི་ཆད་པ་ལ་སོགས་པ་མེད་ཀྱང་། འཇིག་རྟེན་ན་ཆེ་བར་གྲགས་པའི་སྤྱོད་པ་ལ་འཇིག་རྟེན་པ་རྣམས་མཆོག་ཏུ་འཛིན་པ་དང་། དེ་དང་སྒོ་བསྟུན་ནས་དེ་ལྟར་ཚུལ་བསྟན་པ་ཡིན་ནོ། ། དེ་དག་གི་སྦྱང་གཞི་མངལ་གྱི་གནས་སྐབས་སུ་སས་རྟེན། ཆུས་བསྡུད། མེས་སྨིན། རླུང་གིས་རྒྱས་པར་བྱེད་པ་ནི། སྦྱོང་བྱེད་འབྱུང་བཞི་རྣམ་པར་དག་པའི་ངོ་བོ་མཚམས་ཀྱི་ལྷ་མོ་བཞིའི་གླུས་བསྐུལ་བས་སྦྱོང་ངོ་། །
མངལ་གྱི་གནས་སྐབས་སུ་མེར་མེར་པོ་དང་། ནུར་ནུར་པོ་དང་། ཏར་ཏར་པོ་དང་། གོར་གོར་མོ་དང་། འཁྲང་གྱུར་པོ་རྣམས་ནི་སྦྱོང་བྱེད་ཐིག་ལེ་ལ་ས་བོན་དུ་གྱུར་པས་སྦྱོང་། མངལ་གྱི་གནས་སྐབས་སུ་ལུས་ཡོངས་སུ་རྫོགས་ནས་ཕྱིར་བཙས་པ་ནི་ས་བོན་ལས་འབྲས་བུ་རྡོ་རྗེ་འཛིན་པ་ཡབ་ཡུམ་ཞལ་ཕྱག་གི་རྣམ་པར་བཞེངས་པས་སྦྱོང་ངོ་། ། ལྔ་པ་ནི། རྩ་རྒྱུད་ལས། ཧཱུྃ་དང་ཨཾ་ནི་རྡོ་རྗེ་ཆེ། ། ཁུ་བའི་གཟུགས་ལས་བཞེངས་ནས་ནི། །
ཞབས་རྣམས་ས་ལ་རྡེབ་པ་དང་། ། ལྷ་དང་ལྷ་མིན་སྡིགས་པར་མཛད། ། ཅེས་གསུངས་པ་ལྟར་གླུས་བསྐུལ་བས་སྔོན་གྱི་ཐུགས་བསྐྱེད་སྨོན་ལམ་རྗེས་སུ་དྲན་པའི་ཚུལ་གྱིས་ཐིག་ལེ་ཆ་གཉིས་སུ་གྱུར། དེ་ལས་འབྲས་བུ་རྡོ་རྗེ་འཛིན་པ་ཡབ་ཡུམ་དུ་གྱུར་པའོ། ། ལྔ་པ་སྐུ་མདོག་དང་ཞལ་ཕྱག་གི་རྣམ་པ་གསལ་གདབ་པ་ལ་གསུམ་སྟེ། རྒྱུད་ལས་གསུངས་པའི་ཚུལ། གསུངས་པའི་དོན་སྒོམ་པ། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ལོ། ། དང་པོ་ནི། རྩ་རྒྱུད་ལས།
ཞལ་བརྒྱད་པ་ལ་ཞབས་བཞི་པ། ། ཕྱག་ནི་བཅུ་དྲུག་དག་གིས་བརྒྱན། ། ཞེས་དང་། རྩ་བའི་ཞལ་ནི་ནག་པོ་ཆེ། ། གཡས་པ་ལ་ནི་ཀུནྡ་མཚུངས། ། གཡོན་པ་དམར་ཞིང་ཆེར་འཇིགས་པ། ། སྤྱི་བོའི་ཞལ་ནི་གཙིགས་པ་ཅན། ། སྤྱན་ནི་ཉི་ཤུ་རྩ་བཞིས་ཆེ། ། ལྷག་མའི་ཞལ་ནི་བུང་བ་ལྟར། ། ཞེས་དང་།
གླང་པོ་རྟ་བོང་གླང་རྔ་མོང་། ། ཞེས་སོགས་དང་། སྒེག་ཅིང་དཔའ་བ་མི་སྡུག་པ། ། ཞེས་སོགས་གསུངས་པ་རྣམས་ཀྱིས་བསྟན་ཏོ། ། གཉིས་པ་གསུངས་པའི་དོན་སྒོམ་པ་ལ་གསུམ་སྟེ། སྐུ་མདོག་དང་ཞལ་ཕྱག་སོགས་གསལ་གདབ་པ། གར་གྱི་ཉམས་དགུ་གསལ་གདབ་པ། ཡུམ་གསལ་གདབ་པའོ། ། དང་པོ་ནི། རྩ་རྒྱུད་ལས།
ཧེ་ནི་སྙིང་རྗེ་ཆེན་པོ་སྟེ། ། བཛྲའང་ཤེས་རབ་བརྗོད་པར་བྱ། ། ཐབས་དང་ཤེས་རབ་བདག་ཉིད་རྒྱུད། ། ཅེས་གསུངས་པ་ལྟར་བདེ་སྟོང་དབྱེར་མེད་ཐབས་ཤེས་ཟུང་འཇུག་གི་བདག་ཉིད་ངེས་དོན་གྱི་ཀྱཻ་རྡོ་རྗེ་འབྲས་བུ་རྡོ་རྗེ་འཛིན་པ་ཡབ་ཡུམ་དུ་བཞེངས་པ་ནི་གཞི་ལམ་འབྲས་གསུམ་ཐབས་ཀྱི་མཚོན་དོན་གཞན་ལས་ཁྱད་པར་དུ་འཕགས་པ་ཡིན་ཏེ། དེ་ཡང་སྐུ་མདོག་སྔོན་པོ་ནི་ཆོས་ཀྱི་དབྱིངས་ལས་འགྱུར་བ་མེད་པ། ཞལ་བརྒྱད་ཀྱིས་རྣམ་པར་ཐར་པ་བརྒྱད་དག་པ། འདི་ལ་རྡོ་རྗེ་སྙིང་འགྲེལ་གྱི་ཡིག་སྣར་སྔོན་དྲག་པོ་དབང་ཕྱུག་གི་འཁོར་རྣམས་ལ་སའི་ཞལ་དང་། དེ་བཞིན་དུ་ཆུ་དང་། མེ་དང་། རླུང་དང་།
ནམ་མཁའ་དང་། ཉི་མ་དང་། ཟླ་བ་དང་། དྲག་པོའི་ཞལ་རྣམས་ཡོད་པས་དེ་དག་གི་ང་རྒྱལ་གཅོག་པ་དང་། འཇིག་རྟེན་ཆོས་བརྒྱད་ཀྱི་རྣམ་རྟོག་འཇོམས་པར་བཤད་དོ། ། རྩ་ཞལ་སྔོན་པོ་མདུན་དུ་གཟིགས་པ། དེའི་གཡས་གཡོན་དུ་ཆགས་པའི་ཞལ་གསུམ་གསུམ། དེ་ཡང་དབྱིངས་རང་བཞིན་གྱིས་དག་ཅིང་། སྤང་བྱ་གློ་བུར་གྱི་དྲི་མ་དང་བྲལ་བས་གཡས་ཞལ་དང་པོ་དཀར་པོ། ཐུགས་རྗེ་ཆེན་པོས་སེམས་ཅན་གྱི་དོན་ལ་རྗེས་སུ་ཆགས་པས་གཡོན་ཞལ་དམར་པོ།
ཆོས་ཀྱི་དབྱིངས་ལས་མི་འགྱུར་བས་ཞལ་ལྷག་མ་རྣམས་བུང་བ་ལྟར་ནག་པ། ཐབས་ཤེས་གཉིས་སུ་མེད་པས་སྟེང་ཞལ་དུད་ཁ་མགྲིན་པ་དང་བཅས་པ་མདུན་དུ་གཟིགས་པ། ཁམས་གསུམ་ལ་གཟིགས་ཤིང་དུས་གསུམ་མཁྱེན་པས་ཞལ་རེ་རེ་ལ་སྤྱན་གསུམ་གསུམ་དང་ལྡན་པའི་སྤྱན་དབུས་མའི་གཡོན་གྱེན་དུ་ལངས་པའོ། ། སངས་རྒྱས་ཀྱི་ཡོན་ཏན་གོང་དུ་བྱས་པ་ནི་དབུ་སྐྲ་དམར་སེར་གྱེན་དུ་བརྫེས་པ། བདུད་བཞི་འཇོམས་པ་ལ་དཔའ་བས་མཆེ་བའི་མྱུ་གུ་བཞི་གཙིགས་པའོ། ། ཕྱག་གི་གྱེས་ཚུལ་ལ་ཁ་ཅིག་སྟེང་འོག་ཏུ་རིམ་བཞིན་བརྩེགས་པར་འདོད་པ་ནི་རྩིབ་མའི་ལོགས་ལ་ཕྱག་སྐྱེས་པའི་སྐྱོན་ཡོད་དོ། ། ཁ་ཅིག་ཕྲག་པ་དང་འབྲེལ་བའི་དཔུང་པ་གཉིས། དེ་རེ་རེ་ལ་ཕྱག་གཉིས་གཉིས་ཡོད་པར་འདོད་པ་ནི་དུས་འཁོར་གྱི་ཐུན་མོང་མ་ཡིན་པའི་བརྡ་ཆད་ཡིན་པས་འདིར་འབྲེལ་ཅུང་ཟད་ཀྱང་མེད་དོ། ། དེས་ན་རང་ལུགས་ནི་ཁ་ཆེ་རིན་ཆེན་རྡོ་རྗེས། ཕྱག་བཞི་པ་ལ་དཔུང་པ་བཞི། །
ཞེས་གསུངས་པ་ལྟར་མགྲིན་པ་དང་འབྲེལ་བའི་སོག་པ་བཅུ་དྲུག དེ་དང་འབྲེལ་བའི་ཕྱག་ཡོངས་སུ་རྫོགས་པ་བཅུ་དྲུག་སྟེ་རིམ་པ་བཞིན་དུ་མདུན་རྒྱབ་ཏུ་གཤིབས་ནས་ཡོད་པར་འདོད། ཕྱག་བཅུ་དྲུག་ནི་སྟོང་ཉིད་བཅུ་དྲུག དེས་བཟུང་བའི་ཐོད་པ་བཅུ་དྲུག་གི་མཚོན་དོན་ཤེས་རབ་དང་སྦྱར་ན་སྟོང་ཉིད་མི་རྟོག་པའི་ཡེ་ཤེས་ཏེ། ཡུལ་དང་ཡུལ་ཅན་ཟུང་དུ་འཇུག་པའོ། ། ཐབས་དང་སྦྱར་ན་དམིགས་མེད་ཀྱི་སྙིང་རྗེ་བཅུ་དྲུག་མཚོན་པས་ཐབས་ཤེས་ཟུང་དུ་འཇུག་པའོ། ། གཡས་པའི་ཕྱག་རྣམས་ཀྱིས་བཟུང་བའི་ཐོད་པའི་ནང་གི་སྲོག་ཆགས་བརྒྱད་ནི། རྡོ་རྗེ་གུར་ལས། གློ་དང་དབུགས་དང་དེ་བཞིན་སྨྱོ། ། ཁོང་སྐམ་མཛེ་དང་བིར་ཙི་ཀ །
མཆིན་པ་མཚེར་པའི་ནད་རྣམས་ལ། ། གླང་པོ་ལ་སོགས་རིམ་ཤེས་བྱ། ། ཞེས་གསུངས་པ་ལྟར་ནད་བརྒྱད་དག་པ་མཚོན། སྔོན་བྱུང་ལ་སྦྱར་ན་བཅོམ་ལྡན་འདས་ཀྱི་ཕྱག་གཡས་ཀྱི་ཕྱག་མཚན་རྣམས་ལས་འོད་ཟེར་འཕྲོས་པས་སེམས་ཅན་ཐམས་ཅད་ཀྱི་ནད་ཞི་བར་བྱས་པ་ཡིན་པས་རྗེས་འཇུག་རྣམས་ཀྱིས་དེ་ལྟར་དུ་ཉམས་སུ་ལེན་དགོས། སྲོག་ཆགས་རྣམས་ཁ་ནང་དུ་ལྟ་བ་ནི་སེམས་ཅན་རྣམས་ཀྱི་ནད་རང་ཉིད་ལ་ལེན་པ་མཚོན། ཐོད་པའི་ནང་དུ་ཆུད་པ་ནི་དེ་ལྟར་བསྡུས་པ་དེ་བདེ་ཆེན་གྱི་ཡེ་ཤེས་སུ་བསྒྱུར་བ་མཚོན། གཡོན་པའི་ཕྱག་བརྒྱད་ཀྱིས་བཟུང་བའི་ཐོད་པའི་ནང་གི་ལྷ་བརྒྱད་ནི། གསང་འདུས་ཀྱི་འགྲེལ་པ་སྒྲོན་གསལ་ལས། སྐུའི་དབང་ཕྱུག་གསུང་གི་དབང་ཕྱུག་དང་། ། དེ་བཞིན་དུ་ནི་ཐུགས་ཀྱི་དབང་ཕྱུག་དང་། །
རྫུ་འཕྲུལ་ཀུན་ཏུ་འགྲོ་བའི་དབང་ཕྱུག་དང་། ། ཅི་འདོད་ཕྲིན་ལས་ཡོན་ཏན་བརྒྱད་པ་འོ། ། ཞེས་གསུངས་པས་དབང་ཕྱུག་གི་དོན་བརྒྱད་མཚོན། སྔོན་བྱུང་ལ་སྦྱར་ན་བཅོམ་ལྡན་འདས་ཀྱི་གཡོན་པའི་ཕྱག་མཚན་ལ་འོད་ཟེར་འཕྲོས་པས་སེམས་ཅན་ཐམས་ཅད་ལ་འཇིག་རྟེན་དང་འཇིག་རྟེན་ལས་འདས་པའི་དགོས་པ་བསྒྲུབས་པ་ཡིན་པས་རྗེས་འཇུག་རྣམས་ཀྱང་དེ་ལྟར་དུ་ཉམས་སུ་ལེན་དགོས། སེམས་ཅན་རྣམས་ལ་དབང་ཕྱུག་གི་དོན་སྩོལ་བས་ཕྱག་གཡས་མཆོག་སྦྱིན། གཡོན་སྐྱབས་སྦྱིན་མཛད་པའོ། ། ཡེ་ཤེས་ལྔ་ཡོངས་སུ་རྫོགས་པས་མི་མགོ་སྐམ་པོ་ལྔའི་དབུ་རྒྱན། ཨ་ལི་ཀ་ལི་ལྔ་བཅུ་དབྱིངས་སུ་དག་པས་ཤེས་རབ་ཀྱི་རང་བཞིན་མི་མགོ་རློན་པ་ལྔ་བཅུའི་དོ་ཤལ་བྱས་པ། ཕར་ཕྱིན་དྲུག་དག་པས་རུས་པའི་རྒྱན་དྲུག་གིས་བརྒྱན་པ། བསྡུ་བའི་དངོས་པོ་བཞི་མཚོན་པས་ཞབས་བཞི་པ།
དེའི་བཞུགས་ཚུལ་ལ་ཁ་ཅིག་མདུན་མ་གཉིས་གཡས་བརྐྱངས་ཤིང་གཡོན་བསྐུམས་པ་རྒྱབ་མ་གཉིས་གཡས་བསྐུམས་གཡོན་བསྐྱངས་ཏེ་བཞི་ཀ་གདན་ལ་རེག་པར་འདོད། ཁ་ཅིག་མདུན་མ་གཉིས་གཡས་བརྐྱངས་གཡོན་བསྐུམས་པའི་གར་སྟབས་ཀྱིས་བཞུགས་པར་འདོད། ཁ་ཅིག་མདུན་མ་གཉིས་གཡས་བརྐྱངས་གཡོན་བསྐུམས། རྒྱབ་མ་གཉིས་གར་སྟབས་ཀྱིས་བཞུགས་པར་འདོད། འདིར་རང་ལུགས་ནི་དཔྱི་གཉིས་ལ་ཞབས་གཉིས་གཉིས་མདུན་རྒྱབ་ཏུ་ཡོད་པའི་གཡས་གཉིས་བརྐྱངས་པའི་བརླ་ལ་གཡོན་གཉིས་བསྐུམས་པའི་སོར་མོ་གཏད་པའི་གར་སྟབས་ཀྱིས་བཞུགས་པར་བཞེད་དོ། ། རྩ་རྒྱུད་འབྲོ་འགྱུར་ལས། ཉི་མར་བཞུགས་ཤིང་རོལ་མོར་བཅས། ། ཞེས་གསུངས་པ་དང་། དཔང་འགྱུར་ལས། ཉི་མར་བཞུགས་ཤིང་གར་སྟབས་ལྡན། །
ཞེས་གསུངས་པས་ཐུན་མོང་མ་ཡིན་པའི་དོན་ཡིན་ནོ། ། གཉིས་པ་གར་གྱི་ཉམས་དགུ་གསལ་གདབ་པ་ལ་གསུམ་སྟེ། སྐུའི་ཉམས། གསུང་གི་ཉམས། ཐུགས་ཀྱི་ཉམས་སོ། ། དང་པོ་ནི། སྒེག་ཅིང་དཔའ་བ་མི་སྡུག་པ། ། ཞེས་གསུངས་པ་ལ་སྒེག་པ་ནི་སྐུ་ལ་མཚན་དཔེས་སྤྲས་ཤིང་ལྟ་བས་ཆོག་མི་ཤེས་པས་གདུལ་བྱ་འདོད་ཆགས་ཅན་འདུལ་བར་བྱེད། དཔའ་བ་ནི་བདུད་བཞི་བརྩེགས་པའི་སྟེང་དུ་སྐུ་བརྗིད་ཅིང་ཆེ་བས་གདུལ་བྱ་ཞེ་སྡང་ཅན་འདུལ་བར་བྱེད། མི་སྡུག་པ་ནི་ཞལ་མཆེ་བ་བཞི་གཙིགས་ཤིང་ཁྲོ་གཉེར་བསྡུས་པ་ལ་སོགས་པའི་རྣམ་འགྱུར་དུ་མས་གཏི་མུག་འདུལ་བར་བྱེད།
གཉིས་པ་གསུང་གི་ཉམས་ནི། དགོད་ཅིང་དྲག་ཤུལ་འཇིགས་སུ་རུང་། ། ཞེས་གསུངས་པས། དགོད་པ་ནི་རབ་ཏུ་དགྱེས་པ་ཆགས་པའི་བཞད་སྒྲས་འདོད་ཆགས་ཅན་འདུལ་བར་བྱེད། དྲག་ཤུལ་ནི་རབ་ཏུ་གཏུམ་པའི་ཧཱུྃ་ཕཊ྄་ལ་སོགས་པའི་དྲག་ཤུལ་གྱི་ང་རོས་ཞེ་སྡང་ཅན་འདུལ་བར་བྱེད། འཇིགས་སུ་རུང་བ་ནི་བདག་ཏུ་འཛིན་པ་འཇིག་པའི་ཕྱིར་གྲག་སྟོང་སྐྱེ་བ་མེད་པའི་སྔགས་ཀྱི་ང་རོས་གཏི་མུག་ཅན་འདུལ་བར་བྱེད་དོ། ། གསུམ་པ་ཐུགས་ཀྱི་ཉམས་ནི། སྙིང་རྗེ་རྔམ་དང་ཞི་བ་སྟེ། ། ཞེས་གསུངས་པས་སྙིང་རྗེ་ནི་སེམས་ཅན་རྣམས་རྗེས་སུ་འཛིན་པར་བཞེད་པས་ཐུགས་བརྩེ་བ་ཆེན་པོས་འདོད་ཆགས་ཅན་འདུལ་བར་བྱེད། རྔམ་པ་ནི་བྱམས་པ་ཆེན་པོས་ཐུགས་ཁྲོས་ཤིང་ཞེ་སྡང་ཅན་འདུལ་བར་བྱེད།
ཞི་བ་ནི་རིག་སྟོང་དབྱེར་མེད་ཀྱི་ངང་ནས་ལོག་ལྟ་དང་ལྡན་པའི་གཏི་མུག་ཅན་འདུལ་བར་བྱེད་དོ། ། གསུམ་པ་ཡུམ་གསལ་གདབ་པ་ནི་རྡོ་རྗེ་ནི་སྟོང་པ། བདག་མེད་མ་ནི་ཆོས་དང་གང་ཟག་གི་བདག་གིས་སྟོང་པས་ན་བདག་མེད་མ་སྟེ་དེའི་ཕྱག་མཚན་གསལ་འདེབས་པ་ནི་མངོན་རྟོགས་ཀྱི་དཀྱུས་བཞིན་ནོ། ། མཚོན་དོན་ནི་གོང་གི་ལྷ་མོ་བརྒྱད་ཀྱི་བཤད་པ་དང་མཚུངས་སོ། ། སྦྱང་གཞི་སྦྱོང་བྱེད་སྦྱོར་ཚུལ་ནི་ཆོས་རྗེ་ས་པཎ་གྱིས། ལྷ་ཡི་སྐུ་མདོག་སྦྱང་གཞི་དང་། ། སྦྱོང་བྱེད་འཕྲོད་པའི་རྟེན་འབྲེལ་ཡོད། ། ཞེས་གསུངས་པ་ལྟར་སྦྱང་གཞི་སྦྱོང་བྱེད་ལེགས་པར་ངོ་སྤྲད་པའི་ཚུལ་གྱིས་ཉམས་སུ་ལེན་པ་ཡིན་ལ། དེ་ཡང་སྦྱོང་བྱེད་ཞལ་བརྒྱད་ཀྱིས་སྦྱང་གཞི་རྣམ་ཤེས་ཚོགས་བརྒྱད་སྦྱོང་། ཕྱག་བཅུ་དྲུག་གིས་འཕོ་བ་བཅུ་དྲུག་གམ།
སྐྱེ་མཆེད་བཅུ་གཉིས་སྐྱེ་རྒ་ན་འཆི་དང་བཅས་པ་བཅུ་དྲུག་སྦྱོང་། སྤྱན་ཉི་ཤུ་རྩ་བཞིས་ནི་དབང་པོ་ཉེར་གཉིས་གསལ་སྟོང་དང་བཅས་པ་སྦྱོང་། ཞབས་བཞིས་ནི་སྐྱེ་གནས་བཞི་སྦྱོང་། ཞལ་གྱི་མཆེ་བ་ཟླ་བ་ཕྱེད་པས་བདག་ཏུ་འཛིན་པ་སྦྱོང་། མི་མགོ་རློན་པ་ལྔ་བཅུའི་དོ་ཤལ་ནི་ཉེར་ལེན་གྱི་ཕུང་པོ་ལྔ་ལ་བརྟེན་ནས་སྡུག་བསྔལ་གྱི་ཕྲེང་བ་འཁོར་མར་འབྱུང་བ་སྦྱོང་། མདོར་ན་སྦྱང་གཞི་འཁོར་བ་སྦྱོང་བྱེད་མྱ་ངན་ལས་འདས་པ་སྟེ་དབྱེར་མེད་དུ་ཉམས་སུ་ལེན་པ་དང་། རྣམ་འགྱུར་ལ་སོགས་པ་དུག་གསུམ་སྦྱོང་ཚུལ་ཡང་གོང་དུ་བཤད་པ་ལྟར་སྐབས་འདིར་ཡང་སྦྱར་ཏེ་ཤེས་པར་བྱའོ། ། གཉིས་པ་སེམས་དཔའ་གསུམ་བརྩེགས་སྒོམ་ཚུལ་ནི། རྡོ་རྗེ་གུར་ལས། ཐམས་ཅད་ཀྱི་ནི་སྔགས་འདི་ཡིས། །
སྙིང་ཁར་ཡེ་ཤེས་གནས་སུ་འགོད། ། ཅེས་དང་། ཉི་མའི་དཀྱིལ་འཁོར་དབུས་སུ་ནི། ། སེམས་ཀྱི་རྣམ་པར་བསྒོམ་པར་བྱ། ། ཞེས་གསུངས་པའི་དོན་ལ་རྒྱས་འབྲིང་བསྡུས་གསུམ་དུ་ཡོད་པ་ལས། དང་པོ་རྒྱས་པ་ནི། རང་དམ་ཚིག་སེམས་དཔའི་ཐུགས་ཀར་རང་རང་གི་ས་བོན་ལས་ཕྱག་མཚན་ས་བོན་དང་བཅས་པ་ཡོངས་སུ་གྱུར་པ་ལས་རང་འདྲའི་ཡེ་ཤེས་སེམས་དཔའ། དེའི་ཐུགས་གར་ས་བོན་གྱིས་མཚན་པ་ཏིང་ངེ་འཛིན་སེམས་དཔའ། འབྲིང་པོ་ནི། ས་བོན་ལས་འབྱུང་བའི་ཕྱག་མཚན་ཡེ་ཤེས་སེམས་དཔའ།
དེ་ལ་མཚན་པའི་ས་བོན་ཏིང་ངེ་འཛིན་སེམས་དཔའ་སྟེ་འདི་གཉིས་རྗེ་བཙུན་ཆེན་པོའི་ཡུམ་གྱི་སྒྲུབ་ཐབས་སུ་གསུངས་སོ། ། བསྡུས་པ་ནི། རང་དམ་ཚིག་སེམས་དཔའི་ཐུགས་ཀར་རང་རང་གི་ས་བོན་ཡེ་ཤེས་སེམས་དཔའ། དེའི་སྟེང་གི་ཐིག་ལེ་ཏིང་ངེ་འཛིན་སེམས་དཔའ་སྟེ་དེ་ལྟར་གསུམ་ལས་འདིར་ཕྱི་མ་ཉིད་ཡིན་ནོ། ། དེའི་སྦྱང་གཞི་ཐ་མལ་པའི་ལུས་ངག་ཡིད་གསུམ། སྦྱོང་བྱེད་སྐུ་གསུམ་གྱི་ངོ་བོ་སེམས་དཔའ་གསུམ་བརྩེགས་ཀྱི་རྣམ་པར་བསྒྱུར་ནས་སྦྱོང་ངོ་། ། གསུམ་པ་སྣོད་བཅུད་སྦྱོང་བ་ནི། རྡོ་རྗེ་གུར་ལས། སྤྲོ་བ་དང་ནི་སྡུ་བ་ལས། ། དཀྱིལ་འཁོར་ཐམས་ཅད་འབྱུང་བའི་གནས། །
ཞེས་དང་། སློབ་དཔོན་རྩེ་མོས། དེ་ཡང་ལྷ་དགུའི་ཐུགས་ཁ་ནས། ། རང་རང་ས་བོན་ལས་འོད་འཕྲོས། ། ཞེས་གསུངས་པ་ལྟར་གཙོ་འཁོར་རྣམས་ཀྱི་རང་རང་གི་ཐུགས་ཀའི་ས་བོན་ལས་འོད་ཟེར་ཁ་དོག་སྣ་ལྔའི་རྣམ་པར་རླུང་འགྱུས་ནས། ཕྱིར་རྒྱུ་བ་དང་ལྷན་ཅིག་སྣ་བུག་གཡས་ནས་འཕྲོས་པ་སྣོད་བཅུད་ལ་ཕོག་པས་སྣོད་གཞལ་ཡས་ཁང་དང་། བཅུད་ལྷ་དགུར་གྱུར་ནས་རླུང་ནང་དུ་འཇུག་པ་དང་ལྷན་ཅིག་ཏུ་འོད་ཟེར་རྣམས་སྣ་བུག་གཡོན་ནས་ཞུགས་རང་རང་གི་ས་བོན་ལ་ཐིམ་པར་བསམ། སྦྱོང་བྱེད་འདིས་སྦྱང་གཞི་མ་དག་པའི་སྣོད་བཅུད་ཐམས་ཅད་སྦྱོང་བ་ཡིན་ནོ། ། བཞི་པ་མིག་སོགས་བྱིན་གྱིས་བརླབས་པ་ནི། རྩ་རྒྱུད་ལས།
མིག་ཏུ་གཏི་མུག་རྡོ་རྗེ་མ། ། ཞེས་པ་ནས། ལུས་ལ་ཕྲག་དོག་རྡོ་རྗེ་མ། ། ཞེས་པའི་བར་དང་། རྡོ་རྗེ་གུར་ལས། མིག་ལ་སོགས་པར་གཏི་མུག་སོགས། ། རྡོ་རྗེ་གསུམ་ནི་གནས་སུ་འགོད། ། ཅེས་དང་། ཡང་དེ་ཉིད་ལས། གཏི་མུག་རྡོ་རྗེ་མིག་ལ་འགོད། །
ཅེས་པ་ནས། གནས་གསུམ་དུ་ནི་གནས་པར་སྒོམ། ། ཞེས་པའི་བར་གསུངས་པའི་དོན་ལ་ལྔ་སྟེ། གང་ལ་དགོད་པའི་གཞི། གང་དགོད་པའི་གྲངས། ཇི་ལྟར་དགོད་པའི་ཚུལ། དེ་ལྟར་དགོད་པའི་དགོས་པ། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ལོ། ། དང་པོ་ནི། སློབ་དཔོན་ཤཱནྟི་པས་ཡབ་ཡུམ་ཙམ་ལ་དགོད་པར་བཞེད།
གྲུབ་ཆེན་ཌོམྦྷི་པ་དང་། དཔལ་མཆོག་ཌོམྦྷི་པ་དམ་ཚིག་སེམས་དཔའ་དང་ཡེ་ཤེས་སེམས་དཔའ་དབྱེར་མེད་ཀྱི་དཀྱིལ་འཁོར་ལ་དགོད་པར་བཞེད། གྲུབ་ཆེན་མཚོ་སྐྱེས་ཀྱིས་ཡན་ལག་བཞི་རྫོགས་ཀྱི་བསྒྲུབ་པའི་དཀྱིལ་འཁོར་ལ་དགོད་པར་བཤད་ཀྱང་། འདིར་དམ་ཚིག་པ་ལྷ་དགུ་ལ་འགོད། དེ་ཡང་གཙོ་བོའི་རྩ་ཞལ་གྱི་སྤྱན་གཡས་གཡོན་ལ་སོགས་པ་དབང་པོ་དྲུག་གི་སྒོ་དང་གནས་གསུམ་དུ་འགོད་པར་བཞེད་དོ། ། གཉིས་པ་ནི། ཤཱནྟི་པས་ལྷ་ཉི་ཤུ་རྩ་བཞི་བསྒོམ་པར་བཞེད། དཔལ་མཆོག་ཌོམྦྷི་པས་ཉེར་གཅིག་སྒོམ་པར་བཞེད་པ་ལ་སོགས་པ་ཡོད་ཀྱང་འདིར་སྐྱེ་མཆེད་དྲུག་གི་ལྷ་མོ་དང་། རྡོ་རྗེ་གསུམ་སྟེ་དགུ་སྒོམ་པར་བཞེད་དོ། ། གསུམ་པ་ནི།
ཁ་ཅིག་རྡོ་རྗེ་ཆོ་ག་གསུམ་ལས་བསྐྱེད་པ་དང་། ཁ་ཅིག་ཨཱ་ལི་བཅོ་ལྔས་བསྐྱེད་པ་སོགས་ཡོད་ཀྱང་འདིར་གཤིན་རྗེ་གདོང་དྲུག་ལས། མིག་སོགས་བྱིན་གྱིས་བརླབ་པ་ལ། ། གཏི་མུག་རྡོ་རྗེ་མ་ལས་བསྲུང་། ། དབང་སྦུབས་སྟོང་པར་བྱས་ནས་ནི། ། སྙིང་པོའི་མིང་གི་ཡི་གེ་ལས། ། ཞེས་གསུངས་པ་ལྟར། དབང་སྦུབས་རྣམས་སྟོང་པར་སྦྱངས་ནས་རང་རང་གི་མིང་ཡིག་ཐིག་ལེས་བརྒྱན་པ་ལས་བསྐྱེད་པར་བཞེད་དོ། ། བཞི་པ་ནི། རྗེ་བཙུན་རྩེ་མོས།
དེ་ལྟར་གོ་ཆ་བཀོད་པ་ཡི། ། དགོས་པ་རྣམ་པ་གསུམ་ཡིན་ཏེ། ། ཐ་མལ་རྣམ་རྟོག་བློ་བཟློག་དང་། ། མངོན་ཤེས་ལྔ་ནི་འཆར་བ་དང་། ། བར་ཆད་བགེགས་ལས་བསྲུང་ཕྱིར་རོ། ། ཞེས་པ་རྣམ་པ་གསུམ་གསུངས་པའི་དགོས་པ་དང་པོ་ནི། རྡོ་རྗེ་གུར་ལས། གཏི་མུག་རྡོ་རྗེ་རབ་སྦྱོར་བས། ། མིག་གི་རྣམ་པར་ཤེས་པ་སྦྱོང་། ། ཞེས་པ་དང་།
དགོས་པ་གཉིས་པ་ནི། དེ་ཉིད་ལས། གཏི་མུག་རྡོ་རྗེའི་སྦྱོར་བ་ལས། ། རྡོ་རྗེའི་མིག་ནི་ཐོབ་པར་འགྱུར། ། ཞེས་གསུངས། དགོས་པ་གསུམ་པ་ནི། རྩ་རྒྱུད་ལས། འདི་ནི་གོ་ཆ་སེམས་དཔའ་ཆེ། ། ཞེས་གསུངས་པ་ལྟར་རོ། ། ལྔ་པ་སྦྱོང་བྱེད་དེ་རྣམས་ཀྱིས་སྦྱང་གཞི་མ་དག་པའི་སྐྱེ་མཆེད་དྲུག་དང་།
གནས་གསུམ་དུ་འཛིན་པའི་རྟོག་པ་བག་ཆགས་དང་བཅས་པ་ཐམས་ཅད་སྦྱོང་ངོ་། ། ལྔ་པ་ཡེ་ཤེས་པ་བཞུགས་པ་ནི། རྡོ་རྗེ་གུར་ལས། དམ་ཚིག་འཁོར་ལོ་འབར་ཆེན་དེར། ། ཡེ་ཤེས་འཁོར་ལོ་མྱུར་གཞུག་བྱ། ། ཞེས་པས་བསྟན། དེའི་དོན་ལ་ལྔ་སྟེ་ཡེ་ཤེས་པ་སྤྱན་འདྲེན་པ། དེ་ལ་མཆོད་བསྟོད་བྱ་བ། དགུག་གཞུག་བྱ་བ། དེའི་དགོས་པ།
སྦྱང་གཞི་སྦྱོང་བྱེད་ངོ་སྤྲོད་ཚུལ་ལོ། ། དང་པོ་ལ་གང་གིས་སྤྱན་འདྲེན་པ། གང་ནས་སྤྱན་འདྲེན་པ། གང་སྤྱན་འདྲེན་པ་དང་གསུམ་ལས། དང་པོ་ནི། ཏིང་ངེ་འཛིན། སྔགས་དང་། ཕྱག་རྒྱ་གསུམ་གྱིས་ཏེ་གོང་དུ་ཚོགས་ཞིང་གི་སྐབས་སུ་རྒྱས་པར་བཤད་ཟིན་ཏོ། ། གཉིས་པ་ནི། རང་བཞིན་གྱི་གནས་ནས་སྤྱན་འདྲེན་ཏེ་དེའི་ངོས་འཛིན་ཡང་ཚོགས་ཞིང་གི་སྐབས་སུ་བཤད་ཟིན་ཏོ། །
གསུམ་པ་ལ་གསུམ་སྟེ། གཞན་རྒྱུད་ལ་གྲུབ་ཟིན་པའི་ཡེ་ཤེས་པ་སྤྱན་འདྲེན་པ་དང་། རང་རྒྱུད་ལ་འབྱུང་འགྱུར་གྱི་ཡེ་ཤེས་པ་སྤྱན་འདྲེན་པ་གཉིས་ལས་འདིར་དང་པོ་ལྟར་བཞེད་དེ། སློབ་དཔོན་རྡོ་རྗེ་དྲིལ་བུ་པས། འོད་ཟེར་འཕྲོས་ནས་མངོན་གྲུབ་པས། བསྐུལ་ནས་ཕྱག་འཚལ་རང་ལུས་གཞུག ། ཞེས་དང་། མངོན་གྲུབ་པ་ནི་སྤྱན་དྲངས་ནས། ། ཞེས་གསུངས་པའི་ཕྱིར། དེ་ལ་ཡང་།
ནམ་མཁའ་གང་བ་སྤྱན་དྲངས་ནས། ། ཞེས་གསུངས་པ་ལྟར། ནམ་མཁའ་གང་བའི་ཡེ་ཤེས་པ་སྤྱན་འདྲེན་པ་དང་། རང་འདྲའི་ཡེ་ཤེས་པ་སྤྱན་འདྲེན་པ་གཉིས་ལས་འདིར་ཕྱི་མ་ལྟར་བཞེད་དེ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱཻ་རྡོ་རྗེ་ལྷ་དགུའི་རྟེན་དང་བརྟེན་པར་བཅས་པའི་དཀྱིལ་འཁོར་གྱི་རྣམ་པར་སྤྱན་འདྲེན་པ་ཡིན་ནོ། ། གཉིས་པ་དེ་ལ་མཆོད་བསྟོད་བྱ་བ་ལ་གཉིས་ཏེ་མཆོད་པ་འབུལ་བ་དང་། བསྟོད་པ་བྱ་བའོ། ། དང་པོ་ནི། དཀར་མོ་རི་དྭགས་སོགས་ཀྱིས་མཆོད་དེ་གོང་དུ་བཤད་ཟིན་ཏོ། ། གཉིས་པ་ནི། ཁྱོད་ནི་རྣལ་འབྱོར་མ་སོགས་ཡན་ལག་བདུན་ལྡན་གྱིས་བསྟོད་དེ་འོག་ནས་རྒྱས་པར་འཆད་དོ། །
གསུམ་པ་དགུག་གཞུག་བྱ་བ་ནི། རྡོ་རྗེ་གུར་ལས། ལྕགས་ཀྱུ་ཉིད་ཀྱིས་དགུག་བྱ་ཞིང་། ། ཞགས་པ་ཉིད་ཀྱིས་གཞུག་པར་བྱ། ། ལྕགས་སྒྲོག་དག་གིས་ཞབས་དག་བཅིངས། ། དྲིལ་བུ་དཀྲོལ་བས་དབང་དུ་བྱ། ། ཞེས་པ་དང་། སྒྲུབ་ཐབས་རིན་ཆེན་འབར་བ་ལས། གཽ་རཱི་ལ་སོགས་ལྷ་མོ་བཞིས། ། དགུག་གཞུག་བཅིངས་དང་དགོས་པ་བསྐྱེད། །
ཅེས་གསུངས་པ་ལྟར་དེ་ལ་གསུམ་སྟེ། ཏིང་ངེ་འཛིན། སྔགས་དང་། ཕྱག་རྒྱའོ། ། དང་པོ་ནི། རང་གི་ཐུགས་ཀའི་ས་བོན་ལས་འོད་ཟེར་ཁ་དོག་སྣ་ལྔའི་སྣ་ལས་ལྷ་མོ་གཽ་རཱི་ནག་མོ་ལྕགས་ཀྱུ་ཐོགས་པ་འཕྲོས་པས་ལྷ་རྣམས་ཀྱི་ཐུགས་ཀར་རེག་པའི་སྐད་ཅིག་གིས་ཡེ་ཤེས་པ་རྣམས་སྲུང་འཁོར་གྱི་ནང་དུ་སྤྱན་དྲངས་པར་བསམ་མོ། ། ལྷ་མོ་ཙཽ་རཱི་དམར་མོ་ཞགས་པ་ཐོགས་པ་སྤྲོས་པས་ལྷ་རྣམས་ཀྱི་མགྲིན་པར་རེག་པའི་ཡེ་ཤེས་པ་རྣམས་དམ་ཚིག་པའི་སྨིན་མཚམས་སུ་ཐིམ་པར་བསམ། ལྷ་མོ་བཻཏྟ་ལཱི་སེར་མོ་ལྕགས་སྒྲོག་ཐོགས་པ་སྤྲོས་པས་ལྷ་རྣམས་ཀྱི་ཞབས་ལ་རེག་པའི་ཡེ་ཤེས་པ་དམ་ཚིག་པ་དང་དབྱེར་མེད་རོ་གཅིག་ཏུ་འདྲེས་པར་བསམ། ལྷ་མོ་གྷསྨ་རཱི་ལྗང་ཁུ་དྲིལ་བུ་ཐོགས་པ་སྤྲོས་པའི་དྲིལ་བུ་ཁྲོལ་བའི་སྒྲས་དམ་ཚིག་པ་དང་ཡེ་ཤེས་པ་གཉིས། བྱང་ཆུབ་མ་ཐོབ་བར་དུ་མི་འབྲལ་བར་གནས་པར་བསམ་མོ། །
གཉིས་པ་སྔགས་ནི། རྡོ་རྗེ་གུར་ལས་གསུངས་པའི་གཽ་རཱི་ཨ་ཀརྵ་ཡ་ཛཿལ་སོགས་པའོ། ། གསུམ་པ་ཕྱག་རྒྱ་ནི། ཡོ་ག་དེ་ཉིད་འདུས་པ་དང་། རྡོ་རྗེ་གདན་བཞི་ནས་བཤད་པ་གཉིས་ལས་འདིར་དང་པོ་ཉིད་ཕྱག་ལེན་ལ་མཛད་དོ། ། བཞི་པ་དགོས་པ་ནི། དགོངས་པ་ལུང་སྟོན་པའི་རྒྱུད་ལས། གསེར་འགྱུར་རྩི་ཡི་དངོས་པོ་ཡིས། ། ལྕགས་ནི་གསེར་དུ་བྱེད་པ་ལྟར། ། ཡེ་ཤེས་སེམས་དཔའ་བཅུག་པ་ཡིས། །
མིའི་ལུས་ལ་སངས་རྒྱས་བྱེད། ། ཅེས་གསུངས་པ་ལྟར་རོ། ། ལྔ་པ་སྦྱང་གཞི་སྦྱོང་བྱེད་སྦྱོར་ཚུལ་ནི། སྦྱོང་བྱེད་དེ་རྣམས་ཀྱིས་སྦྱང་གཞི་མ་དག་པའི་བསམ་པ་ཡོངས་སུ་རྫོགས་པ་སྦྱོང་བ་ཡིན་ནོ། ། འདི་ཡན་ཆད་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ཡིན་ལ། དེ་རྡོ་རྗེ་སེམས་དཔའི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། རྡོ་རྗེ་སེམས་དཔའ་སངས་རྒྱས་ཐམས་ཅད་ཀྱི་རྩ་བ་དང་བདེ་ཆེན་གྱི་ཡེ་ཤེས་ཀྱི་ངོ་བོ་ཡིན་ལ། དེ་བཞིན་དུ་ཡན་ལག་འདིའང་མངོན་རྟོགས་ཀྱི་རྩ་བ་བདེ་ཆེན་གྱི་ཡེ་ཤེས་ཀྱི་རྡོ་རྗེ་ཆགས་པ་ལམ་དུ་བྱེད་པའི་མངོན་རྟོགས་ཡིན་པའི་ཕྱིར་རོ། ། གསུམ་པ་དབང་བསྐུར་བ་མི་བསྐྱོད་པའི་ཡན་ལག་ལ་གསུམ་སྟེ། རྒྱུད་ནས་གསུངས་པའི་ཚུལ།
གསུངས་པའི་དོན་ཉམས་སུ་བླང་བ། སྦྱང་གཞི་སྦྱོང་བྱེད་ངོ་སྤྲོད་ཚུལ་ལོ། ། དང་པོ་ནི། རྩ་རྒྱུད་ལས། རང་གི་ཐུགས་ཀར་ས་བོན་བསམ་མོ། ། ས་བོན་ལས་འོད་ཟེར་ནག་པོ་ལྕགས་ཀྱུའི་རྣམ་པའི་གཟུགས་ཀྱིས་བྱུང་ནས་ཞེས་པ་ནས། སྤྱི་བོར་རང་གི་རིགས་ཀྱི་བདག་པོར་འགྱུར་རོ། ། ཞེས་དང་། རྡོ་རྗེ་གུར་ལས། དབང་ནི་རིག་མ་བརྒྱད་རྣམས་ཀྱི། །
ཞེས་གསུངས་པ་རྣམས་ཀྱིས་བསྟན། གཉིས་པ་ལ་གསུམ་སྟེ། གང་ལ་བླང་བའི་ཡུལ། གང་གིས་བླང་བའི་རྟེན། ཇི་ལྟར་བླང་བའི་ཚུལ་ལོ། ། དང་པོ་ལ་གསུམ་སྟེ། དབང་ལྷ་སྤྱན་འདྲེན་པ་དང་། དེ་ལ་མཆོད་བསྟོད་བྱ་བ། དེ་ལ་གསོལ་བ་འདེབས་པའོ། ། དང་པོ་ལ་བཞི་སྟེ།
གང་གིས་སྤྱན་འདྲེན་པ། གང་ནས་སྤྱན་འདྲེན་པ། གང་གི་རྣམ་པར་སྤྱན་འདྲེན་པ། གང་དུ་སྤྱན་འདྲེན་པའོ། ། དང་པོ་དང་གཉིས་པ་ནི་གོང་དུ་བཤད་ཟིན་པས་རྟོགས་སླའོ། ། གསུམ་པ་ལ་ཀྱེ་རྡོ་རྗེ་ལྷ་དགུའི་རྣམ་པར་སྤྱན་འདྲེན་པ་དང་། གདན་གསུམ་དངོས་སུ་ཚང་བའི་ལྷའི་རྣམ་པར་སྤྱན་འདྲེན་པ་གཉིས་ལས་འདིར་ཕྱི་མ་ཡིན་ལ། དེ་ཡང་དེ་བཞིན་གཤེགས་པ་རིགས་ལྔ་ཡུམ་བཞི། བྱང་ཆུབ་སེམས་པ་བརྒྱད། ལྷ་མོ་དྲུག
ཁྲོ་བོ་བཅུ་དང་བཅས་པའོ། ། བཞི་པ་ནི། གཞལ་ཡས་ཁང་གི་ནང་གཙོ་བོའི་སྨིན་མཚམས་ཀྱི་ཐད་ཀྱི་ནམ་མཁར་བཻ་ཌཱུརྻའི་ལྷ་སྣམ་གྲུ་བཞི་པ་རིམ་པ་གཉིས་ཀྱི་སྟེང་དུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་རང་ལ་ཀྱཻ་རྡོ་རྗེའི་དབང་བསྐུར་བའི་རྩ་བའི་བླ་མ་མི་བསྐྱོད་པའི་རྣམ་པ། འདབ་མ་བརྒྱད་ལ་ཤར་དུ་རྣམ་པར་སྣང་མཛད། ལྷོར་རིན་ཆེན་འབྱུང་ལྡན། ནུབ་ཏུ་འོད་དཔག་མེད། བྱང་ཏུ་དོན་ཡོད་གྲུབ་པ་རྣམས་བྱང་ཆུབ་མཆོག་ལ་སོགས་པའི་ཕྱག་རྒྱ་མཛད་པའོ། ། དེའི་ཤར་ལྷོར་སྤྱན་མ། ལྷོ་ནུབ་ཏུ་མཱ་མ་ཀི ནུབ་བྱང་དུ་གོས་དཀར་མོ།
བྱང་ཤར་དུ་སྒྲོལ་མ་སྟེ་འཁོར་ལོ་ལ་སོགས་པ་རང་རང་གི་ཕྱག་མཚན་འཛིན་པའོ། ། དེའི་ཕྱི་རོལ་ལྷ་སྣམ་དང་པོའི་ཤར་དུ་བྱང་ཆུབ་སེམས་དཔའ་བྱམས་པ་དང་སའི་སྙིང་པོ། ལྷོར་ནམ་མཁའི་སྙིང་པོ་དང་ཕྱག་ན་རྡོ་རྗེ། ནུབ་ཏུ་སྤྱན་རས་གཟིགས་དང་འཇམ་དབྱངས། བྱང་དུ་སྒྲིབ་པ་རྣམ་སེལ་དང་ཀུན་ཏུ་བཟང་པོ་སྟེ། གཡས་མཆོག་སྦྱིན་གཡོན་སྐྱབས་སྦྱིན་གྱི་ཕྱག་རྒྱ་མཛད་པའོ། ། ལྷ་སྣམ་དེ་ཉིད་ཀྱི་ཤར་ལྷོར་གཟུགས་རྡོ་རྗེ་མ། ལྷོ་ནུབ་ཏུ་སྒྲ་རྡོ་རྗེ་མ། ནུབ་བྱང་དུ་དྲི་རྡོ་རྗེ་མ། བྱང་ཤར་དུ་རོ་རྡོ་རྗེ་མ།
ཤར་གྱི་གཡས་སུ་རེག་བྱ་རྡོ་རྗེ་མ། གཡོན་དུ་ཆོས་དབྱིངས་རྡོ་རྗེ་མ་རྣམས་མེ་ལོང་ལ་སོགས་པའི་རང་རྟགས་ཀྱི་མཚན་མ་འཛིན་པའོ། ། ལྷ་སྣམ་ཕྱི་མའི་ཕྱོགས་མཚམས་བརྒྱད་སྟེང་འོག་རྣམས་སུ་ཁྲོ་བོ་བཅུ་རང་འོད་ཀྱི་རིག་མ་དང་བཅས་པ་རྣམས་གོང་དུ་སྲུང་འཁོར་གྱི་བཤད་པ་དང་ཚུལ་མཚུངས་སོ། ། གཉིས་པ་མཆོད་བསྟོད་བྱ་བ་ལ་གཉིས་ཏེ། མཆོད་པ་འབུལ་བ་དང་། བསྟོད་པ་བྱ་བའོ། ། དང་པོ་ནི། དཀར་མོ་རི་དྭགས་སོགས་ཏེ་གོང་དུ་བཤད་ཟིན་ཏོ། ། གཉིས་པ་ནི། རྡོ་རྗེ་གུར་ལས་གསུངས་པའི།
ཞེ་སྡང་རྡོ་རྗེ་ཕྱག་འཚལ་བསྟོད། ། ཅེས་སོགས་ཏེ་ཞེ་སྡང་དང་གཏི་མུག་སོགས་ནི་སྦྱང་གཞི། རྡོ་རྗེ་ནི་གནས་གྱུར་པ་སྟེ་སྦྱངས་འབྲས་རིགས་ལྔ་ཡེ་ཤེས་ལྔ་ལ་ཕྱག་འཚལ་བའོ། ། རྡོ་རྗེ་ཀུན་གྱི་དམ་ཚིག་མཆོག་ནི་སྦྱང་གཞི་ཉོན་མོངས་པ་དེ་རྣམས་སྦྱོང་བྱེད་ཀྱི་ལམ་རིམ་པ་གཉིས་ཀྱིས་སྦྱངས་པ་ལ་བརྟེན་ནས་སྦྱངས་འབྲས་སྐུ་ལྔ་ཡེ་ཤེས་ལྔ་ཐོབ་པ་ལས་མི་འདའ་བའི་དོན་ནོ། ། ལས་རྣམས་ཐམས་ཅད་སྒྲུབ་ཅེས་པ་ནི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཁྱེད་ལ་བརྟེན་ནས་འབྱུང་ངོ་ཞེས་པའི་དོན་ནོ། ། རྡོ་རྗེ་ཅན་ཀུན་ཞེས་པ་ནི་རིགས་ལྔ་དང་དྲུག་པ་རྡོ་རྗེ་འཆང་དང་བཅས་པའོ། ། བདག་དགྱེས་མཛོད་ཅེས་པ་ནི་བདག་གི་རྒྱུད་བྱིན་གྱིས་རློབ་ཅེས་པའི་དོན་ཡིན་ནོ། ། གསུམ་པ་གསོལ་བ་གདབ་པ་ནི། བཅོམ་ལྡན་དེ་བཞིན་གཤེགས་པ་ཀུན། ། ཞེས་པ་དང་།
ཨ་བྷི་ཥིཉྩ་ཏུ་མཾ་ཞེས་སོགས་ཀྱིས་བསྟན་ཏེ། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ་ཞེས་པའི་དོན་ཡིན་ནོ། ། གཉིས་པ་གང་གིས་དབང་བླང་བའི་རྟེན་ནི། ཀྱཻ་རྡོ་རྗེ་ལྷ་དགུའི་དམ་ཚིག་པ་དང་ཡེ་ཤེས་པ་དབྱེར་མེད་པའོ། ། གསུམ་པ་ཇི་ལྟར་བླང་བའི་ཚུལ་ལ་གསུམ་སྟེ། དབང་བླང་བའི་ཚུལ་དངོས། རིགས་བདག་གིས་རྒྱས་འདེབས་པ། དེ་ལ་རྩོད་པ་སྤོང་བའོ། ། དང་པོ་ནི། སྐབས་འདིར་དབང་བཞི་ཆུ་རྒྱུན་གཅིག་ཏུ་ལེན་ཏེ།
དེ་ཡང་དབང་ལྷ་ལ་གསོལ་བ་བཏབ་པས། དབང་གི་ལྷ་དེ་བཞིན་གཤེགས་པ་རིགས་ལྔ་ཁྲོ་ཆགས་ཀྱི་རྣམ་པ་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པའི་རྣམ་པར་བསྒྱུར་ནས། ཕྱག་བཅུ་དྲུག་གིས་ཟླ་བ་ལྟར་དཀར་བའི་ཡེ་ཤེས་ཀྱི་བུམ་པ་ཟག་མེད་ཀྱི་བདུད་རྩིས་གང་བ་དཔག་བསམ་གྱི་ཤིང་གིས་ཁ་བརྒྱན་པ་དང་བཅས་པ་ཅུང་ཟད་ཡོ་བར་བཟུང་བས། སངས་རྒྱས་རྣམས་ཞེས་སོགས་གསུང་ཞིང་བདུད་རྩིའི་ཆུ་རྒྱུན་གྱིས་སྤྱི་བོ་ནས་དབང་བསྐུར་བས། དེའི་ཚེ་ཡུམ་བཞིས་ཀོ་ལ་ཨི་རི་ལ་སོགས་པའི་རྡོ་རྗེའི་གླུ་ལེན། བྱང་ཆུབ་སེམས་དཔའ་བརྒྱད་ཀྱིས་ཕུན་སུམ་ཚོགས་པ་སོགས་ཤིས་པ་བརྗོད་ཅིང་མེ་ཏོག་གི་ཆར་འབེབས། ལྷ་མོ་དྲུག་གིས་འདོད་ཡོན་ལྔ་ལ་སོགས་པའི་མཆོད་པ་འབུལ། ཁྲོ་བོ་བཅུས་ཚམ་རྔམ་དང་བཅས་པའི་ཧཱུྃ་ཕཊ྄་ལ་སོགས་པའི་སྔགས་ཀྱི་ང་རོས་བྱང་ཆུབ་མ་ཐོབ་ཀྱི་བར་དུ་བར་ཆད་ཐབས་ཅད་རིང་དུ་བསྐྲད་པའོ། ། དབང་གི་ཆུ་རྒྱུན་གྱིས་སྨིན་མཚམས་ཡན་ཆད་གང་། བུམ་པའི་དབང་ཐོབ།
གཙོ་བོར་ལུས་ཀྱི་དྲི་མ་དག ལམ་བསྐྱེད་རིམ་སྒོམ་པ་ལ་དབང་། སྤྱི་བོའི་འཁོར་ལོ་མི་བསྐྱོད་པ། ། ཞེས་སོགས་ཀྱི་དོན་བསྐྱེད་རིམ་སྒོམ་པ་མཐར་ཕྱིན་པ་ན་རྒྱན་དྲུག་ལྷར་གསལ་བས་སོ། ། དབང་གི་ཆུ་རྒྱུན་གྱིས་མགྲིན་པ་ཡན་ཆད་གང་། གསང་བའི་དབང་ཐོབ། གཙོ་བོར་ངག་གི་དྲི་མ་དག ལམ་བདག་བྱིན་རླབས་སྒོམ་པ་ལ་དབང་། ལམ་དེ་ཉམས་སུ་ལེན་པའི་གཙོ་བོ་གཏུམ་མོ་འཁོར་ལོ་བཞི་པ་ཡིན་པས་དེའི་མཚོན་དོན་རྩ་འཁོར་ལོ་བཞིའི་ཡི་གེ་སྒོམ་པས་སོ། ། དབང་གི་ཆུ་རྒྱུན་གྱིས་སྙིང་ཁ་ཡན་ཆད་གང་།
ཤེས་རབ་ཡེ་ཤེས་ཀྱི་དབང་ཐོབ། གཙོ་བོར་ཡིད་ཀྱི་དྲི་མ་དག ལམ་དཀྱིལ་འཁོར་འཁོར་ལོ་སྒོམ་པ་ལ་དབང་། ལམ་དེ་ཉམས་སུ་བླངས་པ་ལ་བརྟེན་ནས་དབང་པོ་དྲུག་ཡུལ་དྲུག་ལ་ལྷུག་པར་འཇོག་པ་ལ་དབང་བས་དེའི་མཚོན་དོན་སྐྱེ་མཆེད་དྲུག་དང་གནས་གསུམ་བྱིན་གྱིས་བརླབས་པས་སོ། ། དབང་གི་ཆུ་རྒྱུན་གྱིས་རྐང་མཐིལ་ཡན་ཆད་གང་། དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་ཐམས་ཅད་དག ལམ་རྡོ་རྗེ་རྦ་རླབས་སྒོམ་པ་ལ་དབང་། དེས་དབང་བཞི་རྫོགས་པར་ཐོབ་པས་ཆུ་ལྷག་མ་ཡར་ལུད་པ་ལས་རིགས་ཀྱི་བདག་པོར་གྱུར་པའོ། ། གཉིས་པ་རིགས་བདག་གིས་རྒྱས་འདེབས་ལ་རྩ་རྒྱུད་ལས།
ཕྱག་རྒྱ་རྟགས་དང་མཚན་མ་དང་། ། འདིས་ནི་རིགས་ནི་མཚོན་པར་བྱ། ། ཞེས་གསུངས་པ་ལྟར་རྒྱས་འདེབས་འདིས་རྡོ་རྗེ་ཐེག་པའི་གཞི་ལམ་འབྲས་གསུམ་ཐམས་ཅད་མཚོན་ནུས་ཤིང་། འདི་འཆོལ་ན་དངོས་གྲུབ་ཉམས་པ་ལ་སོགས་པའི་ཉེས་དམིགས་ཡོད་པས་འདི་མ་འཆོལ་བ་གལ་ཆེ་སྟེ། རྩ་རྒྱུད་ལས། རིགས་འཆོལ་སྒོམ་པའི་སྦྱོར་བ་ཡིས། ། དངོས་གྲུབ་མེད་ཅིང་སྒྲུབ་པོའང་མེད། ། ཅེས་གསུངས་པ་ལྟར་རོ། ། འདི་ལ་ལྔ་སྟེ། ངོ་བོ་ཉིད་ལ་ངོ་བོ་ཉིད་ཀྱི་རྒྱ།
ལུས་ལ་སེམས་ཀྱི་རྒྱ། སེམས་ལ་ལུས་ཀྱི་རྒྱ། རྒྱུ་ལ་འབྲས་བུའི་རྒྱ། འབྲས་བུ་ལ་རྒྱུའི་རྒྱའོ། ། དེ་ཡང་སེམས་རྣམ་པར་དག་པ་ལ་ཡིད་ཀྱི་ངོ་བོ་མི་བསྐྱོད་པས་རྒྱས་འདེབས་པ་ནི་ངོ་བོ་ཉིད་ལ་ངོ་བོ་ཉིད་ཀྱི་རྒྱ། གཽ་རཱི་གཟུགས་ཕུང་རྣམ་པར་དག་པ་དང་། པུཀྐ་སི་ས་རྣམ་པར་དག་པ་ལུས་ཀྱི་ངོ་བོ་རྣམ་པར་སྣང་མཛད་ལ་སེམས་རྣམ་པར་དག་པའི་ངོ་བོ་མི་བསྐྱོད་པས་རྒྱས་འདེབས་པ་ལུས་ལ་སེམས་ཀྱི་རྒྱ། ཙཽ་རཱི་ནི་ཚོར་བའི་ཕུང་པོ་རྣམ་པར་དག་པ་དང་། ཤ་ཝ་རི་ཆུ་རྣམ་པར་དག་པ་ཡིད་རྣམ་པར་དག་པའི་ངོ་བོ་མི་བསྐྱོད་པ་ལ་ལུས་རྣམ་པར་དག་པ་རྣམ་པར་སྣང་མཛད་ཀྱི་རྒྱས་འདེབས་པ་ནི་སེམས་ལ་ལུས་ཀྱི་རྒྱ། བཻཏྟ་ལཱི་འདུ་ཤེས་ཀྱི་ཕུང་པོ་རྣམ་པར་དག་པ་དང་།
གདོལ་པ་མོ་མེ་རྣམ་པར་དག་པ་རྒྱུ་འདོད་ཆགས་རྣམ་པར་དག་པའི་ངོ་བོ་འོད་དཔག་མེད་ལ། འབྲས་བུ་སེར་སྣ་རྣམ་པར་དག་པའི་ངོ་བོ་རིན་ཆེན་འབྱུང་ལྡན་གྱིས་རྒྱས་འདེབས་པ་ནི་རྒྱུ་ལ་འབྲས་བུའི་རྒྱ། གྷསྨ་རི་འདུ་བྱེད་ཀྱི་ཕུང་པོ་རྣམ་པར་དག་པ་དང་། གཡུང་མོ་རླུང་རྣམ་པར་དག་པ་འབྲས་བུ་ཕྲག་དོག་རྣམ་པར་དག་པའི་ངོ་བོ་དོན་ཡོད་གྲུབ་པ་ལ། རྒྱུ་འདོད་ཆགས་རྣམ་པར་དག་པའི་ངོ་བོ་འོད་དཔག་མེད་ཀྱིས་རྒྱས་འདེབས་པ་ནི་འབྲས་བུ་ལ་རྒྱུའི་རྒྱའོ། ། རིགས་བདག་རྣམས་ཀྱི་སྤྱི་བོར་རྡོ་རྗེ་དང་འཁོར་ལོ་ལ་སོགས་པ་རང་རང་གི་རིགས་ཀྱི་ཕྱག་མཚན་གྱིས་རྒྱས་འདེབས་དགོས་ཏེ། རྡོ་རྗེ་གུར་ལས། སྤྱི་བོར་རྡོ་རྗེ་འཛིན་པ་མཆོག ། དེ་ཡང་རྡོ་རྗེ་མདོག་ནག་པོ། ཞེས་དང་།
སྤྱི་བོར་ཆོས་ཀྱི་འཁོར་ལོས་མཛེས། ། ཞེས་གསུངས་པའི་དོན་ནོ། ། དེ་ལྟར་ན་མ་དག་པའི་ཕུང་ཁམས་སྐྱེ་མཆེད་རྣམས་དག་པའི་ལྷར་སྒོམ་པ་ནི་ཀུན་བཏགས་ལ་གཞན་དབང་གི་རྒྱ། ལྷ་དེ་རྣམས་ཀྱི་སྤྱི་བོར་རང་རང་གི་རིགས་བདག་གིས་རྒྱས་འདེབས་པ་ནི་གཞན་དབང་ལ་གཞན་དབང་གི་རྒྱ། རིགས་བདག་དེ་རྣམས་ཀྱི་སྤྱི་བོར་རང་རང་གི་རིགས་ཀྱི་ཕྱག་མཚན་གྱིས་རྒྱས་འདེབས་པ་ནི་གཞན་དབང་ལ་ཡོངས་གྲུབ་ཀྱི་རྒྱའོ། ། རིགས་བདག་དེ་རྣམས་དུས་ཀྱི་འཁོར་ལོ་སྤྲུལ་སྐུའི་རྣམ་པ་ཅན་དུ་བཤད་ཀྱང་། འདིར་ཡུམ་དང་ཞལ་སྦྱོར་གྱི་ལོངས་སྤྱོད་རྫོགས་སྐུའི་རྣམ་པ་ཅན་དུ་བཞེད་དོ། ། གསུམ་པ་རྩོད་པ་སྤོང་པ་ལ་ཁ་ཅིག་ཕྱོགས་ཀྱི་ལྷ་མོ་རྣམས་ཕུང་པོ་རྣམ་པར་དག་པར་བཤད་པའི་ཁུངས་མེད་ཅིང་། རིན་ཆེན་འབྱུང་ལྡན་དང་བཻཏྟ་ལཱི་གཉིས་དྲི་རྣམ་པར་དག་པ་དང་། འོད་དཔག་མེད་དང་གྷསྨ་རཱི་གཉིས་རོ་རྣམ་པར་དག་པ་ཡིན་པས་ལྷ་མོ་དེ་གཉིས་ཀྱི་རྒྱས་གདབ་པ་ནི་ངོ་བོ་ཉིད་ལ་ངོ་བོ་ཉིད་ཀྱི་རྒྱར་སོང་ངོ་ཞེས་ཟེར་བ་ནི།
དང་པོ་མ་གྲུབ་སྟེ་རྒྱུད་འབུམ་པའི་དགོངས་པ་སློབ་དཔོན་མཚོ་སྐྱེས་ཀྱིས་བསྟོད་པ་ཉི་ཤུ་པར་ཕུང་པོ་ཁམས་ནི་རྣམ་དག་པ། ། ཞེས་གསུངས་པས་ཕྱོགས་ཀྱི་ལྷ་མོ་རྣམས་ཕུང་པོ་རྣམ་པར་དག་པ་དང་། མཚམས་ཀྱི་ལྷ་མོ་རྣམས་འབྱུང་བ་རྣམ་པར་དག་པར་བཤད་པས་སོ། ། ཕྱི་མ་ཡང་འགལ་བ་མེད་དེ་ལྷ་མོ་དེ་གཉིས་ཀྱི་རྒྱས་གདབ་ཀྱང་གསུམ་སྦྲགས་སུ་འགྱུར་བའི་ཕྱིར་རོ། ། འོ་ན་ལུས་སེམས་གཉིས་ལ་རྒྱ་ཉིས་སྦྲགས་དང་། རྒྱུ་འབྲས་གཉིས་ལ་རྒྱ་གསུམ་སྦྲགས་སུ་ཡོང་བའི་རྒྱུ་མཚན་ཅི་ཡིན་སྙམ་ན། རྒྱུ་འབྲས་གཉིས་པོ་རྡོ་རྗེ་ཐེག་པའི་ལམ་གྱི་གཙོ་བོ་ཡིན་པས་སོ། ། ཁ་ཅིག་དབང་བཞི་ཆུ་རྒྱུན་གཅིག་ལ་ཐོབ་པའི་ཚད་ལྡན་གྱི་ཁུངས་མེད་དོ་སྙམ་ན་མི་འཐད་དེ། སློབ་དཔོན་མཚོ་སྐྱེས་ཀྱིས་རིམ་པ་ཇི་ལྟ་བར་རྣམ་པ་སྣ་ཚོགས་པ་དང་། རྣམ་པར་སྨིན་པ་དང་།
རྣམ་པར་ཉེད་པ་དང་། མཚན་ཉིད་དང་བྲལ་བའི་སྐད་ཅིག་མ་བཞི་རྣམས་ཐོབ་པ་དང་། དགའ་བ་དང་། མཆོག་དགའ་དང་། དགའ་བྲལ་གྱི་དགའ་བ་དང་། ལྷན་ཅིག་སྐྱེས་པའི་དགའ་བ་བཞི་མཚོན་པ་དང་། དགོད་པ་དང་། ལྟ་བ་དང་། འཁྱུད་པ་དང་། གཉིས་གཉིས་ཏེ་དྲི་མ་བཞི་རྣམས་དག་པ་ནི་སློབ་དཔོན་དང་།
གསང་བ་དང་། ཤེས་རབ་དང་། མཆོག་ཏུ་བདེ་བ་ཆེན་པོ་མཐར་ཐུག་པ་སྟེ་དབང་བཞི་པ་རྣམས་བླངས་སོ། ། ཞེས་པའི་དོན་མས་རིམ་བཞིན་དུ་བཤད་ན་དབང་རང་གི་ངོ་བོ་གང་ཡིན་ན་སློབ་དཔོན་སོགས་བཞི། དྲི་མ་གང་དག་ན་དགོད་པ་སོགས་བཞི། དེས་ཉམས་མྱོང་གང་སྐྱེ་ན་དགའ་བ་སོགས་བཞི། དུས་ནམ་གྱི་ཚེ་ཐོབ་ན་རྣམ་པ་སྣ་ཚོགས་པ་སོགས་སྐད་ཅིག་མ་བཞིའི་དུས་སུ་ཐོབ་པས་སྐྱོན་མེད་དུ་འགྲུབ་བོ། ། འོ་ན་མན་ངག་ལུགས་འདི་གཙོ་ཆེར་རྒྱ་གཞུང་ལ་མི་བརྟེན་པས་ཇི་ལྟར་འཆད་སྙམ་ན། རྩ་རྒྱུད་ལས། དགོད་པ་དག་པ་སློབ་དཔོན་ཉིད། །
ལྟ་བ་གསང་བ་དེ་བཞིན་ནོ། ། ལག་བཅངས་ལ་ནི་ཤེས་རབ་ཉིད། ། གཉིས་གཉིས་འཁྱུད་ལ་ཡང་དེ་ཉིད། ། ཅེས་དང་། དབང་ནི་བཞི་ཡི་གྲངས་ཀྱིས་ནི། ། དགའ་བ་ལ་སོགས་རིམ་ཤེས་བྱ། ། སྣ་ཚོགས་དང་པོའི་དགའ་བ་ཉིད། ། རྣམ་སྨིན་ལ་ནི་མཆོག་དགའ་ཉིད། ། རྣམ་ཉེད་དགའ་བྲལ་དགའ་བ་ཉིད། ། མཚན་བྲལ་ལྷན་ཅིག་སྐྱེས་དགའ་ཉིད། །
ཅེས་པས་བསྟན་ཏོ། ། དེ་ལྟར་དབང་བཞིས་དྲི་མ་སྦྱོང་ནུས་པས་ན་རྒྱུད་སྡེ་འོག་མ་གསུམ་གྱི་དབང་གི་ཟབ་དོན་ཐམས་ཅད་འདིར་འདུས་པ་ཡིན་ནོ། ། གསུམ་པ་ནི། སྦྱང་གཞི་རྣམ་པར་ཤེས་པའི་ཕུང་པོ་ཆུའི་ཁམས་ཁ་དོག་སྔོན་པོ་མི་བསྐྱོད་པའི་རིགས། ཉོན་མོངས་པ་ཞེ་སྡང་ལ་སོགས་པའི་བར་དང་། རང་གི་མངའ་ཐང་གཞིས་འབྱོར་པ་ཅི་ཙམ་ཡོད་པ་ལ་དབང་བསྐུར་བ་སྔར་བྱས་པ། མ་འོངས་པ་ན་བྱེད་པར་འགྱུར་བ། ད་ལྟར་བྱེད་བཞིན་པའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་མི་བསྐྱོད་པའི་ངོ་བོ་དབང་བསྐུར་བའི་ཡན་ལག་ཏུ་བསྒྱུར་ནས་ཉམས་སུ་བླངས་པས་སྦྱངས་འབྲས་ཁམས་གསུམ་ཆོས་ཀྱི་རྒྱལ་པོ་མི་བསྐྱོད་པའི་གོ་འཕང་ཐོབ་པར་འགྱུར་བ་ཡིན་ནོ། ། སྔགས་དོན་ནི་ཕལ་ཆེར་སྔར་དང་འདྲ། ཨ་བྷི་ནི་མངོན་པར།
ཥེ་ཀ་ཏ་ནི་དབང་བསྐུར་བའོ། ། དབང་བསྐུར་བ་མི་བསྐྱོད་པའི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། དབང་གི་གཙོ་བོ་ཆུའི་དབང་ཡིན་པ་དང་། མི་བསྐྱོད་པ་ཡང་ཆུ་རྣམ་པར་དག་པའི་ངོ་བོ་ཡིན་པའི་ཕྱིར་རོ། ། དེ་ལྟར་དབང་བསྐུར་ཅིང་ཐོབ་པ་ན་གཟུང་འཛིན་གྱི་རྣམ་པར་རྟོག་པས་མི་བསྐྱོད་པ་དེ་བཞིན་དུ། མི་བསྐྱོད་པ་ཡང་གཟུང་འཛིན་གྱི་རྣམ་པར་རྟོག་པས་མི་བསྐྱོད་པའི་བདག་ཉིད་ཅན་ཡིན་པའི་ཕྱིར་རོ། ། བཞི་པ་བདུད་རྩི་མྱང་བ་འོད་དཔག་མེད་ཀྱི་ཡན་ལག་ལ་གསུམ་སྟེ། རྒྱུད་ལས་གསུངས་པའི་ཚུལ། གསུངས་པའི་དོན་བཤད་པ། སྦྱང་གཞི་སྦྱོང་བྱེད་ངོ་སྤྲད་དེ་སྔགས་དོན་ལ་ང་རྒྱལ་བཟུང་བའོ། །
དང་པོ་ནི། རྩ་རྒྱུད་ལས། ན་དང་ག་ཧ་དང་པོ་དང་། ། མཐའ་ཡི་ཤ་དང་དང་པོའི་ཤ ། ཀྱཻ་རྡོ་རྗེའི་དངོས་གྲུབ་ཕྱིར། ། བདུད་རྩི་ལྔ་ཡང་དེ་བཞིན་བཟའ། ། ཞེས་དང་། རྡོ་རྗེ་གུར་ལས། ཡང་ནི་བདུད་རྩི་མྱང་བ་དང་། ། ཞེས་གསུངས།
དེ་ལྟ་བུའི་བདུད་རྩིའི་སྣོད་ནི་ཐོད་པ་དུམ་བུ་གསུམ་པ་ཤིས་ཏེ། སྡོམ་འབྱུང་ལས། དུམ་གསུམ་བསྒྲུབ་ལ་དངོས་གྲུབ་སྟེར། ། ཞེས་པས་བསྟན། དེའི་ནང་དུ་ཤ་ལྔ་བདུད་རྩི་ལྔ་ནི། དཔལ་སམྦུ་ཊི་ལས། དང་པོ་སྐྱེ་དགུའི་བདག་པོ་བརྗོད། ། དེ་བཞིན་གཉིས་པ་སྒྲོལ་མ་སྟེ། ། གསུམ་པ་ལ་ནི་རབ་མཆོག་བརྗོད། ། བཞི་པ་ལ་ནི་མང་པོ་སྐྱེས། །
ལྔ་པ་ལ་ནི་སྟོབས་ཞེས་བྱ། ། ཞེས་པས་བསྟན་ནོ། ། ཡེ་ཤེས་ལྔའི་ཡིག་འབྲུ་ལྔ་བསྐྱེད་པ་ནི། དེ་ཉིད་ལས། རིགས་ལྔ་རྣམས་ཀྱི་སྔགས་འདི་དག ། ཡེ་ཤེས་ལྔ་ཡི་རབ་དབྱེ་བ། ། ཞེས་པས་བསྟན། བཞུ་བཏུལ་བྱས་ཏེ་ཁ་དོག་ལྟར་བསྐྱེད་པ་ནི། དེ་ཉིད་ལས། འབུད་པ་སྦར་བ་བསྐྱེད་པ་ནི། །
ཁྱད་པར་དུ་ཡང་སྐོལ་བ་ཉིད། ། ཤེལ་གྱི་གཟུགས་སུ་བསྐྱེད་བྱ་སྟེ། ། དེ་ཕྱིར་ཐམས་ཅད་བརྟག་པར་བྱ། ། ཞེས་པས་བསྟན་ཏོ། ། བྱིན་གྱིས་བརླབས་པའི་སྔགས་ནི། དེ་ཉིད་ལས། ཧས་ནི་ཁ་དོག་འཕྲོག་པར་བྱེད། ། ཧོས་ནི་དྲི་ནི་འཇིག་པར་བྱེད། ། ཧྲིས་ནི་བརྩོན་འགྲུས་འཇིག་པར་བྱེད། ། ཅེས་པས་བསྟན་ཏོ། །
བདུད་རྩི་མྱང་བ་དངོས་ནི་དེ་ཉིད་ལས། དེ་ལ་བདུད་རྩི་མྱང་བ་ནི། ། རྡོ་རྗེ་ལྕེ་ཡིས་མྱང་བར་བྱ། ། ཞེས་པས་བསྟན་ནོ། ། གཉིས་པ་གསུངས་པའི་དོན་བཤད་པ་ལ་གཉིས་ཏེ། བདུད་རྩི་བྱིན་གྱིས་བརླབ་པ། བརླབས་པ་དེ་མྱང་བའི་ཚུལ་དངོས་སོ། ། དང་པོ་ནི། བདུད་རྩི་དངོས་སུ་བཤམ་པའམ་མེད་ཀྱང་རུང་། བསམ་པ་ཙམ་གྱིའང་རུང་སྟེ་དེ་ཨ་མྲྀ་ཏས་བསངས།
སྭ་བྷ་ཝས་སྟོང་པར་སྦྱངས། སྟོང་པའི་ངང་ལས་སྦྱང་གཞི་མ་དག་པའི་རླུང་དུ་སྣང་བའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་དོན་གྲུབ་ཀྱི་ངོ་བོ་རྣམ་པ་ཡཾ་ལས་བྱུང་བའི་རླུང་གི་དཀྱིལ་འཁོར། དེའི་སྟེང་དུ་སྦྱང་གཞི་མ་དག་པའི་མེར་སྣང་བའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་འོད་དཔག་མེད་ཀྱི་ངོ་བོ་རྣམ་པ་རཾ་ལས་བྱུང་བའི་མེའི་དཀྱིལ་འཁོར། དེའི་སྟེང་དུ་སྦྱང་གཞི་མ་དག་པའི་སྣོད་ཀྱི་འཇིག་རྟེན་སྦྱོང་བྱེད་ཨ་ལས་བྱུང་བའི་ཐོད་པ་དཀར་པོ་དུམ་བུ་གསུམ་པ་སྟོང་གསུམ་གྱི་ཁྱོན་དང་མཉམ་པར་བསམ། དེའི་སྟེང་དུ་བདུད་རྩི་ལྔ་བསྐྱེད་པ་ནི་མངོན་བྱང་ལྔས་བསྡུས་པ་ལས། ཐོད་པའི་ནང་དུ་ཟླ་བའི་དཀྱིལ་འཁོར་སྒོམ་པ་ནི་མེ་ལོང་ལྟ་བུའི་ཡེ་ཤེས་ལས་མངོན་པར་བྱང་ཆུབ་པ། དེའི་སྟེང་དུ་གཽ་ཀུ་ལ་སོགས་པའི་ཡིག་འབྲུ་ལྔ་ལས་བ་གླང་ལ་སོགས་པའི་ཤ་ལྔ་སྒོམ་པ་ནི། སྦྱང་གཞི་མ་དག་པའི་བཅུད་ཀྱི་སེམས་ཅན་མཚོན། སེམས་ཅན་རེ་རེ་ཡང་བདུད་རྩི་ལྔ་ལྔ་དང་ལྡན་པས་དེ་རྣམས་རེ་རེའི་སྟེང་དུ་རིགས་ལྔ་ས་བོན་དང་བཅས་ཏེ་བསྒོམས་པའི་བདུད་རྩི་ལྔ་ནི་སྦྱོང་བྱེད་ཀྱི་ལམ་མཚོན། དེ་རྣམས་ཀྱི་སྟེང་དུ་ཡེ་ཤེས་ལྔའི་ངོ་བོ་རིགས་ལྔའི་ས་བོན་བསམ་པ་ནི་སྦྱང་འབྲས་མཐར་ཐུག་པ་མཚོན།
ཟླ་བའི་དཀྱིལ་འཁོར་གྱི་སྟེང་གི་མཐའ་སྐོར་དུ་ཐབས་ཤེས་ཨཱ་ལི་ཀཱ་ལི་གཡས་སྐོར་གཡོན་སྐོར་དུ་བསམ་པ་ནི་ཐབས་ཤེས་གཉིས་ཀྱིས་བསྡུས་པ་མཚོན། དེ་རྣམས་སོ་སོར་རྟོགས་པའི་ཡེ་ཤེས་ལས་མངོན་པར་བྱང་ཆུབ་པ། དེ་རྣམས་ཀྱི་སྟེང་གི་ནམ་མཁར་བདུད་རྩིའི་ངོ་བོ་ཨོཾ་དཀར་པོ་མགོ་ཐུར་དུ་ལྷུང་ལ་ཁད་པ་བསམ། དེའི་སྟེང་དུ་ཉི་མའི་དཀྱིལ་འཁོར་སྒོམ་པ་ནི་མཉམ་པ་ཉིད་ཀྱི་ཡེ་ཤེས་ལས་མངོན་པར་བྱང་ཆུབ་པ། དེའི་སྟེང་དུ་རྡོ་རྗེ་དཀར་པོ་རྩེ་ལྔ་པའི་ལྟེ་བར་ཧཱུྃ་གིས་མཚན་པར་སྒོམ་པ་ཡང་སོ་སོར་རྟོགས་པའི་ཡེ་ཤེས་ལ་མངོན་པར་བྱང་ཆུབ་པ། དེའི་ལྟེ་བའི་ཧཱུྃ་ལས་འོད་འཕྲོས་པས་མེ་རླུང་སྦུད་པ་སོགས་ནི་མངོན་རྟོགས་ཀྱི་དཀྱུས་བཞིན་ནོ། ། བདུད་རྩི་སེམས་པ་སྤྱན་འདྲེན་པ་རྣམས་ལ་ཁ་གཅིག་བདུད་རྩི་རྐྱང་པའི་རྣམ་པར་སྤྱན་འདྲེན་པ། ཡིག་འབྲུའི་རྣམ་པར་སྤྱན་འདྲེན་པ། ཐོད་པ་བདུད་རྩིས་གང་བའི་རྣམ་པར་སྤྱན་འདྲེན་པ། བདུད་རྩིའི་རང་བཞིན་ཁ་ཊྭཾ་གའི་རྣམ་པར་སྤྱན་འདྲེན་པ་རྣམས་ཡོད་པ་ལས།

འདིར་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་རྣམ་པ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་གཡས་རྡོ་རྗེ་དང་། གཡོན་ཐོད་པ་བདུད་རྩིས་གང་བ་འཛིན་པའི་རྣམ་པར་སྤྱན་འདྲེན་པར་བཞེད་དོ། ། དེ་རྣམས་རོ་གཅིག་ཏུ་འདྲེས་པ་ནི་བྱ་བ་གྲུབ་པའི་ཡེ་ཤེས་ལ་མངོན་པར་བྱང་ཆུབ་པ། དེ་ལྟར་བདུད་རྩི་ཡོངས་སུ་རྫོགས་པ་ཁ་དོག་ཕུན་སུམ་ཚོགས་པ་བལྟས་པས་ཚིམས་པ། དྲི་ཕུན་སུམ་ཚོགས་པ་བསྣམས་པས་ཚིམ་པ། རོ་ཕུན་སུམ་ཚོགས་པ་མྱང་བས་ཚིམ་པ། ནུས་པ་ཕུན་སུམ་ཚོགས་པ་ཟག་མེད་བདེ་ཆེན་གྱི་ཡེ་ཤེས་བསྐྱེད་ནུས་པར་གྱུར་པ་ནི་ཆོས་ཀྱི་དབྱིངས་ཀྱི་ཡེ་ཤེས་ལ་མངོན་པར་བྱང་ཆུབ་པའོ། ། གཉིས་པ་མྱང་བའི་ཚུལ་ནི། བདེ་མཆོག་རྩ་རྒྱུད་ལས། སྦོམ་དང་མཐའ་ལྟག་རྩེ་སྦྱར་བས། ། རྣམ་པར་རིག་པས་རྟག་ཏུ་མཆོད། །
ཅེས་གསུངས་པའི་དོན་རོ་གཟུགས་ཀྱི་ངོ་བོ་རང་གི་ལག་པ་གཡོན་པའི་མཐེབ་སྲིན་གྱིས་བདུད་རྩི་ལན་གསུམ་དཀྲུགས་པའི་དབུས་ནས་ལེན་པ་ཡིན་ནོ། ། བདེ་མཆོག་གདན་བཞི་ལས། མཐེ་བོང་རྡོ་རྗེ་ས་ཉིད་དེ། ། སྲིན་ལག་ལ་ནི་རི་རབ་བོ། ། བསྲུབས་པའི་སྟབས་ཀྱི་ཡེ་ཤེས་ཀྱི། ། ཆུ་ནི་རྣམ་གསུམ་འབྱུང་བར་འགྱུར། ། ཞེས་གསུངས་པས་དེ་ཡང་སྔོན་ལྷ་དང་ལྷ་མ་ཡིན་གྱིས་གསེར་གྱི་ས་གཞི་ལ་བསྲུབ་སྟན། རི་རབ་ལ་བསྲུབ་ཤིང་། ཀླུ་དགའ་བོ་དང་ཉེ་དགའ་བོ་གཉིས་ཀྱིས་བསྲུབ་ཐག་བྱས་ཏེ་རྒྱ་མཚོ་ཆེན་པོ་བསྲུབས་པའི་དྭངས་མ་བདུད་རྩི་འབྱུང་བ་དང་མཐུན་ནོ། དེ་ཡང་རྡོ་རྗེ་གུར་ལས།
རྡོ་རྗེ་ལྕེ་ཡི་སྦྱོར་བ་ཡིས། ། ཞེས་དང་། སམྦུ་ཊི་ལས། ལྕེ་ཧཱུྃ་ཁྱད་པར་ལྡན་པ་ཉིད། ། ཅེས་དང་། གྲུབ་ཆེན་མི་ཐུབ་ཟླ་བས་ཡན་ལག་དྲུག་པར། ལྕེ་ལ་རྡོ་རྗེ་ནས་འབྲས་ཙམ། ། ཞེས་གསུངས་པ་རྣམས་ཀྱི་དོན་ནི་རང་གི་ལྕེའི་རྩ་བར་རྡོ་རྗེ་དཀར་པོ་རྩེ་ལྔ་པ་ནས་འབྲས་ཙམ་གྱི་ལྟེ་བར་ཧཱུྃ་དཀར་པོ་ཡུངས་འབྲུ་ཙམ་ཞིག་བསམ། དེ་ལ་འོད་དཀར་པོ་འཇའ་ཚོན་ཤར་བ་ལྟ་བུ་ལྕེའི་དབུས་ནས་ཕྱུང་སྟེ་བདུད་རྩི་ལ་རེག་པས་བཅུད་དང་ནུས་པ་ཐམས་ཅད་དྲངས་ནས་མགྲིན་པའི་རྩ་འཁོར་ནས་བརྒྱུད་དེ་ལུས་ཐམས་ཅད་གང་བས་ཟག་མེད་བདེ་ཆེན་གྱི་ཡེ་ཤེས་སྐྱེས་པར་བསམ། གསུམ་པ་སྦྱང་གཞི་སྦྱོང་བྱེད་ངོ་སྤྲད་དེ་སྔགས་དོན་ལ་ང་རྒྱལ་གཟུང་བ་ནི་སྦྱང་གཞི་འདུ་ཤེས་ཀྱི་ཕུང་པོ་དང་།
མའི་ཁམས་ཁ་དོག་དམར་པོ། ཉོན་མོངས་པ་འདོད་ཆགས་ལ་སོགས་པ་ཐམས་ཅད་དང་། རང་གིས་མ་དག་པའི་ཟས་ལ་ལོངས་སྤྱོད་པའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་འོད་དཔག་མེད་ཀྱི་ངོ་བོ་བདུད་རྩི་མྱང་བའི་རྣལ་འབྱོར་དུ་བསྒྱུར་ནས་ཉམས་སུ་བླངས་པས་སྦྱངས་འབྲས་གསུང་རྣམ་པར་དག་པའི་ངོ་བོ་འོད་དཔག་མེད་ཀྱི་གོ་འཕང་ཐོབ་པར་འགྱུར་རོ། ། སྔགས་དོན་ནི་ཕལ་ཆེར་འདྲ་ལ་ཨ་མྲྀ་ཏ་བདུད་རྩི། སྭཱ་ད་བཟང་པོའོ། ། བདུད་རྩི་མྱང་བ་འོད་དཔག་མེད་ཀྱི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། བདུད་རྩི་གསུང་འབྱུང་བའི་གནས་མགྲིན་པར་མྱང་བ་དང་། འོད་དཔག་མེད་ཀྱང་གསུང་རྣམ་པར་དག་པའི་ངོ་བོ་ཡིན་པའི་ཕྱིར་རོ། ། ལྔ་པ་མཆོད་པ་དོན་ཡོད་གྲུབ་པའི་ཡན་ལག་ལ། རྡོ་རྗེ་གུར་ལས།
ལྷ་མོ་བརྒྱད་ཀྱི་མཆོད་པ་ཉིད། ། ཅེས་གསུངས་པའི་དོན་ལ་གསུམ་སྟེ་མཆོད་པའི་ལྷ་མོ་སྤྲོ་བ། སྤྲོས་ནས་དཀྱིལ་འཁོར་ལ་མཆོད་པ་བྱ་བ། སྦྱང་གཞི་སྦྱོང་བྱེད་ངོ་སྤྲད་དེ་སྔགས་དོན་ལ་ང་རྒྱལ་བཟུང་བའོ། ། དང་པོ་དང་གཉིས་པ་ནི་གོང་དུ་ཚོགས་ཞིང་མཆོད་པའི་སྐབས་སུ་བསྟན་ཟིན་ལ། དེ་ཡང་སྒྲུབ་ཐབས་རིན་ཆེན་འབར་བ་ལས། མཁའ་འགྲོ་མ་ཡི་ཚོགས་སྤྲོས་ཏེ། ། ཟླ་ཉི་ཆུ་སྨན་རྡོ་རྗེ་དང་། ། ཏེ་འུའི་སྒྲ་དང་འཁྱུད་པ་ཉིད། ། གཙོ་བོ་ནས་བརྩམས་རིམ་བཞིན་མཆོད། །
ཅེས་གསུངས་པ་དང་མཐུན་ནོ། ། གསུམ་པ་སྦྱང་གཞི་འདུ་བྱེད་ཀྱི་ཕུང་པོ་རླུང་གི་ཁམས་ཁ་དོག་ལྗང་ཁུ་དོན་ཡོད་གྲུབ་པའི་རིགས། ཉོན་མོངས་པ་ཕྲག་དོག་ལ་སོགས་པ་དང་། འཇིག་རྟེན་ན་རང་ཉིད་ལ་གཉེན་བཤེས་སོགས་ཀྱིས་བསྙེན་བཀུར་བ་དང་མཆོད་པ་སོགས་སྦྱོང་བྱེད་དོན་ཡོད་གྲུབ་པའི་ངོ་བོ་མཆོད་པའི་རྣལ་འབྱོར་དུ་བསྒྱུར་ནས་ཉམས་སུ་བླངས་པས་སྦྱངས་འབྲས་དོན་ཡོད་གྲུབ་པའི་གོ་འཕང་ཐོབ་པར་འགྱུར་བས་སོ། ། དེའི་ངང་ལ་མཉམ་པར་བཞག་ནས་སྔགས་བརྗོད་པ་ཡིན་ལ། སྔགས་དོན་ནི་ཕལ་ཆེར་འདྲ་ལ། པུ་ཛ་མཆོད་པའོ། ། མཆོད་པ་དོན་ཡོད་གྲུབ་པའི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། མཆོད་པ་འཕྲིན་ལས་ཀྱི་ཆ་ཡིན་ལ། དོན་ཡོད་གྲུབ་པའང་སངས་རྒྱས་ཐམས་ཅད་ཀྱི་ཕྲིན་ལས་རྣམ་པར་དག་པའི་ངོ་བོ་ཡིན་པའི་ཕྱིར་རོ། །
དྲུག་པ་བསྟོད་པ་རིན་ཆེན་འབྱུང་ལྡན་གྱི་ཡན་ལག་ནི། རྡོ་རྗེ་གུར་ལས། འཁོར་ལོའི་འདྲེན་པ་བསྟོད་པ་འོ། ། ཞེས་གསུངས་པའི་དོན་ལ་གསུམ་སྟེ། བསྟོད་པ་དངོས། བསྟོད་བྱེད་ཀྱི་ལྷ་མོ་བསྡུ་པ་དང་། སྦྱང་གཞི་སྦྱོང་བྱེད་ངོ་སྤྲད་དེ་སྔགས་དོན་ལ་ང་རྒྱལ་བཟུང་བའོ། ། དང་པོ་ནི། རྡོ་རྗེ་གུར་ལས། ཁྱོད་ནི་རྣལ་འབྱོར་མ་རྣམས་ཡོངས་སུ་བསྐོར། །
ཞེས་སོགས་གསུངས་པས་སྐུ་གསུམ་ཡན་ལག་བདུན་ལྡན་གྱི་སྒོ་ནས་བསྟོད་པ་ཡིན་ལ། དེ་ཡང་ཚིག་རྐང་དང་པོས་ལོངས་སྤྱོད་རྫོགས་པ་དང་། ཁ་སྦྱོར་དང་། བདེ་བ་ཆེན་པོ་སྟེ་ལོངས་སྐུའི་ཡན་ལག་གི་སྒོ་ནས་བསྟོད་པ། དེ་ནས་ཚིག་རྐང་གཅིག་གིས་རང་བཞིན་མེད་པ་སྟེ་ཆོས་སྐུའི་ཡན་ལག་གཅིག་གིས་བསྟོད། དེ་ནས་ཚིག་རྐང་གཅིག་གིས་རྒྱུན་མི་ཆད་པ་སྙིང་རྗེས་རྒྱུད་ཡོངས་སུ་གང་བས་འགོག་པ་མེད་པ་སྟེ་སྤྲུལ་སྐུའི་ཡན་ལག་གསུམ་གྱིས་བསྟོད། དེ་ནས་ཚིག་ཐ་མས་ཡི་གེ་བཞིའི་དོན་དང་ལྡན་པ་ཟུང་འཇུག་གི་སྐུའི་བསྟོད་པའོ། ། གཉིས་པ་བསྟོད་བྱེད་ཀྱི་ལྷ་མོ་སྡུ་བ་ནི། རླུང་ནང་དུ་རྔུབ་པ་དང་ལྷན་ཅིག་ཏུ་རང་གི་སྣ་བུག་གཡོན་ནས་བསྡུས་ཏེ་ཐུགས་ཁའི་ས་བོན་ལ་ཐིམ་པར་བསམ་མོ། ། གསུམ་པ་སྦྱང་གཞི་སྦྱོང་བྱེད་ངོ་སྤྲད་པ་ནི།
སྦྱང་གཞི་ཚོར་བའི་ཕུང་པོ་ནམ་མཁའི་ཁམས། ཁ་དོག་སེར་པོ་རིན་འབྱུང་གི་རིགས། ཉོན་མོངས་པ་ང་རྒྱལ་དང་སེར་སྣ་སོགས་དང་འཇིག་རྟེན་ན་བསྟོད་བཀུར་དང་སྙན་པ་བརྗོད་པ་སོགས་སྦྱོང་བྱེད་རིན་འབྱུང་གི་ངོ་བོ་བསྟོད་པའི་ཡན་ལག་ཏུ་བསྒྱུར་ནས་ཉམས་སུ་བླངས་པས་སྦྱངས་འབྲས་རིན་འབྱུང་གི་གོ་འཕང་ཐོབ་པར་བསམས་ནས་དེའི་ངང་ལ་མཉམ་པར་བཞག་ནས་སྔགས་བརྗོད་པ་ཡིན་ལ། སྔགས་དོན་ཕལ་ཆེར་འདྲ་ལ། སྟུ་ཏི་རང་བཞིན་བསྟོད་པའོ། ། བསྟོད་པ་རིན་ཆེན་འབྱུང་ལྡན་གྱི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། བསྟོད་པའང་སངས་རྒྱས་ཀྱི་ཡོན་ཏན་བརྗོད་པ་ཡིན་ལ། རིན་ཆེན་འབྱུང་ལྡན་ཡང་སངས་རྒྱས་ཐམས་ཅད་ཀྱི་ཡོན་ཏན་རྣམ་པར་དག་པའི་ངོ་བོ་ཡིན་པའི་ཕྱིར་རོ། ། དེ་ལྟར་ཡན་ལག་དྲུག་རྫོགས་པའི་རྗེས་སུ་རྟེན་དང་བརྟེན་པར་བཅས་པའི་དཀྱིལ་འཁོར་ལ་སེམས་འཛིན་ཏེ། དེ་ཡང་ཐ་མལ་གྱི་ཞེན་པ་དགག་པའི་ཕྱིར་ང་རྒྱལ་ལ་བསླབ་པ་དང་།
ཐ་མལ་སྣང་བ་དགག་པའི་ཕྱིར་རྣམ་པ་གསལ་བ་ལ་བསླབ་པའོ། ། དེ་རྣམས་ཀྱང་ཡེ་ཤེས་ཚོགས་བསག་གི་དོན་འོད་གསལ་སྟོང་ཉིད་ཀྱི་ངང་ལས་མ་གཡོས་བཞིན་དུ་སྔར་གྱི་སེམས་བསྐྱེད་ཀྱི་འཕེན་པའི་དབང་གིས་རྟེན་དང་བརྟེན་པར་བཅས་པའི་དཀྱིལ་འཁོར་སྣང་ལ་རང་བཞིན་མེད་པ་སྒྱུ་མ་ལྟ་བུའི་རྣམ་པར་ཤར་བར་སྒོམ་པ་ནི་བསྐྱེད་རིམ་དང་རྫོགས་རིམ་དབྱེར་མེད་དེ། ཟབ་གསལ་གཉིས་མེད་ཀྱི་བསྐྱེད་རིམ་ཞེས་བྱ་སྟེ་བླ་ན་མེད་པའི་བྱང་ཆུབ་བསྒྲུབ་པའི་ལམ་འཁྲུལ་མེད་ཁོ་ན་ཡིན་ནོ། ། དེ་ལྟ་བུའི་གནད་མི་ཤེས་པ་དག་གིས་ཉོན་མོངས་པ་དུག་གསུམ་གྱིས་ཀུན་ནས་བསླངས་ཏེ་གཟུང་འཛིན་དང་བཅས་པའི་ལྷའི་ང་རྒྱལ་འདུན་པ་དྲག་པོ་སྒོམ་པ་ནི། བསྒོམས་པའི་ལྷ་དེ་དང་རྣམ་པ་འདྲ་བའི་ངན་སོང་གསུམ་གྱི་ལུས་རྟེན་ཐོབ་པར་བཤད་པས་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་གཅོད་པ་ནི་མི་དགོས་ཁ་མེད་ཀྱི་གནད་ཆེན་པོ་ཡིན་པས་བླུན་པོ་རྣམས་བག་ཡོད་པར་བྱོས་ཤིག དེ་ལྟར་ལས་དང་པོ་པའི་གང་ཟག་གིས་ཨཱ་ལི་ཀཱ་ལི་ལ་ལྟོས་པའི་མངོན་བྱང་ལས་བསྐྱེད་པའི་མངོན་རྟོགས་ལན་ལག་བཞི་དྲུག་གང་རུང་ཐུན་བཞིར་སྒོམ་ཞིང་སེམས་འཛིན་ལ་འབད་རྩོལ་དྲག་པོ་བྱས་པ་ལ་བརྟེན་ནས་རྡོ་རྗེ་གུར་ལས། དང་པོ་སྤྲིན་གྱི་རྣམ་པ་སྟེ། ། གཉིས་པ་དུ་བ་འདྲ་བ་ཉིད། ། གསུམ་པ་སྲིན་འབུ་མེ་ཁྱེར་འདྲ། ། བཞི་པ་མར་མེ་ཉེར་འབར་བ། །
ལྔ་པ་རྟག་ཏུ་སྣང་བ་སྟེ། ། སྤྲིན་མེད་ནམ་མཁའ་འདྲ་བ་འོ། ། ཞེས་གསུངས་པ་ལྟར་དུ་བ། སྨིག་སྒྱུ། སྲིན་འབུ་མེ་ཁྱེར། མར་མེ་འབར་བ། ནམ་མཁའ་སྤྲིན་མེད་ལྟ་བུ་སྟེ་འོད་གསལ་གྱི་རྟགས་ལྔ་མཐོང་བར་འགྱུར་རོ། ། དེ་དག་མཉམ་རྗེས་གང་ལ་མཐོང་ཡང་རུང་། དེ་མ་མཐོང་བའི་གང་ཟག་དེ་གང་ཟག་གཉིས་པར་ན་འཕོས་པ་ཡིན་ནོ། ། དེ་ལྟར་བདེ་བ་ཅུང་ཟད་སྐྱེས་པའི་གང་ཟག་དེས་ཨཱ་ལི་ཀཱ་ལི་སྤངས་པའི་མངོན་བྱང་ལྔ་ལ་མངོན་པར་རྟོགས་པ་ཡན་ལག་བཞི་དྲུག་གང་རུང་ཐུན་བཞིར་སྒོམ་ཞིང་སེམས་འཛིན་ལ་ནན་ཏན་བྱས་པ་ལ་བརྟེན་ནས་སེམས་ཆེར་བརྟན་ཞིང་།
རླུང་སེམས་ཀྱི་འཕྲོ་འདུའི་འཕེལ་བའི་སྟབས་ཀྱིས་བསོད་ནམས་ཀྱི་ཚོགས་ཀྱི་དུས་སུ་ལུས་ལ་བདེ་བ་འབར། ཡེ་ཤེས་ཀྱི་ཚོགས་ཀྱི་དུས་སུ་སེམས་ལ་སྟོང་ཤས་ཆེ། བསྐྱེད་རྫོགས་དངོས་གཞིའི་དུས་སུ་བདེ་སྟོང་ཟུང་དུ་ཆུད། སྐབས་འགའ་ཞིག་ཏུ་ལྷའི་རྣམ་པ་སྟོང་ཞིང་འགྲོ། རྨི་ལམ་མངོན་ཤེས་དང་འདྲ་བ་འབྱུང་། དེ་ཙམ་ན་གང་ཟག་གསུམ་པར་ན་འཕོས་པ་ཡིན། དེ་ལྟར་བདེ་སྟོང་གི་ཉམས་སྐྱེས་པའི་གང་ཟག་དེས་ས་བོན་ལས་བསྐྱེད་པའི་མངོན་པར་རྟོགས་པ་ཐུན་བཞིར་སྒོམ་ཞིང་སེམས་འཛིན་ལ་ནན་ཏན་དུ་བྱས་པའི་སྟབས་ཀྱིས་ལྷའི་སྣང་བ་བས་ཀྱང་རྫོགས་རིམ་ཤས་ཆེ་བར་འཆར། སྐབས་སུ་ལྷའི་རྣམ་པ་མི་གསལ། ཀྱཻ་རྡོ་རྗེ་བསྒོམས་ཀྱང་འཁོར་ལོ་བདེ་མཆོག་ལ་སོགས་པའི་རྣམ་པ་དུ་མར་འགྱུར་ཞིང་། འགྲོ་བ་རིགས་དྲུག་གི་གནས་ལ་སོགས་པ་འཁྲུལ་སྣང་དུ་མ་མཐོང་།
དཀྱིལ་འཁོར་གྱི་འཁོར་ལོ་ཡང་དུ་བ་ལ་སོགས་པ་བཞིན་ཟ་ཟི་བན་བུན་དུ་ཡལ་ནས་འགྲོ། དེ་ཙམ་ན་གང་ཟག་བཞི་པར་ན་འཕོས་པ་ཡིན་པས། དེ་ལྟར་བདེ་སྟོང་གི་ཉམས་ཆེར་སྐྱེས་པའི་གང་ཟག་དེས་སྐད་ཅིག་གིས་བསྐྱེད་པའི་མངོན་པར་རྟོགས་པ་ཐུན་བཞིར་སྒོམ་ཞིང་སེམས་འཛིན་ལ་འབད་རྩོལ་དྲག་པོ་བྱས་པས་འཁོར་བ་རིགས་དྲུག་གི་གྲོང་ཁྱེར་དང་། མྱ་ངན་ལས་འདས་པ་སྤྲུལ་སྐུའི་ཞིང་ཁམས་ཀྱང་མཐོང་། ཏིང་ངེ་འཛིན་ལ་མཉམ་རྗེས་ཆེར་མེད། ལུས་སེམས་ལ་བདེ་སྟོང་བརྟན་པར་ཟུང་དུ་ཆུད་དེ། དེ་ཙམ་ན་མཁའ་འགྲོ་མའི་བར་ཆད་ཀྱི་རྩོལ་བས་ནམ་མཁའ་ཐམས་ཅད་མཁའ་འགྲོ་མས་གང་ནས་དངོས་གྲུབ་བྱིན་གྱིས་ལོངས་ཟེར་བ་དང་། མཚོན་ཆའི་ཆར་ཆེན་པོ་འབབ་པ་དང་སྲིན་པོ་ཕོ་མོ་དང་ཤ་ཟ་ཕོ་མོས་སྡིགས་ཤིང་གསོན་པོར་ཟ་བ་སྙམ་བྱེད་པ་དང་། ཕྱོགས་དང་ཕྱོགས་མཚམས་ཐམས་ཅད་དུ་མེ་ཕུང་ཆེན་པོ་འབར་ནས་བསྲེགས་པ་དང་། རྒྱ་མཚོ་ཆེན་པོ་གཏིང་མཐའ་ཡས་པའི་ནང་དུ་སྐྱུར་བ་ལ་སོགས་སྡིགས་ཤིང་བྲིད་པའི་སྣང་བ་དུ་མ་བྱུང་ན་བརྡའ་བསྟན་པས་བཟློག
གལ་ཏེ་བརྡ་ཤེས་ཤིང་མཁའ་འགྲོ་མ་མཚན་ལྡན་གྱིས་རང་གཟུགས་སྟོན་པ་བྱུང་ན་དེ་དང་སྙོམ་པར་ཞུགས་པས་སྐད་ཅིག་དེ་ཉིད་ལ་བདེན་པ་མཐོང་བར་འགྱུར་རོ། ། དེ་ལྟར་བསྒོམས་པས་ཡུད་ཙམ་དེ་ཉིད་ལ་དཀྱིལ་འཁོར་ཡོངས་སུ་རྫོགས་པའི་སྣང་བ་གསལ་པར་འཆར་ནུས་པ་འབྱུང་ལ། དེའི་ཚེ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པ་སོགས་མི་དགོས་ཏེ་རང་གི་ངང་གིས་ཆོ་ག་ཐམས་ཅད་མི་དམིགས་པར་འགྱུར་ཅིང་། སྣང་བ་ལྷའི་འཁོར་ལོ་ཤར་བས་བསྐྱེད་ཆོག་གི་སྒོ་ནས་སྒོམ་རྒྱུ་མེད་པར་འགྱུར་བའི་ཕྱིར་རོ། ། དེ་ལྟ་བུའི་སྐད་ཅིག་ལ་ལུས་ཀྱི་དཀྱིལ་འཁོར་མངོན་དུ་གྱུར་ཏེ་ལུས་ཀྱི་རྩ་ཐམས་ཅད་ལྷའི་རྣམ་པར་འཆར་ཞིང་། དེ་ལ་ཡང་དང་ཡང་དུ་བརྟག་ཅིང་བསམས་པས་སྔོན་བླ་མས་བསྟན་པའི་ལུས་ཀྱི་དཀྱིལ་འཁོར་མངོན་དུ་གྱུར་ཏེ་དངོས་གྲུབ་ཐོབ་ཅེས་བྱ་བའམ་བདེན་པ་མཐོང་། ཞེས་ཀྱང་བྱ་སྟེ་དོན་ལ་ཟག་མེད་ས་དང་པོའི་ཡེ་ཤེས་རྒྱུད་ལ་སྐྱེས་པ་ཡིན་ནོ། ། གཉིས་པ་ནི། སྐབས་འདིར་རྫོགས་རིམ་འཆད་པ་ལ་མཆོག་དབང་གོང་མ་གསུམ་གྱི་ལམ་རྣམ་པ་གསུམ་ལས་འདིར་གསང་དབང་གི་ལམ་སྟོན། དེ་ལ་ཡང་རླུང་གཏུམ་མོ་འཁྲུལ་འཁོར་གསུམ་ལས་བར་པ་གཏུམ་མོའི་རྣལ་འབྱོར་སྟོན།
དེ་ལ་ཡང་འཁོར་ལོ་ལ་མ་བརྟེན་པ་དང་། བརྟེན་པ་དང་། མན་ངག་གི་གནད་ལ་བརྟེན་པ་དང་གསུམ་ལས་འདིར་བར་པ་འཁོར་ལོ་ལ་བརྟེན་པ་སྟོན། དེ་ལ་ཡང་འཁོར་ལོ་གཅིག་ལ་བརྟེན་པ། གཉིས་ལ་བརྟེན་པ། བཞི་ལ་བརྟེན་པ་དང་གསུམ་ལས་འདིར་ཕྱི་མ་བཞི་ལ་བརྟེན་པ་འཆད་པ་ལ་བཞི་སྟེ། རྒྱུད་ལས་གསུངས་པའི་ཚུལ། གསུངས་པའི་དོན་ཉམས་སུ་བླང་བ། སྦྱང་གཞི་སྦྱོང་བྱེད་ངོ་སྤྲོད་པའོ། ། དང་པོ་ནི།
རྩ་རྒྱུད་ལས། ལྟེ་བར་གཏུམ་མོ་སྦར་བ་ཡིས། ། དེ་བཞིན་གཤེགས་པ་ལྔ་བསྲེག་ཅིང་། ། སྤྱན་ལ་སོགས་པ་ཡང་སྲེག་སྟེ། ། བསྲེགས་པས་རི་བོང་ཅན་ཧཾ་འཛག ། ཅེས་པས་བསྟན་ཏོ། ། གཉིས་པ་གསུངས་པའི་དོན་ཉམས་སུ་བླང་བ་ནི་བསམ་གཏན་གྱི་ཡན་ལག་དགུ་སྔོན་དུ་བཏང་ནས་ལུས་སྐྱིལ་ཀྲུང་གིས་འདུག རང་ཀྱཻ་རྡོ་རྗེ་ཡབ་ཡུམ་དུ་གསལ་གདབ། ཐོག་མར་སྲོག་རྩོལ་དྲུག་བརྒྱའམ། སྟོང་ལ་སོགས་པ་གང་རུང་ཞིག་ཉམས་སུ་བླང་།
དེ་ནས་ལྷའི་ང་རྒྱལ་བརྟན་པོ་དང་ལྡན་པས་རྩ་གསུམ་གསལ་གདབ་པ། འཁོར་ལོ་བཞི་གསལ་གདབ་པ། ལས་བྱེད་པའི་འཁོར་ལོ་གཉིས་གསལ་གདབ་པ། འབར་འཛག་ལ་ཤེས་པ་གཏད་པའོ། ། དང་པོ་ནི། རང་གི་ལྟེ་བ་ནས་སྤྱི་གཙུག་གི་བར་ལ་གཡས་སུ་རྩ་རོ་མ་ཁ་དོག་དམར་པོ་རཀྟས་གང་བ་དྲང་པོར་ཐལ་གྱིས་ཡོད་པ་གཅིག་གསལ་གདབ། གཡོན་དུ་རྐྱང་མ་དཀར་མོ་ཁུ་བས་གང་བ་དྲང་པོར་ཐལ་གྱིས་ཡོད་པ་གཅིག་གསལ་གདབ། རྩ་དབུ་མ་ཁ་དོག་དམར་སྐྱ་སྦོམ་ཕྲ་བ་ཐག་ཙམ་པ་དྲང་པོར་ཐལ་གྱིས་ཡོད་པ་མར་མེ་ལྟར་གསལ་བ་ཤིན་ཏུ་དྭངས་པ་གཅིག་གསལ་གདབ་བོ། ། གཉིས་པ་ནི། འཁོར་ལོ་བཞི་ལས་དང་པོ་ལྟེ་བའི་འཁོར་ལོ་གསལ་གདབ་པ་ནི།
ལྟེ་བའི་གནས་སུ་རོ་རྐྱང་གཉིས་དབུ་མ་ལ་ཕན་ཚུན་འཁྲིལ་བའི་འཁྲིལ་མཚམས་དེ་ལྟེ་བ་དང་། དེ་ལས་གྱེས་པའི་ཕྱོགས་མཚམས་རྩ་ཅུང་ཟད་སྦོམ་པ་བརྒྱད་དང་། དེ་ལས་ཕྱི་རོལ་ཏུ་གྱེས་པའི་རྩ་ནང་མ་བརྒྱད་ལས་ཅུང་ཟད་ཕྲ་བ་དྲུག་ཅུ་རྩ་བཞི་ཐིག་ལེ་དམར་ཆས་གང་བ། རྩ་ཐམས་ཅད་ཁ་དོག་དམར་ཤས་ཆེ་བ་ཐག་བརྒྱངས་པ་ལྟ་བུ་ཤད་ཤད་ཡོད་པ་དྲུག་ཅུ་རྩ་བཞི་པོའི་རྩ་མགོ་རྣམས་ཅུང་ཟད་མཐོ་བ། རྩེ་མོ་ཕར་ཀྱོག་ཚུར་ཀྱོག་བྱས་པ་ཡི་གེའི་གཟུགས་སུ་ཡོད་པ་ཐོག་མ་མེད་པ་ནས་འགྲོ་བ་སོ་སོའི་བག་ཆགས་བསགས་པས་ཡི་གེ་མི་འདྲ་བ་དྲུག་ཅུ་རྩ་བཞི་ཙམ་གྱི་ཚུལ་དུ་ཡོད་ཀྱང་། རང་རེ་ད་ལྟ་ཉམས་སུ་ལེན་པའི་ཚེ་ཡི་གེ་སྒོམ་ཚུལ་འདི་ལྟར་བྱས་པས་ཁྱབ་པ་ཡིན་ཏེ། དེ་ཡང་ལྟེ་བའི་ཕྱིའི་མདུན་གྱི་ཕྱེད་ནས་དབུ་བཟུང་སྟེ་ཨཱ་ལི་ཕྲག་གཉིས་གཡོན་སྐོར་དུ་བཀོད་པས་རྒྱབ་ཀྱི་ཕྱེད་དུ་སླེབ་པ། ཡང་མདུན་གྱི་ཕྱེད་ནས་དབུ་བཟུང་སྟེ་ཀཱ་ལི་ཧ་དང་ཀྵ་སྤངས་པ་ཕྲག་གཅིག་གཡས་སྐོར་དུ་བཀོད། ཧཾ་ཡིག་སྤྱི་བོར་ཡོད་པ་དང་ཀྵ་ལྟེ་འོག་ན་ཡོད་པས་འདིར་མི་དགོད་པ་ཡིན་ཞེས་གསུངས་སོ། ། ཡི་གེ་ཐམས་ཅད་ཀྱང་མགོ་ཅུང་ཟད་མཐོ་བ་ཁ་དོག་དམར་པོར་གསལ་གདབ་བོ། །
ལྟེ་བར་ཨཾ་ཡིག་དམར་པོ་དང་ནང་སྐོར་འདབ་མ་བརྒྱད་ལ། ཨ་ཀ་ཙ་ཊ་ཏ་པ་ཡ་ཤ་ཞེས་པའི་ཡི་གེ་བརྒྱད་གསལ་གདབ། ལྟེ་བའི་རྩ་འདབ་ཐམས་ཅད་དང་ཡི་གེ་རྣམས་ཁ་གྱེན་ལ་ཡར་བསྟན་པ། ལྟེ་བར་ཐིག་ལེ་དམར་བའི་ཆ་འདུ་བས་ཁ་དོག་དམར་ཤས་ཆེ་བ་གསལ་གདབ་བོ། ། གཉིས་པ་སྙིང་ཁའི་འཁོར་ལོ་གསལ་གདབ་པ་ནི། དེ་ཡང་ནུ་མ་གཉིས་ཀྱི་བར་སྙིང་ཁའི་དཀྱིལ་ན་རྩ་དབུ་མ་ལ་རོ་རྐྱང་གཉིས་ཕར་འཁྲིལ་ཚུར་འཁྲིལ་བྱས་ཡོད་པའི་ལྟེ་བ་ཅུང་སྦོམ་པའི་རྣམ་པ་ཅན་གྱི་ནང་དུ་ཧཱུྃ་ཡིག་མགོ་ཐུར་བསྟན་ཁ་དོག་དངུལ་ཆུ་དབུས་སྔོ་བ་མཐའ་སྐྱ་བ་ཐིགས་ལ་ཁད་པ་གཅིག་གསལ་གདབ། ལྟེ་བ་ལས་རོ་རྐྱང་གཉིས་ལས་གྱེས་པའི་རྩ་འདབ་བརྒྱད་ཤད་ཤད་གྱེས་པ། རྩའི་རྩེ་མོ་ཕར་ཀྱོག་ཚུར་ཀྱོག་བྱས་པ་ཡི་གེའི་དབྱིབས་སུ་གནས་པ་ནི་ཕྱོགས་བཞིར་བྷྲཱུྃ་ཨྃ་ཛྲིཾ་ཁྃ། མཚམས་བཞིར་ལྃ་མྃ་པྃ་ཏྃ་ཞེས་པ་རྣམས་གཡོན་སྐོར་གྱིས་དངུལ་ཆུའི་མདོག་ལྟ་བུར་གནས་པ། རྩ་ཡིག་ཐམས་ཅད་ཁ་དོག་དཀར་སྔོ་རྩ་མགོ་ཡི་གེ་དང་བཅས་པ་རྣམས་ཅུང་ཟད་དམའ་བ་ཁ་འོག་ཏུ་བསྟན་པ་གསལ་གདབ་བོ། །
གསུམ་པ་མགྲིན་པའི་འཁོར་ལོ་གསལ་གདབ་པ་ནི། དེ་ཡང་ཨོལ་གོང་པོའི་གོང་ཙམ་གྱི་ཐད་ཀའི་ནང་ཙམ་ན་སྦྲུལ་གཅུས་པ་ལྟ་བུའི་རྩ་མང་དུ་ཡོད་པ་ལས། དེ་རྣམས་ཀྱི་ནང་ནས་ལས་བྱེད་པའི་རྩ་བཅུ་དྲུག་ལྟེ་བ་དང་བཅས་པར་གྲངས་ངེས། དེ་ལ་རོ་རྐྱང་གཉིས་དབུ་མ་ལ་ཕར་འཁྲིལ་ཚུར་འཁྲིལ་བྱས་པའི་ལྟེ་བ་སྦོམ་སར་ཨོཾ་མགོ་གྱེན་བསྟན། དེ་ལས་གྱེས་པའི་རྩ་འདབ་བཅུ་དྲུག་རྩེ་མོ་ཕར་ཀྱོག་ཚུར་ཀྱོག་བྱས་པ། ཡི་གེའི་དབྱིབས་སུ་གྲུབ་པ་མདུན་ནས་དབུ་བཟུང་སྟེ་གཡས་སྐོར་དུ་ཨཱ་ལི་བཅུ་དྲུག རྩ་ཡིག་ཐམས་ཅད་ཁ་དོག་དམར་པོ་མགོ་ཅུང་མཐོ་བ་ཁ་སྤྱི་བོ་ལ་བསྟན་པ་གསལ་གདབ་བོ། ། བཞི་པ་སྤྱི་བོའི་འཁོར་ལོ་ནི། དེ་ཡང་སྐྲ་མཚམས་ཀྱི་ནང་ཐད་དབུ་ལ་རོ་རྐྱང་གཉིས་ཕར་འཁྲིལ་ཚུར་འཁྲིལ་བྱས་པའི་ལྟེ་བ་ཅུང་ཟད་སྦོམ་པའི་རྣམ་པ་ཅན་མདུན་གྱི་ཕྱེད་དྲང་པོ་ནས་དབུ་བཟུང་སྟེ་གཡོན་ཕྱོགས་སུ་ཨཱ་ལི་ཕྲག་གཅིག གཡས་ཕྱོགས་ནས་བཟུང་སྟེ་ཀཱ་ལི་ཏ་ཡན་ཕྲག་གཅིག་གསལ་གདབ།
ལྟེ་བར་ཧཾ་ཡིག་ཐིག་ལེས་གང་བ། ཡི་གེ་རྣམས་མགོ་ཐུར་དུ་འཕྱང་བ། རྩ་ཡིག་ཐམས་ཅད་ཁ་དོག་ཤིན་ཏུ་དཀར་བ། མགོ་བོ་རྣམས་ཐུར་དུ་ལྟ་བ་གསལ་བཏབ། མདོར་ན་དབུ་མ་ནི་སྲོག་ཤིང་གི་ཚུལ་ལྟར་དྲང་པོར་ཏལ་གྱིས་ཡོད་པ། རོ་མ་དང་རྐྱང་མ་གཉིས་ཀྱང་ཏལ་གྱིས་ཡོད་པ་ལ་སྤྱི་བོ་དང་། མགྲིན་པ། སྙིང་ཁ། ལྟེ་བ་རྣམས་སུ་དབུ་མ་ལ་ཕར་འཁྲིལ་ཚུར་འཁྲིལ་བྱས་པ་ལས་རྩ་འདབ་སོ་སོར་གྱེས་པ་ཡིན་ནོ། ། ལྟེ་བ་དང་སྙིང་ཁ་གཉིས་ཐབས་དང་ཤེས་རབ་ཡིན་ཞིང་གཅིག་ལ་གཅིག་གིས་ཁ་བསྟན་པ་ཡིན་ལ།
མགྲིན་པ་དང་སྤྱི་བོ་གཉིས་ཀྱང་ཐབས་ཤེས་གཅིག་ལ་གཅིག་ཁ་བསྟན་པ་ཡིན་ནོ། ། སྒོམ་པའི་ཚེ་རྩ་གསུམ་སྔོན་ལ་ཏལ་གྱིས་ཡོད་པ་གསལ་བཏབ། དེ་ལ་དབུས་ཀྱི་ཨཾ་ཧཱུྃ་ཨོཾ་ཧཾ་སྟེ་ཡི་གེ་བཞི་པོ་རེ་རེ་ནས་གསལ་བཏབ། དེ་ནས་ལྟེ་བའི་འཁོར་ལོ་ནས་བཟུང་སྟེ་རྩ་རེ་དང་། རྩའི་དབྱིབས་ཡི་གེར་གནས་པ་རེ་རེ་ནས་གསལ་བཏབ་བོ། ། ཇི་སྲིད་ལག་པའི་རི་མོ་ལྟར་དུ་གསལ་བར་མ་གྱུར་གྱི་བར་དུ་གསལ་བཏབ་ཅིང་བསྒོམ་པར་བྱའོ་ཞེས་གསུངས་སོ། ། རྩ་གསུམ་འཁོར་ལོ་དང་བཅས་པ་འདི་རྩ་ལ་གྲུབ་པས་ན་ལུས་རྩའི་དཀྱིལ་འཁོར་ཞེས་བརྗོད། རྩ་རྣམས་ཡི་གེའི་དབྱིབས་སུ་གྲུབ་པས་ཡི་གེ་བྷ་གའི་དཀྱིལ་འཁོར་ཞེས་བརྗོད་པ་ཡིན་ནོ། ། གསུམ་པ་ལས་བྱེད་པའི་འཁོར་ལོ་གཉིས་གསལ་གདབ་པ་ནི། གཤང་སྒོར་རླུང་གི་དཀྱིལ་འཁོར་དང་།
སུམ་མདོར་མེའི་དཀྱིལ་འཁོར་གཉིས་ཡོད་པས་སྙམ་དུ་བསམས་པས་ཆོག་པ་ཡིན་ནོ། ། བཞི་པ་འབར་འཛག་ལ་ཤེས་པ་གཏད་པ་ནི། དེ་ནས་འོག་སྒོ་ཅུང་ཟད་བསྡམས་ལ་སྣ་གཉིས་ནས་རླུང་དལ་བུས་དྲངས་པས་མེ་མ་དང་གཉི་མ་གཉིས་ནས་སོང་སྟེ་ལྟེ་བར་སིབ་ཀྱིས་སོང་བར་བསམ། དེ་ནས་འོག་སྒོ་དམ་དུ་བཏང་ལ་འོག་རླུང་བསྡམས་པས་འོག་རླུང་གཡོས། སུམ་མདོའི་མེ་དམར་ནག་འབར། མེའི་རྩེ་མོ་ལྟེ་བའི་ཡི་གེ་རྣམས་ལ་ཕོག་པས་ཡི་གེ་རྣམས་ལས་མེ་སྟག་ཕྲ་མོ་མང་པོ་བྱུང་སྟེ་ཐམས་ཅད་གཅིག་ཏུ་འདུས་ནས་གཡས་རོ་མའི་ལམ་ནས་སོང་། སྙིང་ཁའི་རྩ་འདབ་ལ་སྐོར་བ་ལན་གསུམ་བྱས། དེ་དག་གི་རྩ་ནང་ན་ཡོད་པའི་བད་ཀན་དང་ལྗན་ལྗིན་ཐམས་ཅད་བསྲེགས་པའམ་སྦྱངས་ནས་མེད་པར་བྱས། རྩ་ལམ་ཐམས་ཅད་བདེ་སངས་ཀྱིས་གྱུར་པར་སྒོམ། དེ་ནས་ཡང་མེ་དེ་རོ་མའི་ལམ་ནས་སོང་མགྲིན་པར་སླེབ།
མགྲིན་པ་ལོངས་སྤྱོད་ཀྱི་རྩ་འདབ་ནང་ནས་ཞུགས་བསྐོར་བ་ལན་གསུམ་བྱས། རྩ་ནང་གི་བད་ཀན་དང་ལྗན་ལྗིན་ཐམས་ཅད་བསྲེགས་ཤིང་སྦྱངས་ནས་རྩ་ལམ་ཐམས་ཅད་བདེ་སངས་ཀྱིས་གྱུར་པར་སྒོམ། དེ་ནས་ཡང་མེ་དེ་རོ་མའི་ལམ་ནས་སོང་སྤྱི་བོར་སླེབ། སྤྱི་བོའི་རྩ་འདབ་ཀྱི་ནང་ནས་བསྐོར་བ་ལན་གསུམ་བྱས། རྩ་ནང་གི་བད་ཀན་དང་ལྗན་ལྗིན་ཐམས་ཅད་བསྲེགས་ཤིང་སྦྱངས་ནས་རོ་མའི་ལམ་ནས་སོང་སྟེ་སྤྱི་བོའི་ཧཾ་ཡིག་ལ་མེའི་རྩེ་མོ་རེག་པ་གཅིག་ཕོག་པས། ཧཾ་ལས་བདུད་རྩིའི་རྒྱུན་ཕྲ་མོ་གཅིག་གཡོན་རྐྱང་མའི་ནང་ལ་ཚུར་ན་ར་ར་བྱུང་སྟེ་སྤྱི་བོའི་རྩ་འདབ་ཐམས་ཅད་གང་བར་བསམ། ཡང་ན་སྤྱི་བོའི་ཡི་གེ་ཐམས་ཅད་གསོས་བཏབ། དེ་ལས་བདུད་རྩིའི་རྒྱུན་རྐྱང་མའི་ནང་ནས་མར་ན་ར་ར་བྱུང་སྟེ་མགྲིན་པའི་རྩ་ཡི་གེ་ཐམས་ཅད་གསོས་བཏབ། ཡང་བདུད་རྩིའི་རྒྱུན་གཡོན་རྐྱང་མའི་ནང་ན་མར་ན་ར་ར་བྱུང་སྟེ་སྙིང་ཁའི་རྩ་འདབ་རྣམས་གསོས་བཏབ། ཡང་བདུད་རྩིའི་རྒྱུན་རྐྱང་མའི་ནང་ན་མར་ན་ར་ར་བྱུང་ལྟེ་བའི་རྩ་འདབ་དང་ཡི་གེ་ཐམས་ཅད་གང་ཞིང་གསོས་བཏབ།
དེ་ནས་ཡང་ཐིགས་པ་ཕྲ་མོ་གཅིག་ལྟེ་བའི་ཨཾ་ལ་ཕོག་པས། ཨཾ་ལས་མེ་ཤིན་ཏུ་ཆ་ཕྲ་བ་དྭངས་པ་གཅིག་དབུ་མ་ན་ཡར་སོང་སྙིང་ཁའི་ཧཱུྃ་དང་མགྲིན་པའི་ཨོཾ་གྱི་ལྗན་ལྗིན་དང་ཏིང་ངེ་འཛིན་སྐྱེ་བའི་གེགས་བྱེད་པ་ཐམས་ཅད་བསྲེགས་ཤིང་སྦྱངས་ནས་སྤྱི་བོའི་ཧཾ་ལ་རེག་པས། ཧཾ་ལས་བདུད་རྩིའི་རྒྱུན་བ་ཐག་ཙམ་བྱུང་སྟེ་མགྲིན་པའི་ཨོཾ་གསོས་བཏབ། ཨོཾ་ལས་བདུད་རྩིའི་རྒྱུན་ན་ར་ར་བྱུང་ནས་སྙིང་ཁའི་ཧཱུྃ་གསོས་བཏབ། ཧཱུྃ་ལས་བདུད་རྩིའི་རྒྱུན་ཕྲ་མོ་གཅིག་བྱུང་སྟེ་ལྟེ་བའི་ཨཾ་ལ་ཏིག་ཏིག་ཐིགས་པར་བསམ་ཞིང་ཐིགས་པས་ཨཾ་ལའང་མེ་ཕྲ་མོ་ཤིན་ཏུ་གསལ་ཞིང་དྭངས་པ་གཅིག་འབར་ནས་ཧཱུྃ་ལ་རེག་པར་བསམ། དེ་ལ་འབར་བ་དང་འཛག་པ་དཀར་དམར་གྱི་རྣམ་པ་སྐྲ་ཤད་འཛིང་པ་ལྟ་བུ་ལ་ཤེས་པ་གཏད་ནས་རླུང་བུམ་པ་ཅན་ཇི་ཙམ་ཐུབ་ཐུབ་ཀྱི་བར་དུ་བཟུང་། མི་ཐུབ་པར་གྱུར་པ་དང་དལ་བུས་ཕྱི་རོལ་ཏུ་བཏང་། དེ་ལྟ་བུ་ཐུན་རེ་ལ་ལན་ཉི་ཤུ་རྩ་གཅིག་ལ་སོགས་པ་བྱ། དེ་ལྟར་གཏུམ་མོའི་མེ་སྦར་བའི་དུས་ནད་གདོན་མཚན་མ་དང་རྣམ་པར་རྟོག་པ་ཐམས་ཅད་བསྲེགས་པར་བསམ། བདུད་རྩི་བབས་པའི་དུས་སུ་བྱང་ཆུབ་ཀྱི་སེམས་ཀྱི་རང་བཞིན་གྱིས་ལུས་ཀྱི་རྩ་གནས་ཐམས་ཅད་གང་བས་ལུས་ལ་བདེ་བ་དང་སེམས་ལ་ཡེ་ཤེས་སྐྱེས་པར་བསམ་ལ།
དེའི་རྒྱུན་རིང་དུ་གོམས་པ་ལ་བརྟེན་ནས་གསལ་སྟོང་བདེ་བས་བརྒྱན་པའི་ཏིང་ངེ་འཛིན་ཁྱད་པར་ཅན་སྐྱེ་བར་འགྱུར་རོ། ། དེས་ཀྱང་དཀྱིལ་འཁོར་གྱི་འཁོར་ལོ་དང་སྣང་བ་ཐམས་ཅད་རྒྱས་བཏབ་སྟེ་བསྒོམས་པས་མཐར་སྣང་བ་ཐམས་ཅད་བདེ་ཆེན་གྱི་ཡེ་ཤེས་འབའ་ཞིག་ཏུ་འཆར་བར་འགྱུར་རོ། ། གསུམ་པ་ནི། སྦྱང་གཞི་སྣོད་ཀྱི་འཇིག་རྟེན་འཇིག་པ། བཅུད་ཀྱི་སེམས་ཅན་འཆི་བ། གསལ་སྟོང་གཉིས་ཀྱི་སྟོང་པའི་ཆ། ལུས་རྩ་ཡི་གེ་ཁམས་བདུད་རྩི་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་རྫོགས་རིམ་གྱི་རྣལ་འབྱོར་དུ་བསྒྱུར་ནས་ཉམས་སུ་བླངས་པས་སྦྱངས་འབྲས་ཆོས་སྐུ་ཐོབ་པར་འགྱུར་ཏེ། སམྦུ་ཊི་ལས། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། །
ཞེས་གསུངས་པས་སོ། ། གཉིས་པ་མཉམ་པར་མ་བཞག་པའི་རྣལ་འབྱོར་ལ་དགུ་སྟེ། དག་པ་དྲན་པ། བཟླས་པའི་རྣལ་འབྱོར། གཏོར་མའི་རྣལ་འབྱོར། ཁ་ཟས་ཀྱི་རྣལ་འབྱོར། རྗེས་ཆགས་ཀྱི་རྣལ་འབྱོར། ཉལ་བའི་རྣལ་འབྱོར། ལྡང་བའི་རྣལ་འབྱོར། ཁྲུས་ཀྱི་རྣལ་འབྱོར།
སྤྱོད་ལམ་གྱི་རྣལ་འབྱོར་རོ། ། དང་པོ་དག་པ་དྲན་པ་ནི། སྤྱིར་ངོ་བོ་ཉིད་ལ་དག་པར་བཞག་པ་དང་། རྟགས་སམ་མཚོན་བྱེད་ལ་དག་པར་བཞག་པ་དང་། དྲི་མ་གཅིག་ཙམ་དག་པ་ལ་དག་པར་བཞག་པ་དང་གསུམ་ལས། འདིར་རྟགས་སམ་མཚོན་བྱེད་ལ་དག་པར་བཞག་པའི་དབང་དུ་བྱས་པ་ཡིན་ལ་དེ་ལའང་རྒྱས་པ་དང་། འབྲིང་པོ་དང་། བསྡུས་པ་གསུམ་ལས། དང་པོ་ནི། རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་ཀྱི་དག་པ་དྲན་པ་ནི་སློབ་དཔོན་རིན་པོ་ཆེས་མཛད་པའི་མངོན་རྟོགས་ཡན་ལག་བཞི་པ་ནས་འབྱུང་བ་བཞིན་ཡིན་ནོ། །
གཉིས་པ་ནི། ལྷའི་དག་པ་ཙམ་རྒྱས་པར་དྲན་པར་བྱེད་པ་ནི་རྗེ་བཙུན་རིན་པོ་ཆེས་མཛད་པའི་ཡན་ལག་དྲུག་པ་ཆུང་བ་ནས་འབྱུང་བ་བཞིན་ཡིན་ནོ། ། གསུམ་པ་ནི། གཞུང་འདི་ནས་འབྱུང་བ་ལྟར་ལྷའི་དག་པ་ཙམ་མདོར་བསྡུས་ནས་བསྟན་པ་ཡིན་ཏེ། དེ་ཡང་སྙིང་རྗེ་ཆེན་པོས་སེམས་ཅན་ལ་རྗེས་སུ་ཆགས་པས་ན། སྤྱན་རྩ་དམར་བ། བྱམས་པ་ཆེན་པོས་ཐུགས་མི་འགྱུར་བས་ན་སྐུ་དང་ཡན་ལག་གནག་པ། སྦྱིན་པ་དང་། སྙན་པར་སྨྲ་བ་དང་། དོན་སྤྱོད་པ་དང་།
དོན་མཐུན་པ་སྟེ་བསྡུ་དངོས་བཞིས་སེམས་ཅན་གྱི་དོན་མཛད་པས་ན་ཞབས་བཞི་པ། ཞལ་བརྒྱད་ནི་རྣམ་པར་ཐར་པ་བརྒྱད་མཚོན་ཏེ་དེ་ལ་ཡང་འཇིག་རྟེན་པའི། འཇིག་རྟེན་ལས་འདས་པའི། མཐར་ཐུག་འབྲས་བུའི་རྣམ་པར་ཐར་པ་སྟེ་གསུམ་མོ། ། དང་པོ་ནི་གཟུགས་ཅན་གཟུགས་ལ་ལྟ་བའི་རྣམ་ཐར། གཟུགས་མེད་གཟུགས་ལ་ལྟ་བའི་རྣམ་ཐར། ཁྱད་པར་སྡུག་པའི་གཟུགས་ལ་ལྟ་བའི་རྣམ་ཐར། ནམ་མཁའ་མཐའ་ཡས་སྐྱེ་མཆེད་ཀྱི་གཟུགས་ལ་ལྟ་བའི་རྣམ་ཐར། རྣམ་ཤེས་མཐའ་ཡས་སྐྱེ་མཆེད་ཀྱི་གཟུགས་ལ་ལྟ་བའི་རྣམ་ཐར། ཅི་ཡང་མེད་པའི་སྐྱེ་མཆེད་ཀྱི་གཟུགས་ལ་ལྟ་བའི་རྣམ་ཐར།
འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་རྣམ་ཐར། འདུ་ཤེས་དང་ཚོར་བ་འགོག་པའོ། ། གཉིས་པ་ནི། ཡང་དག་པའི་ལྟ་བ། ཡང་དག་པའི་རྟོགས་པ། ཡང་དག་པའི་ངག ཡང་དག་པའི་ལས་ཀྱི་མཐའ། ཡང་དག་པའི་འཚོ་བ། ཡང་དག་པའི་རྩོལ་བ། ཡང་དག་པའི་དྲན་པ།
ཡང་དག་པའི་ཏིང་ངེ་འཛིན་ནོ། ། གསུམ་པ་ནི། སྒྲོན་གསལ་ལས། སྐུ་ཡི་དབང་ཕྱུག་གསུང་གི་དབང་ཕྱུག་དང་། ། དེ་བཞིན་དུ་ནི་ཐུགས་ཀྱི་དབང་ཕྱུག་དང་། ། རྫུ་འཕྲུལ་ཀུན་ཏུ་འགྲོ་བའི་དབང་ཕྱུག་དང་། ། ཅི་འདོད་བསྐྱེད་དང་ཡོན་ཏན་བརྒྱད་པ་འོ། ། ཞེས་གསུངས་པ་ལྟར་རོ། ། ཕྱག་བཅུ་དྲུག་ནི་སྟོང་ཉིད་བཅུ་དྲུག་མཚོན་པ་ཡིན་ལ། དེ་ཡང་ནང་སྟོང་པ་ཉིད།
ཕྱི་སྟོང་པ་ཉིད། ཕྱི་ནང་སྟོང་པ་ཉིད། སྟོང་པ་ཉིད་སྟོང་པ་ཉིད། ཆེན་པོ་སྟོང་པ་ཉིད། དོན་དམ་སྟོང་པ་ཉིད། འདུ་བྱས་སྟོང་པ་ཉིད། འདུས་མ་བྱས་སྟོང་པ་ཉིད། མཐའ་ལས་འདས་པ་སྟོང་པ་ཉིད། ཐོག་མ་དང་ཐ་མ་མེད་པ་སྟོང་པ་ཉིད། དོར་བ་མེད་པ་སྟོང་པ་ཉིད།
རང་བཞིན་སྟོང་པ་ཉིད། ཆོས་ཐམས་ཅད་སྟོང་པ་ཉིད། རང་གི་མཚན་ཉིད་སྟོང་པ་ཉིད། མི་དམིགས་པ་སྟོང་པ་ཉིད། དངོས་པོ་མེད་པ་སྟོང་པ་ཉིད་དེ་བཅུ་དྲུག་གོ ། གུག་སྐྱེད་ཀྱི་དོན་ནི་མནྟྲ་ལ་རྐྱེན་ཨུ་བྱིན་པས་མུ་ཏྲ་སྟེ་ཕྱག་རྒྱར་འགྱུར་ལ། དེ་ནི་སངས་རྒྱས་ལྔ་རྣམ་པར་དག་པ་ཡིན་ཏེ། རྩ་རྒྱུད་ལས། སྤྱི་བོའི་འཁོར་ལོ་མི་བསྐྱོད་པ། ། ཞེས་སོགས་གསུངས་པས་ཤེས་པར་བྱའོ། །
གདུག་པ་འདུལ་ཕྱིར་ཁྲོ་བོ་ནི་གདུལ་བྱ་གདུག་པ་ཅན་འདུལ་བའི་ཕྱིར་སྙིང་རྗེ་ཆེན་པོས་ཁྲོ་བོའི་སྐུར་སྟོན་པ་ཡིན་ཏེ། རྡོ་རྗེ་གུར་ལས། གདུག་ཅིང་གཏུམ་པའི་སེམས་ཅན་ལ། ། ཞི་བ་ཉེ་བར་མི་སྦྱོར་ཏེ། ། འདི་མཁྱེན་རྡོ་རྗེ་ཅན་གྱིས་ནི། ། རང་ཉིད་ཀྱཻ་རྡོ་རྗེར་འགྱུར། ། ཞེས་གསུངས་པ་ལྟར་རོ། ། དེ་ཉིད་གསུམ་གྱིས་རྡོ་རྗེ་གསུམ་དག་པའི་སྤྱན་གསུམ་ནི། རྩ་རྒྱུད་ལས། རྡོ་རྗེ་གསུམ་ནི་དག་པའི་སྤྱན། །
ཞེས་གསུངས་པས་སོ། ། དེ་ལྟ་བུའི་དག་པའི་གཙོ་བོ་བཅོམ་ལྡན་འདས་ཀྱིས་ནི་སྦྱང་གཞི་མ་དག་པའི་སྣང་བ་ཐམས་ཅད་སྦྱོང་བ་ཡིན་ནོ། ། གཞན་ཡང་རང་གི་སེམས་ལ་མ་དག་པའི་ཤའི་རྣམ་པར་སྣང་བའི་ཤ་རྣམ་པར་དག་པ་བྱམས་པ་ཚད་མེད་པའི་ངོ་བོ་ལྷ་མོ་པུཀྐ་སཱི་ཡིན་ལ། དེ་བཞིན་དུ་འོག་མ་གསུམ་གྱི་སྦྱོར་ཚུལ་ཡང་རིམ་པ་བཞིན་དུ་ཤེས་པར་བྱའོ། ། རང་གི་པགས་པ་རིམ་པ་བདུན་ནི་བྱང་ཆུབ་ཀྱི་ཡན་ལག་བདུན་རྣམ་པར་དག་པ་ཡིན་ཏེ། དེ་ཡང་དྲན་པ་ཡང་དག་བྱང་ཆུབ་ཀྱི་ཡན་ལག ཆོས་རབ་ཏུ་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག བརྩོན་འགྲུས་དང་། དགའ་བ་དང་། ཤིན་ཏུ་སྦྱངས་པ་དང་།
ཏིང་ངེ་འཛིན་དང་། བཏང་སྙོམས་ཡང་དག་པ་བྱང་ཆུབ་ཀྱི་ཡན་ལག་གོ ། མགོ་རུས། ཚིགས་རུས། རྩིབས་རུས། རྐང་རུས་ཏེ་རུས་པའི་རིགས་བཞི་ནི་སྡུག་བསྔལ་བ་དང་། ཀུན་འབྱུང་བ་དང་། འགོག་པ་དང་། ལམ་གྱི་བདེན་པ་སྟེ་བདེན་པ་བཞི་རྣམ་པར་དག་པའོ། ། དེ་ལྟར་སྦྱོང་བྱེད་བྱང་ཕྱོགས་སོ་བདུན་དེས་སྦྱང་གཞི་མ་དག་པའི་སྣང་བ་ཐམས་ཅད་སྦྱོང་བ་ཡིན་ཏེ།
སྦྱང་གཞི་རང་གི་མ་དག་པའི་ཁམས་བཞི་ལ་སོགས་པ་བཞི་ཚན་གྱི་ཆོས་རྣམས་སྦྱོང་བྱེད་རྫུ་འཕྲུལ་གྱི་རྐང་པ་བཞི་དང་། དྲན་པ་ཉེ་བར་བཞག་པ་བཞི་ལ་སོགས་པས་སྦྱོང་ངོ་། ། སྦྱང་གཞི་རེ་རེ་ལའང་འབྱུང་བ་ལྔ་ལྔ་དང་ལྡན་པ་ནི་དབང་པོ་ལྔ་དང་སྟོབས་ལྔ་ལ་སོགས་པ་རྣམས་ཀྱིས་སྦྱོང་ངོ་། ། རྐང་རུས་བརྒྱད་ལ་སོགས་པ་ནི་འཕགས་པའི་ལམ་ཡན་ལག་བརྒྱད་ལ་སོགས་པས་སྦྱོང་ངོ་། ། དེ་བཞིན་དུ་གཞན་རྣམས་ལའང་ཤེས་པར་བྱའོ། ། དག་བྱ་དང་དག་བྱེད་དམ། སྦྱང་གཞི་དང་སྦྱོང་བྱེད་རྣམས་འཁོར་འདས་དབྱེར་མེད་དུ་བསྲེས་ནས་ཉམས་སུ་ལེན་པ་ཡིན་ནོ། ། གཉིས་པ་བཟླས་པའི་རྣལ་འབྱོར་ལ་གསུམ་སྟེ། བཟླས་པའི་ཡུལ། བཟླས་པའི་བསམ་གཏན།
བཟླ་བྱའི་སྔགས་དངོས། དང་པོ་ལ་བདུན་ཏེ། ཕྲེང་བའི་རྒྱུ། ཕྲེང་བའི་གྲངས། ཕྲེང་ཐག མདུད་འཛིན། རྒྱུ་བའི་ཚུལ། བྱིན་གྱིས་བརླབ་པ། བགྲང་བའི་ཚུལ་ལོ། ། དང་པོ་རྩ་རྒྱུད་ལས།
ཤེལ་གྱིས་རེངས་པའི་བཟླས་པ་ཉིད། ། དབང་ལ་ཙནྡན་དམར་པོ་ཉིད། ། ཅེས་དང་། སམྦུ་ཊི་ལས། ཤེལ་དང་ཉ་ཕྱིས་མུ་ཏིག་དང་། ། ཁམས་ནི་དཀར་པོ་ལ་སོགས་པ། ། ཞི་བའི་ལས་ལ་ཁྱད་པར་དུ། ། ཕྲེང་བ་ཡི་ནི་མཚན་ཉིད་དོ། ། གསེར་དང་དངུལ་དང་ཟངས་མ་དང་། ། པདྨའི་ས་བོན་ཁྱད་པར་དུ། །
རྒྱས་པ་ལ་ནི་ཕྲེང་བ་ཉིད། ། རྣམ་པར་མཁས་པས་བགྲང་བར་བྱ། ། གུར་གུམ་ལ་སོགས་དྲི་སོགས་ཀྱི། ། དྲི་ནི་ཐམས་ཅད་ཁྱད་པར་དུ། ། བསྒྲུབ་ཅིང་རིལ་བུ་བྱས་ནས་སུ། ། དབང་ལ་ཡོངས་སུ་རབ་ཏུ་གྲགས། ། རུ་རཀྵ་དང་ལུང་ཐང་དང་། ། དེ་བཞིན་སྐྱེས་པའི་རུས་པ་ཉིད། ། དྲག་པོའི་ལས་ལ་སྦྱར་བར་བྱ། ། མངོན་སྤྱོད་ལ་ནི་རབ་ཏུ་གྲགས། །
ཞེས་གསུངས། ལས་གང་བསྒྲུབ་ཀྱང་ཐུན་མོང་གི་ཕྲེང་བ་ནི། དེ་ཉིད་ལས། ཞི་རྒྱས་དབང་དང་མངོན་སྤྱོད་ལ། ། བོ་དྷི་ཙིས་ནི་ལས་ཀུན་འགྲུབ། ། ཅེས་གསུངས་སོ། ། གཉིས་པ་གྲངས་ནི། སམྦུ་ཊི་ལས། སྔགས་ཀྱི་བསྒྲུབ་པ་ལྔ་བཅུ་སྟེ། ། དབང་ལ་དེ་ཡི་ཕྱེད་ཉིད་དོ། །
བརྒྱ་ཕྲག་གཅིག་ནི་ཞི་བ་ལ། ། དེ་བཞིན་རྒྱས་ལ་ལྷག་པར་བརྒྱད། ། མངོན་སྤྱོད་ལ་ནི་དྲུག་ཅུ་ཉིད། ། ཅེས་གསུངས་པ་ལྟར་རོ། ། གསུམ་པ་ནི། ཐུན་མོང་གི་ལས་བསྒྲུབ་པའི་ཕྲེང་ཐག་ནི། རྡོ་རྗེ་མཁའ་འགྲོ་ལས། གསེར་གྱི་སྐུད་པས་རྒྱུ་བར་བྱ། ། ཡང་ན་རས་བལ་དག་གིས་སོ། ། ཞེས་གསུངས་ལ།
ཕྱག་ལེན་རས་བལ་གྱིས་མཛད་དེ། ལས་བཞི་སོ་སོའི་ཕྲེང་ཐག་ནི། སྡོམ་འབྱུང་ལས། བོང་བུ་རྔ་མོང་སྤུ་དང་ནི། ། ཞེས་སོགས་གསུངས་པ་ལྟར་རོ། ། འཁལ་མཁན་ནི། རྡོ་རྗེ་མཁའ་འགྲོ་ལས། གཞོན་ནུ་མ་ཡིས་བཀལ་བའོ། ། དེ་ཡང་གཟུགས་མཛེས་ལུས་རྫོགས་ཤིང་། ། གཙང་ཞིང་དྲན་ལྡན་སྙན་པར་སྨྲ། །
དེ་ཡིས་བཀལ་བའི་ཕྲེང་ཐག་ནི། ། གྲོལ་བའི་དངོས་གྲུབ་སྐྱེ་བར་འགྱུར། ། ཞེས་གསུངས་སོ། ། ཉག་མའི་གྲངས་ནི། སམྦུ་ཊི་ལས། ཕྱོགས་རྣམས་ཚད་ནི་བརྒྱད་རྣམས་སུ། ། དབུས་སུ་དགུ་པ་སངས་རྒྱས་ཉིད། ། ལྷ་ནི་དགུ་པ་སྲད་བུ་ལ། ། ལྷ་དགུར་བྱིན་གྱིས་བརླབ་པར་བྱ། ། ཞེས་གསུངས་པ་ལྟར།
དབུས་ཀྱི་ཉག་མ་རྡོ་རྗེ་འཆང་། ཕྱོགས་མཚམས་བརྒྱད་དུ་བྱང་ཆུབ་སེམས་དཔའ་ཉེ་བའི་སྲས་བརྒྱད་མཚོན་པར་བསམ། བཞི་པ་མདུད་འཛིན་ནི། སམྦུ་ཊ་ལས། མཆོད་རྟེན་ཆོས་ཀྱི་དབང་པོའི་ཕྱིར། ། སྟེང་དུ་ཡང་ནི་ཆོས་ཀྱི་དབྱིངས། ། ཞེས་གསུངས་པས་མདུན་འཛིན་ཉིས་རྩེག་ཏུ་བྱེད་པ་ཡིན་ལ། དེ་ཡང་འོག་མ་ཡེ་ཤེས། གོང་མ་ཆོས་དབྱིངས་མཚོན་པ་ཡིན་ནོ། ། ཡང་ན་འོག་མ་གཟུགས་སྐུ།
གོང་མ་ཆོས་སྐུ་མཚོན་པ་ཡིན་ནོ། ། ལྔ་པ་རྒྱུ་བའི་ཚུལ་ནི། སམྦུ་ཊི་ལས། ཨ་ལི་ཀ་ལི་ས་བོན་ཉིད། ། ཧཱུྃ་གིས་སྲད་བུ་རྒྱུ་བར་བྱ། ། ཞེས་གསུངས་པས་འཕྲེང་ཐག་སངས་རྒྱས་དང་བྱང་ཆུབ་སེམས་དཔའ་ལ་ཕྲེང་བ་དགྲ་བཅོམ་པས་བསྐོར་བར་བསམ་ཞིང་ཧཱུྃ་གླུར་བླངས་ནས་རྒྱུ་བར་བྱའོ། ། དྲུག་པ་ཕྲེང་བ་བྱིན་གྱིས་བརླབ་པ་ནི། དཔལ་སམྦུ་ཊི་ལས། ལག་མཐིལ་ཉི་མར་བསམ་བྱས་ནས། ། དབྱངས་ཡིག་དང་པོ་ལ་སོགས་པ། །
ལག་པའི་དབུས་སུ་རྣལ་འབྱོར་པས། ། སྒོམ་ཞིང་བདུད་རྩིའི་ཡི་གེ་ནི། ། འོད་ཟེར་འཕྲོ་བ་དུ་མ་ཉིད། ། ཁ་དོག་དཀར་པོར་བསམ་ནས་ནི། ། གཡོན་པ་པདྨ་འཛིན་པ་ཉིད། ། པདྨར་རྡོ་རྗེ་འཇུག་པ་ཡིས། ། ཡང་དག་སྦྱོར་བ་ཉི་མའི་ལམ། ། ཀུན་གྱིས་དེ་ཉིད་བསྒོམ་བྱ་ཤིང་། ། ཕྲེང་བ་བྱིན་གྱིས་བརླབ་པར་བྱ། ། ཞེས་གསུངས་པའི་དགོངས་པ་འགྲེལ་ཚུལ་ལ་རྗེ་བཙུན་རྩེ་མོས་ཟླ་ཉི་ལ་སོགས་པ་ཐབས་ཤེས་ཀྱི་ངོ་བོའི་བར་དུ་སུཾ་ཡིག་བསྒོམ་པར་བཤད།
རྗེ་བཙུན་རིན་པོ་ཆེས་དེའི་སྟེང་དུ་འབྲུ་གསུམ་བསྒོམ་པར་བཤད། འཕགས་པ་རིན་པོ་ཆེས་ཟླ་ཉི་ལ་སོགས་པ་ཐབས་ཤེས་ཀྱི་ངོ་བོའི་བར་དུ་འཕྲེང་རྡོག་གི་གྲངས་དང་མཉམ་པའི་ཡི་དམ་ལྷ་ཡན་ལག་བཞི་རྫོགས་བསྐྱེད་པར་བཤད། ཨ་བྷྱ་ཀ་རས་མན་ངག་སྙེ་མར། ཕྲེང་བ་གསུང་རྡོ་རྗེ་ཡན་ལག་བཞི་རྫོགས་སུ་བསྐྱེད་པར་བཤད་ཀྱང་། འདིར་བླ་མ་རྣམས་ཀྱི་ཕྱག་ལེན་ལ་རང་ཡི་དམ་གྱི་ལྷའི་ང་རྒྱལ་དྲན་པར་བྱས་ནས་ཐལ་མོ་ཁོང་སྟོང་དུ་སྦྱར་བའི་བར་དུ་ཕྲེང་བ་བཅུག་སྟེ་དེ་ལ་དམིགས་ནས་ཨ་མྲྀ་ཏས་བསང་། སྭ་བྷ་ཝས་སྦྱང་། སྟོང་པའི་ངང་ལས་ལག་པ་གཡོན་པ་པདྨ་དམར་པོ་འདབ་མ་ལྔ་པའི་ཟེའུ་འབྲུ་ལ་ཟླ་བའི་དཀྱིལ་འཁོར་གྱི་དབུས་སུ་ཨཱཿཡིག་གི་མཐར་དབྱངས་ཡིག་གཡོན་འཁོར་དུ་བསམ། ལག་པ་གཡས་པ་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཉི་མའི་དཀྱིལ་འཁོར་གྱི་དབུས་སུ་ཧཱུྃ་ཡིག་གི་མཐར་གསལ་བྱེད་ཀཱ་ལི་གཡས་སྐོར་དུ་བསམ། དེ་གཉིས་ཀྱི་བར་དུ་བདུད་རྩིའི་རང་བཞིན་སུཾ་ཡིག་དཀར་པོའི་དབུས་སུ་ཨོཾ་དཀར་པོ། ཨཱཿདམར་པོ།
ཧཱུྃ་སྔོན་པོ། ཟླ་ཉི་ལ་སོགས་པའི་ཐབས་ཤེས་ཀྱི་ངོ་བོ་དེ་རྣམས་སྙོམ་པར་ཞུགས་ཤིང་ཡིག་འབྲུ་རྣམས་ལས་འོད་ཟེར་དཀར་པོ་གྲངས་མེད་པ་འཕྲོས་པས་ཕྱོགས་བཅུ་ན་བཞུགས་པའི་བླ་མ་ཡི་དམ་སངས་རྒྱས་བྱང་སེམས་དཔའ་བོ་དང་རྣལ་འབྱོར་མ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ལ་ངོ་བོ་ཨཱ་ལི་ཀཱ་ལིའི་རྣམ་པར་སྤྱན་དྲངས་ནས་སུཾ་ཡིག་འབྲུ་གསུམ་དང་བཅས་པར་ཐིམ། ཟླ་ཉི་ལ་སོགས་པ་ཐབས་ཤེས་ཀྱི་ངོ་བོ་དེ་རྣམས་རིམ་བཞིན་དུ་འོད་དུ་ཞུ། སུཾ་ཡིག་ལ་ཐིམ། དེ་འབྲུ་གསུམ་ལ་ཐིམ་པས་ཨོཾ་ལས་མདུད་འཛིན་ཆོས་སྐུའི་ངོ་བོ། ཨཱཿལས་ཕྲེང་རྡོག་རྣམས་དགྲ་བཅོམ་པའི་རང་བཞིན། ཧཱུྃ་ལས་འཕྲེང་ཐག་སངས་རྒྱས་དང་བྱང་ཆུབ་སེམས་དཔའི་ངོ་བོ་བགྲངས་པ་ཙམ་གྱིས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཐོགས་མེད་དུ་འགྲུབ་པའི་ནུས་ཅན་དུ་གྱུར་ཅེས་བརྗོད་ནས། ཨོཾ་པ་ཏེ་པ་ཏེ་མ་ཧཱ་ཛྙཱ་ན་སརྦ་བུདྡྷ་མ་ཡཾ་བྷ་ཝེ་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨཱཿཁཾ་སྭཱ་ཧཱ། སྔགས་འདི་དང་པོ་ཕྲེང་བ་ལ་རབ་གནས་ཀྱི་དུས་སུ་ཕྲེང་སྐོར་གཅིག་ཙམ་བཟླ་ཞིང་། བཟླས་པ་ནམ་བྱེད་དུས་བདུན་ནམ་ཉི་ཤུ་རྩ་གཅིག་བར་བཟླའོ། །
དེའི་རྗེས་སུ་ཨོཾ་རུ་ཙེ་ར་མ་ན་པྲ་ཝརྡྷ་ན་ཡེ་སྭཱ་ཧཱ་ཞེས་པ་འདི་བདུན་ཡན་ཆད་བཟླས་ན་ཕྲེང་བ་དེ་ལ་གང་བཟླས་པའི་སྔགས་འབུམ་འགྱུར་དུ་འགྲོ་བར་གསུངས། བདུན་པ་བགྲང་བའི་ཚུལ་ནི། བདེ་མཆོག་མཁའ་འགྲོ་རྒྱ་མཚོ་ལས། གཡོན་པ་རྡོ་རྗེ་ཅན་གྱི་ངོས། ། ཞེས་དང་། སམྦུ་ཊི་ལས། གཡོན་དང་གཡས་པའི་ལག་པ་ཡིས། ། བསྐོར་ཞིང་མཁའ་འགྲོ་མ་དེ་ནི། ། ཞེས་གསུངས་པས་ཕྲེང་བ་ལག་པ་གཡས་པས་བཟུང་སྟེ། གཡོན་སྙིང་ཁའི་ཐད་ནང་དུ་བགྲང་ངོ་། །
དེའི་དམིགས་པ་ནི་མཐེ་བོང་རྡོ་རྗེ་ལྕགས་ཀྱུས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཐོགས་མེད་དུ་འགུགས་པར་བསམ། ལས་བཞི་སོ་སོ་ལ་ནི་དཔལ་སམྦུ་ཊི་ལས། ཞི་ལ་ཁྲོ་བོ་དགོད་པར་བྱ། ། རྒྱས་ལ་དབུ་མའི་དེ་ཉིད་ལས། ། སྲིན་ལག་ལ་ནི་དབང་དུ་གསུངས། ། ཀུན་གྱི་མཐའ་ནི་མངོན་སྤྱོད་ལ། ། ཞེས་གསུངས་པ་ལྟར་རོ། ། གཉིས་པ་བཟླས་པའི་བསམ་གཏན་ནི། རྡོ་རྗེ་གུར་ལས། བསམ་གཏན་ལྡན་པར་སྔགས་བཟླས་བྱ། །
ཞེས་གསུངས་པའི་དོན་ལ་གསུམ་སྟེ། འཁོར་བའི་བཟླས་པ། སྤྲོ་བསྡུའི་བཟླས་པ། བཀོད་པའི་བཟླས་པའོ། ། དང་པོ་ནི། སམྦུ་ཊི་ལས། བཟླས་པ་འཁོར་བར་བྱེད་པ་ཉིད། ། ཅེས་གསུངས་པའི་དོན་ཉམས་སུ་ལེན་ཚུལ་ནི་ཕལ་ཆེར་མངོན་པར་རྟོགས་པ་དཀྱུས་བཞིན་དེ་ཡང་རླུང་བརྟན་པར་བྱ་བའི་ཕྱིར་ཚུར་འཁོར་དང་། ཁམས་བརྟན་པར་བྱ་བའི་ཕྱིར་ཕར་འཁོར་དུ་བྱེད་པ་ནི་མན་ངག་གི་གནད་ཁྱད་པར་ཅན་ཡིན་ནོ། ། འོད་ཟེར་གྱི་དབྱིབས་དང་ཁ་དོག་ནི་རླུང་གི་བཟླས་པ་དང་ཞི་བའི་བཟླས་པ་ལ་ཁ་དོག་དཀར་པོ་མུ་ཏིག་སྟར་ལ་བརྒྱུས་པ་ལྟ་བུའམ་མདའི་ཤུགས་ཀྱིས་འཇུག་ཅིང་འགྲོ་བའོ། །
རྒྱས་པ་ལ་ཁ་དོག་སེར་པོ་སྒྲོ་ཆུན་ལྟ་བུ། དབང་ལ་ཁ་དོག་དམར་པོ་ལྕགས་སྒྲོག་ལྟ་བུ། མངོན་སྤྱོད་ལ་ཁ་དོག་ནག་པོ་སྲད་བུ་བསྒྲིལ་བ་ལྟ་བུའོ། ། གཉིས་པ་ནི། རང་གི་ཐུགས་ཁའི་ས་བོན་ལས་ལས་དང་མཐུན་པའི་འོད་ཟེར་འཕྲོས་པས་ལུས་ཐམས་ཅད་གང་། སྡིག་སྒྲིབ་ཐམས་ཅད་སྦྱངས་ནས་བདེ་ཆེན་གྱི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པར་བསམ། ཡང་འོད་ཟེར་ཕྱིར་འཕྲོས་པས་སངས་རྒྱས་བྱང་སེམས་ལ་མཉེས་པའི་མཆོད་པ་ཕུལ། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སླར་ཡང་ཚུར་འདུས་རང་གི་སྙིང་ཁའི་ས་བོན་ལ་ཐིམ་པར་བསམ་མོ། ། དེ་ལྟ་བུའི་འཕྲོ་འདུ་ཡང་ཡང་དུ་བྱས་སྔགས་བརྗོད།
གསུམ་པ་ནི། རང་གི་སྙིང་ཁའི་ས་བོན་གྱི་མཐར་བཟླ་བྱའི་སྔགས་གང་ཡིན་པ་དེ་མགོ་གྱེན་ལ་བསྟན་ཅིང་མདུན་ནས་བརྩམས་ཏེ་གཡས་སྐོར་དུ་འཁོད་པར་བསམ་མོ། ། གཞན་ཡང་ཨ་བྷ་ཡ་ཀ་རས་སྔགས་ཀྱི་སྒྲ་ཙམ་ལ་སེམས་གཏད་དེ་བཟླས་པ་གསང་སྔགས་ཀྱི་བཟླས་པ། ལྷའི་རྣམ་པ་ཙམ་ལ་སེམས་གཏད་དེ་བཟླས་པ་གཟུངས་སྔགས་ཀྱི་བཟླས་པ། ལྟ་བའི་ངང་ནས་བཟླས་པ་རྣལ་འབྱོར་གྱི་བཟླས་པ་ཞེས་གསུངས་ལ། བླ་མ་རྣམས་ཀྱི་གསུང་བགྲོས་ལས། རབ་འཁོར་བ་སོགས་ཀྱི་བཟླས་པ། འབྲིང་ལྷའི་རྣམ་པ་ཙམ་ལ་སེམས་གཏད་དེ་བཟླས་པ། ཐ་མ་སྔགས་ཀྱི་སྒྲ་ཙམ་ལ་སེམས་གཏད་དེ་བཟླས་པའོ། ། དེ་ལྟ་བུའི་བསམ་གཏན་དང་ལྡན་པའི་སྒོ་ནས་བཟླ་དགོས་ཏེ།
བདེ་མཆོག་སྡོམ་འབྱུང་ལས། གཞན་དུ་མི་འགྲོའི་སེམས་ཀྱིས་ནི། ། དེ་ལྟའི་ཚུལ་གྱིས་བཟླས་པར་བྱ། ། ཡུལ་གཞན་བློ་ནི་འགྲོ་བ་ཡིས། ། བསྐལ་པར་བཟླས་ཀྱང་འབྲས་མི་འབྱིན། ། ཞེས་གསུངས་པ་ལྟར་རོ། ། གསུམ་པ་བཟླ་བྱའི་སྔགས་ལ་ལྔ་སྟེ། བཟླ་བྱའི་སྔགས་དངོས། བཟླས་པའི་གོ་རིམ། ཇི་ལྟར་བཟླ་བའི་ཚུལ།
བཟླས་པའི་གྲངས། བཟླས་པའི་ཕན་ཡོན་ནོ། ། དང་པོ་ལ་གསུམ་སྟེ། དོན་དམ་པའི་སྔགས། ནང་ལྟར་བཤད་པའི་སྔགས། ཕྱི་དོན་དུ་བཤད་པའི་སྔགས་དང་གསུམ་མོ། ། འདིར་ཕྱི་མའི་ནང་ཚན་དུ་གཏོགས་པ་ཡིན་ནོ། ། དེ་ལ་གཙོ་བོའི་སྔགས་དང་། ཡུམ་དང་འཁོར་གྱི་སྔགས་གཉིས་ལས། དང་པོ་ལ་རྩ་སྔགས་ཀྱི་དོན་ནི།
ཨོཾ་མཆོག་སྟེར་བ། ཨཥྚཱ་ན་ནཱ་ཡ་ནི་བརྒྱད་པའི་ཞལ་ཅན། པིང་གོརྡྷཱ་ཀེ་ཤ་ཝརྟམ་ནེ་ནི་དབུ་སྐྲ་སེར་པོ་གྱེན་དུ་བརྫེས་པ། ཙ་ཏུརྦིངྴ་ཏི་ནེ་ཏྲ་ཡ་ནི་ཉི་ཤུ་རྩ་བཞིའི་སྤྱན་ཅན། ཥོ་ཌ་ཤ་བྷུ་ཛཱ་ཡ་ནི་བཅུ་དྲུག་གི་ཕྱག་ཅན། ཀྲྀཥྞ་ཛཱི་མཱུ་ཏ་ཝ་པུ་ཥེ་ནི་སྐུ་མདོག་ཆར་སྤྲིན་ལྟར་གནག་པ། ཀ་པཱ་ལ་མཱ་ལཱ་ཨ་ནེ་ཀེན་དྡྷཱ་རི་ཎེ་ནི་ཐོད་པའི་ཕྲེང་བ་དུ་མ་འཛིན་པ། ཨཏྨ་ཏ་ཀྲཱུ་ར་ཙིཏྟཱ་ཡ་ནི་རང་གི་སེམས་ཁོང་ནས་འཁྲུག་པ། ཨརྡྷེནྡུ་དཾ་ཥྚྲྀ་ཎེ་ནི་མཆེ་བ་ཟླ་བ་ཕྱེད་པ་ཅན། ཞེས་པ་ནི་སྐུ་བསྐུལ་བའི་སྔགས་སོ། །
དེ་ནས་འཕྲིན་ལས་བསྐུལ་བའི་སྔགས་ནི། ཨོཾ་དམ་བཅའ་བ། མཱ་ར་ཡ་གཉིས་སོད་སོད། ཀཱ་ར་ཡ་གཉིས་ནི་གྱིས་གཉིས། གརྫཛ་ཡ་གཉིས་སྒྲོགས་གཉིས། ཏརྫཛ་ཡ་གཉིས་རྟོགས་གཉིས། ཤོ་ཥ་ཡ་གཉིས་སྐོམས་གཉིས། གང་སྐེམ་ན། སཔྟ་སཱ་ག་རཱ་ན་ཞེས་རྒྱ་མཚོ་བདུན། བནྡྷ་གཉིས་ཆིངས་གཉིས།
གང་འཆིང་ན། ནཱ་གཱ་ཨཥྚ་ཀཱན་ཀླུ་བརྒྱད། གྲྀཧྞ་གཉིས་ཟུངས་གཉིས། གང་གཟུང་ན་ཤ་ཏྲུན་ཏེ་དགྲའོ། ། ཧ་ཧཱ་སོགས་ཡི་གེ་བཅུ་གཉིས་ནི་ཡུམ་གྱི་ཨ་ལི་བཅུ་གཉིས་ཕོ་རྟགས་ཀྱི་ཡི་གེ་ཧ་ལ་སྦྱར་བས་བཞད་པའི་ཉམས་བཅུ་གཉིས་མཚོན། ཕཊ྄་ནི་ཉེས་པ་དག་པ། སྭཱ་ཧཱ་ནི་གཞི་ཚུགས་ཞེས་པའོ། ། སྙིང་པོ་ནི། ཨོཾ་ནི་གོང་དང་འདྲ། དེ་ཝ་ནི་བདེ་བ་ལ་རོལ་བའི་དོན་གྱིས་ན་ལྷ།
པི་ཙུ་ནི་འཇམ་པ། ཧཱུྃ་གསུམ་ནི་རྡོ་རྗེ་གསུམ་དབྱེར་མི་བྱེད་པ། ཕཊ྄་མན་གོང་དང་འདྲ། ཉེ་སྙིང་གི་ཨོཾ་གོང་དང་འདྲ། བཛྲ་ཀརྟཱ་རི་ནི་རྡོ་རྗེ་གྲི་གུག ཧེ་བཛྲ་ཡ་ཀྱཻ་རྡོ་རྗེའི་བཀས། ཧཱུྃ་མན་གོང་དང་འདྲའོ། ། གཉིས་པ་ཡུམ་དང་འཁོར་རྣམས་ཀྱི་སྔགས་ནི། རྩ་རྒྱུད་ལས། དབྱངས་བཅོ་ལྔ་རྣལ་འབྱོར་མ་རྣམས་ཀྱི་ས་བོན་དུ་བཤད་པ་དང་།
ཕྱི་མའི་ལྔ་པར་ཨཾ་ཡུམ་གྱི་ས་བོན་དང་། གྃ་ཙྃ་སོགས་ལྷ་མོ་བརྒྱད་ཀྱི་ས་བོན་དུ་བཤད་པ་ལ། དང་པོའི་གཉིས་པར། སྔགས་ཐམས་ཅད་ཀྱི་རྐང་པ་དང་པོར་ཨོཾ་གྱི་རྣམ་པ་དང་། མཐར་ནི་སྭཱ་ཧཱ་དང་ཧཱུྃ་ཕཊ྄་ཀྱི་རྣམ་པ་ནི་ནང་དུ་གཞུག་གོ ། ཞེས་མགོ་བོར་ཨོཾ་དང་མཇུག་ཏུ་ཧཱུྃ་ཕཊ྄་སྭཱ་ཧཱ་ཞེས་པ་སྦྱོར་བར་གསུངས་པ་ལ་བརྟེན་ནས་རྗེ་བཙུན་རྩེ་མོས་འཁོར་རྣམས་ཀྱི་སྔགས་མཛད་པ་ནི་རྒྱུད་དང་ཤིན་ཏུ་མཐུན་ནོ། ། དེ་ལ་ཨོཾ་ཨཱཿཨ་ཨཱ་ཨི་ཨཱི་ཨུ་ཨཱུ་རི་རཱི་ལི་ལཱི་ཨེ་ཨཻ་ཨོ་ཨཽ་ཨཾ་ཧཱུྃ་ཕཊ྄་སྭཱ་ཧཱ་རྣལ་འབྱོར་མ་རྣམས་ཀྱི་ཕྲེང་བའི་སྔགས་སོ། ། ཨོཾ་ཨཱཿཨྃ་ཧཱུྃ་ཕཊ྄་སྭཱ་ཧཱ་བདག་མེད་མའི་འོ། ། ཨོཾ་ཨཱཿགྃ་ཧཱུྃ་ཕཊ྄་སྭཱ་ཧཱ་གཽ་རཱིའོ། ། ཨོཾ་ཨཱཿཙྃ་ཧཱུྃ་ཕཊ྄་སྭཱ་ཧཱ་ཙཽ་རཱིའོ། །
ཨོཾ་ཨཱཿབྃ་ཧཱུྃ་ཕཊ྄་སྭཱ་ཧཱ་བཻཏྟ་ལཱིའོ། ། ཨོཾ་ཨཱཿགྷྃ་ཧཱུྃ་ཕཊ྄་སྭཱ་ཧཱ་གྷསྨ་རཱིའོ། ། ཨོཾ་ཨཱཿཔྃ་ཧཱུྃ་ཕཊ྄་སྭཱ་ཧཱ་པུཀྐ་སཱིའོ། ། ཨོཾ་ཨཱཿཤྃ་ཧཱུྃ་ཕཊ྄་སྭཱ་ཧཱ་ཤ་ཝ་རཱིའོ། ། ཨོཾ་ཨཱཿལྃ་ཧཱུྃ་ཕཊ྄་སྭཱ་ཧཱ་ཙཎྜ་ལཱིའོ། ། ཨོཾ་ཨཱཿཌྃ་ཧཱུྃ་ཕཊ྄་སྭཱ་ཧཱ་ཌོཾ་བྷི་ནཱིའོ། ། རྒྱས་པར་སྤྲོ་ན་ཨོཾ་ཨཱཿགྃ་གཽ་རཱི་ཧཱུྃ་ཕཊ྄་སྭཱ་ཧཱ་ཞེས་བྱ་བ་ལ་སོགས་པ་ས་བོན་གྱི་རྩ་བར་མིང་གཞུག་པར་བྱས་ལ་བཟླའོ། ། གཉིས་པ་བཟླས་པའི་གོ་རིམ་ནི་སྔགས་ཀྱིས་སྐུ་གསུང་ཐུགས་བསྐུལ་བར་བཤད་པ་ལྟར། ཐོག་མར་རྩ་སྔགས་བཟླ་སྟེ་དེ་ནི་སྐུ་སྐུལ་བྱེད་དུ་གསུངས་ལ། སྐུ་དེ་ནི་རགས་པ་ཡིན་པས་བསྐུལ་སླ་བའི་ཕྱིར་རོ། །
གསུང་ཕྲ་བས་དེའི་རྗེས་དང་། ཐུགས་ཤིན་ཏུ་ཕྲ་བས་བསྐུལ་དཀའ་བས་ཐམས་ཅད་ཀྱི་རྗེས་སུ་བསྐུལ་བ་ཡིན་ཞེས་བླ་མ་དག་གསུང་ངོ་། ། གསུམ་པ་ཇི་ལྟར་བཟླ་བའི་ཚུལ་ནི། སྔགས་ཚིག་ངག་ཏུ་མི་བརྗོད་པར་ཡིད་བཟླས་ཙམ་བྱེད་པ་ཡིད་བཟླས། དེ་ཉིད་རླུང་ཁ་སྦྱོར་དང་བསྟུན་ཏེ་ཡིད་ཀྱིས་བཟླས་པ་འགོག་བཟླས། མཆུ་དང་ལྕེ་གཡོ་བ་ཙམ་གྱིས་བཟླས་པ་ནི་ཤུབ་བུའི་བཟླས་པ། སྐད་སངས་བསྐྱེད་ཅིང་རིང་ཐུང་ཕྱེད་པར་བཟླས་པ་ནི་བྲམ་ཟེ་རིག་བྱེད་འདོན་པ་ལྟ་བུའི་བཟླས་པ་སྟེ་བཞི་ལས་འདིར་ནི་སྐབས་ཐོབ་དང་བསྟུན་ནས་ཕྱི་མ་གཉིས་ཅི་རིགས་པ་བྱེད་དོ། ། བཞི་པ་བཟླས་པའི་གྲངས་ནི། རྒྱུད་ལས། འཁོར་ལོའི་བདག་པོའི་བཟླས་པ་འབུམ། །
དཀྱིལ་འཁོར་ཅན་གྱི་དེ་བཞིན་ཁྲི། ། ཞེས་དང་། འཕགས་པ་རིན་པོ་ཆེས་གཙོ་བོའི་རྩ་སྔགས་འབུམ་ཕྲག་བརྒྱད། སྙིང་པོ་ལ་འབུམ་ཕྲག་བཅུ་གསུམ། ཉེ་སྙིང་ལ་འབུམ་ཕྲག་བཅུ་དྲུག འཁོར་གྱི་ལྷ་རྣམས་ལ་ཁྲི་ཕྲག་བརྒྱད་བརྒྱད་བཟླ་བར་གསུངས། རྗེ་བཙུན་སྐུ་མཆེད་ཀྱི་གཞུང་ལས་དགུ་གསུངས་པ། དེ་ཡང་མཚན་མ་དང་། དུས་དང་། གྲངས་ཏེ་རེ་རེ་ལའང་གསུམ་གསུམ་གྱི་དབྱེ་བས་དགུ་སྟེ།
མཚན་མ་རབ་ཡི་དམ་ལྷས་དངོས་སུ་གནང་བ་ཐོབ་པ། འབྲིང་རྡོ་རྗེ་དྲིལ་བུ་ནམ་མཁར་འཇོག་ནུས་པ། ཐ་མ་ཉམས་སམ་རྨི་ལམ་དུ་གནང་བ་ཐོབ་པ། དུས་ནི་རབ་ལོ་དྲུག འབྲིང་ཟླ་བ་དྲུག ཐ་མ་ཞག་བདུན། གྲངས་ནི་རབ་གཙོ་བོ་ལ་བཞི་འབུམ། འཁོར་ལ་བཞི་ཁྲི་ཡིན། འབྲིང་གཙོ་བོ་ལ་བཞི་ཁྲི། འཁོར་ལ་བཞི་སྟོང་།
ཐ་མ་གཙོ་བོ་ལ་བཞི་སྟོང་། འཁོར་ལ་བཞི་བརྒྱ་རྣམས་སུ་ཡོད་པ་ལས་མཚན་མའི་གསུམ་དང་། དུས་ཀྱི་རབ་འབྲིང་གཉིས་དང་། གྲངས་ཀྱི་རབ་རྣམས་གཞི་བསྙེན་དུ་རུང་ལ། གཞན་དུས་ཀྱི་ཐ་མ་དང་གྲངས་ཀྱི་ཐ་མ་གཉིས་བསྙེན་པ་ཁ་གསོ་སྒྲུབ་བསྙེན་ཙམ་དུ་དགོངས་པ་ཡིན་ལ། དེ་ཡང་ཐུན་བཞི་རྣལ་འབྱོར་དུ་བཅད་ནས་དངོས་གཞི་མི་ཚིག་གཞན་གྱིས་བར་མ་ཆོད་པ། རྗེས་སུ་བཅུ་ཆའི་སྦྱིན་སྲེག་དང་བཅས་ཏེ་བྱའོ། ། གཞན་སློབ་དཔོན་ཤནྟི་པས་ཐོར་ཐུན་རྒྱས་པར་བྱས་ནས་ཐུན་འཇོག་རན་པ་ན། ཕྱོགས་མཚམས་ཀྱི་ལྷ་མོ་བརྒྱད་གཙོ་བོའི་ཐུགས་ཀར་ཐིམ། གཞལ་ཡས་ཁང་རྒྱ་ཇེ་ཆེར་སོང་ནས་སྟོང་གསུམ་གྱི་ཁྱོན་དང་མཉམ་པར་བསམ།
སེམས་ཅན་ཐམས་ཅད་ལྷའི་རང་བཞིན་དུ་མོས་པར་བྱའོ། ། དེ་ནས་ཐུན་ཐ་མ་གསུམ་ལ་འཇུག་རན་པ་ན་དབུས་ཀྱི་གདན་གྱི་སྟེང་དུ་རང་སྐད་ཅིག་གིས་གཙོ་བོ་ཡབ་ཡུམ་དུ་གསལ་བའི་གཙོ་བོའི་ཐུགས་ཁ་ནས་ལྷ་མོ་བརྒྱད་སྤྲོས། སྔར་གྱི་ཕྱོགས་མཚམས་ཀྱི་གདན་བརྒྱད་ཀྱི་སྟེང་དུ་འཁོད་པར་བསམ་མོ་ཞེས་བཞེད་དོ། ། ཨ་བྷྱ་ཀ་རས་ཐུན་བཞི་ཆར་ལ་སྒྲུབ་ཐབས་རྒྱས་པ་འབའ་ཞིག་མཛད། རྗེ་བཙུན་ས་སྐྱ་པ་ཡབ་སྲས་ཀྱི་མན་ངག་བཤད་སྲོལ་གཞན་དུ་འཆད་པར་བྱེད་དོ། ། དེ་ལ་ཁ་ཅིག་ན་རེ། གཞི་བསྙེན་གྱི་དབང་དུ་བྱས་པའི་བཞི་འབུམ་བཟླ་དགོས་ན་གོང་དུ་བཤད་པའི་རྩ་རྒྱུད་ཀྱི་ལུང་དང་འགལ་བའི་ཕྱིར་རོ་སྙམ་ན་མི་འགལ་ཏེ་དེ་ནི་རྫོགས་ལྡན་ལ་དགོངས་ཀྱི། རྩོད་དུས་སུ་དེ་བཞི་འགྱུར་དུ་བཟླ་དགོས་པ་ཡིན་ཏེ། སྡོམ་འབྱུང་ལས། རྫོགས་ལྡན་ལ་ནི་བཟླ་བྱ་གཅིག །
ཉིས་འགྱུར་གསུམ་ལྡན་ལ་བཟླས་སྦྱར། ། གསུམ་འགྱུར་གཉིས་ལྡན་ལ་རབ་བརྗོད། ། རྩོད་ལྡན་བཟླས་པ་བཞི་འགྱུར་རོ། ། ཞེས་གསུངས་པའི་ཕྱིར་རོ། ། དེ་ལ་ཁ་ཅིག་ན་རེ། སྡོམ་འབྱུང་གི་ལུང་དེ་ནི་ཐུན་མོང་གི་བསྒྲུབ་པའི་སྐབས་སུ་གསུངས་པ་དང་། གཞན་དབང་ཆོག་དང་འབྲེལ་བའི་སྐབས་སུ་མ་གསུང་པ་དང་། གཞན་ལུང་ཚད་ལྡན་མེད་པས་འབྲེལ་མེད་དོ་སྙམ་ན། དེ་ཡང་རྩོད་ལྡན་གྱི་སྐབས་སུ་ཡི་གེ་འབུམ་བཟླས་ཏེ་ཐུན་མོང་གི་དངོས་གྲུབ་བསྒྲུབ་པ་ལ་བཞི་འགྱུར་དགོས་ན་མཆོག་བསྒྲུབ་པ་ལ་གཞིར་བཞག་པ་དང་། སངས་རྒྱས་ཐོད་པའི་དཀའ་འགྲེལ་ཡེ་ཤེས་ལྡན་ལས་རྒྱུད་ཀྱི་ལུང་དྲངས་པར།
རྫོགས་ལྡན་དུས་སུ་ཡི་གེ་འབུམ་བཟླས་ཏེ། ། གསུམ་ལྡན་དུས་སུ་སྔགས་པས་འབུམ་ཕྲག་གཉིས། ། གཉིས་ལྡན་དུས་སུ་འབུམ་ཕྲག་གསུམ་དུ་འགྱུར། ། བྱེ་བ་ཕྲག་བཞི་འབུམ་བཞི་རྩོད་དུས་སྦྱར། ། ཞེས་གསུངས་པ་ལྟར་རོ། ། ལྔ་པ་བཟླས་པའི་ཕན་ཡོན་བཤད་པ་ནི། རྡོ་རྗེ་གུར་ལས། མཁའ་འགྲོ་མ་དང་རང་བཙུན་མོ། ། མངོན་སུམ་དུ་ནི་བྱ་བའི་ཕྱིར། ། སྔགས་ནི་སྙན་གསན་འབེབས་པར་བརྗོད། །
དཔེར་ན་སྐྱེས་བུ་ལ་ལ་ཞིག ། སྐད་ཀྱི་ང་རོས་བོས་པ་ན། ། མངོན་སུམ་དུ་ནི་འོང་བར་འགྱུར། ། དེ་བཞིན་དེ་བཞིན་གཤེགས་ཀུན་གཤེགས། ། ཞེས་གསུངས་པས་སྔགས་ཀྱི་འདས་པས་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྒྱུད་བསྐུལ་བས་བདག་ཉིད་ཀྱིས་མཆོག་དང་ཐུན་མོང་གི་དངོས་གྲུབ་ཐོབ་པར་འགྱུར་བ་ཡིན་ནོ། ། ཞར་བྱུང་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། སྦྱང་གཞི་མ་དག་པའི་སྨྲ་བརྗོད་བྱེད་པ་སྦྱོང་བྱེད་བཟླས་པའི་རྣལ་འབྱོར་དུ་བསྒྱུར་ནས་ཉམས་སུ་བླངས་པས་སྦྱངས་འབྲས་དག་པའི་གསུང་མི་ཟད་པ་རྒྱན་གྱི་འཁོར་ལོ་ཐོབ་པར་འགྱུར་རོ། ། གསུམ་པ་གཏོར་མའི་རྣལ་འབྱོར་ལ་གསུམ་ཏེ། རྒྱུད་ལས་གསུངས་པའི་ཚུལ། གསུངས་པའི་དོན་དངོས་བཤད་པ།
ཕན་ཡོན་དང་དགོས་པ་བཤད་པའོ། ། དང་པོ་ནི། རྩ་རྒྱུད་ལས། བགེགས་དང་ལོག་པར་འདྲེན་པ་ལས། ། སེམས་ཅན་རྣམས་ཀྱི་སྲོག་བསྲུང་ཕྱིར། ། རྡོ་རྗེ་སེམས་དཔས་གཏོར་མ་བསྟན། ། ཅེས་དང་། ཨོཾ་ཨིནྡྲ་ཛ་མ་སོགས་ཀྱིས་གཏོར་སྔགས་བསྟན། རྡོ་རྗེ་གུར་ལས། ནམ་མཁའི་ཁམས་ཀྱི་དབུས་གནས་པར། །
པདྨ་འདབ་བརྒྱད་བསྒོམ་པར་བྱ། ། ཞེས་པས་གཏོར་མགྲོན་གྱི་གནས་བསྟན། ཨོཾ་ལས་ཚངས་པ་ལ་སོགས་པ། ། ཧཱུྃ་ལས་མ་ཆགས་པ་ལ་སོགས། ། ཨ་ལས་སྟོབས་ཀྱི་རྒྱུ་ལ་སོགས། ། ལག་གཉིས་གདོང་གཅིག་ལྡན་བྱས་ཏེ། ། སྟེང་གི་ལྷ་རྣམས་དཀར་པོ་ཆེ། ། དབང་པོ་ལ་སོགས་ནག་པོ་མཚུངས། ། སྟོབས་ཀྱི་རྒྱུ་སོགས་དམར་པོ་ཆེ། ། རང་གི་ལུས་མཚུངས་རིག་པས་སྤྲས། །
རྡོ་རྗེ་དྲིལ་བུ་ལག་པ་སྦྲེལ། ། གཡས་བརྐྱང་པ་ཡིས་གདན་ལ་གནས། ། ཞེས་པས་བསྐྱེད་ཆོག་དངོས་བསྟན། དཀར་མོས་འགུག་པར་བྱས་ནས་ནི། ། ཞེས་སོགས་ཀྱིས་ཡེ་ཤེས་པ་སྤྱན་དྲངས་ཤིང་དགུག་གཞུག་བྱེད་པ་བསྟན། ཚངས་པ་ལ་སོགས་ཕྱག་རྒྱས་གདབ། ། མཆོད་སྦྱིན་བརྒྱ་སོགས་རྡོ་རྗེ་ཡིས། ། སྟོབས་ཀྱི་རྒྱུ་སོགས་གར་དབང་ཕྱུག ། ཅེས་པས་དབང་བསྐུར་ཞིང་རིགས་ཀྱི་བདག་པོས་རྒྱས་གདབ་བསྟན། དེ་ནས་མཆོད་ཡོན་ཞབས་བསིལ་དབུལ། །
སྔགས་འདིས་བསང་གཏོང་བྱས་ནས་ནི། ། ཞེས་པས་མཆོད་པ་བསྟན་ཏོ། ། གཏོར་མའི་རྒྱུའི་གཙོ་བོ་ནི་སམྦུ་ཊི་ལས། རྫས་ནི་འདི་དག་ཐམས་ཅད་ལ། ། བདུད་རྩི་ལྔ་ཡིས་སྦྱང་བར་བྱ། ། ཞེས་གསུངས་པ་ལྟར་རོ། ། དེ་བྱིན་གྱིས་རློབ་བྱེད་ཀྱི་ལུང་ནི་གོང་དུ་བདུད་རྩི་བྱིན་རླབས་ཀྱི་སྐབས་སུ་དྲངས་པའི་སམྦུ་ཊིའི་ལུང་གིས་ཤེས་སོ། ། གཉིས་པ་གསུངས་པའི་དོན་དངོས་ལ་གསུམ་སྟེ། དུས། ཡོ་བྱད།
ཆོ་ག་དངོས་སོ། ། དང་པོ་ལ་གཉིས་ཏེ། རྒྱུན་གྱི་དུས་དང་། ཁྱད་པར་གྱི་དུས་སོ། ། དང་པོ་ནི། ཐུན་མཚམས་དང་འབྲེལ་བའོ། ། གཉིས་པ་ནི། ཟླ་རེའི་ནང་དུ་བརྒྱད་གཉིས་ལ་སོགས་པ་མཁའ་འགྲོ་འདུ་བའི་དུས་ཆེན་བརྒྱད་དོ། ། གཉིས་པ་ཡོ་བྱད་ནི་རབ་སྐྱེས་པའི་ཐོད་པ་དུམ་བུ་གསུམ་པ། དེ་མ་འབྱོར་ན་གསེར་དངུལ་ལ་སོགས་པའི་རིན་པོ་ཆེའི་སྣོད་ཅི་རིགས་པ།
ཐ་མ་རྫ་དང་ཤིང་ལ་སོགས་པའི་སྣོད་གཙང་ཞིང་གས་ཆག་མེད་པའི་ནང་དུ། འབྲས་ཕྱེའམ་ནས་ཕྱེ་ལ་རྡོ་རྗེ་མཆུའི་བཟུང་བཟླས། ནས་ཀྱི་ཟན་ལ་གཏོར་མ་པདྨའི་དབྱིབས་ཅན་བྱས་ནས་ཞེས་གསུངས་པས། དེ་ཡང་གཏོར་མ་པདྨའི་དབྱིབས་ཅན་ཟླུམ་པོ་རྩེ་མོ་ཧ་ཅང་མི་རྣོ་བའི་མཐར་མཐེབ་ཀྱུ་པད་འདབ་ཀྱི་ཚུལ་དུ་བསྐོར་བའི་གཏོར་མ་གཉིས་ནས་བདུན་གྱི་བར་ཅི་རིགས་པ་བཤམ་མོ། ། དེ་རྣམས་ལ་ནང་མཆོད་ཆུ་ཆང་གིས་རིམ་པ་བཞིན་སྦྱངས་པའི་མདུན་དུ་ཆུ་བཞི་སྔོན་དུ་འགྲོ་བའི་ཉེར་སྤྱོད་ལྔ་བཤམ་མོ། ། གསུམ་པ་ཆོ་ག་དངོས་བཤད་པ་ལ། སྦྱོར་བ། དངོས་གཞི། རྗེས་གསུམ་ལས། དང་པོ་བདག་བསྐྱེད་དང་འབྲེལ་བ་རྒྱས་པའམ་བསྡུ་ན་རང་ཉིད་ཡི་དམ་གྱི་ལྷར་སྐད་ཅིག་གིས་བསྐྱེད་པ་ངེས་པར་སྔོན་དུ་འགྲོ་བར་བྱའོ། །
གཉིས་པ་དངོས་གཞི་ལ་གསུམ་སྟེ་རྫས་ཀྱི་ཏིང་ངེ་འཛིན། མགྲོན་གྱི་ཏིང་ངེ་འཛིན། འབུལ་བའི་ཏིང་ངེ་འཛིན་ནོ། ། དང་པོ་ལ་བཞི་སྟེ་བསང་བ། སྦྱང་བ། བསྐྱེད་པ། བྱིན་གྱིས་བརླབ་པའོ། ། དང་པོ་ནི། ཨ་མྲྀ་ཏ་སོགས་ཀྱིས་བསང་སྟེ་རང་ཡི་དམ་གྱི་ལྷར་གསལ་བའི་ཐུགས་ཁ་ནས་ཁྲོ་བོ་བདུད་རྩི་འཁྱིལ་པ་མེ་འོད་འཕྲོ་བ་དང་བཅས་པ་དཔག་ཏུ་མེད་པ་སྤྲོས་པས་མཆོད་རྫས་ཀྱི་བགེགས་རྣམས་རྒྱང་རིང་དུ་བསྐྲད་པར་བསམ། གཉིས་པ་ནི།
སྭཱ་བྷཱ་ཝ་སོགས་བརྗོད་པས་མཆོད་རྫས་རྣམས་སྦྱངས། གསུམ་པ་བསྐྱེད་པ་ནི། མེ་རླུང་གི་དཀྱིལ་འཁོར་བསྐྱེད་པ་ནས་རྡོ་རྗེའི་ལྟེ་བ་ལ་ཧཱུྃ་གིས་མཚན་པའི་བར་རོ། ། བཞི་པ་ནི། རྡོ་རྗེ་ལྟེ་བའི་ཧཱུྃ་ལས་འོད་ཟེར་འཕྲོས་པས་མེ་རླུང་གིས་བདུད་རྩི་སྐོལ་བའི་དམ་ཚིག་བདུད་རྩི་བཞུ་བཏུལ་བྱས་ཏེ་བདུད་རྩིའི་ཡེ་ཤེས་པ་སྤྱན་འདྲེན་པ་ནས་ཧ་ཧོ་ཧྲཱིཿབར་རོ། ། གཉིས་པ་མགྲོན་གྱི་ཏིང་ངེ་འཛིན་ལ་གཉིས་ཏེ། མདུན་བསྐྱེད་དང་འབྲེལ་བ་དང་། མ་འབྲེལ་བའོ། ། དང་པོ་ལ་གཉིས་ཏེ། ལྷ་དང་འབྱུང་པོ་ཐ་མི་དད་དུ་འབུལ་བ་དང་།
ཐ་དད་དུ་འབུལ་བའོ། ། དང་པོ་ནི། མདུན་བསྐྱེད་ཀྱི་དུར་ཁྲོད་བརྒྱད་དུ་ཧཱུྃ་བརྒྱད་ལས་ཕྱོགས་སྐྱོང་བརྒྱད་བསྐྱེད། མདུན་བསྐྱེད་ཀྱི་བྱང་ཤར་གྱི་དུར་ཁྲོད་ཀྱི་སྟེང་གི་ནམ་མཁའ་ལ་ཨེ་ལས་ཆོས་འབྱུང་གྲུ་གསུམ་པའི་ནང་དུ་པཾ་ལས་པདྨ་འདབ་མ་བརྒྱད་པའི་ལྟེ་བ་དང་འདབ་མ་བརྒྱད་ལ་ཨོཾ་དགུ་ལས་སྐུ་རྡོ་རྗེ་ལྷ་ཆེན་བརྒྱད་བསྐྱེད། མདུན་བསྐྱེད་ཀྱི་ལྷོ་ནུབ་ཀྱི་དུར་ཁྲོད་ཀྱི་འོག་གི་ནམ་མཁའ་ལ་ཨེ་ལས་ཆོས་འབྱུང་གི་ནང་དུ་པཾ་ལས་པདྨ་འདབ་མ་བརྒྱད་པའི་ལྟེ་བ་དང་འདབ་མ་བརྒྱད་ལ་ཨཱཿདགུ་ལས་གསུང་རྡོ་རྗེ་ཀླུ་ཆེན་བརྒྱད་བསྐྱེད། སྤྱན་འདྲེན་གྱི་སྐབས་སུ་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྐུ་གསུང་ཐུགས་རྡོ་རྗེའི་རྣམ་པར་སྤྱན་འདྲེན་ནོ། ། རྒྱས་འདེབས་ཀྱི་སྐབས་སུ་སྐུ་རྡོ་རྗེ་ལྷ་ཆེན་བརྒྱད་དང་བཅས་པ་ལ་རྣམ་པར་སྣང་མཛད། ཕྱོགས་སྐྱོང་བརྒྱད་ལ་མི་བསྐྱོད་པ། གསུང་རྡོ་རྗེ་ཀླུ་ཆེན་བརྒྱད་དང་བཅས་པ་ལ་འོད་དཔག་མེད་ཀྱིས་དབུ་བརྒྱན་ནོ། ། གཞན་རྣམས་ནི་འོག་ཏུ་འབྱུང་བའི་དབང་བཞིའི་སྐབས་དང་མཚུངས་སོ། །
གཉིས་པ་ལ་གཉིས་ཏེ་ཡི་དམ་གྱི་དཀྱིལ་འཁོར་ཀྱཻ་རྡོ་རྗེ་ལྷ་དགུའི་དཀྱིལ་འཁོར་ཁོ་ན་ལ་འབུལ་ཚུལ་དང་། སྐུ་གསུང་ཐུགས་རྡོ་རྗེ་གཙོ་བོར་བྱས་པའི་འབྱུང་པོ་ཉེར་བཞི་ལ་འབུལ་ཚུལ་ལོ། ། དང་པོ་ནི། དཀྱིལ་འཁོར་སྒྲུབ་མཆོད་ཀྱི་སྐབས་སུ་བསྐྱེད་ཟིན་པས་འདིར་གསར་དུ་བསྐྱེད་མི་དགོས། འབུལ་སྔགས་བྷ་ག་ཝན་ནས་ས་པ་རི་ཝ་ར་དང་ཨི་དཾ་མན་བརྗོད། བྷ་ག་ཝན་སོགས་སྔོན་དུ་འགྲོ་བའི་ཕྱི་ནང་གི་མཆོད་པས་མཆོད། དེ་ནས་དཀར་མོ་རི་དྭགས་སོགས་དང་། ཁྱོད་ནི་རྣལ་འབྱོར་མ་སོགས་ཀྱིས་མཆོད་ཅིང་བསྟོད། ཕྲིན་ལས་བཅོལ་བའི་སྐབས་སུ། ཀྱཻ་རྡོ་རྗེ་འཁོར་བཅས་རྣམས། །
མཆོད་སྦྱིན་གཏོར་མ་འདི་བཞེས་ལ། ། ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག་གི་བར་རོ། ། གཉིས་པ་ནི། གཏོར་མའི་སྟེང་གི་ནམ་མཁར་ཨེ་ལས་ཆོས་འབྱུང་གྲུ་གསུམ་སུམ་རྩེག་གི་ནང་དུ་པཾ་པཾ་པཾ་ལས་པདྨ་འདབ་མ་བརྒྱད་པ་རེ་རེ། སྟེང་གི་འདབ་མ་བརྒྱད་ཀྱི་ལྟེ་བ་དང་འདབ་མ་བརྒྱད་ལ་ཨོཾ་དགུ་ཡོངས་སུ་གྱུར་པ་ལས་སྐུ་རྡོ་རྗེ་ལྷ་ཆེན་བརྒྱད། བར་གྱི་པདྨའི་ལྟེ་བ་དང་འདབ་མ་བརྒྱད་ལ་ཧཱུྃ་དགུ་ལས་ཐུགས་རྡོ་རྗེ་དང་ཕྱོགས་སྐྱོང་བརྒྱད་བསྐྱེད། འོག་གི་པདྨའི་ལྟེ་བ་དང་འདབ་མ་བརྒྱད་ལ་ཨཱཿདགུ་ལས་གསུང་རྡོ་རྗེ་དང་ཀླུ་ཆེན་བརྒྱད་བསྐྱེད་དོ། ། སྤྱན་འདྲེན་རྒྱས་གདབ་རྣམས་གོང་འཇིག་རྟེན་པའི་སྐབས་དང་འདྲ། གཏོར་མ་ཨིནྡྲ་མན་གྱིས་འབུལ།
ཀ་ཡ་ཝཀྐ་ཙིཏྟ་སྔོན་འགྲོའི་ཕྱི་ནང་གིས་མཆོད། མི་བསྐྱོད་རྡོ་རྗེ་མན་གྱིས་བསྟོད་ཅིང་ཕྲིན་ལས་བཅོལ་ལོ། ། གཉིས་པ་མདུན་བསྐྱེད་དང་མ་འབྲེལ་བ་ལ་གཉིས་ཏེ་ལྷ་དང་འབྱུང་པོ་ཐ་དད་དུ་འབུལ་བ་དང་། ལྷ་དང་འབྱུང་པོ་ཐ་མི་དད་དུ་འབུལ་བའོ། ། དང་པོ་ལ་གཉིས་ཏེ་འཇིག་རྟེན་ལས་འདས་པ་ཁོ་ན་ལ་འབུལ་བ་དང་། འཇིག་རྟེན་པ་ཁོ་ན་ལ་འབུལ་བའོ། ། དང་པོ་ནི་གཏོར་མའི་སྟེང་གི་ནམ་མཁའ་ལ་པདྨ་འདབ་མ་བརྒྱད་པའི་ལྟེ་བ་དང་འདབ་མ་བརྒྱད་ལ་ཧཱུྃ་ཨྃ་ལ་སོགས་པའམ་རང་རང་གི་ས་བོན་ལས་ཀྱཻ་རྡོ་རྗེ་ལྷ་དགུའི་དཀྱིལ་འཁོར་ཡན་ལག་བཞི་རྫོགས་ཀྱིས་བསྐྱེད། མཆོད་བསྟོད་སོགས་ནི་གོང་གི་འཇིག་རྟེན་པའི་སྐབས་དང་ཁྱད་པར་མེད། གཉིས་པ་ཡང་གོང་གི་འཇིག་རྟེན་པའི་སྐབས་དང་ཁྱད་པར་མེད། གཉིས་པ་ལྷ་དང་འབྱུང་པོ་ཐ་མི་དད་དུ་འབུལ་བ་ལ་བཞི་སྟེ།
མགྲོན་བསྐྱེད་པ། དགུག་པ། བྱིན་གྱིས་བརླབ་པ། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པའོ། ། དང་པོ་ནི། གཏོར་མའི་སྟེང་གི་ནམ་མཁར་ཨེ་ཨེ་ལས་ཆོས་ཀྱི་འབྱུང་གནས་ཞེས་པ་སྟེ། འདིའི་སྐབས་སུ་ཁ་ཅིག་གིས་ཆོས་འབྱུང་གཅིག་གི་ནང་དུ་པདྨ་འདབ་བརྒྱད་གསུམ་བརྩེགས་སྒོམ་པ་ནི་མི་འཐད་དེ་འབྲེལ་པ་ཀུ་མུ་ཏི། སློབ་དཔོན་གརྦྷ་རི་པ། མར་མེ་མཛད་བཟང་པོ། གྲུབ་ཆེན་མི་ཐུབ་ཟླ་བ་རྣམས་ཀྱི་གཏོར་ཆོག
རྗེ་བཙུན་སྐུ་མཆེད་ཀྱི་གཞུང་རྣམས་ལས་ཆོས་འབྱུང་གསུམ་བརྩེགས་སུ་གསལ་བར་བཤད་པའི་ཕྱིར་རོ། ། ཕྱག་མཚན་གྱི་སྐབས་སུ་ཡང་ཁ་ཅིག་ལྷ་ཆེན་བརྒྱད་འཁོར་ལོ་དང་དྲིལ་བུ་འཛིན་པ་དང་། ཀླུ་ཆེན་བརྒྱད་པདྨ་དང་དྲིལ་བུ་འཛིན་པར་འདོད་པ་ནི་མི་འཐད་དེ། གོང་དུ་དྲངས་པའི་རྡོ་རྗེ་གུར་གྱི་ལུང་རྣམས་དང་འགལ་བའི་ཕྱིར། གཉིས་པ་དགུག་པ་ནི། རང་གི་ཐུགས་ཀའི་ས་བོན་ལས་ཞེས་པ་ནས་སྟེང་གི་ལྷ་ཐམས་ཅད་ཅེས་པའི་བར་གྱིས་བསྟན། གསུམ་པ་བྱིན་གྱིས་བརླབ་པ་ནི། མིག་ཏུ་གཏི་མུག་རྡོ་རྗེ་མ། ། ཞེས་སོགས་ཀྱིས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ཤིང་དགུག་གཞུག་བྱ་བའོ། ། བཞི་པ་དབང་བསྐུར་ཞིང་རིགས་ཀྱི་བདག་པོས་རྒྱས་འདེབས་པ་ནི།
རང་གི་ཐུགས་ཀའི་ས་བོན་ལས། ཞེས་པ་ནས་འོད་དཔག་མེད་ཀྱིས་དབུར་བརྒྱན། ཞེས་པའི་བར་གྱིས་བསྟན་པའོ། ། གསུམ་པ་འབུལ་བའི་ཏིང་ངེ་འཛིན་ལ་བཞི་སྟེ། གཏོར་མ་འབུལ་བ། མཆོད་པ་འབུལ་བ། བསྟོད་པ་བྱ་བ། ཕྲིན་ལས་བཅོལ་བའོ། ། དང་པོ་ལ་གསུམ་སྟེ། ཕྱག་རྒྱ་དང་།
ཏིང་ངེ་འཛིན་དང་། སྔགས་སོ། ། དང་པོ་ནི། གཏོར་མགྲོན་གསལ་གདབ་པའི་སྔགས་ཀྱི་ཚེ་ལག་པ་གཡས་གཡོན་གཉིས་པད་ཀོར་བྱ། གཏོར་མ་འབུལ་བའི་སྔགས་ལ་རྡོ་རྗེ་ཐལ་མོ་ཁ་གྱེན་དུ་བསྟན་པའི་མཐར་སེ་གོལ་གདབ་པའོ། ། གཉིས་པ་ནི། མགྲོན་རྣམས་ཀྱི་ལྗགས་རྡོ་རྗེའི་འོད་ཟེར་གྱི་སྦུ་གུས་གཏོར་མ་གསོལ་བས་མཉེས་པར་བསམ་མོ། ། གསུམ་པ་ལ་སྔགས་དོན་ནི། ཨོཾ་ནི་སྔགས་ཀྱི་མགོ་འདྲེན་པ། བྷ་ག་ཝན་བཅོམ་ལྡན་འདས།
མ་ཧཱ་ནི་ཆེན་པོ། ཀ་རུ་ཎི་ཀ་ནི་སྙིང་རྗེ། ཧེ་བཛྲ་ནི་ཀྱཻ་རྡོ་རྗེ། ས་པ་རི་ཝ་ར་ནི་འཁོར་དང་བཅས་པ། ཀཱ་ཡ་སྐུ། ཝཀྐ་གསུང་། ཙིཏྟ་ཐུགས་སོ། ། འདི་ཡན་ཆད་སཾསྐྲྀ་ཏའི་སྐད་དོ། ། ཨོཾ་སྔར་དང་འདྲ། ཨིནྡྲ་དབང་པོ།
ཛ་མ་གཤིན་རྗེ། ཛ་ལ་ཆུ་ལྷ། ཛཀྑ་གནོད་སྦྱིན། བྷཱུ་ཏ་འབྱུང་པོ། བྷ་ཧིན་མེ་ལྷ། བྷ་ཨུ་རླུང་ལྷ། རཀྵ་སྲིན་པོ་སྟེ་ཕྱོགས་སྐྱོང་བརྒྱད། ཙནྜ་ཟླ་བ། སུ་ཛྫ་ཉི་མ། མཱ་ད་སའི་ལྷ་མོ།
པཔྤ་ཚངས་པ་སྟེ་དེས་མཚོན་ནས་ལྷ་ཆེན་བརྒྱད་དོ། ། ཏ་ལ་པ་ཏ་ལ་རྐང་འོག་ན་གནས་པ། ཨཥྚ་བརྒྱད། སཔྤ་སྦྲུལ་ཏེ་དེས་མཚོན་པའི་ཀླུ་ཆེན་བརྒྱད་དོ། ། སྭཱ་ཧཱ་གོང་དང་མཚུངས་སོ། ། ཨི་དཾ་འདི། བ་ལིཾ་ཏ་གཏོར་མ། བྷུ་ཛ་ཟོ། ཛི་གྷ་སྣོམས། གང་བསྣམ་ན།
ཕུ་ལ་མེ་ཏོག དྷུ་པ་བདུག་སྤོས། མཾ་ས་ཤ་ཆེན། པིཾ་ག་ཉ་ཤ་སྟེ་དེ་དག་གོ ། བསྣམ་ནས་འདོད་དོན་གསོལ་བ་ནི། ཨམྦྷ་སཔྤ་ཀཛྫ་སཱ་ད་འདོད་པ་ཐམས་ཅད་བསྒྲུབས། ཁཎྜི་ཁུ་ནི་བཟོད་པར་གསོལ། ཕེ་ཏ་ག་ཏ་ནི་གནོད་པ་ཐམས་ཅད་སེལ་བ། འདི་ཡན་ནི་པྲ་སྐྲི་ཏའི་སྐད་དོ། ། ཨོཾ་སྔར་དང་འདྲ།
ཨ་གདོད་མ་ནས་མ་སྐྱེས་པ་མཚོན། ཀ་རོ་བྱ་བའམ་བྱེད་པ། མུ་ཁཾ་སྒོ། སརྦ་ཐམས་ཅད། དྷརྨཱ་ཎ་ནི་ཆོས། ཨ་དྱ་ནུཏྤནྣཱ་ཏྭད་གདོད་མ་ནས་མ་སྐྱེས་པའི་དེ་ཁོ་ན་ཉིད། ཨོཾ་ཨཱཿཧཱུྃ་སྐུ་གསུང་ཐུགས་སམ་ལུས་ངག་ཡིད་གསུམ་མཚོན། དེ་ལྟར་ན་སྒྲུབ་པ་པོ་བདག་ཉིད་ཀྱི་ལུས་ངག་ཡིད་གསུམ་དང་། མགྲོན་གྱི་སྐུ་གསུང་ཐུགས་དེ་ཁོ་ན་ཉིད་དུ་དབྱེར་མི་ཕྱེད་པ་མཚོན། ཕཊ྄་སྭཱ་ཧཱ་ནི་སྔར་དང་འདྲ།
གཉིས་པ་མཆོད་པ་འབུལ་བ་ལ་གསུམ་སྟེ། ཕྱི་མཆོད། ནང་མཆོད། ཡིད་བྱུང་གི་མཆོད་པའོ། ། དང་པོ་ནི། བྷ་ག་ཝན་སོགས་སྔོན་དུ་འགྲོ་བའི་ཉེར་སྤྱོད་ལྔ་རོལ་མོ་དང་བཅས་པས་མཆོད་པའོ། ། གཉིས་པ་ནི། གོང་གི་མཚན་སྔགས་སམ། ཡང་ན་ལྷ་རང་གི་ས་བོན་གྱི་མཐར་འབྲུ་གསུམ་བཏགས་ཏེ་བདུད་རྩིས་མཆོད་པའོ། ། གསུམ་པ་ནི།
དཀར་མོ་རི་དྭགས་སོགས་བཤད་ཟིན། གསུམ་པ་བསྟོད་པ་བྱ་བ་ལ་གཉིས་ཏེ། ལྷ་དགུ་ཙམ་ལ་བསྟོད་པ་དང་། ལྷ་ཐམས་ཅད་ལ་བསྟོད་པའོ། ། དང་པོ་ནི། ཁྱོད་ནི་རྣལ་འབྱོར་མ་སོགས་ཡན་ལག་བདུན་ལྡན་གྱི་སྒོ་ནས་བསྟོད་པ་སྟེ་གོང་དུ་རྒྱས་པར་བཤད་ཟིན་ཏོ། ། གཉིས་པ་ནི། མགྲོན་གྱི་ལྷ་ཐམས་ཅད་རྒྱལ་བ་རིགས་ལྔའི་ངོ་བོར་མོས་ནས། མི་བསྐྱོད་རྡོ་རྗེ་ཡེ་ཤེས་ཆེ། ། ཞེས་སོགས་ཀྱིས་བསྟོད་དོ། །
བཞི་པ་འཕྲིན་ལས་བཅོལ་བ་ནི། ལྷ་ཆེན་བརྒྱད་པོ་ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག ། ཅེས་པའི་བར་གྱིས་བསྟན་ཅིང་དེ་དག་གི་དོན་ནི་གོ་སླའོ། ། གསུམ་པ་རྗེས་ལ་བཞི་སྟེ། རྡོ་རྗེའི་གླུ་དང་། དགེས་པ་བསྐྱེད་པའི་ཕྱིར་ཤིས་པ་བརྗོད་པ་དང་། སྨོན་ལམ་གདབ་པ་དང་། བཟོད་པར་གསོལ་ཤིང་གཤེགས་སུ་གསོལ་བའོ། ། དང་པོ་རྡོ་རྗེའི་གླུའི་དོན་ནི།
ཀོལླ་ཨི་རིཊྚི་ཨ་བོ་ལ་ནི་གནས་དང་གནས་པ་རྡོ་རྗེའི། མུམྨུ་ཎི་རེ་ཀཀྐོ་ལཱ་ནི་ཞིང་འབད་པ་པདྨ། གྷ་ཎེ་ཀྲི་བི་ཊ་ཧོ་བཱཛྫ་ཨི་ནི་དུས་དེར་ཅང་ཏེའུ་དཀྲོལ་བའོ། ། ཀ་རུ་ཎེ་ཀི་ཨ་ཨི་ན་རོ་ལཱ་ནི་སྙིང་རྗེ་ཆེན་པོས་ཅ་ཅོ་མི་བྱའོ། ། ཏ་ཧིཾ་བ་ལ་ཁཱཛྫ་ཨི་ནི་ཤ་ཆེན་པོ་ཟ་བར་བྱེད་པའོ། ། ག་ཌེཾ་མ་ཨ་ཎཱ་པིཛྫ་ཨ་ཨི་ནི་འབད་པས་བཏུང་བར་བྱའོ། ། ཧ་ལེ་ཀཱ་ལི་ཛྫ་ར་པ་ཎི་ཨ་ཨི་ནི་སྐལ་བ་དང་ལྡན་པ་འོང་དུ་གཞུག་གོ ། དུནྡུ་ར་བཱཛྫ་ཨ་ཨི་ནི་སྐལ་མེད་འོང་དུ་མི་གཞུག ཙ་ཨུ་ས་མ་ཀཙྪུ་རཱི་སི་ཧླཱ་ནི་གཞི་མཉམ་དང་གླ་རྩི་དུ་རུ་ཀ ཀཱསྤུ་ར་ལཱ་ཨི་ཨ་ཨི་ནི་གུ་བུརབྷུགས།
མ་ལ་ཨིནྡྷ་ཎ་ས་ལིཉྫ་ནི་ཤ་ཆེན་པོའི་ཚོད་མ། ཏ་ཧིཾ་བྷ་རུ་ཁཱ་ཨི་ཨ་ཨི་ནི་ལ་དུ་ཟའོ། ། ཕེཾ་ཁ་ཎ་ཁེ་ཊ་ཀ་རནྟ་ནི་འགྲོ་དང་འོང་བ་ལ། ཤུདྡྷ་ཨ་ཤུདྡྷ་ཎྞ་མུ་ནི་ཨ་ཨི་ནི་དག་པ་དང་མ་དག་པ་མི་བལྟའོ། ། ནི་རཱཾ་སུ་ཨཾ་གེ་ཙ་ཊཱ་ཝི་ནི་རུས་པའི་རྒྱན་ལུས་ལ་གདགས་སོ། ། ཏ་ཧིཾ་ཛ་ས་རཱ་ཝ་པ་ཎི་ཨ་ཨི་ནི་དུས་དེར་སྐྱེས་པའི་རོ་དབུལ་བའོ། ། མ་ལ་ཨ་ཛེ་ཀུནྟུ་རུ་པཱ་ཊ་ཨི་ནི་འདུ་བའི་ཚེ་སྙོམ་འཇུག་བྱའོ། ། ཌིནྜི་མ་ཏ་ཧིཎྞ་བཛྫི་ཨ་ཨི་ནི་རེག་མིན་དུས་དེར་བརྟག་པའོ། ། གཉིས་པ་ནི། ཕུན་སུམ་ཚོགས་པ་སོགས་དཀོན་མཆོག་གསུམ་གྱི་ཤིས་པ་བརྗོད་པ་ཡིན་ལ།
དེའི་ཚིག་དོན་གོ་སླའོ། ། གསུམ་པ་ནི། རྩ་རྒྱུད་ལས། རིགས་སུ་སྐྱེ་སོགས་ཤླཽ་ཀ་གཉིས་གསུངས་པའི་དོན་ལ་འཕགས་པ་རིན་པོ་ཆེས་ཤླཽ་ཀ་དང་པོ་བསྐྱེད་རིམ་ལ་སྦྱར། ཕྱི་མ་རྫོགས་རིམ་ལ་སྦྱོར་བར་མཛད་ཅིང་། རྗེ་བཙུན་ས་སྐྱ་པ་ཆེན་པོས་ཤླཽ་ཀ་གཉིས་ཆར་དབང་བཞི་ལ་སྦྱར་བའི་བཤད་པ་མཛད་ཀྱང་། འདིར་སྐབས་སུ་བབ་པ་བསྐྱེད་རིམ་ལ་སྦྱར་ཏེ་བཤད་ན། རིགས་སུ་སྐྱེ་ནི་བུམ་དབང་རྫོགས་པར་ཐོབ་ཅིང་། དེའི་འཇུག་པའི་ཚེ་མེ་ཏོག་དཀྱིལ་འཁོར་གྱི་གཙོ་བོ་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པ་ལ་ཕོག་པའོ། ། དམ་ཚིག་ནི་སྤྱིར་རྩ་བ་དང་ཡན་ལག་གི་དམ་ཚིག་མཐའ་དག
བྱེ་བྲག་ཏུ་བསྐྱེད་པའི་རིམ་པ་ཐུན་བཞིར་ཉམས་སུ་ལེན་པ་ལས་མི་འདའ་བའོ། ། སྨྱོ་མེད་ནི་མ་འཁྲུལ་བ་སྟེ་སྣང་སྟོང་དབྱེར་མེད་ཀྱི་ཏིང་ངེ་འཛིན་ལ་རྩེ་གཅིག་ཏུ་གནས་ཤིང་། ཐ་མལ་གྱི་རྣམ་རྟོག་གིས་བསྐྱོད་པར་མི་ནུས་པའོ། ། ཀྱཻ་རྡོ་རྗེ་སྟོན་ནི་དེའི་རྒྱུད་ཀྱི་མན་ངག་ལ་རང་ཉིད་ཀྱིས་ཐོས་བསམ་སྒོམ་གསུམ་གྱིས་ཉམས་སུ་བླངས་ཤིང་གཞན་ལ་ཡང་སྟོན་ནུས་པའོ། ། བླ་མ་ལ་གུས་ནི་སྤྱིར་དབང་བཞི་ཐོབ་པའི་བླ་མ་ལ་སྐུ་བཞིའི་ངོ་བོར་ཤེས་ཤིང་། ཁྱད་པར་བུམ་དབང་ཐོབ་པའི་བླ་མ་ལ་སྤྲུལ་སྐུའི་ངོ་བོ་དཀྱིལ་འཁོར་ཐམས་ཅད་ཀྱི་གཙོ་བོ་རིགས་ཐམས་ཅད་ཀྱི་བདག་པོར་ཐེ་ཚོམ་མེད་པར་ཤེས་པའོ། ། སྙིང་རྗེར་ལྡན་ཞེས་པ་ནི་སྔོན་འགྲོའི་སྐབས་སུ་སེམས་བསྐྱེད་པ་དང་། ཚད་མེད་བཞི་སྒོམ་པ་དང་། དངོས་གཞིའི་སྐབས་སུ་སྣོད་བཅུད་སྦྱང་བ། རྗེས་ཀྱི་དགེ་བའི་རྩ་བ་རྣམས་སེམས་ཅན་ཐམས་ཅད་ཀྱི་དོན་དུ་བསྔོ་ཞིང་།
མདོར་ན་ཅི་བྱེད་ཐམས་ཅད་སེམས་ཅན་གྱི་དོན་དུ་སྤྱོད་པའོ། ། སྐྱེ་ཞིང་ནི་དེ་ལྟར་རྣལ་འབྱོར་པས་ཚེ་འདིའམ་འཆི་ཁ་བར་དོ་གསུམ་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་མ་ནུས་ན། སྐྱེ་བ་ཕྱི་མར་གོང་དུ་བསྟན་པའི་དེ་རྣམས་སྤྱོད་པའི་སྐལ་བ་ཅན་དུ་ཤོག་ཅེས་པའོ། ། དེས་ཀྱང་མ་ནུས་ན་སྐྱེ་བ་བདུན་ནམ་བཅུ་དྲུག་ཚུན་ལ་གོང་དུ་བསྟན་པའི་ལམ་དེ་རྣམས་སྤྱོད་པའི་སྐལ་བ་ཅན་དུ་ཤོག་ཅེས་པའི་དོན་ནོ། ། ལག་པས་རྡོ་རྗེ་དྲིལ་བུ་འཁྲོལ་བ་ནི་དམ་ཚིག་གི་རྡོ་རྗེ་དྲིལ་བུ་ཕྱག་མཚན་དང་ལྡན་པ་ལྷའི་དེ་ཁོ་ན་ཉིད་དྲན་པའི་སྒོ་ནས་ཁྲོལ་ཞིང་མི་འབྲལ་བར་འཆང་བའོ། ། ཟབ་མོའི་ཆོས་ནི་ཀློག་པ་དང་ཞེས་པ་ནི་སྤྱིར་ཀྱཻ་རྡོ་རྗེའི་རྒྱུད་དང་འབྲེལ་བའི་ཆོས། བྱེ་བྲག་རྩ་བའི་རྐང་པ་བརྒྱད་ལ་སོགས་པའི་སྔགས་བརྗོད་པའོ། ། བཙུན་མོའི་ཁུ་བ་མཉམ་ཟས་ཅན་ནི་དངོས་གཞིའི་སྐབས་སུ་རྡོ་རྗེ་སེམས་དཔའི་རྣལ་འབྱོར། ཚོགས་ཀྱི་འཁོར་ལོའི་སྐབས་སུ་ཀུན་ཏུ་རྒྱུའི་རྣལ་འབྱོར་ལ་སྤྱོད་པའོ། ། སྐྱེ་ཞིང་མན་གོང་དང་འདྲའོ། །
དེའི་རྗེས་སུ་སམྦུ་ཊི་ལས། ། སེམས་ཅན་ཐམས་ཅད་བདེ་གྱུར་ཅིག ། ཅེས་སོགས་ཤླཽ་ཀ་གཅིག་གསུངས་པའི་དོན་ནི་སེམས་ཅན་ཐམས་ཅད་གནས་སྐབས་དང་མཐར་ཐུག་གི་བདེ་བ་ལ་འགོད་པར་སྨོན་པའོ། ། བཞི་པ་བཟོད་པར་གསོལ་བ་ནི། ཡི་གེ་བརྒྱ་པ་ལན་གསུམ་བརྗོད་པའི་རྗེས་སུ། མ་འབྱོར་བ་དང་ཉམས་པ་དང་། ། སོགས་ཀྱིས་ལྷག་ཆད་ཁ་བཀང་ཞིང་ནོངས་པ་བཟོད་པར་གསོལ། གཤེགས་སུ་གསོལ་བ་ནི། རྡོ་རྗེ་གུར་ལས། ཕྱིས་ནས་མཆོད་ཡོན་ཕུལ་ནས་ནི། །
སྔགས་འདི་ཡིས་ནི་གཤེགས་སུ་གསོལ། ། ཞེས་དང་། སམྦུ་ཊི་ལས། གཡོན་པས་ཁུ་ཚུར་དམ་བཅིངས་ནས། ། སྙིང་ཁ་རུ་ནི་གཞག་པར་བྱ། ། ལག་པ་གཡས་པ་བརྐྱངས་ནས་ནི། ། ས་ལ་བཞག་ནས་གཤེགས་སུ་གསོལ། ། ཞེས་དང་། ཕྱིས་ནས་བདག་གི་དབུགས་ཀྱིས་ནི། ། བདག་ཉིད་ལ་ནི་བསྡུ་བར་བྱ། །
ཞེས་གསུངས་པའི་དོན་དཀྱུས་བཞིན་ལས། གཏོར་མགྲོན་གྱི་ཡེ་ཤེས་པ་གཤེགས། དམ་ཚིག་པ་རང་ལ་སྡུ། མིག་ཏུ་གཏི་མུག་རྡོ་རྗེ་མ། ། ལ་སོགས་ཕྱིའི་གོ་ཆ་བགོ་ཞིང་ང་རྒྱལ་བཟུང་བའོ། ། གསུམ་པ་ཕན་ཡོན་དང་དགོས་པ་བཤད་པ་ནི། རྩ་རྒྱུད་ལས། བགེགས་དང་ལོག་པར་འདྲེན་པ་ལས། ། སེམས་ཅན་རྣམས་ཀྱི་སྲོག་བསྲུང་ཕྱིར། ། རྡོ་རྗེ་སེམས་དཔས་གཏོར་མ་བསྟན། །
ཞེས་དང་། འདིའི་གཏོར་མས་འབྱུང་པོ་རྣམས་མཆོད་པར་བྱེད་ན་རྣལ་འབྱོར་པ་ལེགས་པར་འགྱུར་རོ། ། ཞེས་པ་ནས། ཞི་བ་དང་རྒྱས་པར་ཡང་འགྱུར་རོ། ། ཅེས་པའི་བར་གྱིས་བསྟན། གནས་སྐབས་སུ་ནད་ཞི་བ་དང་། གདོན་བགེགས་ཀྱི་བར་ཆད་ལས་གྲོལ་ཞིང་ཚེ་དང་། བསོད་ནམས་དང་། ཡེ་ཤེས་ལ་སོགས་པ་གོང་འཕེལ་དུ་འགྱུར་བ་དང་། མཐར་ཐུག་རྡོ་རྗེ་འཛིན་པའི་གོ་འཕང་ཐོབ་པའི་གྲོགས་སུ་འགྱུར་བའོ། །
དེ་ལྟར་གཏོར་མའི་རྣལ་འབྱོར་རྒྱས་པ་བསྟན་ནས་དེ་ལས་མདོར་བསྡུས་ཏེ་ཉམས་སུ་ལེན་པར་འདོད་པ། གཏོར་མ་མངོན་བྱང་ལྔ་ལས་བསྐྱེད་པ་སོགས་གོང་ལྟར་བྱིན་གྱིས་བརླབས། གཏོར་མགྲོན་བསྐྱེད་པ་ནི། གཏོར་མའི་སྟེང་དུ་ཨེ་ལས་ཆོས་འབྱུང་གྲུ་གསུམ་སུམ་བརྩེགས་ཀྱི་ནང་དུ་པཾ་ལས་པདྨ་འདབ་མ་བརྒྱད་པ་རེ་རེ་བསམ། དེ་ནས་རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་ཀྱཻ་རྡོ་རྗེ་ལྷ་དགུའི་དཀྱིལ་འཁོར་ལ་འབྱུང་པོ་བརྒྱད་གསུམ་ཉི་ཤུ་རྩ་བཞིའི་འཁོར་གྱིས་བསྐོར་བ་སྤྱན་དྲངས། དེ་རྣམས་སྐད་ཅིག་གིས་རང་རང་གི་གདན་ལ་འཁོད་པར་བསམ། གཏོར་སྔགས་མན་གོང་དང་འདྲའོ། ། འདི་ནི་གྲུབ་ཆེན་ཌོམྦྷི་པའི་དེ་ཉིད་བཅུ་པའི་དགོངས་པ་ཡིན་ནོ། ། དེ་ལས་ཀྱང་བསྡུས་པར་འདོད་ན་གཏོར་མ་སྔགས་དང་ཕྱག་རྒྱ་ཙམ་གྱིས་བྱིན་གྱིས་བརླབས། མགྲོན་བསྐྱེད་པ་གོང་དང་འདྲ།
གཏོར་སྔགས་ལ་ཨོཾ་བྷ་ག་ཝན་མ་ཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝ་རའི་རྗེས་སུ་ཨ་ཀ་རོ་བཏགས་ཏེ་འབུལ། ཕྱི་ནང་གིས་མཆོད་ནས། ལྷ་ཡི་ཚོགས་རྣམས་མ་ལུས་དང་། ། མན་བརྗོད། འདི་ནི་རྗེ་བཙུན་ག་ཡ་དྷ་ར་ནས་བརྒྱུད་དེ་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་མན་ངག་གི་བརྒྱུད་པ་ལས་བྱུང་ངོ་། ། བཞི་པ་ཁ་ཟས་ཀྱི་རྣལ་འབྱོར་ནི། རྩ་རྒྱུད་ལས། བཟའ་དང་བཏུང་དང་བླུག་པ་དང་། ། ཞེས་དང་། བདེ་མཆོག་རྩ་རྒྱུད་ལས།
སྙིང་ཁའི་ས་བོན་མེ་འབར་ལས། ། དེ་ཡི་ག་བུར་བཏུང་བར་བྱ། ། བཏུང་བ་དེ་ཡི་རྣལ་འབྱོར་པས། ། མྱུར་དུ་དངོས་གྲུབ་ཐོབ་པར་འགྱུར། ། ཞེས་དང་། བཟའ་བའི་རྣལ་འབྱོར་མཆོག་དེ་ཡིས། ། བུ་ལོན་དུ་ཡང་མི་འགྱུར་ཏེ། ། ཞེས་གསུངས་ཏེ། དེ་ལ་རྒྱས་འབྲིང་བསྡུས་གསུམ་ལས། དང་པོ་ནི།
ཁ་ཟས་རྣམས་མངོན་བྱང་ལྔ་ལས་གོང་ལྟར་བྱིན་གྱིས་བརླབས། དེ་ནས་རང་ཉིད་ཡི་དམ་གྱི་ལྷར་གསལ་བའི་ཁ་ཐབ་ཁུང་། ལག་པ་གཉིས་དགང་གཟར་དགང་བླུག བཤང་སྒོར་རླུང་གི་དཀྱིལ་འཁོར། ལྟེ་བར་གཏུམ་མོའི་ཨ་ཐུང་གསལ་བཏབ། དེ་ནས་བཤང་སྒོའི་རླུང་གཡོས་ལྟེ་བའི་ཨ་ཐུང་མེར་འབར་བས་ལུས་ཀྱི་ནང་ཐམས་ཅད་མེར་འབར་བའི་ཁྲོད་དུ་ལྟེ་བར་འབྱུང་པོ་ཉེར་བཞི་དང་། རང་གི་དགོས་ཀྱི་ཆོས་སྐྱོང་རྣམས་དང་། སྙིང་གར་པདྨ་འདབ་མ་བརྒྱད་པའི་དབུས་སུ་ཧཱུྃ་ཙམ་ལས་ཀྱཻ་རྡོ་རྗེ་ལྷ་དགུའི་དཀྱིལ་འཁོར་གསལ་བཏབ། དེ་ནས་བཟའ་བའི་ཚེ་ཁ་ཟས་བདུད་རྩིར་བསམ་ནས་ཕུལ་བས། ཕུད་ཀྱཻ་རྡོ་རྗེ་ལྷ་དགུའི་དཀྱིལ་འཁོར་རྣམས་ཀྱིས་གསོལ་ཞིང་།
ལྷག་མ་འོག་གི་འཇིག་རྟེན་པ་རྣམས་ཀྱིས་གསོལ་བས། དེ་རྣམས་ཀྱི་ཐུགས་ཟག་མེད་བདེ་ཆེན་གྱི་ཡེ་ཤེས་ཀྱིས་མཉེས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩོལ་བར་བསམ་མོ། ། གཉིས་པ་འབྲིང་པོ་ནི། ཨོཾ་ཨཱཿཧཱུྃ་གི་སྔགས་དང་། ཕྱག་རྒྱ་དང་། དམིགས་པ་དང་བཅས་པས་ཁ་ཟས་རྣམས་ཤ་ལྔ་བདུད་རྩི་ལྔ་ཡེ་ཤེས་ལྔར་རོ་གཅིག་ཏུ་འདྲེས་པས་ཡེ་ཤེས་ཀྱི་བདུད་རྩིའི་རང་བཞིན་ཏུ་གྱུར་པར་བསམ་མོ། ། དེ་ནས་རང་ཉིད་ཡི་དམ་དུ་གསལ་བའི་ཐུགས་ཁར་ཀྱེ་རྡོ་རྗེ་ལྷ་དགུའི་དཀྱིལ་འཁོར་སྐད་ཅིག་གིས་གསལ་བཏབ་ལ་མཆོད་པར་བསམ་མོ། ། གསུམ་པ་བསྡུས་པ་ནི། གཡོན་པའི་མཐེབ་སྲིན་གྱིས་ཁ་ཟས་ལ་རེག་ནས་འབྲུ་གསུམ་བརྗོད་པས། སྐད་ཅིག་གིས་ཡེ་ཤེས་ཀྱི་བདུད་རྩིའི་རང་བཞིན་དུ་གྱུར་པར་བསམ་ལ།
རང་གི་ཐུགས་ཁར་འཇིག་རྟེན་དང་འཇིག་རྟེན་ལས་འདས་པའི་མགྲོན་ཐམས་ཅད་ཀྱི་ངོ་བོ་ཧཱུྃ་ཡིག་སྔོན་པོ་དེ་ལ་ཕུལ་བས། དེ་གཟི་བརྗིད་ཆེས་ཆེར་འབར་བར་བསམ་ཞིང་ལོངས་སྤྱོད་ཅིང་རོལ་ལོ། ། དེ་ལྟར་ཁ་ཟས་ཀྱི་རྣལ་འབྱོར་གང་ཡང་རུང་བ་ཉམས་སུ་བླངས་པས་ནང་གི་གཏོར་མར་འགྱུར་ཞིང་། སྦྱིན་སྲེག་ཏུ་ཡང་འགྱུར་བ་ཡིན་ནོ། ། ཕན་ཡོན་ནི་རྒྱལ་བའི་དཀྱིལ་འཁོར་རབ་འབྱམས་མཆོད་པར་འགྱུར་བ་དང་། རང་ཉིད་ཀྱི་བསོད་ནམས་ཀྱི་ཚོགས་ཡོངས་སུ་འཕེལ་ཞིང་། སྦྱིན་བདག་སོགས་ཀྱི་ཡོན་ཡོངས་སུ་སྦྱོང་བར་འགྱུར་བ་དང་། བདག་ཉིད་ལ་བུ་ལོན་དུ་མི་འགྱུར་ཞིང་བྱང་ཆུབ་བསྒྲུབ་པའི་གྲོགས་སུ་འགྱུར་བ་ཡིན་ནོ། ། སྦྱང་གཞི་མ་དག་པའི་ཐ་མལ་པའི་ཁ་ཟས། བཟའ་བ་པོ།
བཟའ་བའི་ཚུལ་རྣམས་སྦྱོང་བྱེད་ཁ་ཟས་ཀྱི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་ཡིན་ནོ། ། ལྔ་པ་རྗེས་ཆགས་ཀྱི་རྣལ་འབྱོར་ནི། ཁྱིམ་པའི་ཕྱོགས་ཀྱི་རྡོ་རྗེ་འཛིན་པ་རྣམས་ཀྱིས་གཙོ་ཆེར་ཉམས་སུ་ལེན་པ་ཡིན་ལ། དེ་ཡང་རང་དང་ཕྱག་རྒྱ་གཉིས་ཀ་ཀྱཻ་རྡོ་རྗེ་ཡབ་ཡུམ་དུ་གསལ་གདབ་པ་ནི་ལྷའི་འདུ་ཤེས། མཁའ་གསང་དང་གནས་གསུམ་བྱིན་གྱིས་བརླབ་པ་ནི་སྔགས་ཀྱི་འདུ་ཤེས། ཐབས་དེ་ལ་བརྟེན་ནས་ཡི་དམ་གྱི་ལྷ་ལ་མཆོད་པ་བྱ་སྙམ་པའམ་བདེ་ཆེན་གྱི་ཡེ་ཤེས་ཁྱད་པར་ཅན་མངོན་དུ་བྱེད་སྙམ་པ་ཆོས་ཀྱི་འདུ་ཤེས་གསུམ་ལྡན་གྱི་སྒོ་ནས་ཐབས་ཤེས་སྙོམ་པར་འཇུག་པའོ། ། ཕན་ཡོན་ནི་དེ་ཉིད་འདུས་པ་ལས། འདོད་ཆགས་ལྟ་བུའི་བདེ་བ་མེད། ། དེ་བས་སངས་རྒྱས་རྣམས་ལ་དབུལ། ། ཞེས་གསུངས་པ་ལྟར་ཐ་མལ་གྱི་འཁྲིག་པ་བྱང་ཆུབ་ཀྱི་ལམ་དུ་བསྒྱུར་བའོ། །
དྲུག་པ་ཉལ་བའི་རྣལ་འབྱོར་ལ་གཉིས་ཏེ། རང་བཞིན་ལྷན་སྐྱེས་སྟོང་པའི་ངང་ལ་ཉལ་བ་དང་། ཞུ་བདེ་ལྷན་སྐྱེས་བདེ་བའི་ངང་དུ་ཉལ་བའོ། །

དང་པོ་ནི། སྔར་དཀྱིལ་འཁོར་མ་བསྡུས་ན་རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་སྣོད་བཅུད་ཐམས་ཅད་སྲུང་བའི་འཁོར་ལོ་ལ་བསྡུ། དེ་ནས་རིམ་བཞིན་གཙོ་བོ་ཡབ་ཡུམ་ལ་བསྡུ། དེ་ཡང་ཡུམ་ཡབ་ལ། དེ་སྙིང་ཁའི་ཧཱུྃ་ལ། ཧཱུྃ་ཡང་ཞབས་ཀྱུ། དེ་ཁོག་པ་ལ། དེ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ་ཐིམ།
དེ་ནམ་མཁའ་ལ་འཇའ་ཡལ་བ་ལྟར་བརྗོད་པའི་མཐའ་ཐམས་ཅད་དང་བྲལ་བའི་ངང་ལ་སེམས་གཏད་དེ་ཉལ་ལོ། ། གཉིས་པ་ནི། སྣོད་བཅུད་ཐམས་ཅད་སྲུང་བའི་འཁོར་ལོ་ལ་བསྡུ། སྲུང་འཁོར་དང་གཞལ་ཡས་ཁང་མི་བསྡུ་བར་བཞག ལྷ་མོ་བརྒྱད་ཞལ་བརྒྱད་ལ་ཐིམ། དེ་ནས་རང་ཉིད་དཀྱིལ་འཁོར་གྱི་དབུས་སུ་ཀྱཻ་རྡོ་རྗེ་ཡབ་ཡུམ་སྙོམ་པར་ཞུགས་པས་རྗེས་ཆགས་ཀྱི་མེས་ཕུང་ཁམས་སྐྱེ་མཆེད་ཐམས་ཅད་འོད་དུ་ཞུ་ནས་ངོ་བོ་བདེ་སྟོང་གཉིས་སུ་མེད་པའི་ཡེ་ཤེས། རྣམ་པ་ཐིག་ལེ་སྔོ་སྐྱ་མཐེ་བོང་ཙམ་ལ་སེམས་གཏད་དེ་ཉལ་ལོ། ། ཕན་ཡོན་ནི་ཐ་མལ་པའི་གཉིད་ཀྱིས་བརྫི་བར་མི་ནུས་ཤིང་འོད་གསལ་གྱི་ཏིང་ངེ་འཛིན་སྐྱེ་བར་འགྱུར་རོ། ། ཞར་བྱུང་སྦྱང་གཞི་སྦྱོང་བྱེད་ངོ་སྤྲོད་པ་ནི། སྦྱང་གཞི་མ་དག་པའི་ཐ་མལ་པའི་གཉིད།
གཉིད་ལོག་པ་པོ། ལོག་པའི་ཚུལ་རྣམས་སྦྱོང་བྱེད་ཉལ་བའི་རྣལ་འབྱོར་དུ་བསྒྱུར་ཏེ་ཉམས་སུ་བླངས་པས། སྦྱངས་འབྲས་བདེ་ཆེན་གྱི་ཡེ་ཤེས་མངོན་དུ་བྱེད་པར་འགྱུར་རོ། ། བདུན་པ་ལྡང་བའི་རྣལ་འབྱོར་ནི། ཉལ་ལུགས་གཉིས་བྱུང་བ་དང་རྗེས་སུ་མཐུན་པར་ལྡང་ལུགས་གཉིས་འབྱུང་བ་ལས། དང་པོ་ནི། མདང་ནུབ་མོ་རང་བཞིན་ལྷན་སྐྱེས་ཀྱི་ངང་ལ་ཉལ་ན་ཐོ་རངས་ནམ་གྱི་བརྒྱད་ཆ་ཙམ་ལུས་པ་ན་ལྡང་བའི་ཚེ་འོད་གསལ་གྱི་ངང་ནས་ཆུ་ལས་ཆུ་བུར་རྡོལ་བ་བཞིན་ཟབ་གསལ་གཉིས་མེད་དམ་སྣང་སྟོང་དབྱེར་མེད་ཀྱི་ཀྱཻ་རྡོ་རྗེ་ཡབ་ཡུམ་ནམ་མཁའ་ལ་འཇའ་ཤར་བ་བཞིན་ལངས་པར་བསམ་མོ། ། གཉིས་པ་ཞུ་བདེ་ལྷན་སྐྱེས་ཀྱི་ངང་ལ་ཉལ་ན་ལྡང་བའི་ཚེ་རང་བཞིན་གྱི་གནས་ནས་ལྷ་མོ་པུཀྐ་སཱི་ལ་སོགས་པ་མཚམས་ཀྱི་ལྷ་མོ་བཞིས། རྗེ་བཙུན་སྙིང་རྗེའི་ཡིད་བཞེངས་ཤིག ། ཅེས་སོགས་ཀྱི་གླུས་བསྐུལ་བས་རང་ཉིད་ཐིག་ལེ་ལས་ཧཱུྃ་དང་ཨྃ་གཉིས་སུ་གྱུར་པ་ལས་རྗེ་བཙུན་ཡབ་ཡུམ་གྱི་སྐུར་བཞེངས་པར་བསམ།
དེ་ནས་སྲོད་ཐུན་གྱི་འཕྲོ་ཐུན་བྱིན་གྱིས་བརླབ་པའི་ཕྱིར་རྡོ་རྗེའི་གླུ་བླང་བ་དང་། བཀྲ་ཤིས་ཀྱིས་དགེས་པ་བསྐྱེད་པ་དང་། སྨོན་ལམ་ལ་སོགས་པ་བྱའོ། ། དགོས་པ་ནི་ཐ་མལ་གྱི་རྣམ་རྟོག་ལས་བློ་ལྡོག་པ་དང་། བར་ཆད། བགེགས་ལས་གྲོལ་བ་དང་། ལྷས་ལྷ་ལ་ཚོགས་བསགས་པས་ཚོགས་མྱུར་དུ་རྫོགས་པའི་དགོས་པ་ཡོད་དོ། ། སྦྱང་གཞི་མ་དག་པ་ཐ་མལ་པའི་ལྡང་བ། ལྡང་བ་པོ། ལྡང་བའི་ཚུལ་རྣམས་སྦྱོང་བྱེད་ལྡང་བའི་རྣལ་འབྱོར་འདིར་བསྒྱུར་ནས་ཉམས་སུ་ལེན་ཡིན་ནོ། །
བརྒྱད་པ་ཁྲུས་ཀྱི་རྣལ་འབྱོར་ནི། ཐོ་རངས་བསམ་གཏན་གྱི་གྲོགས་སུ་འགྲོ་ན་ཁྲུས་བྱ་བའམ། དུས་གཞན་དུའང་རུང་སྟེ་དེའི་ཚེ་རང་གི་ཐུགས་ཁའི་ས་བོན་ལས་འོད་ཟེར་འཕྲོས་པས་གདན་གསུམ་ཚང་བའི་དབང་ལྷ་མདུན་གྱི་ནམ་མཁར་སྤྱན་དྲངས། མཆོད་བསྟོད་གསོལ་བ་གདབ་པ་སོགས་དབང་ལེན་པའི་སྐབས་སུ་བཤད་པ་ལྟར་བྱ། དེ་ནས་དབང་གི་ལྷ་རིགས་ལྔས་ཟག་མེད་ཀྱི་བདུད་རྩིས་གང་བའི་བུམ་པའི་ཆུས་སྤྱི་བོ་ནས་དབང་བསྐུར། སྨིན་མཚམས་ཡན་ཆད་སོགས་གང་བས་བུམ་པའི་དབང་ལ་སོགས་པ་དབང་བཞི་ཐོབ་པར་བསམ་ཞིང་། ངག་ཏུ་ཧེ་རུ་ཀའི་ཡིག་བརྒྱ་བཟླ་ཞིང་ཁྲུས་བྱའོ། ། དགོས་པ་ནི་བསམ་གཏན་གྱི་ཡན་ལག་ཆ་ཚང་བར་བྱ་བའི་ཕྱིར་དང་། ཉིན་ཞག་གཅིག་གི་རྩ་བ་དང་ཡན་ལག་གི་དམ་ཚིག་ཉམས་པའི་ཉེས་པ་ཐམས་ཅད་འདག་པའོ། ། སྦྱང་གཞི་མ་དག་པའི་ཁྲུས་དང་།
ཁྲུས་བྱེད་པ་པོ། ཁྲུས་བྱེད་པའི་ཚུལ་རྣམས་སྦྱོང་བྱེད་ཁྲུས་ཀྱི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་ཡིན་ནོ། ། དགུ་པ་སྤྱོད་ལམ་གྱི་རྣལ་འབྱོར་ལ་གཉིས་སྟེ། གང་གིས་བྱེད་པའི་རྣལ་འབྱོར་དང་། ཇི་ལྟར་བྱ་བའི་རྣལ་འབྱོར་རོ། ། དང་པོ་ནི། རྩ་རྒྱུད་ལས། ལངས་ཏེ་ལྷའི་གཟུགས་སུ་བཞག་གོ ། ཞེས་གསུངས་པ་ལྟར་རིམ་གཉིས་མཉམ་བཞག་གི་རྣལ་འབྱོར་ལས་ལངས་ཏེ་སྣང་སྟོང་དབྱེར་མེད་ཀྱི་ཀྱཻ་རྡོ་རྗེའི་རང་བཞིན་དུ་ཤེས་པར་བྱས་ནས་ལོངས་སྤྱོད་པ་དང་ང་རྒྱལ་དང་མི་འབྲལ་བར་བྱའོ། ། གཉིས་པ་ལ་གཉིས་ཏེ།
བསྡུས་པ་དང་། རྒྱས་པའོ། ། དང་པོ་ནི། གསང་བ་འདུས་པ་ལས། རང་ཉིད་ལྷག་པའི་ལྷའི་སྦྱོར་བས། ། བདག་དང་གཞན་ལ་མཆོད་པར་གྱིས། ། ཞེས་གསུངས་པ་ལྟར་ཇི་ལྟར་སྣང་བའི་དངོས་པོ་ཐམས་ཅད་ཀྱེ་རྡོ་རྗེའི་རང་བཞིན་དུ་ཤེས་པར་བྱས་ནས་ལོངས་སྤྱོད་པའོ། ། གཉིས་པ་ནི། ཕུང་ཁམས་སྐྱེ་མཆེད་ཀྱི་དབྱེ་བ་མཐའ་ཡས་པ་ཤེས་པར་བྱས་ནས་ཕྱིའི་ཡུལ་དྲུག་གཽ་རཱི་ལ་སོགས་པའི་ལྷ་མོ་དྲུག་དང་། ནང་རྣམ་པར་ཤེས་པ་དྲུག་གཏི་མུག་རྡོ་རྗེ་མ་ལ་སོགས་པ་དྲུག་ཏུ་ཤེས་པར་བྱས་ནས་ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱོད་པའོ། །
དེ་ལས་རྒྱས་པར་སྤྲོ་ན་དམ་པ་རིགས་བརྒྱ་ནས་གྲངས་མེད་པའི་བར་ཤེས་པར་བྱས་ནས་སྦྱང་གཞི་སྦྱོང་བྱེད་ལེགས་པར་ངོ་སྤྲད་དེ་ཉམས་སུ་ལེན་པའོ། ། ཕན་ཡོན་ནི། རྩ་རྒྱུད་ལས། ཡན་ལག་ཇི་སྙེད་བསྒྱུར་བ་དང་། ཚིག་རྣམས་རབ་ཏུ་རྒྱས་པ་ཉིད། ། ཧེ་རུ་ཀ་དཔལ་གནས་བཞུགས་པས། ། དེ་ཉིད་སྔགས་དང་ཕྱག་རྒྱ་ཡིན། ཞེས་གསུངས་པ་ལྟར་རོ། ། དེ་ལྟར་མཉམ་བཞག་གི་རྣལ་འབྱོར་གཉིས་དང་། མཉམ་པར་མ་བཞག་པའི་རྣལ་འབྱོར་དགུ་སྟེ་མཉམ་རྗེས་ཀྱི་རྣལ་འབྱོར་བཅུ་གཅིག་པོ་འདི་ཉིན་མཚན་འཁོར་ཡུག་ཏུ་ཉམས་སུ་ལེན་དགོས་ཏེ།
རྩ་རྒྱུད་ལས། ཆུ་བོའི་རྒྱུན་ནི་རབ་འབབ་དང་། ། མར་མེའི་རྩེ་མོ་རབ་བཅིངས་ལྟར། ། རྟག་ཏུ་དེ་ཉིད་རྣལ་འབྱོར་གྱིས། ། ཉིན་དང་མཚན་དུ་མཉམ་པར་གཞག ། ཅེས་གསུངས་པའི་དོན་གྱི་གཙོ་བོ་ཡིན་ནོ། ། དེ་དག་གིས་ནི་རྗེ་བཙུན་ཡབ་ཀྱི་བསྐྱེད་རིམ་བཤད་པ་བསྟན་ཟིན་ནས། གཉིས་པ་དེ་དང་ཐུན་མོང་བ་རྣམས་མི་འགལ་ཞིང་། ཐུན་མོང་མ་ཡིན་པ་རྣམས་མ་འདྲེས་པའི་ཚུལ་གྱིས་ཡུམ་གྱི་བསྐྱེད་རིམ་བཤད་པ་ལ། རྗེ་བཙུན་རྡོ་རྗེ་བདག་མེད་མའི་སྒྲུབ་ཐབས་འདི་ལ་བསྒྲུབ་བྱ་ལྷའི་ཆེ་བ།
སྒྲུབ་བྱེད་མངོན་རྟོགས་ཀྱི་དབྱེ་བ། དེས་ཇི་ལྟར་བསྒྲུབ་པའི་ཚུལ་དང་གསུམ། དང་པོ་ནི། གང་ཟག་དང་ཆོས་ཀྱི་བདག་གཉིས་ཀྱིས་སྟོང་པའི་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་དེ་ཉིད་གཟུགས་ཀྱི་སྐུའི་རྣམ་པར་ཤར་བའི་ཚེ་རྗེ་བཙུན་མའི་སྐུར་ཤར་བ་ཡིན་ལ། འདི་ཉིད་མཁའ་འགྲོ་མ་ཐམས་ཅད་འདུས་པའི་ངོ་བོ་ཡིན་ཏེ། མཁའ་འགྲོ་གྲངས་མེད་ཇི་སྙེད་ཅིག་ཡོད་པ། དེ་ཐམས་ཅད་སྡུད་བྱེད་བྱེ་བ་ཕྲག་བདུན་ཅུ་རྩ་གཉིས་སུ་འདུས། དེ་ཐམས་ཅད་སྟོང་ཕྲག་བདུན་ཅུ་རྩ་གཉིས་སུ་འདུས། དེ་ཐམས་ཅད་སུམ་ཅུ་སོ་བདུན་ནམ་སོ་གཉིས་སུ་འདུས། དེ་དག་ཀྱང་རྗེ་བཙུན་མར་འདུས་པས་སོ། །
དེ་ལྟར་ཡང་རྗེ་བཙུན་གྱིས། མཁའ་འགྲོ་གྲངས་མེད་སྟོང་ཕྲག་བདུན་ཅུ་གཉིས། ། ཞེས་སོགས་གསུངས་ལ། དེ་ལྟར་ཡོད་པའི་རྒྱུ་མཚན་ནང་དང་ཕྱི་རོལ་གྱི་དབང་གིས་ཏེ་ཞིབ་ཏུ་བླ་མ་ལས་ཤེས་པར་བྱའོ། ། དེ་ལྟ་བུའི་རྗེ་བཙུན་མ་དེ་ལ་མ་བརྟེན་པར་རྒྱལ་བ་རིགས་ལྔ་ལ་བརྟེན་པས་ཀྱང་མཐར་ཐུག་གི་འབྲས་བུ་འགྲུབ་པ་མི་སྲིད་དེ། གུར་ལས། སངས་རྒྱས་རྡོ་རྗེ་སེམས་དཔའ་དང་། ། ཞེས་པ་ནས། བདག་གིས་སྤངས་ན་མི་འགྲུབ་སྟེ། ། ཞེས་པའི་བར་རོ། །
དེ་ལྟ་བུའི་ལྷ་མོ་དེ་སངས་རྒྱས་ཐམས་ཅད་སྐྱེད་པར་བྱེད་པའི་ཡུམ་ཡིན་ཏེ། ང་ཉིད་སངས་རྒྱས་ཐམས་ཅད་ཀྱི། ། ཡུམ་གྱི་གཟུགས་ཀྱིས་སྐྱེད་པར་བྱེད། ། ཞེས་སོ། ། ལྷ་མོ་དེ་ཡབ་ཧེ་རུ་ཀ་སོགས་བདེ་བ་ལ་རོལ་བར་བྱེད་པའི་ཡུམ་ཡང་ཡིན་ཏེ། དེ་རྣམས་ཀྱི་ནི་མཛེས་མ་ང་། ། དེ་ལ་ང་ནི་དངོས་གྲུབ་སྟེར། ། ཞེས་སོ། ། རྗེ་བཙུན་མ་དེ་མཉེས་ན་དངོས་གྲུབ་ ཐམས་ཅད་འགྲུབ་སྟེ། བདག་མཉེས་པས་ནི་སྒྲུབ་པ་པོས། །
དངོས་གྲུབ་རྡོ་རྗེ་རྣམས་ཐོབ་བོ། ། ཞེས་སོ། ། དེ་མཉེས་པར་བྱེད་པ་ལ་ཡང་ལྟ་བ་བདག་མེད་དང་མ་བྲལ་ཞིང་། ལྷ་མོ་དེ་སྒོམ་པ་དང་མ་བྲལ་བ་དགོས་ཏེ། བདག་ཉིད་ཧེ་རུ་ཀར་བྱས་ཤིང་། ། རང་གི་བཙུན་མོ་ངར་བསྒོམ་ནས། ། གང་ཞིག་རྣལ་འབྱོར་ཆེ་འདོད་པ། ། དེ་རྣམས་ལ་ནི་ང་མཉེས་འགྱུར། ། ཞེས་སོ། ། རྗེ་བཙུན་ལྷ་མོ་བཅོ་ལྔའི་དཀྱིལ་འཁོར་བསྒོམས་པའི་ཕན་ཡོན་ཡང་།
རྩ་རྒྱུད་ལས། འདིའི་ནི་འཁོར་ལོ་རྣམ་བསྒོམས་ན། ། དངོས་གྲུབ་མྱུར་དུ་ཐོབ་པར་འགྱུར། ། ཞེས་སོ། ། གཉིས་པ་མངོན་རྟོགས་ཀྱི་རབ་དབྱེ་ལ་གང་ཟག་དབང་པོ་རབ་འབྲིང་སོགས་བཞིའི་བྱེ་བྲག་གིས་སྐད་ཅིག་གིས་བསྐྱེད་པ། ས་བོན་ལས་བསྐྱེད་པ། ཨཱ་ལི་ཀཱ་ལི་ལ་མ་ལྟོས་པའི་མངོན་བྱང་ལས་བསྐྱེད་པ་དང་། ལྟོས་པའི་མངོན་བྱང་ལས་བསྐྱེད་པ་དང་བཞི། ཕྱི་མ་གཉིས་ལ་ཡན་ལག་བཞིས་བཅིངས་དང་དྲུག་བཅིངས་གཉིས་གཉིས་ལས་འདིར་ལྟོས་པ་དྲུག་བཅིངས་ཀྱི་དབང་དུ་བྱས་ན། འདིར་ཕྱི་བསྐྱེད་པའི་རིམ་པ་སྒོམ་ཚུལ་རྗེ་བཙུན་གྲགས་པ་རྒྱལ་མཚན་གྱིས་བདག་མེད་མའི་མངོན་རྟོགས་ཡན་ལག་བཞི་དྲུག་གཉིས་ཆར་སྟོན་པར་མཛད་པ་ལས་འདིར་དྲུག་པའི་ཕྱོགས་བརྗོད་པར་བྱ་སྟེ།
དེ་ཡང་ངག་འདོན་དང་སྒོམ་དོན་གྱི་རིམ་པ་ཕལ་ཆེར་ཡབ་དང་འདྲ་ལ། མི་འདྲ་བའི་ཁྱད་པར་རྣམས་བརྗོད་ན་འདིའི་ཡན་ལག་བཞི་དྲུག་གི་ཁྱད་པར་ནི་རྩ་རྒྱུད་ཀྱི་དགོངས་པ་ཡན་ལག་བཞིས་འཆིང་བ་དང་། རྡོ་རྗེ་གུར་གྱི་དགོངས་པ་ཡན་ལག་དྲུག་གིས་འཆིང་བ་མ་གཏོགས་པ་བསྐྱེད་ཆོག་མངོན་རྟོགས་ལ་ནི་ཁྱད་པར་མེད་དེ། གཉིས་ཀ་ཡང་མངོན་བྱང་ཚན་པ་བཅོ་ལྔ་པ་ལས་ལྷ་མོར་ཅིག་ཅར་བསྐྱེད་པ་མཚུངས་པའི་ཕྱིར་རོ། ། དེས་ན་འདིའི་ཡན་ལག་དྲུག་པའི་གནས་སྐབས་སུ་བར་དོའི་མཚོན་བྱེད་ཡིག་འབྲུ་ལྔ་པོ་རྫོགས་པར་གཞལ་ཡས་ཁང་ལ་བསྲེ་བ་ཡིན་གྱི། ནམ་མཁར་བཞག་ནས་ལྷ་ལ་བསྲེ་བ་ནི་མེད་དོ། ། ཁ་ཅིག་འདིར་ཡང་ལྷ་ལ་བསྲེ་དགོས་པར་དགོངས་ནས་གཙོ་མོའི་མངོན་བྱང་གསུམ་པ་ལ་བསྲེ་བ་ནི་མི་འཐད་དེ། མངོན་བྱང་གསུམ་པ་དེ་ཉིད་བར་དོའི་སྦྱོང་བྱེད་ཡིན་ན་ཡིག་འབྲུ་བསྲེ་བ་དོན་མེད་པའི་ཕྱིར་དང་། དེ་བར་དོའི་སྦྱོང་བྱེད་མ་ཡིན་ན་ཡན་ལག་བཞི་པའི་གནས་སྐབས་སུ་ཡང་བསྲེ་དགོས་པར་འགྱུར་བའི་ཕྱིར་རོ། ། ཡབ་ལ་ནི་མི་མཚུངས་ཏེ་ཡན་ལག་དྲུག་པའི་གནས་སྐབས་སུ་རྒྱུ་རྡོ་རྗེ་འཆང་གི་མངོན་བྱང་གསུམ་པ་དེ་ཕ་མའི་བར་དོའི་སྦྱོང་བྱེད་ཡིན་པས།
རང་ཉིད་ཀྱི་བར་དོ་རྒྱུ་རྡོ་རྗེ་འཆང་སྙོམ་པར་ཞུགས་པའི་ཚེ་བསྲེ་དགོས་པའི་ཕྱིར་རོ། ། ཡན་ལག་བཞི་པའི་རྒྱུ་རྡོ་རྗེ་འཆང་གི་མངོན་བྱང་གསུམ་པ་རང་ཉིད་ཀྱི་བར་དོའི་སྦྱོང་བྱེད་ཡིན་པས་ཡིག་འབྲུ་བསྲེ་མི་དགོས་པའི་གནད་ཀྱང་འདི་དང་དོན་གཅིག་གོ ། ཁ་ཅིག་ཡིག་འབྲུ་ནམ་མཁར་བཞག་ནས་ཡེ་ཤེས་ཀྱི་འཁོར་ལོ་དགུག་གཞུག་བྱེད་པ་དང་མཉམ་དུ་བསྲེ་བ་ནི་ཤིན་ཏུ་མི་འཐད་དེ། མངལ་ནས་ཕྱིར་ཐོན་ཏེ་ལུས་རྫོགས་ནས་བར་དོ་འཇུག་པ་བཞད་གད་ཀྱི་གནས་ཡིན་པའི་ཕྱིར་རོ། ། ཁ་ཅིག་འདིར་བར་དོ་ངེས་པར་འཇུག་དགོས་ཏེ་རྡོ་རྗེ་གུར་ལས། ཡན་ལག་དྲུག་གིས་འཆིང་བའི་སྐབས་སུ། དྲི་ཟ་མཉམ་པར་ཞུགས་ནས་ནི། ། ཞེས་གསུངས་པས་སོ་སྙམ་ན། དེ་ལྟར་ན་ཞུ་བ་གླུས་བསྐུལ་བ་དང་། འཁོར་གྱི་ལྷ་མོ་མངལ་ནས་དབྱུང་བ་དང་།
འབྲས་བུ་རྡོ་རྗེ་འཛིན་པ་ལ་ཡང་དགོས་པར་འགྱུར་ཏེ། དེ་ཉིད་ལས། མཁའ་འགྲོ་མ་བདེའི་འཁོར་ལོ་སྤྲོ། ། ཞེས་དང་། ཁུ་བར་རྗེས་སུ་དྲན་པར་བྱ། ། མཚམས་ཀྱི་ལྷ་མོས་བསྐུལ་ནས་ནི། ། འཁོར་ལོའི་འདྲེན་པ་བཞེངས་པར་བྱ། ། ཞེས་གསུངས་པས་སོ། ། དེ་ནི་ཡབ་ཀྱི་དབང་དུ་བྱས་སོ་སྙམ་ན་ཤིན་ཏུ་བདེན་མོད་ཀྱི། སྔ་མ་ཡང་ཡབ་ཀྱི་དབང་དུ་བྱས་པར་བཤད་ཟིན་ཏོ། །
དེས་ན་འདིའི་ཡན་ལག་དྲུག་པ་སྒོམ་པའི་ཚུལ་ནི་སྐྱབས་འགྲོ་སེམས་བསྐྱེད། རྡོ་རྗེ་སེམས་པའི་སྒོམ་བཟླས་རྣམས་ཕལ་ཆེར་ཡབ་དང་འདྲ་བ་ལ། སྐྱབས་ཡུལ་དང་སེམས་བསྐྱེད་ཀྱི་དམིགས་པ་དང་ཚིག་ཅུང་ཟད་སྒྱུར་བ་སྔོན་དུ་སོང་ནས་རང་སྐད་ཅིག་གིས་རྡོ་རྗེ་བདག་མེད་མར་གསལ་བའི་སྙིང་ཁར་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཨྃ་སྔོན་པོ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྗེ་བཙུན་ལྷ་མོ་བཅོ་ལྔའི་དཀྱིལ་འཁོར་ལ་བླ་མ་མི་བསྐྱོད་པའི་རྣམ་པ་ཅན་སྟེང་གི་ཆ་ལ་བཞུགས་པ་ཨོཾ་བཛྲ་ས་མཱ་ཛཿན་མོ་གུ་རུ་བྷྱཿན་མཿཤྲཱི་ནཻ་རད་མ་མཎྜ་ལ་བྷྱཿཞེས་པས་ཕྱག་བྱ། དེ་ནས་མཆོད་པ་དང་རྒྱུན་བཤགས་ནས་འབྱུང་བཞི་འཁོར་ལོ་དང་བཅས་པ་བསྐྱེད་པའི་བར་ཡབ་དང་འདྲ་ལ། འོན་ཀྱང་ཚོགས་ཞིང་གི་རྟེན་ཡབ་ཡུམ་གོ་བརྗེ་བ་དང་། ལུགས་འདིར་སྒྲུབ་ཐབས་བསྡུས་པའི་ཕྱོགས་ལ་ཐུན་མོང་མ་ཡིན་པའི་སྲུང་འཁོར་མ་བསྒོམས་ཀྱང་ཆོག་པ་རྗེ་བཙུན་གོང་མའི་གསུང་རབ་ལས་འབྱུང་བ་ལྟར་དེང་སང་ཕྱག་ལེན་ཕལ་ཆེར་དེ་བཞིན་དུ་མཛད་ལ། དེ་ནས་གཞལ་ཡས་ཁང་གི་རྒྱུའི་ཡན་ལག་འབྱུང་བཞི་བསྐྱེད་པའི་ཚེ། དེ་དག་གི་སྟེང་གི་བར་སྣང་ལ་ཨོཾ་ཨཱཿཧཱུྃ་ཧོ་དམར་པོ་གཉིས་ཀྱིས་མཐའ་རྟེན་པའི་རང་གི་བར་དོའི་རྣམ་པར་ཤེས་པ་དེ་རྣམས་འབྱུང་བཞི་འཁོར་ལོ་དང་བཅས་པ་ལ་རོ་གཅིག་ཏུ་འདྲེས་པ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་ཞེས་པ་ནས། ནང་གི་ལྷ་སྣམ་ཤར་དཀར།
ལྷོ་སེར། ནུབ་དམར། བྱང་ལྗང་། དབུས་སྔོ་བའི་དབུས་སུ་སྣ་ཚོགས་པདྨ་འདབ་མ་བརྒྱད་པ་རྡོ་རྗེའི་རྭ་བ་དང་འོད་ཟེར་ཕྲེང་བས་བསྐོར་བའི་དབུས་དང་ཕྱོགས་བཞིར་ཉི་མ་དང་རོའི་གདན་རེ་རེ། ཕྱིའི་ཕྱོགས་མཚམས་བརྒྱད་གཙོ་མོའི་འོག་དང་སྟེང་རྣམས་སུ་པདྨ་ཉི་མ་རོའི་གདན་རེ་རེ་དང་བཅས་པར་གྱུར་ཅེས་བརྗོད་ཅིང་བསམ་ལ། ཨོཾ་སརྦ་ཏ་ཐཱ་ག་ཏ་ནི་ལ་ཡ་སོགས་བརྗོད། གདན་བཅོ་ལྔའི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་སྐར་མའི་རྣམ་པ་ལྟ་བུའི་ཨ་ཨཱ་སོགས་ཕྲག་གཉིས་བརྗོད། ཞུ་བ་ལས་བྱུང་བའི་ཟླ་བའི་དཀྱིལ་འཁོར་བཅོ་ལྔར་གྱུར་པ་མེ་ལོང་ལྟ་བུའི་ཡེ་ཤེས། དེ་རྣམས་ཀྱི་སྟེང་དུ་དཔེ་བྱད་བཟང་པོ་བརྒྱད་བཅུའི་ངོ་བོ་མར་མེའི་ཕྲེང་བ་ལྟ་བུའི་ཀ་ཁ་སོགས་ཕྲག་གཉིས་བརྗོད། ཞུ་བ་ལས་བྱུང་བའི་ཉི་མའི་དཀྱིལ་འཁོར་བཅོ་ལྔར་གྱུར་པ་མཉམ་པ་ཉིད་ཀྱི་ཡེ་ཤེས།
དེ་རྣམས་ཀྱི་བར་དུ་ཨྃ་ཨཱྃ། ཨིཾ་ཨཱིཾ། ཨུྃ་ཨཱུྃ། རྀཾ་རཱྀཾ། ལྀཾ་ལཱྀཾ། ཨེཾ་ཨཻཾ། ཨོཾ་ཨཽཾ། ཨྃ་རྣམས་ལས་གྲི་གུག་སྔོ་ནག་བཅོ་ལྔའི་ཡུ་བ་ལ་ཨྃ་ཨཱྃ། ཨིཾ་ཨཱིཾ། ཨུཾ་ཨཱུཾ།
རྀཾ་རཱྀཾ། ལྀཾ་ལཱྀཾ། ཨེཾ་ཨཻཾ། ཨོཾ་ཨཽཾ། ཨྃ་རྣམས་ཀྱིས་མཚན་པ་སོ་སོར་ཀུན་ཏུ་རྟོགས་པའི་ཡེ་ཤེས། ཉི་ཟླ་ཕྱག་མཚན་ས་བོན་དང་བཅས་པ་རོ་གཅིག་ཏུ་འདྲེས་པ་བྱ་བ་ནན་ཏན་གྱི་ཡེ་ཤེས། དེ་ལས་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་ལྷ་མོ་བཅོ་ལྔའི་སྐུ་ཡོངས་སུ་རྫོགས་པར་གྱུར་པ་ནི་དབུས་སུ་རྡོ་རྗེ་བདག་མེད་མ། ཤར་དུ་རྡོ་རྗེ་མ། ལྷོར་གསང་བའི་དཀར་མོ། ནུབ་ཏུ་ཆུའི་རྣལ་འབྱོར་མ།
བྱང་དུ་རྡོ་རྗེ་མཁའ་འགྲོ་མ། ཕྱིའི་འཕར་མ་ལ་བྱང་ཤར་དུ་པུཀྐ་སཱི། ཤར་ལྷོར་རི་ཁྲོད་མ། ལྷོ་ནུབ་ཏུ་གདོལ་པ་མོ། ནུབ་བྱང་དུ་གཡུང་མོ། ཤར་དུ་གཽ་རཱི། ལྷོར་ཙཽ་རཱི། ནུབ་ཏུ་བཻཏྟ་ལཱི། བྱང་དུ་གྷསྨ་རཱི། འོག་ཏུ་ས་སྤྱོད་མ།
སྟེང་དུ་མཁའ་སྤྱོད་མ་སྟེ་ལྷ་མོ་ཐམས་ཅད་ཀྱང་སྐུ་མདོག་ནག་མོ། མཁྲང་ཞིང་མཐོ་བའི་ནུ་མ་བརྗིད་པའི་འབུར་བ་དང་ལྡན་པ། རབ་ཏུ་གཞོན་ཤིང་ཤ་རྒྱས་པ། དབུ་སྐྲ་དམར་སེར་གྱེན་དུ་ལངས་པ། དམར་ཞིང་ཟླུམ་པའི་སྤྱན་གསུམ་པ། སྨིན་མ་དཔྲལ་བར་བསྡུས་པའི་ཁྲོ་གཉེར་ལྡན་པ། ཅུང་ཟད་འཛུམ་ཞིང་མཆེ་བ་གཙིགས་པའི་ཞལ་ཅན། ཕྱག་གཡས་པས་རྡོ་རྗེ་གྲི་གུག་འཕྱར་ཏེ་འཛིན་པ། གཡོན་པས་རབ་ཏུ་དཀར་བའི་ཐོད་པ་བདུད་བཞིའི་ཁྲག་གིས་བཀང་བ་ཐུགས་ཀར་བཟུང་བ་ལ་གཡོན་དུ་འགྱིང་བའི་སྤྱན་གྱིས་ཅུང་ཟད་གཟིགས་པ། གཡོན་གྱི་གྲུ་མོར་རྡོ་རྗེ་ཁ་ཊྭཱཾ་ག་ལ་དྲིལ་བུ་དང་བ་དན་གྱིས་བརྒྱན་པ་འཛིན་པ།
རུས་པའི་རྒྱན་ཆ་ལྔས་བརྒྱན་ཅིང་། སྟག་གི་པགས་པས་སྨད་དཀྲིས་བྱས་པ། ཞབས་གཡོན་པའི་མཐིལ་གྱིས་རོའི་སྟེང་དུ་མནན་ཅིང་སྐྱིལ་ཀྲུང་ཕྱེད་པའི་གར་གྱིས་བཞུགས་པ། མེ་རི་འབར་བའི་དབུས་ན་བདེ་བ་ཆེན་པོ་དང་ཟག་པ་མེད་པའི་ཐུགས་རྗེ་ཆེན་པོས་སེམས་ཅན་གྱི་དོན་མཛད་ཅིང་བཞུགས་པར་བསྒོམ་པར་བྱའོ། ། མིང་གི་དོན་ནི། དབྱིངས་གང་ཟག་དང་ཆོས་ཀྱི་བདག་གིས་སྟོང་པས་བདག་མེད་མ་དེ་ཉིད་གཏི་མུག་རྣམ་པར་དག་པས་ཕག་མོ། ཤེས་རབ་དེ་ཉིད་ཐབས་དང་ཟུང་དུ་འབྲེལ་བས་ལུ་གུ་རྒྱུད་མ། དེ་ཉིད་ཐབས་དང་དབྱེར་མི་བྱེད་པས་རྡོ་རྗེ་མ། དེ་ཉིད་རྟོགས་པར་དཀའ་ཞིང་དྲི་མ་དང་བྲལ་བས་གསང་བའི་དཀར་མོ། དེ་ཉིད་མཚན་རྟོག་གི་དྲི་མ་འཁྲུད་པས་ཆུའི་རྣལ་འབྱོར་མ།
དེ་ཉིད་ནམ་མཁའ་ལྟར་ཐམས་ཅད་ལ་ཁྱབ་ཅིང་མི་རྟོག་པས་རྡོ་རྗེ་མཁའ་འགྲོ་མ། གཏི་མུག་གི་དྲི་མ་རྣམ་པར་དག་པས་དཀར་མོ། སེར་སྣའི་ནོར་འཕྲོག་པས་ཆོས་རྐུན་མ། རྣམ་རྟོག་གི་སྲོག་དང་བྲལ་བས་རོ་ལངས་མ། རྣམ་རྟོག་ཟས་སུ་བྱེད་པས་ཟ་ཕོད་མ། མི་རྟོག་པས་ཁངས་པས་སྔོས་མོ། སྤྲོས་པའི་མཚན་མས་དབེན་པས་རི་ཁྲོད་མ། རྣམ་རྟོག་གསོད་པས་གཏུམ་མོའམ་གདོལ་པ་མོ། རྣམ་རྟོག་ལ་མི་རེག་པས་གཡུང་མོ། ། མི་རྟོག་པའི་རྟེན་བྱེད་པས་ས་སྤྱོད་མ།
སྟོང་པ་ཉིད་ལ་རོལ་པས་མཁའ་སྤྱོད་མ། དེ་རྣམས་ཐམས་ཅད་ཀྱང་མཚན་མ་དང་རྣམ་པར་རྟོག་པ་ཕར་འཇོམས་ཤིང་ཚུར་མི་ཕྱེད་པའི་ཕྱིར་དང་། ཐབས་དང་ཤེས་རབ་དབྱེར་མི་ཕྱེད་པའི་ཕྱིར་དེ་མཚོན་པས་རྡོ་རྗེའི་མིང་། མིང་གི་ཐོག་མར་བདག་སྟེ། རྡོ་རྗེ་བདག་མེད་མ་ནས་རྡོ་རྗེ་མཁའ་ལ་སྤྱོད་མའི་བར་དུའོ། ། དེ་དག་སོ་སོར་འབྱེད་པའི་རྒྱུ་མཚན་ཤེས་རབ་དབྱིངས་རྣམ་པར་མི་རྟོག་པའི་ཡེ་ཤེས་དེ་ཉིད། འབྲས་བུའི་དུས་སུ་ཡེ་ཤེས་ལྔ། ཚད་མེད་ལྔ། སྐུ་གསུང་ཐུགས་རྡོ་རྗེ་རྣམས་རང་བཞིན་གྱིས་རྣམ་པར་དག་པའི་ཆ་ནས་ལྷ་མོ་དུ་མར་སྤྲུལ་པ་ཡིན་གྱི། ཡང་དག་པར་ན།
དབྱིངས་སྟོང་པ་ཉིད་གཅིག་པུར་འདུ་ལ་དེ་མཚོན་པས་བདག་མེད་མ་གཅིག་པུར་འདུའོ། ། ལྷ་མོ་དེ་རྣམས་ཐམས་ཅད་དབྱིངས་དེ་བཞིན་ཉིད་དུ་རོ་གཅིག་པས་ཞལ་གཅིག་པ། ཡེ་ཤེས་བདེན་པ་གཉིས་མཚོན་པས་ཕྱག་གཉིས་པ། སྟོང་ཉིད་ཀྱིས་རྩ་བའི་ཉོན་མོངས་པ་དྲུག་གི་རྣམ་རྟོག་གཅོད་པས་གཡས་གྲི་གུག དབྱིངས་སྣང་བ་དང་སྟོང་པར་ཞེན་པའི་རྣམ་རྟོག་གི་མགོ་བཅད་པའི་བརྡར་གཡོན་ཐོད་པ། ཡེ་ཤེས་བདེ་བ་སྐྱོང་བའི་བརྡར་ཡང་ཐོད་པ། བདུད་བཞི་འཇོམས་ཤིང་བདེ་བ་ལ་རོལ་བའི་བརྡར་བདུད་བཞིའི་ཁྲག་གིས་གང་པ་འཛིན་པ། ཐབས་བདེ་བ་ཆེན་པོ་དང་མི་འབྲལ་བས་ཁ་ཊྭཱཾ་ག ཡང་ན་ལྷ་མོ་རྣམས་ཤེས་རབ་སྟོང་པ་ཉིད་ཡིན་པས། དེ་ཉིད་རྣམ་པར་ཐར་བའི་སྒོ་གསུམ་དང་ལྡན་པར་མཚོན་པས་ཁ་ཊྭཾ་ག་གཟུང་འཛིན་སྤངས་པའི་བརྡར་སྟག་གི་པགས་པའི་རྣམ་པར་དཀྲིས་པ།
ཞབས་ཀྱི་དག་པ་ཕྱིར་དབྱིངས་བདག་མེད་པས་ཆོས་ཐམས་ཅད་མི་འཛིན་པར་བཏང་བའི་བརྡར་ཞབས་གཡས་བསྐུམས་པ་ཡེ་ཤེས་སྙིང་རྗེ་ཆེན་པོས་སེམས་ཅན་མི་གཏོང་བའི་བརྡར་གཡོན་བརྐྱངས་པ། བདག་མེད་པའི་ངང་ནས་སེམས་ཅན་གྱི་དོན་བྱེད་པས་ཞབས་ཀྱིས་རོའི་སྙིང་ཁ་མནན་པ། ཨཱ་ལི་ཀཱ་ལི་ལྔ་བཅུ་རང་བཞིན་གྱི་དག་པས་མི་མགོ་སྐམ་པོ་ལྔ་བཅུའི་དོ་ཤལ་ཅན། ཡབ་བདེ་བ་རྣམ་པར་དག་པས་མི་མགོ་རློན་པ་ཡིན་ལ། ཡུམ་སྟོང་པ་རྣམ་པར་དག་པས་མི་མགོ་སྐམ་པོ་ཡིན་པར་གསུངས་སོ། ། དེ་རྣམས་ཀྱི་ཐུགས་ཁར་པདྨའི་སྟེང་དུ་ཨྃ་ཨཱྃ་ལ་སོགས་ལས་གྲི་གུག་སྔོ་ནག་བཅོ་ལྔའི་ཡུ་བར་ཨྃ་ཨཱྃ་སོགས་ཀྱིས་མཚན་པ། དེ་དག་ལས་འོད་ཟེར་འཕྲོས་སྣོད་ཀྱི་འཇིག་རྟེན་ཐམས་ཅད་ལ་ཕོག་གཞལ་ཡས་ཁང་དུ་གྱུར། ཡང་འོད་འཕྲོས་བཅུད་ཀྱི་སེམས་ཅན་ཐམས་ཅད་ལ་ཕོག ལྷ་མོ་བཅོ་ལྔའི་ངོ་བོར་གྱུར། དེ་ནས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་ནི་ཡབ་དང་འདྲ་ལ།
དེ་ནས་ཡེ་ཤེས་ཀྱི་དཀྱིལ་འཁོར་ལྷ་མོ་བཅོ་ལྔའི་དཀྱིལ་འཁོར་ལ་སངས་རྒྱས་དང་བྱང་སེམས་ཐམས་ཅད་ཀྱིས་བསྐོར་བ་སྤྱན་དྲངས་ནས་ལྷ་མོ་བརྒྱད་ཀྱིས་མཆོད། འགྲོ་བ་བུད་མེད་འདུལ་གཟིགས་ནས། ། བདག་མེད་རྣལ་འབྱོར་མར་གྱུར་གང་། ། ཕྱག་འཚལ་ཕ་རོལ་ཕྱིན་ཐུབ་ལ། ། སྒྱུ་མའི་ཕྱག་རྒྱ་ཕྱག་འཚལ་བསྟོད། ། ཅེས་པས་བསྟོད་ལ་ལྷ་མོ་བཞིའི་སྔགས་རྒྱས་དགུག་གཞུག་བྱས་པའི་རྗེས་སུ་ཨ་ནུ་ར་ག་སོགས་ཀྱི་སྔགས་བརྗོད་ལ་ང་རྒྱལ་གཟུང་། དེ་ནས་དབང་ལྷ་སྤྱན་དྲངས་པ་ནས་ཆུ་ལྷག་མ་ཡར་ལུད་པའི་བར་ཡབ་དང་འདྲ་ལ་རིགས་བདག་རྒྱས་འདེབས་ཀྱི་སྐབས་སུ་གཙོ་མོ་ལ་མི་བསྐྱོད་པ། རྡོ་རྗེ་མ་ལ་རྣམ་སྣང་། གསང་བའི་དཀར་མོ་ལ་རིན་ཆེན་འབྱུང་ལྡན། ཆུའི་རྣལ་འབྱོར་མ་ལ་འོད་དཔག་མེད།
རྡོ་རྗེ་མཁའ་འགྲོ་མ་ལ་དོན་ཡོད་གྲུབ་པ། གཽ་རཱི་དང་པུཀྐ་སི་ལ་མི་བསྐྱོད་པ། ཙཽ་རཱི་དང་ཤ་བ་རཱི་ལ་རྣམ་པར་སྣང་མཛད། བཻཏྟ་ལཱི་དང་ཙཎྜ་ལཱི་ལ་རིན་ཆེན་འབྱུང་ལྡན། གྷསྨ་རཱི་དང་ཌོམྦྷི་ནཱི་ལ་འོད་དཔག་མེད། ས་སྤྱོད་མ་ལ་རྣམ་སྣང་། མཁའ་སྤྱོད་མ་ལ་འོད་དཔག་མེད་ཀྱིས་དབུར་བརྒྱན་ཞེས་བརྗོད་ཅིང་བསམ་ལ་ཨ་བྷི་ཥེ་ཀ་ཏ་སོགས་ཀྱི་སྔགས་བརྗོད། དེ་ནས་བདུད་རྩི་མྱང་བ་དང་། མཆོད་པའི་ཡན་ལག་གཉིས་ཡབ་དང་འདྲ་ལ། བསྟོད་པའི་ཡན་ལག་ནི།
འགྲོ་བ་བུད་མེད་སོགས་ཀྱིས་བསྟོད་ནས་སྟུ་ཏི་བཛྲ་སོགས་ཀྱི་སྔགས་བརྗོད། དེ་ནས་ཁ་དོག་གི་སྒོ་ནས་ཞེན་པ་སྤོང་བའི་ཕྱིར་ལྷ་མོ་ཐམས་ཅད་དང་པོར་ནག་པོ་དང་། གཉིས་པར་དམར་པོ་དང་། གསུམ་པར་སེར་པོ་དང་། བཞི་པར་ལྗང་ཁུ་དང་། ལྔ་པར་སྔོན་པོ་དང་། དྲུག་པར་དཀར་པོར་བསྒོམ་པར་བྱའོ། ། སྐབས་འདིར་རྫོགས་རིམ་སྒོམ་པར་འདོད་ན་འཁོར་ལོ་བཞི་ལ་བརྟེན་པའི་བརྟེན་པ་ཡབ་དང་འདྲ་བར་སྒོམ་ལ། དེའི་རྗེས་སུ་དག་པ་དྲན་པ་ནི། གཞལ་ཡས་ཁང་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་སོ་བདུན་ཡིན་ལ་དེ་ཡང་རང་གི་སེམས་རྣམ་པར་དག་པའོ་ཞེས་རྟེན་གྱི་དག་པ་དང་།
གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལ་ཡང་དཀར་མོར་བརྗོད། ། འདུ་ཤེས་ཆུ་ཡི་རྣལ་འབྱོར་མ། ། འདུ་བྱེད་རྡོ་རྗེ་མཁའ་འགྲོ་མ། ། རྣམ་ཤེས་ཕུང་པོའི་ཚུལ་གྱི་ནི། ། བདག་མེད་རྣལ་འབྱོར་མ་གནས་སོ། ། ཞེ་སྡང་ཞེས་བཤད་རྡོ་རྗེ་མ། ། འདོད་ཆགས་ཆུ་ཡི་རྣལ་འབྱོར་མ། ། ཕྲག་དོག་རྡོ་རྗེ་མཁའ་འགྲོ་མ། ། སེར་སྣ་གསང་བའི་དཀར་མོ་ཉིད། །
གཏི་མུག་དེ་བཞིན་རྡོ་རྗེར་བརྗོད། ། ས་ནི་པུཀྐ་སཱི་ཞེས་བཤད། ། ཆུ་ཁམས་རྔོན་པ་མ་ཞེས་བརྗོད། ། མེ་ནི་གཏུམ་མོར་ཤེས་པར་བྱ། ། རླུང་ནི་གཡུང་མོར་རབ་ཏུ་གྲགས། ། གཟུགས་ལ་གཽ་རཱིར་རྟག་ཏུ་བཤད། ། སྒྲ་ལ་ཆོམ་རྐུན་མ་རབ་གྲགས། ། དྲི་ཡི་ཆ་ལ་རོ་ལངས་མ། ། རོ་ལ་གྷསྨ་རཱི་རབ་གྲགས། ། རེག་ལ་ས་སྤྱོད་མ་ཞེས་བརྗོད། །
ཆོས་ཀྱི་དབྱིངས་ལ་མཁའ་སྤྱོད་མ། ། ཞེས་ལྷའི་རྣམ་དག་དང་། མིག་ཏུ་གཏི་མུག་རྡོ་རྗེ་མ། ། རྣ་བར་ཞེ་སྡང་རྡོ་རྗེ་མ། ། སྣ་ལ་སེར་སྣ་རྡོ་རྗེ་མ། ། ཁ་ལ་འདོད་ཆགས་རྡོ་རྗེ་མ། ། ལུས་ལ་ཕྲག་དོག་རྡོ་རྗེ་མ། ། ཡིད་ལ་བདག་མེད་རྣལ་འབྱོར་མ། ། ཞེས་དབང་པོའི་རྣམ་དག་དང་། ང་རྒྱལ་ལ་སོགས་སྐྱོན་དྲུག་རྣམས། །
གཅོད་ཕྱིར་གྲི་གུག་རྣམ་པར་འཛིན། ། དངོས་དང་དངོས་མེད་རྣམ་རྟོག་གིས། ། མགོ་བོ་པདྨའི་སྣོད་དུ་ནི། ། བདུད་རྣམས་རྣམ་པ་བཞི་ཡི་ཁྲག ། དངོས་གྲུབ་ཕྱིར་ནི་བཏུང་བར་བྱ། ། སྟོང་པའི་རྣམ་པས་ཁ་ཊྭཾ་ག ། ཐབས་ཀྱི་རོ་ནི་རྣམ་པར་བརྟག ། ཅེས་ཕྱག་མཚན་གྱི་དག་པ་དང་། སྤྱི་བོའི་འཁོར་ལོ་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། །
མགུལ་གྱི་ཕྲེང་བ་རིན་ཆེན་བདག ། ལག་པར་རྣམ་པར་སྣང་མཛད་བརྗོད། ། སྐ་རགས་ལ་ནི་དོན་ཡོད་གནས། ། ཡན་ལག་ཀུན་ལ་རྡོར་འཛིན་མགོན། ། ཞེས་རྒྱན་ཆའི་དག་པ་རྣམས་བརྗོད་ཅིང་དེ་དང་དེར་དྲན་པར་བྱའོ། ། དེ་ནས་བཟླས་པ་བྱ་བ་ནི། རང་གི་སྙིང་གར་ཉི་མའི་སྟེང་དུ་ཨཾ་སྔོན་པོ་ལས་སྔགས་ཀྱི་འཕྲེང་བ་བྱུང་ཞལ་ནས་ཐོན། སྙིང་ཁར་ཐིམ་པའི་ཚུལ་གྱིས་འཁོར་བ་ལ་དམིགས་ཏེ་ལྷ་མོ་བཅོ་ལྔའི་ཕྲེང་སྔགས་དང་། ཨོཾ་ཨཱཿཨྃ་ཧཱུྃ་ཕཊ྄་སྭཱ་ཧཱ་ཞེས་བརྒྱ་རྩ་སོགས་བཟླའོ། ། འཁོར་རྣམས་ཀྱི་རང་རང་གི་ས་བོན་དེ་ཉིད་ལྔ་དང་སྤེལ་བ་བཟླས་ཏེ་དམིགས་པ་ནི་སྔ་མ་བཞིན་ནོ། །
འཁོར་བའི་ཚེ་དེ་དག་ལས་འོད་འཕྲོས་པས་སེམས་ཅན་གྱི་དོན་བྱས། འཕགས་པ་རྣམས་མཆོད་ནས་དེ་དག་གི་བྱིན་རླབས་དང་ནུས་པ་རྣམས་རང་གི་སྙིང་གར་ཐིམ་པས་རང་གི་རྒྱུད་བྱིན་གྱིས་བརླབས་པར་བསམ་མོ། ། བཟླས་པའི་མཇུག་ཏུ་གསོལ་བ་བཏབ་སྟེ་ཡིག་བརྒྱ་བརྗོད་དོ། ། སྙིང་ཁའི་ས་བོན་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་བསྲུང་བའི་འཁོར་ལོ་ལ་ཐིམ། དེ་དུར་ཁྲོད་བརྒྱད་ལ། དེ་གཞལ་ཡས་ཁང་ལ། དེ་འཁོར་གྱི་ལྷ་མོ་རྣམས་ལ། དེ་གཙོ་མོ་ལ་བསྡུས་ལ་ཐུན་བཞིར་བསྒོམ་ན་ཐུན་དང་པོ་གསུམ་ལ་གཙོ་མོའི་ང་རྒྱལ་གྱིས་གནས་ཤིང་། ཉལ་བའི་རྣལ་འབྱོར་གྱི་ཚེ་དེ་ཐུགས་ཀའི་ཨྃ་ལ། དེ་མགོ་བོ་ལ།
དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ། དེ་ཡང་མི་དམིགས་ཏེ་སྟོང་པའི་ངང་ལ་བཞག་སྟེ་ཉལ། ལྡང་བའི་ཚེ་བདག་མེད་མའི་སྐུར་ལྡང་བར་བྱའོ། ། མདུན་བསྐྱེད་དང་འབྲེལ་ན་སྟོང་པའི་ངང་ལས་ཧཱུྃ་ཧཱུྃ་ཞེས་པས་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པར་ལངས་ལ། ཧི་ཧི་ཞེས་པས་བགེགས་བསྐྲད་པར་བསམ་མོ། ། དེ་ནས་དཀྱིལ་འཁོར་བསྒྲུབ་པ་སོགས་ལ་མི་འཇུག་ན་རྡོ་རྗེའི་གླུ་དང་། བཀྲ་ཤིས་ཀྱི་ཚིགས་བཅད་དང་། སྨོན་ལམ་སོགས་བྱའོ། །
དེ་ནས་རང་ཉིད་རྡོ་རྗེ་བདག་མེད་མར་གསལ་བའི་མིག་ཏུ་གཏི་མུག་རྡོ་རྗེ་མ་སོགས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ལ། སྤྱོད་ལམ་གྱི་རྣལ་འབྱོར་ནི། སྣང་ཐོས་རིག་སྒྲ་ཐམས་ཅད་ལྷ་མོ་བཅོ་ལྔའི་དཀྱིལ་འཁོར་གྱི་འཁོར་ལོར་དྲན་པའི་ངང་ནས་ལྷ་ལ་ལྷས་མཆོད་པའི་བསམ་པས་འདོད་ཡོན་ལྔ་ལ་མ་ཆགས་པར་ལོངས་སྤྱོད་པ་སོགས་ཆོས་དང་མཐུན་པའི་སྤྱོད་པས་གནས་པར་བྱ་ཞིང་། ཁ་ཟས་ཀྱི་རྣལ་འབྱོར་ནི་ཁ་ཟས་ལ་ལག་པ་གཡོན་པའི་མཐེབ་སྲིན་གྱིས་རེག་ལ་ཨོཾ་ཨཱཿཧཱུྃ་ཞེས་བརྗོད་པས་ཁ་ཟས་བདུད་རྩིར་བྱིན་གྱིས་བརླབས་ཏེ། སྙིང་གར་ལྷ་མོ་བཅོ་ལྔའི་དཀྱིལ་འཁོར་རམ་རྗེ་བཙུན་མ་དཔའ་མོ་གཅིག་མ་ཉིད་དམ། ཡི་གེ་ཨྃ་ཙྃ་ཡང་ལྷ་ཐམས་ཅད་ཀྱི་ངོ་བོར་བསམས་ཏེ་ལྟེ་བ་ནས་མེ་མགྲིན་པའི་བར་དུ་འབར་བའི་དབུས་ན་བཞུགས་པ་ལ། ཁ་ནི་ཐབ་ཁུང་། ལག་པ་ནི་གཟར་བུར་བསམས་ལ་ནང་གི་སྦྱིན་སྲེག་གིས་མཆོད་པའི་ཚུལ་གྱིས་ཁ་ཟས་ལ་ལོངས་སྤྱོད་པར་བྱའོ། ། གཏོར་མ་དང་མཆོད་པའི་རྣལ་འབྱོར་རྒྱས་པ་ནི་རྗེ་བཙུན་ཡབ་ཀྱི་ཕྱོགས་དང་འདྲ་ལ། གཏོར་མ་བསྡུས་པ་ནི་འདི་ཡིན་ཏེ་ཇི་ལྟར་འབྱོར་པའི་ཡོ་བྱད་མདུན་དུ་བཤམས་ལ།
ཨོཾ་ཨ་མྲྀ་ཏ་ཀུཎྚ་ལི་ཧ་ན་ཧ་ན་ཧཱུྃ་ཧཱུྃ་ཕཊ྄་ཅེས་པས་བསངས་ལ། ཨོཾ་སྭཱ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅་ཧཾ་ཞེས་བརྗོད་པས་སྟོང་པར་བསམས་ལ། ཨོཾ་ཞེས་བརྗོད་པས་ཐོད་པའི་སྣོད་ཤིན་ཏུ་རྒྱ་ཆེ་བར་ཤ་ལྔ་བདུད་རྩི་ལྔས་གང་བ་དཔྲལ་པ་རང་ལ་བསྟན་པ་གཅིག་བསམ། ཨ་ཞེས་བརྗོད་པས་ནང་གི་རྫས་རྣམས་ཞུ་བར་བསམ། ཧཱུྃ་ཞེས་བརྗོད་པས་ཡེ་ཤེས་ཀྱི་བདུད་རྩི་ཁ་དོག་དང་དྲི་དང་རོ་དང་ནུས་མཐུ་ཕུན་སུམ་ཚོགས་པས་གང་བར་བསམ། དེ་ནས་སྐད་ཅིག་ཙམ་གྱིས་འཇིག་རྟེན་དང་འཇིག་རྟེན་ལས་འདས་པའི་མགྲོན་མ་ལུས་པ་སྤྱན་དྲངས་ནས་ཕྱོགས་བཅུ་གང་བར་བཞུགས་པ་ལ། ཐུགས་ཀའི་ཨྃ་ལས་འོད་འཕྲོས་ཏེ་དེ་རྣམས་ལ་ཕོག་པས་ཐམས་ཅད་ཀྱང་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་གྱི་ལྷ་ཚོགས་ཀྱི་ཕྱོགས་བཅུ་ཐམས་ཅད་གང་སྟེ་ལྗགས་རྡོ་རྗེའི་བུ་གུས་གཏོར་མ་གསོལ་བར་བསམ་ཞིང་། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཾ་ཨ་དྱ་ནུཏྤནྣ་ཏྭད་ཨོཾ་ཨཿཧཱུྃ་ཕཊ྄་སྭཱ་ཧཱ་ཞེས་པ་ལན་གསུམ་མམ་བདུན་ནམ་ཉི་ཤུ་རྩ་གཅིག་གིས་མཉེས་པར་བསམ། ཡང་ཐུགས་གའི་ཨྃ་ལས་འོད་འཕྲོས་འགྲོན་ལ་ཕོག་པས་མགྲོན་ཐམས་ཅད་ཐིག་ལེ་ཕྲ་མོ་གཅིག་ཏུ་གྱུར་ཏེ་དེ་ཡང་ཇེ་ཕྲ་སྟོང་པ་ཉིད་དུ་གྱུར་ནས་མགྲོན་ཐམས་ཅད་ཀྱང་ཆོས་ཀྱི་དབྱིངས་སུ་གནས་པར་བསམ། བདག་གིས་བདག་མེད་པའི་བསམ་གཏན་ཅུང་ཞིག་དྲན་བཞིན་པར་སྨོན་ལམ་བཏབ་ལ་གཏོར་མ་ས་གཙང་སར་བསྐྱལ་བར་བྱའོ། །
དེ་དག་གིས་ནི་རྗེ་བཙུན་ཆེན་པོ་དང་ཆོས་རྒྱལ་འཕགས་པ་སོགས་ཀྱི་གསུང་རབ་ཀྱི་དགོངས་པ་དང་མཐུན་པར་རྗེ་བཙུན་རྡོ་རྗེ་བདག་མེད་མའི་མངོན་རྟོགས་ཡན་ལག་དྲུག་པའི་ཉམས་ལེན་གྱི་རྣམ་པར་བཞག་པ་རྣམས་བསྟན་ཟིན་ནས། ད་ནི་དེ་ལྟ་བུའི་མངོན་པར་རྟོགས་པ་དེ་ཉིད་ཀྱི་བསྒོམ་པའི་རིམ་པ་རྣམས་དང་འདི་ཉིད་ཀྱི་དཀྱིལ་འཁོར་དུ་དབང་བསྐུར་བའི་ཚུལ་སོགས་རྒྱུད་ལས་ཇི་ལྟར་བསྟན་པའི་ཚུལ་ཅུང་ཟད་བརྗོད་ན་འདིའི་སྨིན་བྱེད་ཀྱི་དབང་ནི་རྟག་པ་དང་པོའི་ལེའུ་བཅུ་པར་དབང་གི་མངོན་པར་རྟོགས་པ་བདུན་ཚང་བར་བསྟན་པ་ཡིན་ཏེ། ལེའུ་དེ་ཉིད་ལས། དེ་ནས་ཇི་ལྟར་དཀྱིལ་འཁོར་གྱི། ། རིམ་པ་ཡང་དག་རབ་ཏུ་བཤད། ། གང་གིས་སློབ་མ་དབང་བསྐུར་བའི། ། ཆོ་གའང་རབ་ཏུ་བཤད་པར་བྱ། ། དང་པོར་ལྷ་ཡི་བདག་ཉིད་ཀྱི། ། རྣལ་འབྱོར་པས་ནི་ནོར་འཛིན་སྦྱང་། ། འབད་པས་ཧཱུྃ་ལས་རྡོ་རྗེ་ཅན། །
བྱས་ཏེ་ཕྱི་ནས་དཀྱིལ་འཁོར་བྲི། ། ཚལ་དང་སྐྱེ་བོ་མེད་གནས་དང་། ། བྱང་ཆུབ་སེམས་པའི་ཁྱིམ་དང་ནི། ། དཀྱིལ་འཁོར་ཁང་པའི་ནང་དུ་ཡང་། ། དཀྱིལ་འཁོར་དམ་པ་རབ་ཏུ་བཞེངས། ། རྡུལ་ཚོན་དམ་པའི་ཚོན་དང་ནི། ། ཡང་ན་འབྲིང་པོ་ཉིད་ཀྱིས་ཏེ། ། རིན་ཆེན་ལྔ་ཡིས་ཕྱི་མ་འམ། ། ཡང་ན་འབྲས་ལ་སོགས་པས་སོ། ། དེ་ནས་དཀྱིལ་འཁོར་ཁྲུ་གསུམ་དང་། །
མཐེ་བོང་གསུམ་ནི་ལྷག་པར་བྱ། ། དེར་ནི་རིགས་ལྔ་ལས་བྱུང་པའི། ། རིག་མ་བཟང་མོ་རྣམ་པར་གཞུག ། ཡང་ན་ཇི་ལྟར་གང་སྙེད་དེ། ། དེ་ལྟར་བཅུ་དྲུག་ལོན་པ་ཉིད། ། ཇི་སྲིད་ཁུ་བ་ལྡན་གྱུར་པ། ། དེ་སྲིད་ཕྱག་རྒྱ་བསྟེན་པར་བྱ། ། ཕྱག་རྒྱའི་གདོང་ཡང་བཅིང་བ་དང་། ། ཐབས་ཀྱི་གདོང་ཡང་དེ་བཞིན་ནོ། ། བརྟེན་པ་དེ་ལས་གང་བྱུང་བ། །
སློབ་མའི་ཁར་ནི་ལྟུང་བར་བྱ། ། རོ་མཉམ་སློབ་མའི་སྤྱོད་ཡུལ་ཉིད། ། དེ་ཉིད་ལ་ཡང་བྱ་བར་བྱ། ། ཞེས་སོགས་ཀྱིས་བསྟན་ཏེ། དེ་ལ་ཡང་བཤད་པར་དམ་བཅའ་བ་དང་དོན་དངོས་གཉིས་ལས། དང་པོ་ནི། དེ་ནས་ཞེས་བྱ་བ་ནི། བདག་མེད་མའི་དཀྱིལ་འཁོར་དག་པ་དང་བཅས་པ་ལེའུ་གོང་མ་གཉིས་སུ་བཤད་ཟིན་པའི་རྗེས་དེ་ནས། དེར་ཇི་ལྟར་དཀྱིལ་འཁོར་བྲི་བའི་རིམ་པ་ཡང་དག་པར་རབ་ཏུ་བཤད་པར་བྱ་ཤིང་། རྡོ་རྗེ་སློབ་དཔོན་གང་གིས་དཀྱིལ་འཁོར་དེར་སློབ་མ་དབང་བསྐུར་བའི་ཆོ་གའང་རབ་ཏུ་བཤད་པར་བྱ་ཞེས་སོ། །
དོན་དངོས་ལ་གཉིས་ཏེ། དཀྱིལ་འཁོར་བྲི་བའི་ཚུལ་མདོར་བསྟན་ཅིང་དབང་བསྐུར་བའི་ཡེ་ཤེས་རྒྱས་པར་བཤད་པ་དང་། དཀྱིལ་འཁོར་བྲི་ཚུལ་རྒྱས་པར་བཤད་ཅིང་དེར་དབང་བསྐུར་བའི་ཚུལ་ལོ། ། དང་པོ་ལ་གཉིས་ཏེ། དཀྱིལ་འཁོར་ཇི་ལྟར་བྲི་བའི་ཚུལ་དང་། དེར་དབང་བསྐུར་བའི་ཚུལ་ལོ། ། དང་པོ་ལ་བཞི་སྟེ། ས་སྦྱངས་ཏེ་དཀྱིལ་འཁོར་བྲི་བ་དང་། གནས་གང་དུ་བྲི་བ་དང་། རྡུལ་ཚོན་གང་གིས་བྲི་བ་དང་།
ཚད་ཇི་སྲིད་ཅིག་བྲི་བར་བསྟན་པའོ། ། དང་པོ་ནི། དབང་གི་སྔོན་དུ་དཀྱིལ་འཁོར་འགྲོ་ལ། དེའི་ཡང་སྔོན་དུ་ས་ཆོག་འགྲོ་བས་དུས་དང་པོར་སྦྱང་ཞེས་བྱའོ། ། གང་གིས་ན་ལྷའི་བདག་ཉིད་ཀྱི་ང་རྒྱལ་དང་ལྡན་པའི་རྣལ་འབྱོར་པས་ནིའོ། ། གང་སྦྱང་ན། ནོར་འཛིན་ཏེ་སའོ། ། ལྷའི་རྣལ་འབྱོར་གང་གིས་ཤེ་ན་བློས་འབད་པས་ཧཱུྃ་ལས་རྡོ་རྗེ་ཅན་ཧེ་རུ་ཀ་ཕྱག་གཉིས་པའམ་བདག་མེད་མའི་རྣལ་འབྱོར་དུ་བྱ་སྟེའོ་ཞེས་ལྷའི་རྣལ་འབྱོར་ལ་སྦྱར་བའོ། ། ཡང་ས་བསྲུང་པ་ལ་སྦྱར་ན། ས་ཕྱོགས་སྦྱང་པ་དེར།
འབད་པས་ས་གཞི་དེ་ཧཱུྃ་ལས་རྡོ་རྗེ་ཅན་ཏེ། སྣ་ཚོགས་རྡོ་རྗེའི་རྭ་བ་ལ་སོགས་པར་བསྒོམ་སྟེ་ས་གཞི་བསྲུང་ཞེས་གསུངས། དེ་ལྟར་ས་སྦྱངས་པ་དང་བཟུང་བའི་ཕྱི་ནས་དཀྱིལ་འཁོར་བྲི་ཞེས་བྱའོ། ། གཉིས་པ་ནི། ས་གཞི་ལྗོན་ཤིང་སྣ་ཚོགས་དང་ལྡན་པའི་སྐྱེད་མོས་ཚལ་ལམ། དབང་མ་ཐོབ་པའི་སྐྱེ་བོ་མེད་པའི་གནས་དབེན་པ་དང་བྱང་ཆུབ་སེམས་དཔའི་ཁྱིམ་ནི་ངེས་པ་མེད་མོད། ། འོན་ཀྱང་། འཇིག་རྟེན་པ་ལ་གྲགས་པ། འཇམ་དཔལ་དང་སྤྱན་རས་གཟིགས་བཞུགས་པའི་གནས་རྩེ་ལྔ་དང་། པོ་ཏཱ་ལ་ལྟ་བུའོ། །
ཡང་ན་རང་གི་བླ་མས་སྔར་དབང་བསྐུར་བྱས་པའི་ཁྱིམ་ཡིན་ཏེ། དེ་ལའང་སྦྱར་དུ་ཉན་གསུངས། གཞན་ཡང་སློབ་དཔོན་གཞན་གྱིས་དཀྱིལ་འཁོར་བཞེངས་པའི་ཁང་པ་རྙིང་པའི་ནང་དུ་ཡང་ཞེས་པའམ། ཡང་ན་དཀྱིལ་འཁོར་གྱི་ཁང་པ་ནི། དཀྱིལ་འཁོར་དེ་རང་གི་ཕྱིར་དུ་བྱས་པའི་ཁང་པའོ། ། དེ་ལྟ་བུའི་ནང་དུ་ཡང་ཀྱཻ་རྡོ་རྗེ་དང་བདག་མེད་མའི་དཀྱིལ་འཁོར་དམ་པ་རབ་ཏུ་བཞེངས། དཀྱིལ་འཁོར་དེ་དག་དམ་པ་ཞེས་ཟེར་བ་ཅི་ཞེ་ན། སངས་རྒྱས་ཀྱི་སྤྱོད་ཡུལ་དུ་གྱུར་པ་དང་། དེ་ལ་བརྟེན་པའི་ཆོ་ག་དམ་པས་ཕན་བདེ་དམ་པ་བསྒྲུབ་པས་དམ་པ་ཞེས་བྱ་ལ། རབ་ཏུ་བཞེངས་པ་ནི།
ཡོངས་སུ་རྫོགས་པར་བཞེངས་པའོ། ། ཞེས་གསུངས། གསུམ་པ་ནི། དཀྱིལ་འཁོར་དེ་བྲི་བའི་རྡུལ་ཚོན་ནི་རབ་འབྲིང་ཐ་མ་གསུམ་སྟེ། དམ་པ་སྟེ་རབ་དངོས་གྲུབ་བསྒྲུབ་པ་ལ་དུར་ཁྲོད་ཀྱི་སོལ་བ་ལ་སོགས་པ་ཆར་དབབ་པའི་སྐབས་སུ་བཤད་པའི་ཚོན་དང་ནི། ཡང་ན་འབྲིང་པོ་ཉིད་ཀྱིས་བྱ་སྟེ། དེ་གང་ཡིན་ན་ཨིནྡྲ་ནི་ལའམ་བཻ་ཌུརྻ། མུ་ཏིག ཟླ་བ་ཆུ་ཤེལ། པདྨ་རཱ་ག
མ་ར་ཀ་ཏ་ལྔའམ། ཡང་ན་མུ་མེན། དུང་། བྱི་རུ། གསེར་དངུལ་ཏེ་རིན་ཆེན་ལྔ་ཡི་ཕྱེ་མ་དང་། ཡང་ན་ཐ་མ་འབྲས་དང་རྡོ་རྒྱུས་ལ་སོགས། ཚོན་གྱིས་བསྒྱུར་བ་ལ་སོགས་པའོ། ། བཞི་པ་ནི། དཀྱིལ་འཁོར་གྱི་ཚད་ནི། བདག་མེད་མའི་དཀྱིལ་འཁོར་གྱི་དབང་དུ་བྱས་ནས།
ཆོས་འབྱུང་གྲུ་གསུམ་མཚོན་པས་གྲུ་གསུམ་དང་། ཞུ་བདེ་མི་རྟོག་པ་གསུམ་མཚོན་པས་མཐེ་བོང་གསུམ་གྱིས་ལྷག་པ་བྱ། ཡབ་ཀྱི་དཀྱིལ་འཁོར་གྱི་ཚད་ནི་ཁྲུ་གསུམ་ཡིན་ནོ། ། དབང་བསྐུར་བ་ལ་གསུམ་སྟེ། དཀྱིལ་འཁོར་སྒྲུབ་པ་དང་ཐུན་མོང་དུ་བྱས་ཏེ་ཕྱག་རྒྱ་གཞུག་པར་བསྟན་པ་དང་། དེ་ལ་བརྟེན་ཏེ་གསང་དབང་བསྐུར་བའི་ཚུལ་དང་། ཤེས་རབ་ཡེ་ཤེས་ཀྱི་དབང་ངོ་། ། དང་པོ་ནི་དཀྱིལ་འཁོར་བསྒྲུབ་པ་དང་གསང་དབང་གི་གནས་དེར་ནི། རྣམ་སྣང་གི་རྣལ་འབྱོར་པ་ཡིན་ན། བྲམ་ཟེ་མོ་ལྟ་བུ་རིགས་ལྔའི་རིགས་ལས་བྱུང་བའི་རིག་མ་ལྷན་སྐྱེས་སྐྱེ་བའི་རྟེན་དུ་རུང་བའི་བཟང་མོ་སྦྱངས་པ་རྣམ་པར་གཞུག
རང་གི་རིགས་དང་མཐུན་པ་མ་རྙེད་ན་ཇི་ལྟ་ཞེ་ན། ཡང་ན་ཞེས་སྨོས་ཏེ། ཇི་ལྟར་རིགས་གང་ཡང་རུང་པ་རྙེད་པ་དེ་ལ་བྱ་སྟེ། དེ་ལྟར་ཡང་དབང་དུས་སུ་ལང་ཚོ་གཙོ་ཆེ་བས་ལོ་བཅུ་དྲུག་ལོན་པ་ཉིད་དོ། ། འདིས་མཚོན་ནས་བཅུ་གཉིས་མ་ནས་ཉི་ཤུ་རྩ་ལྔའི་བར་གང་ཡང་རུང་བར་བཞུགས་པར་གསུངས་སོ། ། གཉིས་པ་ནི། དེ་ལྟ་བུའི་ཕྱག་རྒྱ་དེ་གསང་བའི་དབང་བསྐུར་བའི་ཕྱིར་སློབ་དཔོན་གྱི་བརྟེན་པར་བྱའོ། ། དུས་ཇི་ཙམ་ཞེ་ན། ཇི་སྲིད་དུ་ཁུ་བ་བྷ་གཱ་ལྡན་པར་གྱུར་པ་དེ་སྲིད་དུ་བརྟེན་པར་བྱའོ། ། བརྟེན་པའི་ཚུལ་ནི།
ངོ་ཚ་བའི་རྣམ་རྟོག་སྤང་པའི་ཕྱིར་ཕྱག་རྒྱའི་གདོང་ཡང་གོས་ཀྱིས་བཅིང་བ་དང་ཐབས་ཀྱི་སློབ་མའི་གདོང་ཡང་དེ་བཞིན་དུ་སྒྲིབ་བོ། ། དེ་ལྟ་བུའི་ཚུལ་གྱིས་བསྟེན་པ་དེ་ལས་གང་བྱུང་བའི་བྱང་ཆུབ་ཀྱི་སེམས་སློབ་མ་དག་པའི་ཁར་ནི་མཐེ་བོང་སྲིན་ལག་གིས་བཟུང་ནས་ཚིགས་བཅད་དང་བཅས་པས་བཏུང་བ་དེ་སྦྱིན་པར་བྱའོ། ། ཤེས་རབ་ཡེ་ཤེས་ཀྱི་དབང་ལ་གསུམ་སྟེ། གང་ལ་བརྟེན་ནས་དབང་བསྐུར་བའི་ཤེས་རབ་དང་། དེ་ལ་བརྟེན་ཏེ་སྐྱེས་པའི་ཡེ་ཤེས་ཀྱི་མཚན་ཉིད། བདག་མེད་མའི་དོན་བསྒོམས་པ་ལས་འབྲས་བུ་གྲུབ་པའི་རྟགས་དང་བཅས་པའི་དགོས་པའོ། ། དང་པོ་ནི། གསང་དབང་གི་རྗེས་ལ། ཤེས་རབ་ཡེ་ཤེས་བསྐུར་ན། ཕྱག་རྒྱ་གཉིས་ཡོད་པའམ་མེད་ན།
རོ་མཉམ་སྟེ་རོ་ནི་ཉམས་སུ་མྱོང་བ། མཉམ་པ་ནི་མཚུངས་པས་ཏེ་མྱོང་པས་འཁོར་འདས་ཐམས་ཅད་མཉམ་པ་ཉིད་དུ་རྟོགས་པའི་ལྷན་སྐྱེས་ཀྱི་ཡེ་ཤེས་དེ་སློབ་མའི་སྤྱོད་ཡུལ་དུ་འགྱུར་བར་བྱ་བའི་ཕྱིར། གསང་དབང་གི་རྟེན་དེ་ཉིད་ལ་ཡང་ཤེས་རབ་ཡེ་ཤེས་ཀྱི་དབང་གི་རྟེན་དུ་བྱ་བར་བྱའོ། ། གཉིས་པ་ལ་བཞི་སྟེ། ཡེ་ཤེས་ཀྱི་མཚན་ཉིད་དངོས་དང་། ཡེ་ཤེས་དེ་ལ་གང་ཟག་གི་བདག་ཏུ་ལོག་པར་རྟོག་པ་དགག་པར་བྱ་བའི་ཕྱིར་གང་ཟག་གི་བདག་དགག་པ་དང་། ཡེ་ཤེས་དེ་རྟོགས་པར་བྱ་བའི་ཕྱིར། དགའ་བ་བཞིའི་གོ་རིམ་བསྟན་པ་དང་། ལྷན་སྐྱེས་ཀྱི་ཡེ་ཤེས་ལ་གཞན་གྱི་ཐེ་ཚོམ་གསལ་བའོ། ། དེ་དག་ནི་གཞུང་ལས།
རང་རིག་ཡེ་ཤེས་ཉིད་དུ་འགྱུར། ། རང་གཞན་ཡང་དག་རིག་པ་སྤངས། ། ཞེས་སོགས་ནས། དེ་ཡང་དགའ་བྲལ་དང་པོར་མཚོན། ། དགའ་བ་གསུམ་པོ་རྣམ་པར་སྤངས། ། ཞེས་པའི་བར་གྱིས་རྒྱས་པར་བསྟན་པ་དེ་དག་དང་། བདག་མེད་པའི་དོན་བསྒོམ་པ་ལས། འབྲས་བུ་འགྲུབ་པའི་རྟགས་ནི། དང་པོར་སྤྲིན་དང་འདྲ་བ་ཡིན། ། ཞེས་པ་ནས།
ཕྱག་རྒྱའི་རྣལ་འབྱོར་པ་ཡིས་འགྲུབ། ། ཅེས་པའི་བར་གྱིས་བསྟན་པའི་རྒྱས་བཤད་དེ་རྣམས་ནི་འདིར་ཡི་གེས་འཇིགས་ནས་མ་སྤྲོས་ལ། ཤེས་པར་འདོད་ན་རྒྱུད་ཀྱི་འགྲེལ་པ་སོ་སོ་ལས་རྟོགས་པར་བྱའོ། ། ད་ནི་དཀྱིལ་འཁོར་བྲི་བའི་ཚུལ་རྒྱས་པར་བཤད་པ་ནི། གཞུང་ལས། སྟོན་པས་དཀྱིལ་འཁོར་འདི་སྐད་གསུངས། ། གྲུ་བཞི་ཡང་དག་འབར་བ་ཉིད། ། སྒོ་བཞི་གཟི་བརྗིད་ཆེན་པོ་སྟེ། ། དོ་ཤལ་དོ་ཤལ་ཕྱེད་པས་བརྒྱན། ། ཕྲེང་བ་ལ་སོགས་རྔ་ཡབ་ལྡན། །
ཀ་བ་བརྒྱད་ཀྱིས་ཉེ་བར་བརྒྱན། ། རྡོ་རྗེ་སྲད་བུ་མཉམ་པར་ལྡན། ། མེ་ཏོག་སྣ་ཚོགས་ཉེ་བར་བརྒྱན། ། བདུག་པ་མར་མེ་དེ་བཞིན་དྲི། ། བུམ་པ་བརྒྱད་ལ་སོགས་པར་ལྡན། ། དེ་ཡང་ཡལ་ག་ལ་སོགས་བརྒྱན། ། མགྲིན་པ་གོས་ཀྱིས་བཀབ་པ་དང་། ། རིན་ཆེན་ལྔ་ནི་ཡོངས་སུ་བཞུགས ། རྣམ་པར་རྒྱལ་བ་ཤར་དུ་སྦྱིན། ། རང་འདོད་ལྷ་ཡི་གཟུགས་ཀྱིས་ནི། །
སར་པ་ལེགས་པར་བཀའ་བ་དང་། ། ཤིན་ཏུ་ཚད་མ་མཛེས་པ་ཡིས། ། སྲད་བུས་ཤེས་རབ་ཅན་གྱིས་གདབ། ། འཁོར་ལོའི་བདག་པོའི་བཟླས་པ་འབུམ། ། དཀྱིལ་འཁོར་ཅན་གྱི་དེ་བཞིན་ཁྲི། ། གོང་དུ་གསུངས་པའི་སྔགས་ཉིད་ཀྱིས། ། མཁས་པས་འཛིན་མ་རྣམ་པར་སྦྱང་། ། གོང་གི་ཨ་སོགས་སྔགས་ཀྱིས་ནི། ། དེ་ལ་གཏོར་མ་རྣམ་པར་སྦྱིན། ། ཇི་ལྟར་བསམ་གཏན་དེ་བཞིན་འདིར། །
སྲུང་བ་ཇི་ལྟར་གསུངས་པ་ཉིད། ། གང་ཞིག་དབང་ནི་རབ་ཕྱེ་བ། ། རང་གི་དཀྱིལ་འཁོར་ཆོ་གས་སྦྱིན། ། མཆོད་དང་གསོལ་བ་གདབ་པ་ཉིད། ། ཇི་ལྟར་བཤད་པ་དེ་བཞིན་འདིར། ། འཕར་མ་གཉིས་བཟང་རྣམ་བྲིས་ནས། ། མྱུར་དུ་དཀར་མོ་ལ་སོགས་བྲི། ། ཤར་དུ་གྲི་གུག་རྣམ་པར་བྲི། ། ལྷོ་དང་ནུབ་ཏུ་དེ་བཞིན་ནོ། ། བྱང་དང་མེ་ཡི་མཚམས་དང་ནི། །
བདེན་བྲལ་རླུང་དུའང་དེ་བཞིན་ནོ། ། དབང་ལྡན་དུ་ནི་ཅི་གསུངས་པ། ། དེ་ལྟ་དེ་ལྟར་འོག་དང་སྟེང་། ། རྡོ་རྗེ་སེམས་དཔའི་སྙེམས་བྱས་ནས། ། རྐང་པ་གཡས་པ་བརྐྱང་བྱས་ཏེ། ། ཕྱག་གཉིས་ཀྱཻ་རྡོ་རྗེ་སྦྱོར་བས། ། སློབ་དཔོན་དཀྱིལ་འཁོར་འཇུག་པ་ཉིད། ། ཁྲུས་དང་གཙང་སྦྲ་དྲི་ཞིམ་ལུས། ། སྣ་ཚོགས་རྒྱན་གྱིས་རྣམ་པར་བརྒྱན། ། ཧཱུྃ་ཧཱུྃ་སྙེམས་པ་བྱས་ནས་ནི། །
ཧི་ཧི་རྣམ་པས་འཇིགས་བྱེད་བདག ། ཕྱི་ནས་དེ་ཉིད་ཡང་དག་བཤད། ། རྣམ་དག་ཡེ་ཤེས་གཟུགས་ཅན་དང་། ། འཁོར་བ་རྣམ་པར་རྟོག་པ་ལ། ། ཁྱད་པར་ཅུང་ཟད་ཡོད་མ་ཡིན། ། ཞེས་གསུངས་ཏེ། འདི་ལ་དོན་བཅུ་གཅིག་གི་སྒོ་ནས་བཤད་པར་བྱ་བ་ལས་དེའང་། དཀྱིལ་འཁོར་བྲི་ཞིང་རྒྱན་དགྲམ་པ་དང་། དེར་བུམ་པ་ཇི་ལྟར་དབུལ་བ་དང་། དེའི་སྔོན་དུ་ཐིག་གདབ་པ་དང་།
དེ་ཐམས་ཅད་ཀྱི་སྔོན་དུ་བསྙེན་པའི་ཆོ་ག་དང་། སའི་ཆ་ག་དང་། བུམ་པའི་དབང་བསྐུར་བ་བསྟན་པ་དང་། ཕྱག་མཚན་ཇི་ལྟར་དགོད་པ་དང་། སློབ་དཔོན་བདག་ཉིད་འཇུག་པ་དང་། ཚིག་གི་དབང་བཞི་པ་ཇི་ལྟར་བསྐུར་བ་དང་། དབང་གི་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་དོ། ། དང་པོ་ནི། སྟོན་པ་རྡོ་རྗེ་འཛིན་པས་དཀྱིལ་འཁོར་བྲི་བའི་མཚན་ཉིད་འདི་སྐད་གསུངས་པ། ཆོས་ཐམས་ཅད་མཉམ་པ་ཉིད་མཚོན་པས་གྲུ་བཞི་ཡེ་ཤེས་ལྔའི་རང་བཞིན་འོད་ཟེར་ཁ་དོག་ལྔ་ཡང་དག་པར་འབར་བ་ཉིད་རྣམ་པར་ཐར་བ་བཞི་མཚོན་པས་སྒོ་བཞི།
བདུད་ཟིལ་གྱིས་གནོན་པས་གཟི་བརྗིད་ཆེན་པོ་སྟེ་རྩ་ཉོན་ཉེ་ཉོན་སྤངས་པས་དོ་ཤལ་དང་དོ་ཤལ་ཕྱེད་པས་རྣམ་པར་བརྒྱན། བྱང་ཆུབ་ཀྱི་ཡན་ལག་བདུན་མཚོན་པས་མེ་ཏོག་གི་ཕྲེང་བ་དང་ལ་སོགས་པས་ཟླ་ཕྱེ་དྲིལ་བུ་ལ་སོགས་དང་། ལམ་གྱི་ཡེ་ཤེས་མཚོན་པས་རྔ་ཡབ་དང་ལྡན། འཕགས་ལམ་ཡན་ལག་བརྒྱད་མཚོན་པས་ཀ་བརྒྱད་ཀྱིས་ཉེ་བར་བརྒྱན། ཚད་མེད་པ་བཞིའི་རང་བཞིན་རྡོ་རྗེ་སྲད་བུ་སྟེ་ཕྱོགས་བཞིའི་རྩ་བའི་ཐིག་བཞི་དང་མཉམ་པར་ལྡན། སྲད་བུ་ཞེས་པ་ཐིག་ཡིན་པ་ཡང་། སམྦུ་ཊི་ལས། ཐིག་བཞི་དང་ནི་ཡང་དག་ལྡན། ཞེས་སོ། ། དྲན་པ་ཉེ་བར་བཞག་པ་བཞི་མཚོན་པས་ཁ་ཁྱེར་བཞིའི་སྟེང་དུ་མེ་ཏོག་ཁ་དོག་སྣ་ཚོགས་ཀྱིས་ཉེ་བར་བརྒྱན་པ་དང་།
བདུག་པ་དང་མར་མེ་དང་དེ་བཞིན་དུ་དྲི་ལ་སོགས་པ་འཛིན་པའི་མཆོད་པའི་ལྷ་མོ་བཅུ་དྲུག་བྲིའོ། ། གཉིས་པ་ནི། བུམ་པ་ཡབ་ཀྱི་དབང་དུ་བྱས་ན། གཽ་རཱི་ལ་སོགས་པའི་བུམ་པ་བརྒྱད་ལ་སོགས་པ་རྣམ་རྒྱལ་དང་ལས་བུམ་སྟེ་བཅུ་དང་། ཡུམ་གྱི་དབང་དུ་བྱས་ན་བུམ་པ་བཅོ་ལྔ། ལས་བུམ་སྟེ་བཅུ་དྲུག་དང་ལྡན། བུམ་པ་དེ་ཡང་འབྲས་བུ་ཅན་གྱི་ཤིང་གི་ཡལ་གའི་རྩེ་མོ་ལ་སོགས་པས་ཁ་བརྒྱན་ཅིང་མགྲིན་པ་གོས་ཏེ་རས་གསར་པའི་མགུལ་ཆིངས་ཀྱིས་བཀབ་པ་དང་། གསེར་ལ་སོགས་པའི་རིན་ཆེན་ལྔ་དང་། དེས་མཚོན་པའི་བཅུད་ལྔ་ཚན་བདུན་ནི་ནང་དུ་ཡོངས་སུ་གཞུག བུམ་པ་དབུལ་བའི་དུས་སུ།
རྣམ་པར་རྒྱལ་བ་ཤར་དུ་སྦྱིན་པ་སྟེ་དགོད་ཅིང་། གཞན་རྣམས་ཕྱོགས་སོ་སོར་བཞག ལས་བུམ་ནི་བྱང་ཤར་དུའོ། ། གསུམ་པ་ནི། དཀྱིལ་འཁོར་བྲི་བའི་སྔོན་དུ་ཐིག་གདབ་སྟེ། རང་འདོད་པའི་ལྷའི་གཟུགས་ཀྱི་ང་རྒྱལ་གྱིས་ནི་ཐིག་སྐུད་གསར་པ་དཀྱིལ་འཁོར་བཞིན་དུ་ལོངས་མ་སྤྱད་པ་ཁ་དོག་ཉི་ཤུ་རྩ་ལྔར་ལེགས་པར་བཀལ་བ་འཇུར་མདུད་མེད་པ་དང་། ཤིན་ཏུ་ཚད་མ་སྟེ་དེའི་ཚད། སྡོམ་འབྱུང་ལས། རིང་བ་འཁོར་ལོ་ཉིས་འགྱུར་ཏེ། ། སྒོ་ཡི་ཉི་ཤུ་ཆ་དག་གོ །
ཞེས་གསུངས་སོ། ། སྦོམ་དུ་སྒོའི་ཉི་ཤུ་ཆ། དཀྱུས་དཀྱིལ་འཁོར་གྱི་ཉིས་འགྱུར་ལ་འཛིན་པའི་ཆ་དང་བཅས་པ་སྦོམ་ཕྲ་མེད་པ་ཤིན་ཏུ་མཛེས་པའི་སྲད་བུ་ཐིག་གི་ཆ་ལ་མཁས་པའི་ཤེས་རབ་ཅན་གྱིས་གྲོགས་དང་བཅས་ཏེ་གདབ་ཅེས་པའོ། ། བཞི་པ་ནི། དཀྱིལ་འཁོར་གྱི་བྱ་བ་ལ་འཇུག་པའི་སྔོན་དུ་འཁོར་ལོའི་བདག་པོ་གཙོ་བོའི་བཟླས་པ་གྲངས་འབུམ་དང་དཀྱིལ་འཁོར་ཅན་འཁོར་རྣམས་ཀྱི་ཕྲག་རེ་རེ་བཟླས་སོ། ། དེའང་རྫོགས་ལྡན་ལ་དགོངས་པ་ཡིན་གྱི། རྩོད་དུས་བཞི་འགྱུར་དུ་བཟླས་ཏེ། སྡོམ་འབྱུང་ལས། རྫོགས་ལྡན་ལ་ནི་བཟླས་ཆ་གཅིག ། གཉིས་འགྱུར་གསུམ་ལྡན་ལ་བཟླས་བྱ། །
སུམ་འགྱུར་གཉིས་ལྡན་ལ་རབ་བརྗོད། ། རྩོད་ལྡན་བཟླས་པ་བཞི་འགྱུར་རོ། ། ཞེས་གསུངས། ལྔ་པ་ནི། བསྙེན་པ་རྫོགས་པའི་རྗེས་སུ་ས་ཆོག་བྱེད་པར་འགྲེལ་བས། གོང་ལེའུ་གཉིས་པར་གསུངས་པའི་རཀྵའི་སྔགས་ཉིད་ཀྱིས་སའི་ཆོ་ག་ལ་མཁས་པས་འཛིན་མ་སྟེ་ས་རྣམ་པར་སྦྱང་ངོ་། ། དེའི་ཡང་སྔོན་དུ་གོང་གི་ཨ་ཀ་རོ་ལ་སོགས་པའི་སྔགས་ཀྱིས་ནི་སའི་ལྷ་མོ་དེ་ལ་གཏོར་མ་རྣམ་པར་སྦྱིན་ཞིང་ས་བསླང་ངོ་། ། ཇི་ལྟར་རྡོ་རྗེ་ཅན་གྱིས་རྭ་གུར་ལ་སོགས་པ་བསམ་གཏན་གྱི་སྲུང་འཁོར་ལེའུ་གསུམ་པར་ཇི་ལྟར་གསུངས་པ། དེ་བཞིན་ཉིད་ས་ཆོག་གི་སྐབས་འདིར་ཡང་བསྒོམ་མོ། ། དྲུག་པ་ནི།
འཆད་པར་འགྱུར་བ་གང་ཞིག་དབང་བསྐུར་བ་ནི་རྡོ་རྗེ་སློབ་དཔོན་ལ་སོགས་པ་བཞིར་རབ་ཏུ་ཕྱེ་བ་དང་། རྒྱུད་གཞན་ནས་གསུངས་པའི་ཆུའི་དབང་ལ་སོགས་པ་རྣམས་རང་གི་དཀྱིལ་འཁོར་གྱི་ཆོ་གས་རིམ་པ་བཞིན་སློབ་མ་ལ་སྦྱིན། དབང་རེ་རེའི་སྔོན་དུ་ཡང་མཆོད་པ་དང་། གསོལ་བ་གདབ་པ་ཉིད་ཇི་ལྟར་རྒྱུད་རྒྱས་པའམ་དེ་ཉིད་བསྡུས་པ་ལ་སོགས་པ་ནས་བཤད་པ་དེ་བཞིན་དུ་འདིར་ཡང་ཤེས་པར་བྱའོ། ། བདུན་པ་ནི། དཀྱིལ་འཁོར་གྱི་ཕྱིའི་བྲི་བ་བསྟན་ཀྱང་། ནང་གི་བྲི་བ་མ་བསྟན་པས། དེ་གསལ་བར་བྱེད་པ་ནི། དཀྱིལ་འཁོར་གྱི་ནང་དུ་ལྷ་མོ་བཅོ་ལྔའི་གནས་རྡོ་རྗེ་རྭ་བས་བསྐོར་བ་དང་། དེའི་ཕྱི་རོལ་གྲུ་བཞི་པའི་འཕར་མ་གཉིས་དག་ཅིང་སྐྱོན་མེད་པ་རྣམ་པར་བྲིས་ནས།
ཞག་གཉིས་བར་མ་ཆད་པར་མྱུར་དུ་དཀར་མོ་གཽ་རཱི་ལ་སོགས་པའི་ཕྱག་མཚན་བྲིའོ། ། ཕྱག་མཚན་གང་བྲི་ན་ཤར་གྱི་ཕྱི་ནང་གཉིས་སུ་གྲི་གུག་རྣམ་པར་བྲི་ཞིང་། ཕྱག་མཚན་ཐམས་ཅད་མཚུངས་པས་ན། ལྷོ་དང་ནུབ་དང་བྱང་གི་ཕྱི་ནང་གཉིས་སུའང་དེ་བཞིན་དུ་གྲི་གུག ཕྱིའི་མེའི་མཚམས་དང་ནི་བདེན་བྲལ་རླུང་དུའང་དེ་བཞིན་ནོ་སྟེ་གྲི་གུག དབང་ལྡན་དུའང་ནི་ཅི་གསུངས་པ་གྲི་གུག་བྲིའོ། ། ཕྱོགས་དང་མཚམས་སུ་གྲི་གུག་བྲི་བ་དེ་ལྟ་དེ་ལྟར་འོག་དང་སྟེང་དུ་ཡང་སྟེ། ཤར་སྒོའི་མཚན་མའི་ཤར་དང་། ནུབ་སྒོའི་མཚན་མའི་ནུབ་ཏུའོ། ། གཙོ་མོའི་ཕྱག་མཚན་ནི་དབུས་སུ་བྲིའོ། །
བརྒྱད་པ་ནི། བྲི་ཞིང་རྒྱན་དགྲམ་པ་དང་། བསྒྲུབ་ཅིང་མཆོད་པ་ཚར་ནས། སློབ་དཔོན་བདག་ཉིད་རྡོ་རྗེ་སེམས་དཔའི་སྙེམས་པ་སྟེ་ང་རྒྱལ་བྱས་ནས། རྐང་པ་གཡས་པ་ས་ལ་བརྐྱང་ཞིང་གཡོན་པ་བསྐུམ་པར་བྱ་སྟེའོ། ། རྡོ་རྗེ་སེམས་དཔའ་གང་ཞེ་ན་ཕྱག་གཉིས་པའི་ཀྱཻ་རྡོ་རྗེ་སྦྱོར་བ་སྟེ་བསྒོམ་པས་དཀྱིལ་འཁོར་དུ་འཇུག་ཅིང་སློབ་མ་ཇི་ཙམ་བསྐུར་བའི་དབང་བླང་པ་ཉིད། དགུ་པ་ནི། ཚུལ་ཇི་ལྟ་བུས་འཇུག་ན། ཕྱི་ནང་གི་ཁྲུས་དང་གཙང་སྦྲ་དང་དྲི་ཞིམ་པོའི་ཆུས་ལུས་ལ་བྱུག་ཅིང་རྒྱན་དྲུག་ལ་སོགས་པ་སྣ་ཚོགས་པའི་རྒྱན་གྱིས་རྣམ་པར་བརྒྱན་པས་མཛེས་པར་བྱས་ལ་ཧཱུྃ་ཧཱུྃ་ཞེས་བརྗོད་པས་ཕྱག་གཉིས་པའི་སྙེམས་པ་ང་རྒྱལ་བྱས་ནས་ནི། ཧི་ཧིའི་རྣམ་པ་སྟེ་ཡི་གེ་ངག་ཏུ་བརྗོད་ཅིང་།
ལུས་ཀྱི་སྡང་མིག་བལྟ་བ་ལ་སོགས་པ་བགེགས་འཇིགས་པར་བྱེད་པའི་བདག་ཉིད་ཅན་གྱི་ཚུལ་གྱིས་སོ། ། བཅུ་པ་ནི། ཤེས་རབ་ཡེ་ཤེས་བསྐུར་བའི་ཕྱི་ནས། དེ་ཁོ་ན་ཉིད་ལྷན་ཅིག་སྐྱེས་པའི་ཡེ་ཤེས་ཚིག་གི་སྒོ་ནས་སློབ་མ་ལ་ཡང་དག་པར་ཏེ་ཕྱིན་ཅི་མ་ལོག་པར་བཤད་དོ། ། འོ་ན་ཇི་ལྟ་བུ་ཞེ་ན། རྣམ་དག་ཡེ་ཤེས་གཟུགས་ཅན་ཏེ། རྟོག་པའི་དྲི་མ་མ་ལུས་པར་དག་པའི་ཆོས་ཀྱི་སྐུ་དང་། འཁོར་བ་རྣམ་པར་རྟོག་པ་ལ་སྟེ། སེམས་ཉིད་རང་བཞིན་ལྷན་ཅིག་སྐྱེས་པ་རང་བཞིན་གྱིས་རྣམ་པར་དག་པ་ལ་ཁྱད་པར་ཅུང་ཟད་ཀྱང་ཡོད་པ་མ་ཡིན་ཏེ། ཆོས་ཐམས་ཅད་མཉམ་པ་ཉིད་ལ་དབྱེ་བ་མེད་པའི་ཕྱིར་རོ། །
ཡང་རྟོགས་པ་ཟེར་ན་གསུམ་པའི་དུས་སུ་རྟོགས་པའི་ལྷན་སྐྱེས་ལ་ཞེས་བྱའོ། ། བཅུ་གཅིག་པ་ལ་གསུམ་སྟེ། ཡེ་ཤེས་ཀྱི་མཚན་ཉིད་དངོས་དང་། དེའི་འབྲས་བུ་ཕྱག་རྒྱ་ཆེན་པོའི་མཚན་ཉིད་དང་། ཡེ་ཤེས་ཐམས་ཅད་ཀྱི་བདག་ཉིད་ཡིན་པས་དངོས་གྲུབ་ཐམས་ཅད་ཀྱི་རྒྱུར་བསྟན་པའོ། ། འདི་དག་གི་རྒྱས་བཤད་རྣམས་ནི། གཞུང་ལས། མཆོག་དགར་བསྒོམ་པ་མེད་ཅིང་བསྒོམ་པ་པོའང་མེད། ། ཅེས་པ་ནས། མདོར་བསྡུས་ན་ནི་སེམས་ནི་འདུས་པའི་གཟུགས་ཅན་ནོ། །
ཞེས་པའི་བར་གྱིས་བསྟན་པའི་རྒྱས་བཤད་རྣམས་ཀྱང་རྒྱུད་ཀྱི་ཊཱིཀྐ་སོ་སོ་ནས་ཁོང་དུ་ཆུད་པར་བྱའོ། ། དེ་ལྟར་བརྟག་པ་དང་པོའི་ལེའུ་བཅུ་པ་འདིར་བདག་མེད་མའི་དཀྱིལ་འཁོར་དུ་དབང་བསྐུར་བའི་ཚུལ་དེ་ལྟར་དུ་གསུངས་པའི་ཡབ་ཀྱཻ་རྡོ་རྗེའི་དཀྱིལ་འཁོར་གྱི་ཆོ་ག་ཡང་ཕལ་ཆེར་འདི་དང་འདྲ་ཞིང་མི་འདྲ་བའི་ཁྱད་པར་རྣམས་ཕྱི་མའི་ལྔ་པ་ལས་གསུངས་ཏེ། བཅོ་ལྔ་ཡོངས་སུ་བསྐོར་བ་ཡིས། ། བདག་གི་འཁོར་ལོ་ཁྱོད་བཤད་ན། ། ཁྱོད་ཀྱི་འཁོར་ལོ་ཇི་ལྟར་ལགས། ། ཞེས་ཞུས་པའི་ལན་དུ། བསྐྱེད་རིམ་གྱི་ཁྱད་པར་སྐུ་མངོན་བྱུང་། སྔགས་ཀྱི་ཁྱད་པར་གསུང་མངོན་བྱུང་། དབང་ཆོག་གི་ཁྱད་པར་ཐུགས་མངོན་བྱུང་རྣམས་གསུངས་པའི་ཕྱིར་རོ། ། ད་ལྟ་ཡབ་ཀྱི་དཀྱིལ་འཁོར་གྱི་ཆོ་ག་གཞིར་བཞག་ནས་དེ་ལས་ཡུམ་གྱི་མི་འདྲ་བའི་ཁྱད་པར་རྣམས་ལེན་པ་ནི་རྗེ་བཙུན་རྩེ་མོས་ཡབ་ཀྱི་ཕྱོགས་ལ་ཆོ་ག་རྒྱས་པར་མཛད་པས་དེའི་དབང་དུ་བྱས་པ་ཡིན་ཞེས་བླ་མ་གོང་མ་དག་བཞེད་པ་ཡིན་ལ།
ད་ནི་དཀྱིལ་འཁོར་གྱི་ཆོ་ག་དེ་དག་ལ་ཉེ་བར་མཁོ་བའི་དབང་གི་མངོན་པར་རྟོགས་པའི་རྣམ་བཞག་རྣམས་རྗེ་བཙུན་གྱི་ལྗོན་ཤིང་ལས་གསུངས་པ་ལྟར་ཅུང་ཟད་རྒྱས་པར་བཤད་པར་བྱ་སྟེ། དེ་ཡང་རྡོ་རྗེ་ཐེག་པའི་ལམ་ཐམས་ཅད་སྨིན་གྲོལ་གཉིས་སུ་འདུས་པ་ཡིན་ཏེ། རྒྱུད་རྡོ་རྗེ་རྩེ་མོ་ལས། སྨིན་པ་དང་ནི་གྲོལ་བའི་ལམ། ། སངས་རྒྱས་བྱང་ཆུབ་བསྟན་པའི་མཆོག ། ཅེས་པ་ལྟར། སྨིན་གྲོལ་གཉིས་འཁོར་དང་བཅས་པ་ལས། དང་པོ་ལ། དབང་གི་སྔོན་དུ་འགྲོ་བའི་བྱ་བ། དབང་བསྐུར་བའི་མངོན་རྟོགས་དངོས་སོ། །
དང་པོ་ལ། སྐྱབས་འགྲོ་སེམས་བསྐྱེད་ཀྱི་ཆོ་ག་དང་། སློབ་མ་རྗེས་བཟུང་གི་ཆོ་གའོ། ། དང་པོ་ལ་ཆོ་ག་དང་། བསླབ་བྱའོ། ། དང་པོ་ནི། རྟེན་དང་མཆོད་པ་བཤམས་ལ། སློབ་དཔོན་གྱིས་བྱང་ཆུབ་ཀྱི་སེམས་སྐྱེ་བའི་རྒྱུ། གྲོགས་སྟོབས་རྒྱུ་སྟོབས་རྩ་བའི་སྟོབས། ། ཐོས་སྟོབས་དགེ་བ་གོམས་པ་ལས། །
ཞེས་པའི་དོན་བཤད། དེ་ལས་ཀྱང་འཁོར་བའི་རྒྱ་མཚོ་ལ་འཇིགས་པ། མི་གནས་པའི་མྱང་འདས་འདོད་པ། བདག་པས་གཞན་གཅེས་ཀྱི་སྙིང་རྗེ་གསུམ་པོ་མེད་པར་སེམས་བསྐྱེད་མི་སྐྱེ་བས་དེ་གསུམ་བཤད་དེ། སམྦུ་ཊ་ལས། འཁོར་བའི་རྒྱ་མཚོའི་འཇིགས་པ་ལ། ། བརྒལ་བར་འདོད་པའི་སེམས་ཀྱིས་ནི། ། དབུས་སུ་བྱིང་བའི་ལུས་ཅན་ལ། ། བརྒལ་བར་མཚོན་པ་གསུངས་པ་འོ། ། ཞེས་དང་།
རྒྱུད་ལས། སེམས་ཅན་ཀུན་གྱི་དོན་གྱི་ཕྱིར། ། རྟག་ཏུ་སྙིང་རྗེ་བཏུང་བར་བྱ། ། ཞེས་གསུངས་སོ། ། དེ་ནས་མཆོད་པ་རྣམས་ཕུལ་ལ། དཀོན་མཆོག་གསུམ་ལ་བདག་སྐྱབས་མཆི། ། ཞེས་བྱ་བ་ལ་སོགས་པ་ལན་གསུམ་བརྗོད་དོ། ། གཉིས་པ་སྐྱབས་འགྲོའི་བསླབ་བྱ་སངས་རྒྱས་ལ་སྐྱབས་སུ་སོང་བས་འཇིག་རྟེན་པའི་ལྷ་ལ་མི་བརྟེན་པ་ནི། ཚངས་པ་དབང་པོ་ཉེ་དབང་དྲག ། གཤིན་རྗེ་དང་ནི་ནོར་བདག་ཉིད། །
བདེན་བྲལ་དང་ནི་ཐག་བཟང་རིས། ། གཽ་རཱི་ལ་སོགས་པའི་གདན། ། ཞེས་སོགས་དང་། ཆོས་ལ་སྐྱབས་སུ་སོང་བས་སེམས་ཅན་ལ་འཚེ་བ་མི་བྱེད་པ་ནི། སེམས་ཅན་གནོད་པ་ཙམ་གྱིས་ནི། ། ཕྱག་རྒྱའི་དངོས་གྲུབ་རྙེད་མི་འགྱུར། ། ཞེས་དང་། དགེ་འདུན་ལ་སྐྱབས་སུ་སོང་བས་མུ་སྟེགས་ཅན་དང་མི་འགྲོགས་པ་ནི། གདུག་ལ་བྱམས་པར་མི་བྱ་ཞིང་། ། ཞེས་སོ། །
སེམས་བསྐྱེད་ཀྱི་བསླབ་བྱ་ལ། སྨོན་པའི་བསླབ་བྱ་ནི། གཞན་དོན་དུ་རྫོགས་བྱང་འདོད་པ་སྟེ། སམྦུ་ཊ་ལས། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཞེས་དང་། འཇུག་པའི་བསླབ་བྱ་ནི།
རྫོགས་བྱང་གི་དོན་དུ་བསླབ་པ་ལ་སློབ་པ་སྟེ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། ཞེས་སོགས་ཏེ། རྒྱས་པར་བྱང་ཆུབ་སེམས་དཔའི་སྡེ་སྣོད་ལས་འབྱུང་བ་ལྟར་ཤེས་པར་བྱའོ། ། གཉིས་པ་སློབ་མ་རྗེས་བཟུང་ནི། སམྦུ་ཊ་ལས། སློབ་མས་པུས་མོའི་ལྷ་ང་ནི། །
ས་ལ་དད་པས་བཙུགས་ནས་ནི། ། ཐལ་མོ་སྦྱར་ནས་བསྟོད་པ་ཡིས། ། སྟོན་པ་ལ་ནི་ཞུ་བར་བྱ། ། ཞེས་དང་། བཅོམ་ལྡན་ཞབས་པད་སྤངས་ནས་ནི། ། ཞེས་བྱ་བ་ལ་སོགས་པ་གསུངས་པ་ལྟར། སློབ་མ་རྣམས་ཀྱིས་སློབ་དཔོན་ལ་ཕྱག་དང་མཎྜལ་སྔོན་དུ་འགྲོ་བས་གསོལ་བ་བཏབ། སློབ་དཔོན་གྱིས། དེ་ནས་རྡོ་རྗེ་སློབ་དཔོན་དཔལ། ། རྗེས་སུ་བརྩེ་བཅས་ཕན་སེམས་ཀྱིས། །
སློབ་ལ་སྙིང་རྗེ་བསྐྱེད་ནས་ནི། ། ཞེས་གསུངས་པ་ལྟར་དྲི་བ་ལ་སོགས་པའི་སྒོ་ནས་དེའི་བསམ་པ་ངེས་པར་བྱས་ལ། མཚན་ཉིད་དང་ལྡན་ཞིང་འོས་སུ་གྱུར་པ་ན་སྙིང་རྗེ་ཆེན་པོ་སྔོན་དུ་འགྲོ་བས་དབང་བསྐུར་བར་ཁས་བླང་ཞིང་སློབ་མ་རྣམས་ལ་ཏིང་ངེ་འཛིན་གྱི་བསྲུང་བ་བྱ་སྟེ། དཀྱིལ་ཆོག་གཞུང་འགྲེལ་ལས། སློབ་མས་བླ་མ་ལ་དཀྱིལ་འཁོར་བྲི་བའི་ཕྱིར་ལན་གསུམ་གྱི་བར་དུ་གསོལ་བ་གདབ་པར་བྱའོ། ། དེ་ནས་དེའི་སེམས་ལས་བྱུང་བའི་བགེགས་རང་གི་སྙིང་ཁའི་ས་བོན་གྱི་གཟི་བརྗིད་ཀྱིས་བསྐྲད་ལ། རྩ་བའི་སྔགས་སམ་ཕྲེང་པའི་སྔགས་བརྒྱ་རྩ་བརྒྱད་བཟླས་པས་བསྲུངས་ནས། ། ཞེས་བྱ་བ་ལ་སོགས་པ་གསུངས་པ་ལྟར་རོ། ། དེ་ལྟར་བྱས་པའི་དགོས་པ་ནི། གུར་ལས།
གང་གིས་སློབ་དཔོན་གསོལ་མ་བཏབ། ། འདིར་ནི་རིགས་སུ་སྐྱེ་བ་མེད། ། ཅེས་གསུངས་པའི་དགག་བྱ་རྣམས་ཁེགས་པ་དང་། སྤྱི་རྒྱུད་ལས། དེ་ལྟར་སློབ་མ་ཡོངས་བཟུང་ན། ། ལས་ལ་བགེགས་ནི་མེད་པར་འགྱུར། ། ཞེས་འབྱུང་བ་ལྟར་གྱི་དགོས་པ་བསྒྲུབ་པའི་ཕྱིར་ཡིན་ནོ། ། རྗེས་གཟུང་གི་སྐབས་ཀྱི་སློབ་མ་འདི་དག་ལ་གྲངས་ངེས་སུ་བྱས་པ་ཞིག་ངེས་པར་དགོས་སམ་ཞེ་ན། གསང་བ་སྤྱི་རྒྱུད་ལས། མཁས་པས་སློབ་མ་གཅིག་གམ་གསུམ། །
ལྔའམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་གཟུང་། ། ཞེས་དང་། རྣམ་སྣང་མངོན་བྱང་ལས། སློབ་མ་དད་ཅིང་རིགས་མཐུན་པ། ། དེ་བཞིན་དཀོན་མཆོག་གསུམ་ལ་དད། ། དཔའ་ལ་ཡིད་རབ་བརྟན་པ་ནི། ། གཅིག་གཉིས་བཞི་པས་ལྷག་ཀྱང་རུང་། ། དཔྱད་མི་དགོས་པར་གཟུང་བར་བྱ། །
ཞེས་དང་། སློབ་དཔོན་སྙིང་རྗེ་ཆེན་པོ་དང་ལྡན་པས། སེམས་ཅན་གྱི་ཁམས་མ་ལུས་པ་བསྒྲལ་བའི་དབང་དུ་བྱས་ཏེ། དེས་བྱང་ཆུབ་ཀྱི་སེམས་ཀྱི་རྒྱུར་འགྱུར་བར་བྱ་བའི་ཕྱིར་སློབ་མ་ཚད་མེད་པ་གཟུང་བར་བྱའོ། ། ཞེས་གསུངས་ཤིང་། དེའི་དོན་འཕགས་པ་རིན་པོ་ཆེས། ཀྱཻ་རྡོ་རྗེའི་དབང་ཆུ་ལས། ལུང་སྔ་མ་རིགས་སྤྱིའི་དཀྱིལ་འཁོར་ཁོ་ན་ལ་དགོངས་པར་གསལ་མོད། བླ་མ་དམ་པའི་སྲོལ་གང་འདུག་བཞིན་བྱས་པས་རང་ལ་ཉེས་པ་མེད་མོད། ཅེས་ཕྱོགས་བཞི་ཀ་རུང་བར་བཤད་ཅིང་།
དེ་དང་མཐུན་པར་དེ་ཉིད་ཀྱིས་མཛད་པའི་རྩ་རྒྱུད་ཀྱི་ཊཱིཀྐ་ལས་ཀྱང་འབྱུང་ངོ་། ། གཉིས་པ་དབང་གི་མངོན་རྟོགས་ལ། བསྙེན་པ་ས་ཆོག་སྟ་གོན་དང་། ། བྲི་ཞིང་རྒྱན་དགྲམ་བསྒྲུབ་ཅིང་མཆོད། ། གཞུག་ཅིང་དབང་བསྐུར་མཇུག་ཆོག་གོ ། དང་པོ་ལ་གསུམ་གྱི་རབ་འབྲིང་གཉིས་ནི་མན་ངག་ལས་འབྱུང་ལ། ཐ་མ་གྲངས་ཀྱི་བསྙེན་པ་ནི། རྒྱུད་ལས། འཁོར་ལོའི་བདག་པོ་བཟླས་པ་འབུམ། ། དཀྱིལ་འཁོར་ཅན་གྱི་དེ་བཞིན་ཁྲི། །
ཞེས་བཤད་པ་ནི་རྫོགས་ལྡན་ལ་དགོངས་ལ། རྩོད་དུས་སུ་དེ་བཞི་འགྱུར་དགོས་པར་གསུངས་ཏེ། སྡོམ་འབྱུང་ལས། རྫོགས་ལྡན་དུས་སུ་བཟླས་ཆ་གཅིག ། ཉིས་འགྱུར་གསུམ་ལྡན་ལ་རབ་བཟླས། ། གསུམ་འགྱུར་གཉིས་ལྡན་ལ་རབ་བརྗོད། ། རྩོད་ལྡན་བཟླས་པ་བཞི་འགྱུར་རོ། ། ཞེས་སོ། ། ཅིའི་ཕྱིར་རྫོགས་ལྡན་ལ་སོགས་པར་བརྗོད་ཅེ་ན། དཔག་མེད་ཚེ་ལྡན་མཁའ་ལ་འགྲོ། །
གཟུགས་མཛེས་ཡིད་དུ་འོང་བ་དང་། ། ཡིད་བདེ་དགའ་བའི་ཟས་ཀྱིས་འཚོ། ། ཉི་ཟླ་གཟའ་སྐར་དུས་ཚིགས་སྤངས། ། ཕོ་མོའི་མཚན་སྤངས་བྱེ་བྲག་མེད། ། སེམས་ཅན་ཞེས་བྱ་འབའ་ཞིག་གོ ། ཡོན་ཏན་ཐམས་ཅད་རྫོགས་པས་ན། ། དུས་དེ་རྫོགས་ལྡན་ཞེས་སུ་བཤད། ། ཚེ་ལོ་རིང་ཞིང་ནད་མེད་དང་། ། རང་གི་མཐུ་ཡིས་མཁའ་ལ་འགྲོ། ། གཟུགས་མཛེས་ཡིད་དུ་འོང་བ་སྟེ། །
ཡོན་ཏན་གསུམ་དང་ལྡན་པས་ན། ། དུས་དེ་གསུམ་ལྡན་ཞེས་བྱ་འོ། ། ཇི་སྲིད་ལྟ་བ་ནས་བརྩམས་ནས། ། ཇི་སྲིད་འབྲས་ཆེན་ཟ་བའི་བར། ། ཡོན་ཏན་གཉིས་དང་ལྡན་པས་ན། ། དུས་དེ་གཉིས་ལྡན་ཞེས་སུ་བསྟན། ། ཇི་སྲིད་སྤྱོ་བ་བྱས་པ་ནས། ། ཇི་སྲིད་ཚེ་ལོ་བཅུ་པའི་བར། ། རྩོད་པ་རྣམས་དང་ལྡན་པས་ན། ། དུས་དེ་རྩོད་ལྡན་ཞེས་སུ་བསྟན། །
ཅེས་སོ། ། གཉིས་པ་ལ། བརྟག་བསླང་སྦྱང་གཟུང་བསྲུང་བའོ། ། དང་པོ་ནི། ཚལ་དང་སྐྱེ་བོ་མེད་གནས་དང་། ། བྱང་ཆུབ་སེམས་དཔའི་ཁྱིམ་དང་ནི། ། དཀྱིལ་འཁོར་ཁང་པའི་ནང་དུ་ཡང་། ། དཀྱིལ་འཁོར་དམ་པ་རབ་ཏུ་བཞེངས། ། ཞེས་གསུངས་ཏེ། ཁ་དོག་དང་།
དབྱིབས་དང་། ཕྱོགས་དང་། ས་དང་། ཆུའམ་མེ་ཏོག་དང་། ལྟས་ལ་སོགས་པའི་སྒོ་ནས་བརྟག་པའོ། ། བསླང་བ་ལ་གཉིས་ཀྱི། མངོན་པ་ལས་བསླང་པ་ནི། སའི་བདག་པོ་ལ་ཚིག་གམ་རིན་གྱི་སྒོ་ནས་བསླང་བ་སྟེ། སྤྱི་རྒྱུད་ལས། བདེན་པའི་ཚིག་གིས་བསླང་བའམ། །
ཡང་ན་རི་བའི་རིན་གྱིས་བླུ། ། ས་ཡི་བདག་པོས་གནང་ནས་ནི། ། སློབ་དཔོན་གྱིས་ནི་དཀྱིལ་འཁོར་བྲི། ། ཞེས་སོ། ། མི་མངོན་པ་ལ་བསླང་བ་ནི། ། སའི་ལྷ་མོ་སོགས་ལ་གཏོར་མ་བྱིན་ནས་སློང་བ་སྟེ། སམ་ཊ་ལས། སའི་ལྷ་མོ་གསེར་གྱི་མདོག་ཅན་བུམ་པ་ལག་ན་ཐོགས་པ་བཀུག་ཅིང་བཅུག་སྟེ་བཅིངས་ནས་དྲི་ཞིམ་པོ་ལ་སོགས་པའི་མཆོད་པ་ལྔ་པོ་རྣམས་ཀྱིས་མཆོད་ཅིང་ལྷག་པར་ཉེ་བར་གནས་པར་བྱའོ། ། ཞེས་དང་། རྒྱུད་ལས།
གོང་གི་ཨ་སོགས་སྔགས་ཀྱིས་ནི། ། དེ་ལ་གཏོར་མ་རྣམ་པར་སྦྱིན། ། ཞེས་དང་། མ་མ་རིན་ཆེན་སྣ་ཚོགས་འཛིན། ། སོགས་སོ། ། སྦྱང་བ་ལ་གཉིས་ཀྱི། ལས་དང་བྱ་བས་སྐྱོན་སྦྱང་བ་ནི། དཀྱིལ་འཁོར་གྱི་ས་སྙིང་ཁ་ནུབ་ཙམ་དུ་བརྐོས་ནས། རུས་པ་ལ་སོགས་པའི་ཟུག་ངུ་རྣམས་ཕྱུང་སྟེ་དྲི་བཟང་དང་སྦྱར་ལ་སྟེགས་བུ་བྱ་བ་སྟེ། དེ་ནས་དཀྱིལ་འཁོར་ཁྲུ་གསུམ་དང་།
སོགས་སོ། ། ཏིང་ངེ་འཛིན་གྱིས་བགེགས་སྦྱང་བ་ནི། དང་པོར་ལྷ་ཡི་བདག་ཉིད་ཀྱིས། ། རྣལ་འབྱོར་པས་ནི་ནོར་འཛིན་སྦྱང་། ། ཞེས་དང་། གོང་དུ་གསུངས་པའི་སྔགས་ཉིད་ཀྱིས། ། མཁས་པས་འཛིན་མ་རྣམ་པར་སྦྱང་། ། སོགས་སོ། ། བཟུང་བ་ལ་གཉིས་ཀྱི། བློས་བཟུང་བ་ནི།
སའི་ཕྱོགས་འདིར་དཀྱིལ་འཁོར་བཞེངས་པར་བྱའོ་སྙམ་པ་དང་། སྟངས་སྟབས་ཀྱི་བཀོད་པས་བཟུང་བ་ནི། རྩ་བའི་རྐང་སྟབས་བརྒྱད་དང་། གོམ་སྟབས་བཞི་དང་། ཚུལ་བཅུ་དྲུག་དང་། བ་དན་གཉིས་དང་། མཆོད་པ་བཅུ་གཉིས་དང་། འདུག་སྟངས་བཅུ་དང་། གར་གྱི་ཉམས་དགུ་དང་། གླུའི་བཀོད་པ་རྣམས་ཏེ།
སྟངས་སྟབས་ཐམས་ཅད་ཚང་བར་བྱེད་པའམ། མ་གྲུབ་ན་རྩ་བའི་རྐང་སྟབས་བརྒྱད་ཙམ་བྱེད་པ་སྟེ། གུར་ལས། ས་གཞི་ཡོངས་བཟུང་དུས་སུ་ནི། ། དམ་ཚིག་འདི་ནི་རབ་བསྐུལ་བ། ། ཡེ་ཤེས་རྡོ་རྗེ་ཅན་གྱིས་བྱ། ། འདི་ནི་དམ་ཚིག་རིམ་པའི་མཆོག ། ཅེས་ཏེ་རྒྱས་པར་བཤད་རྒྱུད་གཉིས་ལས་རྟོགས་པར་བྱའོ། ། བསྲུང་བ་ནི། སླར་ཡང་བགེགས་མི་འཇུག་པར་བྱ་བའི་ཕྱིར་ས་ཕྱོགས་དེར་སྲུང་བའི་འཁོར་ལོ་བསྒོམ་པ་སྟེ།
ཇི་ལྟར་བསམ་གཏན་དེ་བཞིན་འདིར། ། བསྲུང་བ་ཇི་ལྟར་གསུངས་པ་ཉིད། ། ཅེས་སོ། ། ཕྱོགས་ཀུན་ཏུ་འཇུག་པ་སློབ་དཔོན་གྱི་ཆས་གོས་ནི། ཁྲུས་དང་གཙང་སྦྲ་དེ་བཞིན་ལུས། ། སྣ་ཚོགས་རྒྱན་གྱིས་ཉེ་བར་བརྒྱན། ། སོགས་སོ། ། གསུམ་པ་སྟ་གོན་ལ་བཞི་ལས། སའི་ལྷ་མོ་སྟ་གོན་ནི་མི་མངོན་པ་ལ་བསླང་བ་དང་མཐུན་ནོ། ། ལྷ་སྟ་གོན་ནི།
སཾ་ཊ་ཕྱི་མ་ལས། དཀྱིལ་འཁོར་པ་སྟ་གོན་ལ་གནས་པར་བྱའོ། ། དྲི་ལ་སོགས་པས་དཀྱིལ་འཁོར་གྱི་ནང་གི་ལྷ་ཐམས་ཅད་ཀྱི་གནས་སུ་རང་གི་ཧཱུྃ་དང་། དེའི་མཚན་དང་པོར་བཟླས་ནས་མངོན་པར་གཏོར་ཞིང་། དེ་ནས་ཚོགས་ཀྱི་དཀྱིལ་འཁོར་རང་གི་ལྷའི་འཁོར་ལོ་བཏོན་ཏེ་གནས་ཇི་ལྟ་བར་བཞུགས་སུ་གསོལ་ནས། ཞེས་གསུངས་པའི་དགུག་པ་ལ་སོགས་པའི་བྱིན་གྱིས་བརླབས་པ་སྔོན་དུ་བྱ་བ་དང་། རང་གི་སྔགས་དང་ཕྱག་རྒྱ་དང་ལྷན་ཅིག་ཏུ་ཉེ་བར་བལྟས་ནས། ཚོམ་བུའི་དཀྱིལ་འཁོར་བསྐྱེད་ནས་དེ་ལ་མཆོད་པའང་། དེ་ཉིད་ལས། མཆོད་པ་དང་།
བསྟོད་པ་དང་ཕྱག་འཚལ་ནས། ཉོན་མོངས་པ་ཅན་གྱི་ཡིད་ཉེ་བར་ཞི་བར་བྱ་བའི་ཕྱིར་སྦྱིན་སྲེག་བྱས་ནས་ས་ཕྱོགས་སུ་གཏོར་མ་སྦྱིན་པར་བྱའོ། ། ཞེས་བྱ་བ་ལ་སོགས་པ་གསུངས་སོ། ། བུམ་པ་སྟ་གོན་ནི། ། བུམ་པ་བརྒྱད་ལ་སོགས་པ་ལྡན། ། དེ་ཡང་ཡལ་ག་ལ་སོགས་བརྒྱན། ། མགྲིན་པ་གོས་ཀྱིས་བཀབ་པ་དང་། ། རིན་ཆེན་ལྔ་ནི་ཡོངས་སུ་བཞུགས ། རྣམ་པར་རྒྱལ་བ་ཤར་དུ་སྦྱིན། ། ཞེས་དང་།
སཾ་ཊ་ལས། རེ་ཞིག་རྩ་བའི་བུམ་པ་ལ་སོགས་པ་ལྷག་པར་གནས་པར་བྱས་ནས། ཞེས་གསུངས་སོ། ། སློབ་མ་ལྷག་གནས་ཀྱང་། དེ་ཉིད་ལས། སློབ་མ་ལྷག་པར་གནས་པར་བྱའོ། ། ཧཱུྃ་བཟླས་པའི་ཆུས་དང་པོར་སྙིང་ཁར་གཏོར་ནས། དེ་ཉིད་ཀྱི་རྡོ་རྗེ་དང་བཅས་པའི་ལག་པ་བཞག་པར་བྱ་ཞིང་། སྙིང་ཁར་རྡོ་རྗེ་རྩེ་ལྔ་པ་དང་། ཇི་སྲིད་སྤྱི་བོར་སྣ་ཚོགས་རྡོ་རྗེ་བསམ་པར་བྱའོ། །
གསུམ་པ་སྐྱབས་སུ་འགྲོ་བ་ལ་སོགས་པ་བྱ་སྟེ། ཧཱུྃ་གིས་མངོན་པར་བསྔགས་པའི་སྲད་བུས་དཔུང་པ་བཅིངས་ནས་སོ་ཤིང་ལ་སོགས་པ་དང་དྲི་ལ་སོགས་པ་སྦྱིན་པར་བྱའོ། ། དེ་རྣམས་ལ་ཆོས་ཀྱང་བསྟན་ཅིང་ཞེས་བྱ་བ་ལ་སོགས་པ་གསུངས་སོ། ། བཞི་པ་ལ་ཐིག་དང་ཚོན་གྱིས་བྲི་བ་དང་། མཚན་མ་འགོད་དང་རྒྱན་དགྲམ་པའོ། ། དང་པོ་ནི། རང་འདོད་ལྷ་ཡི་གཟུགས་ཀྱིས་ནི། ། གསར་པ་ལེགས་པར་བཀལ་བ་དང་། ། ཤིན་ཏུ་ཚད་མ་མཛེས་པ་ཡི། ། སྲད་བུ་ཤེས་རབ་ཅན་གྱིས་གདབ། །
ཅེས་དང་། གུར་ལས། དང་པོར་ཚངས་པའི་ཐིག་དང་ནི། ། གཉིས་པར་མཚམས་ཀྱི་ཐིག་དང་ཡང་། ། གསུམ་པར་དངོས་གཞི་ཡི་ནི་ཆ། ། འཁོར་ལོ་ཡི་ནི་བརྒྱད་ཉིད་ཀྱི། ། ཆ་ཡི་སྒོར་ནི་རབ་ཏུ་གྲགས། ། སྒོ་ཁང་ལྷ་ཡི་སྣམ་བུ་ནི། ། སྒོ་ཡི་ཚད་ཀྱི་ཚད་དུ་བྱ། ། སྒོ་ཡི་ཕྱེད་ཀྱི་ཆ་རུ་ནི། །
ཡ་ཕུབ་དང་ནི་འགྲམ་ཉིད་དོ། ། མཆོད་སྣམ་ཉིད་ཀྱང་དེ་བཞིན་ཏེ། ། སྒོ་ཕྱེད་རྟ་བབ་རྟ་ཕྱེད་དོ། ། ཞེས་དང་། ཡེ་ཤེས་ཀྱི་ཐིག་ཀྱང་། དེ་ཉིད་ལས། འདི་ནི་ཐིག་གདབ་པའི་དམ་ཚིག་སྟེ། ཨོཾ་ས་མ་སྟུ་ཏྲ་མ་ཏི་ཀྲ་མ་ཧཱུྃ་ཞེས་སོ། ། ཚོན་གྱིས་བྲི་བ་ནི། རྡུལ་མཚོན་དམ་པའི་ཚོན་དང་ནི། །
སོགས་དང་། ཤར་དུ་གྲི་གུག་རྣམ་པར་བྲི། ། ཞེས་དང་། གུར་ལས། རིན་ཆེན་ལྔ་ཡི་རྡུལ་ཚོན་མཆོག ། ཅེས་དང་། སཾ་ཊ་ལས། དང་པོར་སློབ་དཔོན་གྱིས་རྡུལ་ཚོན་བྲི་བར་བྱའོ། ། ཕྱིས་ནས་སློབ་མས་དཀྱིལ་འཁོར་གྱི་དབུས་སུ་སྔོན་པོ་དང་། དམར་པོ་དང་།
དཀར་པོ་དང་། ལྗང་ཁུ་དང་། སེར་པོའི་རྡུལ་ཚོན་ལྔའོ། ། གཉིས་པ་ལ་ནི། སྔོན་པོ་དང་། དམར་པོ་དང་། དཀར་པོ་དང་གསུམ་མོ། ། གསུམ་པའི་འཁོར་ལོ་ནི། རྡུལ་ཚོན་དཀར་པོས་སོ། ། འཁོར་ལོའི་ལྟེ་བ་སྣ་ཚོགས་འབར། །
ཞེས་བྱ་བ་ནི། སྣ་ཚོགས་པདྨར་བཞུགས་པའི་རྣམ་པར་སྣང་མཛད་ཆེན་པོ་བཞུགས་པར་བྱའོ། ། ཤར་ལ་སོགས་པའི་རེ་མིག་རྣམས་སུ་ནི་རྟག་པ་ལ་སོགས་པ་སྟེ་ཕྱོགས་སུའོ། ། འཁོར་ལོའི་ཤར་ལ་སོགས་པའི་མཚམས་རྣམས་སུ་ནི་སངས་རྒྱས་སྤྱན་མ་ལ་སོགས་པའོ། ། འཕར་མ་གཉིས་པའི་ཤར་ལ་སོགས་པའི་ཕྱོགས་སུ་དྲག་མོ་ལ་སོགས་པའི་རྡོ་རྗེ་ལྷ་མོ་རྣམས་སོ། ། འཕར་མ་གསུམ་པའི་ཤར་ལ་སོགས་པའི་སྣམ་བུ་ལ་བྱང་ཆུབ་སེམས་དཔའ་བྱམས་པ་ལ་སོགས་པ་བྲི་བར་བྱའོ། ། ཤར་གྱི་སྒོར་ལྕགས་ཀྱུ་མ་ལ་སོགས་པའོ། ། མཚམས་རྣམས་སུ་མུརྗ་སོགས་པའོ། ། དེ་ལྟར་དཀྱིལ་འཁོར་བྲི་བར་བྱའོ། ། ཞེས་གསུངས་སོ། །
མཚན་མ་འགོད་པ་ལ། སྐུ་ཚོམ་བུའམ་ཙ་ཀ་ལི། གསུང་ཡིག་འབྲུ། ཐུགས་ཕྱག་མཚན་གསུམ་ལས་ཕྱི་མ་ཁོ་ན་བསྔགས་ཏེ། སྤྱི་རྒྱུད་ལས། དང་པོར་གཟུགས་སུ་བྲི་བར་བྱ། ། གཉིས་པ་ཕྱག་རྒྱར་རབ་ཏུ་གྲགས། ། གསུམ་པ་གདན་དང་གནས་དག་ཏུ། ། བྲི་བའི་ཆོ་ག་མཁས་པས་གསུངས། ། ཡན་ལག་ཉམས་ན་བྱིན་མི་རློབ། །
དངོས་མི་འགྲུབ་པར་གསུངས་པས་ན། ། དེས་ན་དཀྱིལ་འཁོར་ལྷ་རྣམས་ཀུན། ། མཁས་པས་ཕྱག་རྒྱའི་དབྱིབས་སུ་དགོད། ། ཅེས་དང་། རྩ་བཤད་རྣམས་ལས་ཀྱང་ཕྱག་མཚན་འགོད་པ་ཉིད་གསུངས་སོ། ། རྒྱན་དགྲམ་པ་ནི། སཾ་ཊ་ལས། འདོད་ཡོན་ལྔ་ཡིས་གང་བ་དང་། ། བླ་བྲེ་བྲེས་པས་ཉེ་བར་འབར། ། སོགས་ཏེ་གོ་སླའོ། །
སྒྲུབ་ཅིང་མཆོད་པ་ལ་གཉིས་ཀྱི་སྒྲུབ་པ་ནི། དེར་ནི་རིགས་ལྔ་ལས་བྱུང་བའི། ། རིག་མ་བཟང་མོ་རྣམ་པར་གཞུག ། ཅེས་སོགས་ཀྱིས་དཀྱིལ་འཁོར་སྒྲུབ་པའི་རྟེན་རིག་མ་གཞུག་པ་དང་། སཾ་ཊ་ལས། བདག་པོར་རྣལ་འབྱོར་དང་ལྡན་པས་ལེགས་པའི་རྣལ་འབྱོར་གྱི་ལྷ་ཐམས་ཅད་ཀྱི་འཁོར་ལོ་རང་གི་བདག་ཉིད་ཀྱི་ནང་དུ་བསྒོམ་པར་བྱ་ཞིང་དེའི་ང་རྒྱལ་དང་ལྡན་པར་བྱའོ། ། ཞེས་དང་། ལྷའི་འཁོར་ལ་བཏོན་པ་དེ་བཞིན་དུ་ལྷའི་འཁོར་ལ་དེར་ནང་དུ་བསྒོམ་པར་བྱའོ། ། ཞེས་སོ། ། མཆོད་པ་ནི།
སྣ་ཚོགས་ཧཱུྃ་ནི་རྫོགས་པ་དང་། ། མེ་ཏོག་ལ་སོགས་དབུལ་བ་ཉིད། ། སོགས་དང་། གུར་ལས། མེ་ཏོག་འདི་ནི་བཟང་ཞིང་ལེགས། ། ཞེས་དང་། གླུ་ནི་རྡོ་རྗེ་ཅན་ལ་དབུལ། ། གར་ནི་སངས་རྒྱས་རྣམས་ལ་འབུལ། ། ཧི་ར་མཆོག་ལ་དེ་བཞིན་དྲི། ། འཇིག་རྟེན་རྗེ་ལ་བཟའ་དང་བཏུང་། །
གོས་ཀྱི་མཆོད་པ་རྟ་མཆོག་ལ། ། འདི་རྣམས་དམ་ཚིག་དམ་པ་སྟེ། ། རྡོ་རྗེ་མཆོད་པ་བྱས་པ་ཡིས། ། རྡོ་རྗེ་ཅན་ཀུན་མཉེས་པར་བྱེད། ། ཅེས་དང་། སཾ་ཊ་ལས། དྲི་དང་ཕྲེང་སོགས་རིམ་གྲོ་དང་། ། འོ་མའི་མཆོད་སོགས་རྒྱས་པ་ཡིས། ། ཕྱག་རྒྱ་ལྷན་ཅིག་སྒྲུབ་པ་པོས། ། གུས་པར་འབད་པས་ཡང་དག་མཆོད། །
ཅེས་གསུངས་སོ། ། འཇུག་ཅིང་དབང་བསྐུར་བ་ལ་གཉིས་ཀྱི། སློབ་དཔོན་བདག་ཉིད་འཇུག་ཅིང་དབང་བླང་བ་ལ་ཧེ་རུ་ཀའི་ང་རྒྱལ་གྱིས་འཇུག་པ་ནི། རྡོ་རྗེ་སེམས་དཔའི་སྙེམས་བྱས་ནས། ། རྐང་པ་གཡས་པ་བརྐྱང་བྱས་ཏེ། ། ཕྱག་གཉིས་ཀྱཻ་རྡོ་རྗེ་སྦྱོར་བས། ། སློབ་དཔོན་དཀྱིལ་འཁོར་གཞུག་པ་ཉིད། ། ཅེས་དང་། བདག་ཉིད་འཇུག་ཅིང་དབང་བླང་དགོས་པའང་། སཾ་ཊ་ལས།
སྔགས་ཀྱི་ལམ་ནི་རྗེས་བཙལ་བས། ། གང་ཚེ་མཁས་པ་དབང་བསྐུར་བ། ། སངས་རྒྱས་ཀུན་གྱི་མངོན་སུམ་དུ། ། དཀྱིལ་འཁོར་བདེ་བར་གཤེགས་ནས་སུ། ། འཇིག་རྟེན་ཁམས་ནི་མཐའ་ཡས་སུ། ། རང་བྱིན་བརླབས་པའི་གནས་ཐོབ་ནས། ། དམ་ཚིག་ཉམས་པས་འཇིགས་པ་ཡི། ། བློ་དང་ལྡན་པས་དེ་བཞིན་བླང་། ། ཞེས་སོ། ། སློབ་མ་འཇུག་ཅིང་དབང་བསྐུར་བ་ལ།
འཇུག་པ་དང་། དབང་གཉིས། དང་པོ་ལ་ཕྱི་འཇུག་དང་། ནང་འཇུག་གཉིས་ལས། དང་པོ་ནི། གོས་ཀྱིས་མིག་ནི་བཀབ་ནས་སུ། ། དེར་ནི་སློབ་མ་གཞུག་པ་ཉིད། ། ཅེས་དང་། སཾ་ཊ་ཕྱི་མ་ལས། དངོས་གྲུབ་ཐམས་ཅད་ཀྱི་དོན་དུ་རང་གིས་གསོལ་བ་བཏབ་ནས།
དང་པོ་ལ་སོགས་པ་བསྐྱེད་པར་བྱ་སྟེ། སློབ་མ་སྣ་ཚོགས་པས་བརྒྱན་པར་བྱའོ། ། ཨོཾ་ལ་སོགས་པས་སྙིང་ཁར་སྐུ་ལ་སོགས་པའི་བྱིན་གྱིས་བརླབས་པའི་ཕྱག་རྒྱས་བྱིན་གྱིས་བརླབ་པར་བྱའོ། ། ཐལ་མོ་སྦྱར་བ་སྡིགས་མཛུབ་དཀྲིས་པའི་འཁོར་ལོའི་རྣམ་པས་ཧཱུྃ་ཞེས་བརྗོད་ཅིང་གནས་ལྔ་པོ་ཐམས་ཅད་དུ་བྱས་ཏེ། ཞེས་དང་། གདོང་གོས་ཀྱིས་བཀབ་ནས་སོགས་དང་། བུམ་པ་སྒོར་གནས་པ་ལས་ཐམས་ཅད་པ་བཟླས་པས་བསང་གཏོར་བྱའོ། ། དེ་རྣམས་གོས་ལ་སོགས་པས་ཉན་པར་བྱས་ལ་བདག་པོའི་རྣལ་འབྱོར་དང་ལྡན་པས་ཞེས་བྱ་བ་ལ་སོགས་པ་གསུངས་སོ། ། ནང་དུ་འཇུག་པ་ནི། རྒྱུད་ལས།
ཕྱི་ནས་དཀྱིལ་འཁོར་རབ་ཏུ་བསྟན། ། ཞེས་དང་། གུར་ལས། ཞེ་སྡང་རྡོ་རྗེ་ཕྱག་འཚལ་བསྟོད། ། ཅེས་དང་། སཾ་ཊ་ལས། རྡོ་རྗེ་ལྷ་མོ་ལ་སོགས་པའི་ཕྱག་རྒྱས་བཟུང་བའི་མེ་ཏོག་དང་ཧཱུྃ་ཉིད་ཀྱིས་གཞུག་ཅིང་སྤྱིའི་ཆོ་གས་ཐམས་ཅད་བྱའོ། ། སོགས་དང་། རྒྱུད་ལས། མང་དུ་རབ་ཏུ་བརྗོད་པས་ཅི། །
ཇི་ལྟར་དེ་ཉིད་འདུས་པ་ཡི། ། དཀྱིལ་འཁོར་ཆོ་ག་དེ་བཞིན་བྱ། ། ཞེས་བྱ་བ་ལ་སོགས་པ་གསུངས་པས་ཤེས་སོ། ། དབང་བསྐུར་བ་ལ་གཉིས་ལས། ཐུན་མོང་གི་དབང་ནི། ཆུ་དང་ཅོད་པན་རྡོ་རྗེ་དང་། ། དྲིལ་བུ་མིང་དང་བརྟུལ་ཞུགས་སོ། ། ཐུན་མོང་མ་ཡིན་པའི་དབང་ནི། བུམ་པ་དང་ནི་གསང་བའི་དབང་། ། ཤེས་རབ་ཡེ་ཤེས་བཞི་པ་འོ། །
དེ་དག་ཀྱང་གུར་བཅོ་ལྔ་པ་ལས། ། ཆུ་ཡི་དབང་གི་དང་པོ་སྟེ། ། ཅོད་པན་དབང་ལ་གཉིས་པའོ། ། རྡོ་རྗེའི་དབང་གི་གསུམ་པ་སྟེ། ། རང་གི་བདག་པོ་བཞི་པ་ཉིད། ། མིང་གི་དབང་བསྐུར་ལྔ་པ་སྟེ། ། དྲུག་པ་རྫོགས་པའི་སངས་རྒྱས་ཉིད། ། བུམ་པའི་དབང་ནི་བདུན་པ་སྟེ། གསང་བའི་དབང་ནི་བརྒྱད་པ་སྟེ། ། ཤེས་རབ་ཡེ་ཤེས་དགུ་པ་འོ། །
དེ་ཉིད་རྡོ་རྗེའི་སྦྱོར་བ་ཡིས། ། ཀུན་གྱི་དེ་ཉིད་བརྟུལ་ཞུགས་བརྗོད། ། སྟོན་པ་རང་གི་ལུང་བསྟན་ཏེ། ། དེ་འདིར་དབང་གི་ཆོ་ག་འོ། ། ཞེས་སོགས་ཀྱིས་དབང་བཅུ་ཀ་ལྷན་ཅིག་ཏུ་བསྟན་ནས་ཕྱི་མ་བཞི་གསལ་བར་བྱ་བའི་ཕྱིར་གུར་ལེའུ་བཤད་པ་ལས། བུམ་པའི་དབང་ནི་དང་པོ་སྟེ། ། གཉིས་པ་ལ་ནི་གསང་བའི་དབང་། ། གསུམ་པ་ཤེས་རབ་ཡེ་ཤེས་ཏེ། ། ཇི་ལྟར་ལུས་ནི་དེ་བཞིན་གཤེགས། ། ཞེས་གསུངས་སོ། །
མདོར་ན་ཐུན་མོང་གི་དབང་དྲུག་གུར་ལེའུ་བཞི་པ་ལས་གསལ་ལ། ཐུན་མོང་མ་ཡིན་པ་རྣམས་རྩ་རྒྱུད་ཕྱི་མའི་གསུམ་པར་གསལ་ལོ། ། དབང་དེ་དག་ལ་ཅིའི་ཕྱིར་དེ་སྐད་ཅེས་བརྗོད་ཅེ་ན། གནས་སྐབས་ཐམས་ཅད་དུ་བུམ་པའི་བྱ་བ་འཇུག་པའི་ཕྱིར་བུམ་པའི་དབང་ནི། ཆུ་ལ་སོགས་པ་དང་པོ་བདུན་ནོ། ། རྫས་གསང་བས་གསང་དབང་སྟེ། དེ་ལ་གསུམ་ལས་ཕྱེ་བའི་ལྔ་སྟེ། ཡབ་དང་ཡུམ་དང་གྲོལ་བའི་སྟོབས་ལས་ཐོབ་པ་གསུམ་གྱི་ཕྱི་མ་ལ་རྣམ་རྟོག་གི་རིམ་པས་སྦྱིན་ལུགས་གསུམ་སྟེ་ལྔའོ། ། དེ་ལྟར་ཡང་སཾ་ཊ་ཕྱི་མ་ལས། ཉིན་བར་གྱི་ཐིག་ལེའོ། །
འབྲིང་པོ་ལ་ནི་ཉ་ཕྱིས་ཀྱིས་སོ། ། མཆོག་ལ་ནི་སངས་རྒྱས་གཅིག་པུའི་བདག་ཉིད་ཀྱིས་སྦྱིན་པར་བྱའོ། ། ཞེས་སོ། ། དེ་ལྟར་ལྔའི་དང་པོ་གཉིས་ནང་གི་དབང་དང་། ཕྱི་མ་གསུམ་ལ་ཕྱིའི་དབང་ཞེས་བྱ་སྟེ། ཡེ་ཤེས་ཐིག་ལེ་ལས། གསང་བ་གཉིས་སུ་དབྱེ་བར་གསུངས། ། དེ་ནི་ཕྱི་དང་ནང་གིས་སོ། ། ཞེས་སོ། ། ཤེས་རབ་ཕྱག་རྒྱ་གཏད་ཅིང་ཡེ་ཤེས་དགའ་བ་བཞི་ཉམས་སུ་མྱོང་བས་ཤེས་རབ་ཡེ་ཤེས་ཏེ་དེའང་ཕྱག་རྒྱ་གཏད་པ་ལ་བསྐྱེད་པའི་དབང་དང་།
དགའ་བ་བཞི་ཉམས་སུ་མྱོང་བ་ལ་རྫོགས་པའི་དབང་ཞེས་གཉིས་སུ་བཤད་དེ། ཡེ་ཐིག་ལས། ཤེས་རབ་རྣམ་པ་གཉིས་སུ་དབྱེ། ། བསྐྱེད་དང་རྫོགས་པའི་བྱེ་བྲག་གོ ། ཞེས་སོ། ། གསུམ་པའི་རྗེས་ལ་འབྱུང་བས་བཞི་པ་སྟེ། ཤེས་རབ་ཡེ་ཤེས་ཀྱི་མྱུ་གུར་གྱུར་པའི་བྱང་ཆུབ་ཀྱི་སེམས་དེ་ཉིད་ཆོ་ག་ཇི་ལྟ་བས་འཕེལ་བར་གྱུར་པའི་དེ་ཁོ་ན་ཉིད་ཡན་ལག་བདུན་ལྡན་གྱི་ཕྱག་རྒྱ་ཆེན་པོའི་བདག་ཉིད་རྡོ་རྗེ་འཆང་ཆེན་པོའི་ངོ་བོར་ཤེས་ནས་ཡིད་འཛིན་པ་མེད་པར་འཇོག་པ་སྟེ། འདིས་བག་ཆགས་དང་བཅས་པའི་རྟོག་པའི་དྲི་མ་འཁྲུད་པའི་ཕྱིར་ཕྱག་རྒྱ་ཆེན་པོའི་དབང་བསྐུར་ཞེས་བྱའོ། ། དེ་ལ་དབྱེ་ན། ཕྱག་རྒྱ་ཆེན་པོའི་ཡེ་ཤེས་ཚིག་གིས་ངོ་སྤྲོད་པ་ཚིག་གི་སྤྲོས་བྲལ་གྱི་ཡེ་ཤེས་ཉམས་སུ་མྱོང་བ་དོན་གྱི།
ལམ་དུས་སུ་དེ་ཉིད་མི་འབྲལ་བར་སྐྱོང་བ་ལམ་དུ་བྱེད་པའི། གསུམ་པ་ལ་ཡེ་ཤེས་ངོས་མ་ཟིན་ན་བཞི་པར་ཕྱག་རྒྱ་ལ་བརྟེན་ནས་ཡེ་ཤེས་ངོས་འཛིན་པ་བཞི་པ་རྟེན་ཅན། མཐར་ཐུག་གི་འབྲས་བུ་ལ་མཚམས་སྦྱོར་བར་བྱེད་པ་འབྲས་བུ་མངོན་དུ་བྱེད་པའི་བཞི་པའོ། ། དེ་དག་གི་མཐའ་རྟེན་ནི་ནུབ་གཅིག་ལ་དབང་བཞི་རྫོགས་པར་བསྐུར་ན་བུམ་དབང་གི་མཐའ་རྟེན་ལ་རྗེས་གནང་གསུམ་བྱ་སྟེ། དེ་རིང་རྡོ་རྗེ་སློབ་དཔོན་གྱུར། ། ཅེས་དང་། སཾ་ཊ་གཉིས་པའི་དང་པོ་ལས། བྱང་ཆུབ་སེམས་ཀྱི་རང་བཞིན་གྱིས། ། སློབ་མ་སྡིག་དང་བྲལ་བ་ཉིད། ། སངས་རྒྱས་གྲོང་ཁྱེར་མཆོག་སྔོན་དུ། །
དེ་ནས་དེ་ལ་གནང་བ་སྦྱིན། ། བྱང་ཆུབ་སྙིང་པོའི་བར་དུ་ནི། ། ཕྱོགས་ཀུན་ཏུ་ནི་འཁོར་ལོ་ནི། ། ཆོས་ཀྱི་འཁོར་ལོ་བླ་ན་མེད། ། ཀུན་ཏུ་མཆོག་ཏུ་རབ་ཏུ་བསྐོར། ། སོགས་སོ། ། གསང་དབང་གི་མཐའ་རྟེན་ལུང་བསྟན་ནི། གུར་བཞི་པ་ལས། ཤཱཀྱ་ཐུབ་པར་རང་གྱུར་ནས། ། སློབ་མ་ཆེན་པོ་ལུང་བསྟན་བྱ། །
ཞེས་སོ། ། ཤེས་རབ་ཡེ་ཤེས་ཀྱི་མཐའ་རྟེན་དབུགས་འབྱུང་ནི། དབུགས་དབྱུང་ཐམས་ཅད་བྱིན་ནས་ནི། ། ཞེས་པས་ལམ་དང་འབྲས་བུའི་དབུགས་དབྱུང་གཉིས་ཀ་བསྟན་ཏོ། ། བཞི་པའི་མཐའ་རྟེན་གཟེངས་བསྟོད་ནི། དེང་བདག་སྐྱེ་བ་འབྲས་བུར་བཅས། ། བདག་གི་འཚོ་བའང་འབྲས་བུར་བཅས། ། དེ་རིང་སངས་རྒྱས་རིགས་སུ་སྐྱེས། ། ད་ནི་སངས་རྒྱས་རིགས་སུ་འགྱུར། ། བསྐལ་པ་རྒྱ་མཚོར་འཇིགས་ཆེན་པོར། །
མནར་མེད་སྐྱེ་བ་ཡང་དག་འཁྲུགས། ། ཉོན་མོངས་འདམ་དཔག་བརྒལ་བཀའ་བ། ། བདག་ནི་མགོན་པོ་ཁྱོད་ཀྱིས་བསྒྲལ། ། ཞེས་སོགས་ཀྱིས་སོ། ། ནུབ་གཅིག་ལ་དབང་བཞི་རྫོགས་པར་མི་བསྐུར་ན། སློབ་མའི་རིགས་ཅན་ལ་མཐའ་རྟེན་གང་ཡང་མི་དགོས་ལ། སློབ་དཔོན་གྱི་རིགས་ཅན་ལ་མཐའ་རྟེན་བཞི་ཀ་བུམ་དབང་གི་རྗེས་ལ་བྱའོ། །

མཇུག་གི་ཆོ་ག་ལ། བླ་མར་ཡོན་དབུལ། དཀྱིལ་འཁོར་མཆོད། གཤེགས་གསོལ་རྗེས་བསྡུ་དགའ་སྟོན་ནོ། ། དང་པོ་ནི། སཾ་ཊ་ལས། རངས་ཤིང་མིག་ནི་ཕྱེ་བ་ཡིས། ། ཞབས་ལ་འཇུས་ནས་གུས་པར་བྱ། ། གང་དང་གང་ཞིག་གུས་པའི་རྫས། ། རེ་བ་མེད་པའི་སེམས་ཀྱིས་ནི། ། དེ་དང་དེ་ཉིད་དབུལ་བར་བྱ། །
བླ་མའང་སྙིང་རྗེ་ལྡན་པས་ནི། ། སློབ་མ་བསྡུ་བའི་བསམ་པའི་ཕྱིར། ། དེ་ལ་ཕན་པའི་བསམ་པས་བཟུང་། ། དེ་ནས་ཕྱག་འཚལ་མཆོད་ནས་ནི། ། བླ་མ་ལ་ནི་ཡོན་རྣམས་དབུལ། ། ཞེས་བྱ་བ་ལ་སོགས་པ་གསུངས་སོ། ། གཉིས་པ་ནི། སཾ་ཊ་ལས། མཆོད་པ་དང་བསྟོད་པ་ལ་སོགས་པ་ཅི་འགྲུབ་བྱས་ནས་ཧཱུྃ་ཞེས་བརྗོད་པར་བྱའོ། ། ཞེས་སོ། །
གསུམ་པ་ནི། དེ་ཉིད་ལས། སཏྭ་བཛྲ་མུཿཞེས་པས་ལྷའི་འཁོར་ལོ་གཤེགས་སུ་གསོལ་བར་བྱའོ། ། ཞེས་སོ། ། བཞི་པ་ནི། དེ་ཉིད་ལས། ཧཱུྃ་ཉིད་ཀྱིས་རྡུལ་ཚོན་ཕྱི་བར་བྱ་ཞིང་། བསྡུས་ནས་ཆུའི་ནང་དུ་བླུག་པར་བྱའོ། ། ཞེས་སོ། ། ལྔ་པ་ནི།
གུར་ལས། ཚོགས་ཀྱི་ཟས་ནི་རྟག་ཏུ་བྱ། ། ཞི་བ་ལ་སོགས་རབ་ཏུ་བསྐུལ། ། སྔ་བར་དགེ་འདུན་ཆོས་སྟོན་བྱ། ། བླ་མ་སངས་རྒྱས་ཡང་མཉེས་བྱ། ། བླ་མ་ལ་ནི་ཡོན་དབུལ་ཞིང་། དེ་ཡི་རྗེས་སུ་ཚོགས་ཀུན་ལའོ། ། ཞེས་སོ། ། དེ་ལྟར་ཆོ་ག་རྒྱུད་གསུམ་དུ་མི་གསལ་བ་རྣམས་དེ་ཉིད་བསྡུས་པ་དང་གསང་བ་སྤྱི་རྒྱུད་དུ་བལྟ་སྟེ། ཇི་ལྟ་དེ་ཉིད་བསྡུས་པ་ཡི། །
དཀྱིལ་འཁོར་ཆོ་ག་དེ་བཞིན་བྱ། ། ཞེས་དང་། སཾ་ཊ་ཕྱི་མ་ལས། སྤྱིའི་ཆོ་གས་ཐམས་ཅད་བྱའོ། ། ཞེས་གསུངས་པས་སོ། ། ལག་ཏུ་བླང་བ་ནི། གཞུང་འབྲེལ་དང་མན་ངག་གི་དབང་ཆུ་གཉིས་ལས་ཤེས་པར་བྱའོ། ། དེ་ལྟར་བདག་མེད་ལྷ་མོ་བཅོ་ལྔའི་དཀྱིལ་འཁོར་དུ་དབང་བསྐུར་བའི་ཚུལ། རྩ་རྒྱུད་ཉིད་ལས་བསྟན་ཚུལ་འཕྲོས་དོན་ཅུང་ཟད་དང་བཅས་པ་བསྟན་ཟིན་ནས། ད་ནི་རྗེ་བཙུན་མ་དེ་ཉིད་ཀྱིས་གོང་དུ་བསྟན་པའི་སྒྲུབ་པའི་ཐབས་བསྒོམ་པའི་རིམ་པ་རྣམས་རྒྱུད་ལས་ཇི་ལྟར་གསུངས་པའི་ཚུལ་ཅུང་ཟད་བརྗོད་པར་བྱ་སྟེ།
དེ་ཡང་ལྷ་མོ་བཅོ་ལྔའི་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་སྒོམ་པའི་རྣམ་བཞག་རྣམས་ནི་རྩ་རྒྱུད་དང་པོའི་ལེའུ་བརྒྱད་པ་ཉིད་ནས་བསྟན་པ་ཡིན་ཏེ། ལེའུ་དེ་ཉིད་ལས། དེ་ནས་རྣལ་འབྱོར་མའི་འཁོར་ལོ་བཤད་པར་བྱའོ། ། ནམ་མཁའི་ཁམས་སུ་བྷ་ག་བསམ། ། དབུས་སུ་རྣམ་པར་བསྒོམ་པ་ནི། ། འཁོར་ལོ་སྔོན་དུ་ཅི་རིགས་པར། ། ལྷ་རྣམས་ཇི་ལྟར་འབྱུང་བ་ཉིད། ། འཁོར་ལོ་ས་དང་ཆུ་ནི་སྔོན། ། ཇི་ལྟར་རིགས་པར་བྱིན་ཟ་དང་། ། ལྷ་རྣམས་ཀྱི་ནི་རླུང་ཆེན་དང་། །
ཇི་ལྟར་སྒོམ་པ་པོ་འབྱུང་བའང་། ། ཆོས་འབྱུང་ལས་སྐྱེས་འཁོར་ལོ་ཉིད། ། འཕར་མ་གཉིས་དག་སྐྱོན་མེད་པ། ། ཟེའུ་འབྲུ་ལས་ནི་གཅིག་འགྱུར་ཏེ། ། གྲུ་གསུམ་གྱིས་ནི་ཕྱི་མར་བརྗོད། ། དེ་དབུས་ཤི་བ་བཅོ་ལྔ་ཡི། ། གདན་གྱི་བདག་ཉིད་རྣམ་པར་བསམ། ། ཞེས་སོགས་ཀྱིས་བསྟན་ཏེ། དེ་ལ་ཡང་བཤད་པར་དམ་བཅའ་བ་དང་། དོན་དངོས་གཉིས་ལས།
དང་པོ་ནི། ལེའུ་བདུན་པ་བསྟན་པའི་རྗེས་དེ་ནས་རྣལ་འབྱོར་མ་ལྷ་མོ་བཅོ་ལྔའི་དཀྱིལ་འཁོར་གྱི་འཁོར་ལོ་བསྒོམ་པའི་ལེའུ་བཤད་པར་བྱའོ། ། དེའང་རྣལ་འབྱོར་མ་ཞེས་བྱ་བ་དེ་བཞིན་གཤེགས་པ་ལྷ་མོའི་དཀྱིལ་འཁོར་དུ་སྤྲུལ་པ་སྟེ། རྡོ་རྗེ་རྩེ་མོ་ལས། སངས་རྒྱས་སྐུའང་བུད་མེད་གཟུགས་ཅན་དུ། ། སེམས་ཅན་ཁམས་ནི་གདུལ་ཕྱིར་ཡང་དག་བསྟན། ། བུད་མེད་གཟུགས་ཀྱང་ཆོས་ཉིད་དག་པ་སྟེ། ། སངས་རྒྱས་ཀུན་གྱི་རིགས་སུ་གནས་པར་འགྱུར། ། ཞེས་གསུངས་སོ། ། གཉིས་པ་ལ་བསྐྱེད་པའི་རིམ་པ་བསྒོམ་ཚུལ།
རིམ་པ་གཉིས་འབྲེལ་པ་ཅན་དུ་བསྒོམས་པ། རྫོགས་པའི་རིམ་པ་བསྒོམ་ཚུལ་དང་གསུམ་གྱི་དང་པོ་ལ། མདོར་བསྟན་པ་དང་། རྒྱས་པར་བཤད་པ་གཉིས་ཀྱི་དང་པོ་ནི། ཚོགས་གཉིས་བསགས་པ་སྔོན་དུ་སོང་ནས་སྲུང་འཁོར་གྱི་ནང་། ནམ་མཁའི་ཁམས་སུ་བྷ་ག་སྟེ་ཆོས་འབྱུང་གྲུ་གསུམ་པ་བསམ་ཞིང་། དེའི་དབུས་སུ་རྣམ་པར་བསྒོམ་པ་ནི་རྟེན་གྱི་དཀྱིལ་འཁོར་གྱི་འཁོར་ལོ་གཞལ་ཡས་ཁང་གདན་དང་བཅས་པ་ལྷའི་སྔོན་དུ་ཅི་ལྟར་རིགས་པར་བསྐྱེད་ནས་དེའི་ནང་དུ་མངོན་བྱང་ལས་ལྷ་མོ་བཅོ་ལྔ་པོ་རྣམས་འོག་ནས་ཇི་ལྟར་འབྱུང་བ་ཉིད་ཡན་ལག་བཞི་རྫོགས་སུ་བསྒོམས་ནས་མཆོད་བསྟོད་བདུད་རྩི་མྱང་བ་བྱས་ལ་ཁ་དོག་གི་ཞེན་པ་སྤངས་ཏེ་དག་པ་དྲན་པར་བྱས་ནས། རྫོགས་པའི་རིམ་པའམ། བཟླས་པའམ། སྤྱོད་ལམ་གྱི་རྣལ་འབྱོར་ལ་འཇུག་པར་བྱའོ། །
དེ་ཡང་ཅུང་ཟད་ཞིབ་ཏུ་ཕྱེ་ན་གུར་གྱི་བདག་མེད་མའི་སྐབས་ལས། མེ་ཏོག་འབྲས་བུས་བརྒྱན་པ་དང་། རི་ཁྲོད་དང་ནི་སྨན་ལྗོངས་སུ། ། རྡོ་རྗེ་སྐྱིལ་ཀྲུང་བཅས་ནས་ནི། ། བླ་མ་སངས་རྒྱས་མཆོད་པར་བྱ། ། དཀོན་མཆོག་གསུམ་ལ་བདག་སྐྱབས་མཆི། ། སོགས་དང་། ཚངས་པའི་གནས་ནི་བཞི་པོ་ཡིས། ། སེམས་ཀྱི་ངལ་ནི་གསོ་བར་བྱ། ། ཕྱི་ནས་བྱང་ཆུབ་སེམས་ནས་ཏེ། །
དེ་རྗེས་བསྲུང་བའི་དམ་ཚིག་གོ ། བདེན་བརྫུན་རྣམ་པར་དཔྱད་པ་ཡིས། ། རྟགས་པ་ཉེ་བར་མ་གོས་ཏེ། ། མ་སྐྱེས་པ་ཡི་སྦྱོར་བ་ཡིས། ། སྐྱེ་བ་འདིར་ནི་རབ་ཏུ་བརྗོད། ། ཨོཾ་ཤུ་ནྱ་ཏ་སོགས་དང་། ནམ་མཁའི་དབྱིངས་ཀྱི་དབུས་གནས་པར། ། སྣ་ཚོགས་རྡོ་རྗེ་བསྒོམ་པར་བྱ། ། ཞེས་སོགས་གསུངས་པ་ལས། འདིའི་དབང་ཐོབ་ཅིང་དམ་ཚིག་དང་ལྡན་པའི་སྒྲུབ་པ་པོས་གནས་རི་ཁྲོད་ལ་སོགས་པར་སྒྲུབ་པ་ལ་འཇུག་སྟེ།
དང་པོར་སྐྱབས་འགྲོ་སེམས་བསྐྱེད། རྡོ་རྗེ་སེམས་དཔའི་བསྒོམ་བཟླས་གསུམ་སྔོན་དུ་སོང་ནས། དེ་ནས་ཚོགས་གསོག་ནི། རང་བདག་མེད་མར་གསལ་བའི་སྙིང་ཁར་པད་ཉི་ལ་གནས་པའི་ཨོཾ་གྱི་འོད་ཀྱིས་བླ་མ་དང་བདག་མེད་མའི་དཀྱིལ་འཁོར་མདུན་གྱི་ནམ་མཁར་སྤྱན་དྲངས་ལ། ཕྱག་འཚལ་བ་དང་ལྷ་མོ་བརྒྱད་ཀྱིས་མཆོད་པ་དང་། གུར་ནས་འབྱུང་བའི་ཡན་ལག་བདུན་པ་དང་། སྲས་བཅས་སངས་རྒྱས་ཐམས་ཅད་དང་། སོགས་ཀྱི་སྡོམ་པ་བཟུང་བ། ཚད་མེད་བཞི་དང་། སྟོང་པ་ཉིད་སྒོམ་པ་མངོན་དུ་འགྲོ་བས་སྲུང་འཁོར་ནི།
གྲུབ་ཆེན་ཕལ་ཆེར་གྱིས་ལེའུ་གསུམ་པར་གསུངས་པའི་སྲུང་འཁོར་ཉིད་བཤད་ཅིང་། འགའ་ཞིག་གུར་ལས་གསུངས་པའི་ཁྲོ་བཅུའི་སྲུང་འཁོར་ཉིད་སྦྱར་བར་བྱེད་དོ། ། དེ་ནས་རྟེན་བསྐྱེད་པ་ལ། གཞལ་ཡས་ཁང་ནི། འདི་ཉིད་དུ། སྟོན་པས་དཀྱིལ་འཁོར་འདི་སྐད་གསུངས། ། གྲུ་བཞི་ཡང་དག་འབར་བ་ཉིད། ། སྒོ་བཞི་གཟི་བརྗིད་ཆེན་པོ་སྟེ། ། དོ་ཤལ་དོ་ཤལ་ཕྱེད་པས་བརྒྱན། ། ཕྲེང་བ་ལ་སོགས་རྔ་ཡབ་ལྡན། །
ཀ་བ་བརྒྱད་ཀྱིས་ཉེ་བར་བརྒྱན། ། རྡོ་རྗེ་སྲད་བུ་མཉམ་པར་ལྡན། ། མེ་ཏོག་སྣ་ཚོགས་ཉེ་བར་བརྒྱན། ། བདུག་པ་མར་མེ་དེ་བཞིན་དྲི། ། ཞེས་བྲི་བྱ་དང་ཐུན་མོང་བར་གསུངས་སོ། ། དེ་ལ་གཞལ་ཡས་ཁང་བློས་སློང་ཚུལ་ནི་དཀྱིལ་འཁོར་སྒོམ་པ་ལ་མེད་དུ་མི་རུང་བས་ངེས་པ་རྙེད་པ་ཤིན་ཏུ་གལ་ཆེ་བས། དེའི་རྣམ་བཞག་ཅུང་ཟད་བརྗོད་ན། ཨེ་ལས་ཆོས་འབྱུང་གི་ནང་དུ་སྣ་ཚོགས་པདྨ་འདབ་མ་འབུམ་དང་ལྡན་པའམ། འདབ་མ་སུམ་ཅུ་རྩ་གཉིས་པ་གང་རུང་གི་ལྟེ་བར་ཉི་མའི་དཀྱིལ་འཁོར་གྱི་དབུས་སུ་སྣ་ཚོགས་རྡོ་རྗེ་རྭ་ཉི་ཤུ་པ་ཕྱོགས་མདོག་དང་བཅས་པའི་ལྟེ་བ་མཐིང་ནག་གྲུ་བཞི་པའི་སྟེང་དུ་རྩིག་པ་རིམ་པ་ལྔ་ནི་ནང་ནས་རིམ་པ་བཞིན་ནག་པོ་སྟེ་སྔོན་པོ། ལྗང་གུ།
དམར་པོ། སེར་པོ། དཀར་པོ་སྟེ་ཕན་ཚུན་ཅུང་ཟད་མ་རེག་ཙམ་བསླངས་པའི་སྟེང་དུ་ཕ་གུ་སེར་པོ་ནི་རིན་པོ་ཆེ་གསེར་རམ། ཤེལ་ལ་སོགས་པ་རིན་པོ་ཆེ་སྣ་ཚོགས་ལས་གྲུབ་པའི་ཕྲ་ཚོམ་དུ་མ་ཡོད་པ། རྩིག་པ་ལས་ཅུང་ཟད་ཕྱིར་རིང་བ། དེའི་སྟེང་དུ་རིན་པོ་ཆེའི་བྲེ་ཕུལ་ནི་བྲེ་དང་ཕུ་ལུ་བརྩེགས་པ་ལྟ་བུ་སྟེ་རྣམ་པ་གྲུ་བཞི་བཞི་བརྩེགས་ཇེ་ཆེར་སོང་བའི་བར་མཚམས་ཀྱི་ནམ་མཁའ་རྣམས་ལ་ཆུ་སྲིན་མ་ཀ་རའི་ཁ་ནས་ཐད་ཁར་རིན་པོ་ཆེའི་སྲབ་སྟེ་ནོར་བུའི་ཕྲེང་བའི་རྩེ་མོར་ཟླ་བ་ལ་རྔ་ཡབ་ཀྱིས་མཚན་པ་ནི་དྲ་བ་དང་། ཆུ་སྲིན་དེ་ཉིད་ཀྱི་ཁ་འགུགས་གཡས་ནས་རིན་པོ་ཆེའི་དྲ་བ་ཕྱེད། གཡོན་ནས་ཕྱེད་འཕྱང་བ་ནི་དྲ་ཕྱེད་ཡིན་ནོ། ། དེའི་སྟེང་དུ་གསེར་གྱི་གདུང་ལེབ་འཁོར་མར་ཡོད་པ། ནང་གི་ཀ་བ་བརྒྱད་ནི་སྒོ་བཞིའི་གཡས་གཡོན་རྣམས་སུ་ཀ་བ་གཉིས་གཉིས་ཡོད་པའི་སྟེང་ཞུ་གཉིས་བརྩེགས་ཀྱི་སྟེང་དུ་རྡོ་རྗེའི་གདུང་སྒོར་མོར་ཡོད་པ་དང་།
གསེར་གྱི་གདུང་ལེབ་གཉིས་མཉམ་པོར་ཡོད་པའི་སྟེང་དུ་ལྕམ་རྣམས་ཀྱིས་ལེགས་པར་ཕུབ་པའི་ཕྱིར་འཕྱར་ཅུང་ཟད་ཡོད་པའི་ལྕམ་མགོ་རྣམས་ལ་སྤྱི་བླུགས་མཆུ་མེད་པ་མགོ་ཐུར་བསྟན་འདྲ་བའམ་རིལ་བ་སྤྱི་བླུགས་འདྲ་བ་མགོ་ཐུར་བསྟན་ཡོད་པ་ནི་ཤར་བུ་དང་། དེའི་སྟེང་དུ་ནོར་བུ་མིག་གསུམ་པའི་དབྱིབས་ལྟ་བུ་རེ་རེ་ལངས་ནས་ཡོད་པ་ནི་མདའ་ཡབ་བོ། ། རྡོ་རྗེའི་གདུང་ཟླུམ་གྱི་སྟེང་དུ་རྩིག་པ་ནས་མདའ་ཡབ་ཀྱི་བར་གྲུ་བཞི་དང་ཟླུམ་པོའི་ཁྱད་པར་མ་གཏོགས་གོང་བཞིན་བསླངས་ལ་འབུབས་ལུགས་ཀྱི་ཁྱད་པར་ནི་ཤར་ནུབ་ཏུ་གདུང་གཉིས་དང་། ལྷོ་བྱང་དུ་གདུང་གཉིས་ཐལ་གདུང་དུ་བཏང་སྟེ་ལེ་དགུ་ཕུབ་པའི་མཐོང་ཁ་གྲུ་བཞི་པའི་སྟེང་དུ་རྩིག་པ་སྔོན་པོ་གྲུ་བཞི་པ་བསླངས་པའི་སྟེང་དུ། ཕ་གུ། དྲ་ཕྱེད། མདའ་ཡབ། པུ་ཤུ་རྣམས་གོང་བཞིན་ལ། གདུང་དང་། ལྕམ་ལ་སོགས་པ་རྣམས་རྒྱ་ཕིབས་ཀྱི་ཚུལ་དུ་བྱས་པ་སྟེ་དབུས་ཕྱུར་བུར་གྱུར་པའི་རྩེ་མོར་རྡོ་རྗེ་སྔོན་པོ་རྩེ་ལྔ་པ་དང་།
དེའི་སྟེང་དུ་ཡིད་བཞིན་གྱི་ནོར་བུ་རིན་པོ་ཆེ་འོད་ཟེར་དུ་མ་འཕྲོ་བའི་ཏོག་གིས་མཛེས་པར་བྱས་པ་སྟེ་གཞལ་ཡས་ཁང་སྟེང་འོག་བར་གསུམ་ལས། སྟེང་བར་གཉིས་ལ་ནི་སྒོའི་རྣམ་བཞག་མེད་ལ། གཞལ་ཡས་ཁང་འོག་མ་ལ་སྒོ་བཞི་ཡོད་པ་ནི་ཕྱོགས་བཞིར་སྒོ་རེ་རེ་སྟེ། དེ་ཡང་ཤར་གྱི་རྩིག་པའི་དབུས་ནས་གཡས་གཡོན་དུ་ཆེ་ཆུང་ཇི་ལྟར་རིགས་པ་སྟེ་སྒོ་ཉིས་རལ་མའི་རྣམ་པ་ཅན་ནི་སྒོའི་མེ་ལོང་དང་། སྒོའི་གཡས་གཡོན་ནས་རྩིག་པ་རིམ་པ་ལྔ་གདོང་ཐད་ལ་ཅུང་ཟད་བསླངས་པ་ནི་སྒོ་ཁང་དང་། དེ་ནས་ཕྱིར་གཡས་གཡོན་དུ་ཅུང་ཟད་བསླངས་པ་སྒོ་ཁྱུད་ཡིན་ཞིང་། དེ་ནས་གཡས་གཡོན་གྱི་མདུན་གྱི་ཐད་ཁར་ཅུང་ཟད་བསླངས་པ་ནི་སྒོ་ལོགས་ཡིན་ནོ། ། དེ་ལྟ་བུའི་སྒོ་ལོགས་ཀྱི་གཡས་གཡོན་གྱི་ཕྱི་རོལ་ཏུ་ཀ་བ་གཉིས་གཉིས་ཏེ་བཞི་ཡོད་པ། དེའི་ཕྱི་རོལ་དུ་ཀ་བ་དང་ཞེང་མཉམ་པའི་ཀ་རྒྱན་དར་དཔྱངས་ཀྱི་རྣམ་པ་ཅན་རེ་རེ་ཡོད་པ། ཀ་བ་བཞི།
མུན་ནམ་དང་བཅས་པའི་སྟེང་དུ་རྟ་བབས་དང་པོ་དམར། གཉིས་པ་སྔོ། གསུམ་པ་ལྗང་། བཞི་པ་སེར་པོ་སྟེ་འོག་མ་འོག་མ་ལས། སྟེང་མ་སྟེང་མ་གཡས་གཡོན་ནས་ཅུང་ཟད་ཐུང་ཞིང་། མདུན་ངོས་མཉམ་པོར་ཡོད་པའི་དབུས་ན་གླང་རྒྱབ་མིག་གསུམ་པ་ཡོད་པའི་བར་སྣང་རྣམས་སུ་མུ་ཏིག་གི་དྲ་བ་དྲ་ཕྱེད་འཕྱང་བ། རྟ་བབས་བཞི་པའི་སྟེང་གི་དབུས་སུ་པདྨའི་སྟེང་དུ་ཆོས་ཀྱི་འཁོར་ལོ་རྩིབས་བརྒྱད་པ། དེའི་སྟེང་དུ་གདུགས་དཀར་པོ་གསེར་གྱི་ཡུ་བ་ཅན་དང་། པདྨའི་གཡས་གཡོན་དུ་རི་དྭགས་གཉིས་ཆོས་འཁོར་ལ་མིག་ལྟ་ཞིང་། ཤིན་ཏུ་བག་ཕེབས་པའི་ཚུལ་གྱིས་གནས་པ།
ཐོག་ཕུབ་གོང་མ་རྣམས་ཐམས་ཅད་ལ་ཐུན་མོང་དུ་མཛེས་བྱེད་ཀྱི་རྒྱན། གདུགས་དང་། རྒྱལ་མཚན་དང་། བ་དན་དང་། རྔ་ཡབ་དང་། ཟླ་ཚེས་ལ་སོགས་པ་མཛེས་པར་བྱེད་པའི་རྒྱན་དུ་མས་སྤྲས་པ། གཞལ་ཡས་ཁང་འོག་མའི་རྩིག་པའི་རྩ་བར་འདོད་ཡོན་གྱི་སྣམ་བུ་ནི་ཐབ་སྟེགས་ལྟ་བུའི་ཚུལ་གྱིས་ཁ་དོག་དམར་པོ་སྒོའི་གདོང་མ་གཏོགས་རྩིག་རྩ་འཁོར་མར་ཡོད་པའི་སྒོ་འགྲམ་དང་ཟུར་རྣམས་སུ་ཟླ་ཕྱེད་རྡོ་རྗེ་རེ་རེ། སྒོ་འགྲམ་གྱི་གཡས་སུ་མཆོད་པའི་ལྷ་མོ་གཉིས་དང་གཡོན་དུ་གཉིས་གནས་པའི་ཕྱོགས་བཞིར་ལྷ་མོ་བཞི་བཞི་སྟེ་བཅུ་དྲུག་གི་མཆོད་རྫས་དུ་མ་ཐོགས་ནས་དཀྱིལ་འཁོར་གྱི་ལྷ་ཚོགས་ཐམས་ཅད་མཆོད་པར་བསམ། དེའི་ཕྱི་རོལ་ཏུ་དུར་ཁྲོད་ཆེན་པོ་བརྒྱད་ཡོད་པ་ནི། བསྒོམ་ལུགས་མི་འདྲ་བ་དུ་མ་ཡོད་ཀྱང་།
འདིར་ཐུན་མོང་མ་ཡིན་པའི་སྲུང་འཁོར་གྱི་ནང་ཆོས་འབྱུང་གི་ཕྱི་རོལ་ཏུ་བསྒོམ་པ་ཡིན་ཏེ། གཞལ་ཡས་ཁང་གི་ཕྱོགས་མཚམས་བརྒྱད་དུ་དུར་ཁྲོད་ཆེན་པོ་བརྒྱད། ཤིང་བརྒྱད། ཆུ་བརྒྱད། མེ་བརྒྱད། ཕྱོགས་སྐྱོང་བརྒྱད། མཆོད་རྟེན་བརྒྱད། ཞིང་སྐྱོང་བརྒྱད། ཀླུ་བརྒྱད། གྲུབ་པ་ཐོབ་པའི་དཔའ་བོ་དང་རྣལ་འབྱོར་མ་ལ་སོགས་པ་བསམ་གྱིས་མི་ཁྱབ་པ་ཡོད་པར་བསམ་པའི་སྐུ་མདོག་ཕྱག་མཚན་སོགས་མངོན་རྟོགས་བཞིན་གསལ་གང་ཐེབས་ཀྱིས་བསྒོམ་པའོ། །
དེ་རྣམས་ཆ་ཆེན་ཆ་ཆུང་གི་དབང་དུ་བྱས་ན། ཆོས་འབྱུང་གི་ནང་སྣ་ཚོགས་པདྨའི་ལྟེ་བའི་རྒྱར་ཆ་ཕྲན་དྲུག་ཅུ་རྩ་བཞི། དེའི་སྟེང་གི་གཞལ་ཡས་ཁང་གི་གདན་དུ་གྱུར་པའི་སྣ་ཚོགས་རྡོ་རྗེའི་ལྟེ་བ་སྔོན་པོ་གྲུ་བཞི་པའི་རྒྱར་ཆ་ཆེན་བཅུ་གཉིས། དཔངས་སུ་ཆ་ཆེན་གཅིག ར་རྣམས་ཀྱི་རྩ་བ་ལ་ཆ་ཕྲན་གཉིས་ཏེ། རྩེ་ལ་ཆ་ཕྲན་ཕྱེད། རིང་ཐུང་ལ་ཆ་ཆེན་གཉིས་གཉིས་ཡིན། གཞལ་ཡས་ཁང་དེའི་རྩིག་པའི་དཔངས་སུ་ཆ་ཕྲན་བཅུ་དྲུག ཕ་གུ་ལ་ཆ་ཕྲན་གཅིག རིན་པོ་ཆེའི་བྲེ་ཕུལ་གྱི་དཔངས་སུ་ཆ་ཕྲན་གཉིས་དང་།
དཀྱུས་སུ་འོག་མ་ལ་ཆ་ཕྲན་གཅིག་དང་། སྟེང་མ་གསུམ་འོག་མ་རྣམས་ལས་གཡས་གཡོན་དུ་ཆ་ཕྲན་ཕྱེད་ཕྱེད་ཀྱིས་རིང་བ། གསེར་གྱི་གདུང་ལེབ་ལ་དཔངས་སུ་ཆ་ཕྲན་ལྔ་པ་གཅིག མདའ་ཡབ་ལ་ཆ་ཕྲན་གཅིག པུ་ཤུ་ལ་ཆ་ཕྲན་གཅིག སྒོའི་གཡས་གཡོན་གྱི་ཀ་བ་རྣམས་ཀྱི་དཔངས་སུ་ཆ་ཆེན་བཞི་བཞི་ཡིན། ཞེང་དུ་ཆ་ཕྲན་རེ་རེ། ཞུ་རིང་ཐུང་གཉིས་ལ་ཆ་ཕྲན་གཉིས་རེ། རྡོ་རྗེའི་གདུང་ལ་དཔངས་དང་ཞེང་མཉམ་པོ་ཡིན་པས་ཆ་ཕྲན་གཅིག གཞལ་ཡས་ཁང་བར་མའི་དཔངས་སུ་ཆ་ཕྲན་ཕྱེད་དང་དྲུག
དེའི་ཕ་གུ་ལ་ཆ་ཕྲན་ཕྱེད། དེའི་དྲ་ཕྱེད་ལ་ཆ་ཕྲན་གཅིག དེའི་རྡོ་རྗེའི་གདུང་བཞི་ལ་དཔངས་དང་ཞེང་མཉམ་པོ་སྟེ་ཆ་ཕྲན་རེ་རེ། དེའི་མདའ་ཡབ་དང་པུ་ཤུ་གཉིས་ལ་ཆ་ཕྲན་ཕྱེད་ཕྱེད། གཞལ་ཡས་ཁང་སྟེང་མའི་དཔངས་སུ་ཆ་ཕྲན་གསུམ། དེའི་ཕ་གུ་ལ་ཆ་ཕྲན་གྱི་བཞི་ཆ་གཅིག དེའི་དྲ་ཕྱེད་ལ་ཆ་ཕྲན་ཕྱེད། དེའི་མདའ་ཡབ་དང་། པུ་ཤུ་ལ་ཆ་ཕྲན་གྱི་བཞི་ཆ་རེ་རེ། འདོད་སྣམ་ལ་ཞེང་དང་དཔངས་སུ་ཆ་ཕྲན་གཉིས།
སྒོ་ཁང་རྣམས་ལ་ཆ་ཕྲན་གཉིས་གཉིས། སྒོ་ཁྱུད་རྣམས་ལ་ཡང་ཆ་ཕྲན་གཉིས་གཉིས། སྒོ་ལོགས་རྣམས་ལ་ཆ་ཕྲན་གསུམ་གསུམ། སྒོ་གདོང་གཉིས་ཀྱི་དཔངས་སུ་ཆ་ཕྲན་བརྒྱད་བརྒྱད། སྒོ་གླེགས་སོགས་གཞན་རྣམས་ཀྱི་དཔངས་སུ་ཆ་ཕྲན་དགུ་དགུ སྒོ་གདོང་གི་གདུང་ལ་ཆ་ཕྲན་ཕྱེད། སྒོའི་མེ་ལོང་ལ་དཔངས་སུ་ཆ་ཆེན་གཅིག་དང་། ཞེང་དུ་ཆ་ཆེན་གཅིག སྒོའི་ཕྱི་འགྲམ་གྱི་ཀ་བ་རྣམས་ཀྱི་དཔངས་སུ་ཆ་ཕྲན་ལྔ་ལྔ། ཞེང་དུ་ཆ་ཕྲན་རེ་རེ། ཀ་རྒྱན་ནི་ཀ་བ་དང་ཞེང་དཔངས་མཉམ་པོ་ཡིན།
རྟ་བབས་ལ་དཔངས་སུ་ཆ་ཕྲན་རེ་རེ། དཀྱུས་སུ་སྟེང་མ་ལ་ཆ་ཕྲན་བཅུ་ཡོད་ཅིང་། འོག་མ་རྣམས་སྟེང་མ་ལས་ཆ་ཕྲན་རེ་རེས་གཡས་གཡོན་དུ་རིང་པ། རྟ་བབས་ཀྱི་སྟེང་གི་པདྨ་ལ་རྒྱར་ཆ་ཕྲན་གཉིས། དཔངས་སུ་ཆ་ཕྲན་གཅིག ཆོས་འཁོར་ལ་ཞེང་དུ་ཆ་ཕྲན་གཉིས། གདུགས་ལ་རྒྱར་ཆ་ཕྲན་གཅིག་དང་། དཔངས་སུ་ཆ་ཕྲན་ཕྱེད་ཡོད་པ། ལྷ་སྣམ་གྱི་དཔངས་སུ་ཆ་ཕྲན་ལྔ་ཆ་གཅིག ཡབ་ཀྱི་སྐབས་ལྟར་ན།
དབུས་ཀྱི་སྣ་ཚོགས་པདྨའི་ཡུ་བ་ལ་ཆ་ཕྲན་གཅིག ལྟེ་བ་ལ་ཆ་ཆེན་གཉིས། འདབ་མ་རྣམས་ལ་ཡང་ཆ་ཆེན་གཉིས་གཉིས། མུ་ཁྱུད་ཕྱི་ནང་གཉིས་ཀ་ལ་ཆ་ཕྲན་རེ་རེ་ཡོད་དོ། ། དེ་རྣམས་ནི་ཆ་ཆེན་ཆ་ཆུང་གི་རྣམ་གཞག་རགས་རིམ་བརྗོད་པ་ཡིན་ཅིང་། སྤྱིར་ཆ་ཆེན་ཆ་ཆུང་ཞེས་པ་འདོམ་གང་ལ་ཆ་ཆེན་དུ་འཇོག་པའི་དབང་དུ་བྱས་ན་ཁྲུ་གང་ལ་ཆ་ཆུང་དུ་འཇོག དཔེ་དེ་བཞིན་དུ་སོར་བཞི་ལ་ཆ་ཆེན་དུ་འཇོག་ན། སོར་གང་ལ་ཆ་ཆུང་དུ་འཇོག་པས་དེ་ལྟར་ངེས་པར་བྱ་ཞིང་། འདིའི་ཆ་ཆེན་ཆ་ཆུང་གི་གསལ་ཁ་བཏབ་པ་འདི་རྣམས་ཐིག་རྩ་ལ་བྲིས་པའི་སྟེང་དུ། བསྒོམ་དོན་ལ་ཐུགས་རྟོག་ཆུག་པ་རྣམས་ཀྱིས་གཟིགས་ན་དགེས་པའི་ཡན་ལག་ཏུ་འགྱུར་ཞིང་།
དེ་ལྟར་མ་ཡིན་པའི་ཕྱོགས་རེ་བ་རྣམས་ཀྱིས་བལྟ་བར་བྱ་བ་མ་ཡིན་པས་སྒོམ་དོན་དང་། ཐིག་གི་རྣམ་གཞག་གཉིས་ཟུང་འཇུག་ཏུ་ཉམས་སུ་ལེན་པ་གལ་ཆེའོ། ། དེ་ལྟ་བུའི་གཞལ་ཡས་ཁང་འོག་མའི་ལྷ་སྣམ་སྟེ་རྩིག་པའི་ནང་གི་ས་གཞིའི་དབུས་ཆེ་ཆུང་ཇི་ལྟར་རིགས་པ་སྔོན་པོ། དེའི་ཟུར་ཤར་ལྷོ་ནས། རྩིག་པའི་ཟུར་ཤར་ལྷོའི་བར་དང་། དེའི་བྱང་ཤར་གྱི་ཟུར་ནས། རྩིག་པའི་བྱང་ཤར་གྱི་ཟུར་གྱི་བར་གྱི་ས་གཞི་ཐམས་ཅད་དཀར་པོ་ནི་ལྷ་སྣམ་ཤར་དཀར་ཞེས་པའི་དོན་ཡིན་ལ། དེ་བཞིན་དུ་ལྷོ་སེར། ནུབ་དམར། བྱང་ལྗང་ཞེས་པ་སྟེ་ཕྱོགས་བཞི་པོ་ཐམས་ཅད་ཀྱི་ཐོག་དང་།
ས་གཞི་རྣམས་གོང་གི་རིགས་འགྲེས་ཤེས་པར་བྱའོ། ། དེ་ལྟ་བུའི་གཞལ་ཡས་ཁང་གི་ནང་དུ་ལྷ་མོ་བཅོ་ལྔའི་སྐབས་འདིར་ལྷ་སྣམ་འཕར་མ་གཉིས་དང་བཅས་པའི་གདན་སྒོམ་པའི་ཚུལ་ནི་རྩིག་པའི་ནང་དུ་ལྷ་སྣམ་ཕྱོགས་མདོག་ཅན་ཆ་ཆེན་རེ་གྲུ་བཞིར་ཡོད་པའི་ནང་དུ་དེ་ལ་རེག་པ་ནས་ལྟེ་བའི་བར་དུ་དུམ་བུ་གཉིས་སུ་བགོས་པའི་ཆ་ཆེན་གཅིག་ལྟེ་བ་ལ་ཡོད་པའི་ཟེའུ་འབྲུ་དང་པདྨའི་ལྟེ་བ་ལ་ཆ་ཕྲན་རེ་རེ། ཕྱིའི་ལྷ་སྣམ་འཕར་མ་ཕྱོགས་མདོག་ཅན་ལ་རེག་པའི་སར་འོད་ཟེར་ཕྲེང་བ་དང་། རྡོ་རྗེའི་ཕྲེང་བ་ལ་ཆ་ཕྲན་རེ་རེ་དང་བཅས་པའི་ནང་དུ་ཡུ་བ་ཅུང་ཟད་དང་བཅས་པའི་སྣ་ཚོགས་པདྨ་འདབ་མ་བརྒྱད་པའི་ལྟེ་བ་སྔོན་པོ། ཕྱོགས་བཞིའི་འདབ་མ་དམར་པོ། ཤར་ལྷོ་དང་། ནུབ་བྱང་གི་འདབ་མ་སེར་པོ། ལྷོ་ནུབ་ཀྱི་འདབ་མ་ལྗང་གུ། བྱང་ཤར་གྱི་འདབ་མ་སྔོན་པོ་སྟེ། དེ་ལྟར་བསམ་པའི་པདྨ་དེ་ཉིད་ཀྱི་དབུས་དང་ཕྱོགས་བཞིར་ཉི་མ་དང་རོའི་གདན་རེ་རེ།
དེའི་ཕྱི་རོལ་གྱི་ལྷ་སྣམ་འཕར་མ་ཕྱོགས་མདོག་ཅན་གྱི་ཕྱོགས་མཚམས་བརྒྱད་གཙོ་མོའི་འོག་དང་སྟེང་རྣམས་སུ་པདྨ་དང་ཉི་མ་དང་རོའི་གདན་རེ་རེ་དང་བཅས་པ་བསྒོམ་པར་བྱ་ཞིང་། དེ་ནས་དུར་ཁྲོད་ནི། འདི་ཉིད་དུ། དུར་ཁྲོད་དུ་ནི་མགོན་པོ་རོལ། ། ཞེས་པ་ཙམ་ལས་གཞུང་འགྲེལ་ཕལ་ཆེར་དུ་གསལ་བར་མི་འབྱུང་ཡང་། གྲུབ་ཆེན་གྱི་གཞུང་འགའ་ཞིག་ཏུ་ཅི་རིགས་སྒོམ་པར་བཤད་པ་ལྟར་བླ་མ་རྣམས་སྒོམ་པར་བཞེད་ལ། གང་དུ་སྒོམ་པ་ནི་སྡོམ་འབྱུང་འགྱུར་རྙིང་དུ། རྡོ་རྗེ་རྭ་བའི་ནང་དུ་ནི། ། དུར་ཁྲོད་བརྒྱད་ཀྱིས་བརྒྱན་པ་འོ། ། ཞེས་དང་།
རྒྱ་གར་བའི་རས་བྲིས་ལ་བརྟེན་ནས་རྡོ་རྭའི་ནང་དུ་བསྒོམ་པར་བླ་མ་སྔ་རབས་དག་བཞེད་ཅིང་། རྡོ་རྗེ་མཁའ་འགྲོར། ཚོན་གྱི་ས་ཡི་ཉིས་འགྱུར་དུ། ། ཕྱི་རོལ་འོད་ཀྱི་དཀྱིལ་འཁོར་བྱ། ། འཁོར་ལོ་དེ་ཡི་ཕྱི་རོལ་ཏུ། ། ཤིང་ལ་སོགས་པའི་དུར་ཁྲོད་བྱ། ། ཞེས་པ་རྩ་འགྲེལ་ལ་བརྟེན་ནས་སྲུང་འཁོར་གྱི་ཕྱི་རོལ་ཏུ་བསྒོམ་པར་ཕྱིས་ཀྱི་མཁས་པ་དག་བཞེད་ཀྱང་། སྐབས་འདིར་སྔ་མ་ལྟར་ལེགས་ལ། དེ་ཡང་སྣ་ཚོགས་པདྨའི་མཐར་བསྒོམ་པར་བཞེད་དོ། ། དུར་ཁྲོད་དངོས་ནི།
སྡོམ་འབྱུང་དུ། གཏུམ་དྲག་དེ་བཞིན་ཚང་ཚིང་དང་། ། རྡོ་རྗེ་འབར་བ་ཀེང་རུས་ཅན། ། དབང་ལྡན་དུ་ནི་མི་ཟད་བཞད། ། བྱིན་ཟ་རུ་ནི་བཀྲིས་མཆོག ། མུན་པ་དྲག་པོ་བདེན་བྲལ་དུ། ། རླུང་ཕྱོགས་ཀཱི་ལི་ཀཱི་ལའི་སྒྲ། ། ཞེས་དང་། དེ་དག་ཏུ་ཤིང་དང་ཕྱོགས་སྐྱོང་ཞིང་སྐྱོང་ལ་སོགས་པའི་རྣམ་གཞག་རྒྱས་པར་གསུངས་ཤིང་། དེ་བཞིན་དུ་ཛ་ལན་དྷ་ར་པ།
ཉི་མོ་འབྱུང་གནས། སྒྲ་གཅན་གསང་བ། ནག་པོ་པ་སོགས་ཀྱིས་ཀྱང་བཤད་དེ་རྣམ་གཞག་རྣམས་གོ་སླ་བས་མ་སྤྲོས་སོ། ། དེ་ལྟར་ན་དུར་ཁྲོད་གཞལ་ཡས་ཁང་གི་རྗེས་སུ་བསྒོམ་ཞིང་། དེ་ནས་ལྷ་གནས་སུ་གདན་རྣམས་བསྒོམ་མོ། ། བརྟེན་པ་བསྐྱེད་པ་ནི། གདན་རྣམས་ཀྱི་སྟེང་དུ་ཟླ་ཉི་ཁ་སྦྱོར་གྱི་བར་དུ་ལྷ་སོ་སོའི་ཕྱག་མཚན་ས་བོན་གྱིས་མཚན་པའི་མངོན་བྱང་ལྔ་ལས་ལྷ་མོ་བཅོ་ལྔ་དུས་གཅིག་ཏུ་བསྐྱེད་པར་བྱ་བ་ལས། ཚུལ་མཐའ་དག་གཞུང་དོན་དུ་འཆད་དོ། ། དེ་ནས་སེམས་དཔའ་སུམ་བརྩེགས་རྒྱུད་རྣམས་སུ་མི་གསལ་ཡང་། མི་ཐུབ་ཟླ་བས།
རང་སྙིང་པད་ཉིར་ས་བོན་ལས། ། ཡེ་ཤེས་སྙིང་གར་ཡེ་ཤེས་བསྒོམ། ། ཞེས་བཤད་པ་ལྟར། རང་དམ་ཚིག་པའི་སྙིང་ཁར་པད་ཉིའི་སྟེང་དུ་ས་བོན་དང་ཕྱག་མཚན་ལས་བསྐྱེད་པའི་ཡེ་ཤེས་སེམས་དཔའ་རང་འདྲ་བའི་ཐུགས་ཀར་ཡེ་ཤེས་ཀྱི་ངོ་བོ་ཏིང་ངེ་འཛིན་སེམས་དཔའ་བསྒོམ་པར་བྱའོ། ། དེ་ནས་གུར་ལས། མིག་ལ་སོགས་ལ་གཏི་མུག་སོགས། ། རྡོ་རྗེ་གསུམ་ནི་གནས་གསུམ་དགོད། ། ཅེས་སོགས་གསུངས་པ་ལྟར་གཙོ་འཁོར་ཐམས་ཅད་ཀྱི་སྐྱེ་མཆེད་དང་སྒོ་གསུམ་བྱིན་གྱིས་བརླབས་ལ། གུར་དུ། དེ་ནས་ཡང་ནི་ཡེ་ཤེས་གཞུག །
ཅེས་དང་། མི་ཐུབ་ཟླ་བས། དགུག་པར་བྱས་ཏེ་ཡང་དག་མཆོད། ། ཡེ་ཤེས་འཁོར་ལོ་བསྟིམ་པར་བྱ། ། ཞེས་པ་ལྟར་ཡེ་ཤེས་པ་སྤྱན་དྲངས་ཏེ་ལྷ་མོ་བརྒྱད་ཀྱིས་མཆོད་ནས་གཞུག་གོ ། དེ་ནས་གུར་དུ། རིག་མའི་སྐྱེས་བུ་དབང་ཆེན་ལས། ། ཅོད་པན་རང་གི་ལྷག་པའི་ལྷ། ། དེས་ནི་དཀྱིལ་འཁོར་དབང་དང་ནི། ། བསྟོད་དང་མཆོད་པ་ལ་སོགས་བྱ། །
ལྕེ་ཡིས་རྡོ་རྗེ་བདུད་རྩི་མྱང་། ། ནང་དུ་བརྗོད་པའི་སྦྱོར་བ་ལས། ། བརྟུལ་ཞུགས་ཅན་གྱིས་སྔགས་བཟླས་བྱ། ། ཞེས་པ་ལྟར། ལེའུ་བཞི་པ་ལྟར་དབང་བསྐུར། ཕྱི་མར་འབྱུང་བ་ལྟར་རྒྱས་གདབ། མཆོད་བསྟོད་བདུད་རྩི་མྱང་བ་བྱས་ཏེ། ནང་གི་སྦྱོར་བ་རྫོགས་རིམ་སྒོམ་པ་དང་རྣམ་དག་དྲན་པ་དང་སྔགས་བཟླས་པ་སོགས་བྱས་ཏེ། ཐུན་གྱི་མཐར་གཏོར་མ་བཏང་བ་དང་སྨོན་ལམ་གདབ་པ་སོགས་བྱའོ། ། གཉིས་པ་ལ་རྟེན་བསྐྱེད་པ་དང་།
བརྟེན་པ་བསྐྱེད་པ་གཉིས་ཀྱི་དང་པོ་ལ་འབྱུང་བ་བཞི་ལས་གཞལ་ཡས་ཁང་བསྐྱེད་པ་དང་། གདན་བསྒོམ་པ་གཉིས་ཀྱི་དང་པོ་ནི། གཞིའི་ཡན་ལག་ཨེ་ལས་ཆོས་འབྱུང་གྲུ་གསུམ་པའི་ནང་དུ་ལྷ་རྣམས་ཀྱི་ནི་རྟེན་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ཡིན་པས། བྷྲཱུྃ་ལས་འཁོར་ལོ་དང་ཇི་ལྟར་རིགས་པར་ཏེ། སྤྱན་མ་ལ་སོགས་པ་བཞིའི་རིམ་པས། དེའི་འོག་ཏུ་ལཾ་ལས་སའི་དཀྱིལ་འཁོར་དང་། སའི་སྔོན་ཏེ་འོག་ཏུ་ཝཾ་ལས་ཆུའི་དཀྱིལ་འཁོར་དང་། དེའི་འོག་ཏུ་རཾ་ལས་བྱིན་ཟ་སྟེ་མེའི་དཀྱིལ་འཁོར་དང་། དེའི་འོག་ཏུ་ཡཾ་ལས་རླུང་ཆེན་རླུང་གི་དཀྱིལ་འཁོར་རྣམས་རྒྱུའི་ཡན་ལག་དང་། དེ་ལ་ཇི་ལྟར་སྒོམ་པ་པོའི་སེམས་ནམ་མཁའི་དབྱིངས་སུ་ཨོཾ་ཨཱཿཧཱུྃ་ཧོ་དམར་པོ་གཉིས་ཀྱི་བར་དུ་ཆུད་པའི་བར་དོའི་རྣམ་ཤེས་འདྲེས་པ་རྐྱེན་གྱི་ཡན་ལག་དང་བཅས་པ་ཡོངས་སུ་གྱུར་པ་ལས་སྐྱེས་པའི་དཀྱིལ་འཁོར་གྱི་འཁོར་ལོ་བསྒོམ་པ་ཉིད་དོ། །
དེ་ལྟར་གཞལ་ཡས་ཁང་གི་ནང་གི་དབུས་སུ་པདྨ་འདབ་མ་བཞི་པའམ་བརྒྱད་པ་རྡོ་རྗེའི་ཕྲེང་བས་བསྐོར་བ་ནང་གི་འཕར་མ་དང་། དེའི་ཕྱིའི་ཁྱམས་གཽ་རཱི་ལ་སོགས་པའི་གནས་ཕྱིའི་འཕར་མ་སྟེ་འཕར་མ་གཉིས་པ། ཡུམ་གྱི་བྷ་གའི་དག་པ་དང་ལྡན་ཞིང་གྲུ་བཞི་སྒོ་བཞི་རྟ་བབས་དང་བཅས་པ་མཚན་ཉིད་ཐམས་ཅད་རྫོགས་པས་སྐྱོན་མེད་པའོ། ། དག་པ་དེ་གཉིས་གང་ཞེ་ན། བྷ་གའི་ནང་གི་ཟེའུ་འབྲུ་དག་པ་ལས་ནི་འཕར་མ་གཅིག་སྟེ་ནང་མར་འགྱུར་ཏེ། ཕྱིའི་དབྱིབས་གྲུ་གསུམ་གྱིས་ནི་འཕར་མ་ཕྱི་མར་བརྗོད་པའོ། ། གཉིས་པ་ནི། གཞལ་ཡས་ཁང་དེའི་དབུས་ཏེ་ནང་དུ་ལྷ་གནས་སོ་སོར་ཤི་བ་སྟེ་རོ་བཅོ་ལྔ་ཡི་གདན་གྱི་བདག་ཉིད་ཉི་མ་གནས་པ་རྣམ་པར་བསམ་པའི་དོན་ཏེ། དེ་ཡང་ཤནྟི་པ་དང་མན་སྙེ་ལས་ཟླ་གདན་དང་། མི་ཐུབ་ཟླ་བའི་རྗེས་འབྲང་དག་ཉི་གདན་དུ་བཞེད་དོ། །
ནང་ལྟར་ན། འཕར་མ་ནང་མ་ནི་ཟེའུ་འབྲུ་སྟེ་རྩ་དབུ་མ། ཕྱི་མ་ནི་དབྱིབས་གྲུ་གསུམ་སྟེ་བདེ་བ་ཆེན་པོའི་འབྱུང་གནས་སུ་བཤད་དོ། ། འདིར་ཁ་ཅིག གོང་གི་འཕར་མ་གཉིས་ཀྱི་ཚུལ་ཡབ་ཀྱི་འཕར་མ་གཅིག་པའི་རིགས་པས་བཀག་ནས། འཕར་མ་གཉིས་གཞལ་ཡས་ཁང་རིམ་པ་གཉིས་ལ་འདོད་པ་མི་འཐད་དེ། གྲུབ་ཆེན་གཉིས་དང་ཤནྟི་པ་མི་ཐུབ་ཟླ་བ་མན་སྙེ་སོགས་ཐམས་ཅད་འཕར་མ་གཉིས་གོང་དུ་བཤད་པ་ལྟར་མཐུན་པའི་ཕྱིར་དང་། གཙོ་འཁོར་གྱི་ནང་གི་རིམ་པ་དང་ལྷ་གྲངས་འདི་ཙམ་ལ་གཞལ་ཡས་ཁང་ཉིས་རིམ་དུ་བཀྲལ་ན་ཐུག་མེད་དུ་འགྱུར་བའི་ཕྱིར་དང་། འཕར་མ་གཉིས་གཞལ་ཡས་ཁང་ཉིས་རིམ་ལ་བྱེད་པའི་ཤེས་བྱེད་དང་ཚད་ལྡན་གྱིས་བཤད་པའང་མེད་པའི་ཕྱིར་རོ། ། རྗེ་ས་ཆེན་གྱིས་ནང་གི་འཕར་མ་ལ།
རྡོ་རྗེ་ར་བ་མེ་རིས་ཡོད་པ་ལྟར། ཕྱིའི་འཕར་མ་ལའང་རྡོ་རྗེ་རྭ་བ་མེ་རིས་ཀྱིས་བསྐོར་བར་གསུངས། སམ་ཊིའི་གོང་མཆན་དུ། ནང་གི་པད་འདབ་རྡོ་རྗེ་རྭ་བས་བསྐོར་བ་ལྟར་ཕྱིའི་གྲུ་བཞིའི་ཡང་རྡོ་རྗེ་རྭ་བས་བསྐོར་བར་གསུངས། ཆོས་རྒྱལ་འཕགས་པ་དང་། དཔལ་ལྡན་བླ་མ་དམ་པ། ཐེག་ཆེན་ཆོས་རྗེ་སོགས་ནི། པདྨ་འདབ་བརྒྱད་ཉིས་རིམ་ལ་བཞེད་ཅིང་། ངོར་ཆེན་རྡོ་རྗེ་འཆང་གིས་གསུང་ལས་པདྨ་ཉིས་རིམ་ལ་འཕར་མ་གཉིས་སུ་མཛད་པ་དེ་ཅུང་ཟད་མི་འཐད་པར་གསུངས་པ་ཡིན་ཏེ། རྗེ་དེ་ཉིད་ཀྱིས་མཛད་པའི་སློབ་དཔོན་དགེ་འདུན་མགོན་གྱི་དྲིས་ལན་ལས་འདི་ལྟར་འབྱུང་སྟེ།
འཕར་མ་གཉིས་ཀྱི་དོན་པདྨ་འདབ་བརྒྱད་གཉིས་བརྩེགས་ལ་འཆད་པ་ནི་མ་ཡིན་ཏེ། རྡོ་རྗེ་གུར་ལས།་་་་་ བདག་མེད་ལྷ་མོ་བཅུ་གསུམ་མའི་སྐབས་ནས། ཤར་གྱི་སྒོར་ནི་དཀར་མོ་ཆེན་མ་ོའོ། ། ཞེས་དང་། རྗེ་བཙུན་ཆེན་པོས་་་་་་བདག་མེད་མའི་སྒྲུབ་ཐབས་སུ་ཤར་སྒོར་ལི་ཞེས་དང་། ཤར་སྒོར་ནི་དཀར་མོའོ་ཞེས་སོགས་དང་། ཌོྃ་བྷི་བས།་་་་་ བདུད་རྩི་འོད། ཡང་ནི་ཤར་སྒོར་དཀར་མོ་སྟེ། །
དེ་བཞིན་ལྷོར་ནི་ཆོམ་རྐུན་མ། ། ནུབ་ཀྱི་སྒོ་ལ་རོ་ལངས་མ། ། ཞེས་དང་། གཉིས་མེད་རྡོ་རྗེ་་་་་་སྒྲུབ་ཐབས་ལས། དེ་ནས་དཀྱིལ་འཁོར་གྱི་འཁོར་ལོའི་ནང་དུ་པདྨ་འདབ་བརྒྱད་པ་དམར་པོ་བསམ་སྟེ། པདྨའི་ནང་ཤར་ཕྱོགས་ལ་སོགས་པའི་འདབ་མ་བཞི་དང་། དེ་བཞིན་དུ་གཞལ་ཡས་ཁང་གི་ཟུར་བཞི་དང་། སྒོ་བཞི་དང་སྟེང་འོག་རྣམས་སུ་རོ་བཅོ་ལྔ་དང་ལྡན་པར་བལྟ་བར་བྱའོ། ། ཞེས་དང་། དེ་ནས་ཕྱི་འཁོར་གྱི་རིམ་པ་ལ་དབང་པོ་ལ་སོགས་པའི་མཚམས་སུ་ཨུ།
རི་རཱི་ལིའི་དབྱངས་ལ་སོགས་པ་མི་བསྐྱོད་པ་དང་། རྣམ་པར་སྣང་མཛད་དང་། རིན་ཆེན་འབྱུང་ལྡན་དང་། འོད་དཔག་ཏུ་མེད་པའི་རྒྱས་བཏབ་པ། ས་དང་ཆུ་དང་མེ་དང་རླུང་རྣམས་ཀྱི་རང་བཞིན་པུ་ཀ་སི་དང་། ཤ་བ་རི་དང་། ཙཎྜ་ལི་དང་། ཌོཾ་བྷི་ནི་རྣམས་བསྒོམ་པར་བྱའོ། ། དེ་ནས་ཤར་ལ་སོགས་པའི་སྒོ་རྣམས་སུ་ལི་ཨེ་ཨཻ་ཨའི་དབྱངས་ལས་བྱུང་བ་པུཀྐ་སི་ལ་སོགས་པ་བཞིན་དུ་རྒྱས་བཏབ་པ། གཟུགས་དང་།
སྒྲ་དང་། དྲི་དང་། རོ་རྣམས་ཀྱི་རང་བཞིན་གཽ་རཱི་དང་། ཙཽ་རཱི་དང་། བཻ་ཏ་ལི་དང་། གྷསྨ་རི་རྣམས་བསྒོམ་པར་བྱའོ། ། ཞེས་དང་། ཤནྟི་པས་་་་་་དཀའ་འགྲེལ་མུ་ཏིག་ཕྲེང་བར་ཕྱིའི་གྲྭ་མཚམས་སུ་ཉི་མ་ཨུ་རྀ་རཱྀ་ལིའི་ཤར་ལ་སོགས་པའི་སྒོའི་ཉི་མ་ལ་ལཱི་ཨེ་ཨཻ་ཨོའོ། ། ཞེས་དང་། མཚམས་རྣམས་སུ་པུཀྐ་སི་དང་།
རི་ཁྲོད་མ་དང་། གཏུམ་མོ་དང་། གཡུང་མོའོ། ། སྒོ་རྣམས་སུ། དཀར་མོ་དང་། ཆོམ་རྐུན་མ་དང་། རོ་ལངས་མ་དང་། གྷསྨ་རཱིའོ། ། ཞེས་བཤད་པ་ཡིན། རྒྱུད་དང་རྗེ་བཙུན་གོང་མའི་མན་ངག་དང་།
རྒྱ་གཞུང་དེ་དག་ལས། དཀར་མོ་ལ་སོགས་པའི་ལྷ་མོ་བརྒྱད་སྒོ་མཚམས་སུ་དགོད་པར་གསུངས་པའི་ཕྱིར་འདབ་བརྒྱད་ཕྱི་མ་ནི་དོན་མེད་དོ། ། གཞན་ཡང་དབང་གི་ཆུ་བོར། འཕར་མ་གཉིས་པར་བྱེད་ན་རྡོ་རྗེ་ར་བ་སྔོན་པོ་མེ་རིས་དམར་སེར་དུ་བྱ། དེ་ནས་ལྷ་རྣམས་ཤར་ཕྱོགས་ཀྱི་སྒོ་དཀར་པོར་བྱ། ལྷོ་སེར་པོ། ནུབ་དམར་པོ། བྱང་ལྗང་ཁུ། འཕར་མ་གཅིག་པར་བྱེད་ན། པདྨ་ཆེན་པོ་གཅིག་གིས་སྒོའི་བར་དུ་ཁྱབ་པར་བྱས་ནས།
དེ་ལ་རྡོ་རྗེའི་ར་བ་དང་། མེ་རིས་བྱས་ཀྱང་བཏུབ་བོ། ། ཞེས་གསུངས་ཀྱི་འཕར་མ་གཉིས་པ་ལ་འདབ་བརྒྱད་ཉིས་བརྩེགས་བྱེད་པར་མ་གསུངས་སོ། ། དེས་ན་འཕར་མ་གཉིས་ཀྱི་དོན་ནི། ནང་དུ་པདྨ་འདབ་མ་བརྒྱད་པའམ་བཞི་པ་ལ་རྡོ་རྗེ་རྭ་བ་དང་མེ་འོད་ཀྱིས་བསྐོར་བ་འཕར་མ་གཅིག་དང་། ཆོས་འབྱུང་གྲུ་གསུམ་པའི་ནང་དུ་ཆུད་པའི་དཀྱིལ་འཁོར་གྲུ་བཞི་སྒོ་བཞི་པ་ནི་འཕར་མ་གཅིག་ཡིན་ཏེ། བླ་མ་མངའ་རིས་པའི་་་་་་གསལ་པའི་སྙིང་པོའི་རྟག་གཉིས་ཀྱི་ཚིག་འགྲེལ་ལས། འཕར་མ་གཉིས་ནི། ནང་ན་ལྷ་མོ་བདུན་གྱི་གནས་ལ་རྡོ་རྗེ་རྭ་བ་དང་། མེ་འོད་ཀྱིས་བསྐོར་བ་ཕྱི་གྲུ་བཞི་སྒོ་བཞི་པའོ། །
ཞེས་གསུངས་ལ། ལྷ་མོ་བདུན་གྱི་གནས་ཞེས་པ་ནི། བསྒོམ་བྱའི་དབང་དུ་བྱས་ནས། གཙོ་མོའི་སྟེང་འོག་ཏུ་མཁའ་སྤྱོད་མ་དང་ས་སྤྱོད་མ་གཉིས་ཏེ་བདུན་དུ་མངོན་ནོ། ། དེ་བཞིན་དུ་སློབ་དཔོན་མཚོ་སྐྱེས་ཀྱིས་་་་་་བཀའ་འགྲེལ་པདྨ་ཅན་ལས་ཀྱང་། ཉིས་བརྩེགས་ནི་ཁང་པ་ཉིས་རིམ་མོ། ། ལྟེ་བ་ཡི་ནི་གཅིག་ཡིན་ཏེ། ། ཞེས་པ་ནི། ལྟེ་བས་ཉེ་བར་མཚོན་པས་པདྨ་ནི་དབུས་ཀྱི་པདྨ་ཞེས་བྱ་བའི་དོན་ནོ། ། ཟུར་གསུམ་གྱིས་ནི་ཞེས་བྱ་བ་ནི་ཆོས་ཀྱི་འབྱུང་གནས་ཀྱིས་མཚོན་པས་བརྩེག་མ་གཞན་གྱི་ཕྱི་རོལ་ཕྱིའི་གཽ་རཱི་ལ་སོགས་པའི་གནས་གྲུ་བཞིའོ། །
ཞེས་དང་། སློབ་དཔོན་དམ་ཚིག་རྡོ་རྗེས། རིམ་པ་གཉིས་ནི་རིམ་པ་གཉིས་སོ། ། ཟེའུ་འབྲུ་ལས་གཅིག་ཡིན་ཏེ། ཞེས་གསུངས་པ་ནི། དབུས་ཀྱི་པདྨ་འདབ་མ་བརྒྱད་པ་ནི་རིམ་པ་དང་པོའོ། ། གྲུ་གསུམ་ཞེས་གསུངས་པ་ནི། གྲུ་གསུམ་ནང་དུ་ཆུད་པའི་གྲུ་བཞི་པའོ། ། ཞེས་དང་། གྲུབ་ཐོབ་བྷ་ཝ་བྷ་ཏྲས།
འཕར་མ་གཉིས་བསྟན་པའི་བཤད་པ་གསུངས་པ། ཟེའུ་འབྲུ་ལས་ནི་གཅིག་འགྱུར་ཏེ། ། ཞེས་པ་ལ་པདྨ་ལ་སོགས་པ་ལས་མ་གཏོགས་པར་ནི་ཟེའུ་འབྲུ་འབྱུང་བ་མ་ཡིན་ནོ། ། དེས་ན་པདྨ་འདབ་མ་བརྒྱད་པའི་ཟེའུ་འབྲུ་ཞེས་ལྷག་ཏུ་སྟོན་ཏོ། ། ནང་གི་འཕར་མས་ནི་གཅིག་འགྱུར་པའོ། ། གྲུ་གསུམ་གྱི་ནི་ཕྱི་མར་བརྗོད། ། ཅེས་པ་ནི་ཆོས་འབྱུང་གི་ནང་དུ་སོན་པ་གྲུ་གསུམ་གྱི་རྣམ་པ་ཡིན་ནམ། ནམ་མཁར་སྟོན་པ་ནི་ཕྱི་མ་སྟེ་ཕྱི་རོལ་གྱི་འཕར་མ་ཉིད་དོ། ། དེ་ཡང་གྲུ་བཞི་པ་ལ་སོགས་པ་དང་འཆད་པར་འགྱུར་བའི་ཐུན་མོང་གི་མཚན་ཉིད་ལ་སོགས། ཞེས་གསུངས་པས་ན་རྒྱ་བོད་ཀྱི་ཤིང་རྟའི་སྲོལ་འབྱེད་ཆེན་པོ་དེ་རྣམས་ཀྱི་དགོངས་པ་ནི་བདག་གི་ཡོངས་སུ་འཛིན་པ་ཆེན་པོ་ཆོས་ཀྱི་རྗེ་ཐམས་ཅད་མཁྱེན་པས་གསལ་བར་མཛད་པ་ལྟར་ཡིན་ལ།
ཚིག་གི་ཆ་དེ་དག་བདག་ཉིད་ཆེན་པོ་བསོད་ནམས་རྩེ་མོའི་ཞལ་སྔ་ནས་ཀྱིས་རྣམ་བཤད་ཉི་མའི་འོད་ཟེར་དུ་གསུངས་པ་ལྟར་བྲིས་པས་ན་ཁ་ན་མ་ཐོ་བ་ཅི་ཡང་མེད་དོ། ། དེའི་ཕྱིར་གཞན་གྱི་བློ་གྲོས་ཆེན་པོ་ལེགས་བཤད་ཀྱི་རྒྱ་མཚོ་ཆེན་པོ་ལ་རང་ཐོས་ཆུང་གི་བློས་གཞལ་བར་བྱེད་པ་ནི་ཁྲོན་པའི་ཉ་ཆུང་དང་མཚུངས་པ་ཡིན་ནོ། ། གལ་ཏེ་ཕྱིའི་འཕར་མ་གྲུ་བཞི་པ་དང་། ནང་གི་འཕར་མ་པདྨ་ལ་འཆད་པའི་རྒྱུ་མཚན་ཅི་ཞེ་ན། ནང་གི་འཕར་མ་ཡང་ཕྱིའི་འཕར་མ་ལྟ་བུའི་གྲུ་བཞི་པ་མིན་པ་ལ། དེ་ཉིད་རྡོ་རྗེ་ཕྲེང་བ་དང་མེ་འོད་ཀྱི་བསྐོར་བས་ཟུར་རྣམས་བཅད་པ་ཡིན་ཏེ། སློབ་དཔོན་་་་་་དཔའ་བོ་རྡོ་རྗེ། སྦྱང་དཀའ་ཟླ་བས་་་་་་བཀའ་འགྲེལ་ཀུ་མུ་ཏ་ལས། འཕར་མ་གཉིས་ཞེས་གསུངས་པ་ནི། ཁ་སྦྱོར་ལྟ་བུའི་འཕར་མ་སྟེ།
རྡོ་རྗེ་ཕྲེང་བས་ཡོངས་སུ་བཅད་པ་དང་སྦས་པའོ། ། ཞེས་གསུངས་ལ། ཁ་སྦྱོར་ནི་གྲུ་བཞི་པ་ཡིན་ཏེ། རིན་ཆེན་འབར་བ་ལས། ཁ་སྦྱོར་གཅིག་པ་སྒོ་བཞི་པ། ། ཞེས་འབྱུང་བའི་ཕྱིར་རོ། ། གལ་ཏེ་ཁ་སྦྱོར་དང་། འཕར་མ་དང་། རིམ་པ་སོགས་ནི་པདྨ་ལ་བྱའི་གྲུ་བཞི་པ་ལ་བྱ་བ་ནི་མ་ཡིན་ནོ་ཞེ་ན། དེ་ལ་སྔར་བཤད་པའི་ལུང་དེ་དག་གིས་ཀྱང་གནོད་ལ།
རྒྱུད་ལས་ཀྱང་། འཕར་མ་གཅིག་དང་སྒོ་བཞི་པ། ཞེས་ཡབ་ཀྱི་སྐབས་སུ་གསུངས་པ་དེའང་པདྨ་འདབ་བརྒྱད་ལ་འཆད་པར་འགྱུར་བའི་སྐྱོན་ཡོད་དོ། ། འདོད་ན་གཞུང་དེའི་རྗེས་ཁོ་ན་ལ། དེ་དབུས་པདྨ་འདབ་མ་ནི། ། བརྒྱད་པ་ཟེ་བར་བཅས་པ་བྲིས། ། ཞེས་པའི་གཞུང་གོང་འོག་ལ་དཔྱད་པ་མ་ཞུགས་པར་ཟད་ལ། དུས་ཀྱི་འཁོར་ལོ་ལ་སོགས་པའི་གཞུང་གཞན་ལས། བདེ་གཤེགས་འཕར་མ་ཞེས་གྲུ་བཞི་པ་ལ་གསུངས་པ་རྣམས་ཀྱང་མ་མཐོང་བ་ཡིན་ནོ། ། ཡང་སྟེང་འོག་གི་ལྷ་མོ་གཉིས་བསྒོམས་པའི་ཚེ་གཙོ་མོའི་སྟེང་འོག་ཏུ་བསྒོམས་ལ།
མཚན་མ་འགོད་པ་གང་དུ་འབྲི་ན། ལོཙྪ་བ་ཁ་ཅིག སམྦུ་ཊ་ལས། སྲིད་དང་ཞི་བའི་རང་བཞིན་གྱི། ། ངོས་སུ་སྒྱུ་མ་འདི་དག་གནས། ། ཞེས་དང་། དེ་ཉིད་གསུམ་གྱི་རང་བཞིན་དག ། མཁས་པས་དབུས་སུ་བསྒོམ་པར་བྱ། ། ཞེས་གསུངས་པས་གཙོ་མོའི་གཡས་གཡོན་དུ་བྲི་ཞེས་སྨྲ་མོད་ཀྱི། གཞུང་དེ་བསྒོམ་བྱའི་སྐབས་ཡིན་གྱི།
བྲི་བྱའི་སྐབས་མ་ཡིན་པའི་ཕྱིར་དང་། སློབ་དཔོན་མཚོ་སྐྱེས་ཀྱིས་འདིར་མན་ངག་གིས་རོ་ལངས་མའི་མཚན་མ་དང་ཉེ་བར་མཁའ་སྤྱོད་མའོ། ། ཞེས་དང་། དཀྱིལ་ཆོག་རྡོ་རྗེ་ཕྲེང་བར། མཁའ་སྤྱོད་མའི་མཚན་མ་ནི་དཀར་མོའི་ཕྱི་ངོས་སུའོ། ། རོ་ལངས་མའི་ཕྱི་ངོས་སུ་ནི་ས་སྤྱོད་མའོ་ཞེས་གསུངས་པ་དང་འགལ་བའི་ཕྱིར་དང་། རྒྱ་བོད་ཀྱི་བླ་མ་གོང་མ་གང་གིས་ཀྱང་དེ་ལྟར་མ་བཤད་པའི་ཕྱིར་མུན་སྤྲུལ་ཁོ་ན་ཡིན་ལ། སམྦུ་ཊའི་ལུང་ཤེས་བྱེད་དུ་འདྲེན་པའང་རྣ་བཅད་མ་གཡར་པོའི་རྒྱན་ཆས་མཛེས་པར་བྱས་པ་དང་མཚུངས་སོ། ། དེས་ན་ལྷ་མོ་འདི་གཉིས་ཀྱི་མཚན་མ་སྟེང་གི་ཤར་སྒོར་དང་། འོག་གི་ནུབ་སྒོར་འགོད་པ་ཕྱག་ལེན་ཡིན་ཞིང་།
རྗེ་བཙུན་རྩེ་མོ་དང་ནེ་ཚེ་སྦལ་སྟོན་སོགས་ཀྱིས་ཀྱང་བཤད་ལྟར། བདག་གི་ཡོངས་སུ་འཛིན་པ་ཆེན་པོ་ཉིད་ཀྱི་ཞལ་སྔ་ནས་ཀྱང་གསལ་བར་མཛད་པ་ཡིན་ནོ། ། ཞེས་རྡོ་རྗེ་འཆང་ཀུན་དགའ་བཟང་པོའི་གསུང་རབ་ལས་ཇི་ལྟར་འབྱུང་བའི་འཕར་མ་གཉིས་ཀྱི་བཞེད་ཚུལ་དེ་དང་མཐུན་པར། ཕྱིས་ཀྱི་པཎ་ཆེན་གུང་རུ་སོགས་ཀྱི་དཀྱིལ་འཁོར་གྱི་ཐིག་རྩའི་ཡི་གེ་ལས་ཀྱང་འབྱུང་བ་ཡིན་ནོ། ། དེ་ནས་བརྟེན་པ་ལྷ་བསྐྱེད་པ་སོགས་ནི་གཞུང་ལས། དེ་ཡི་སྟེང་དུ་ཟླ་བ་ཡིན། ། ཟླ་བའི་སྟེང་དུ་ས་བོན་ཉིད། ། ཕྱི་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་པོ། ། ཨཱ་ལི་ཟླ་བའི་གཟུགས་ཀྱིས་གནས། །
ཀ་ལིའི་གཟུགས་ཀྱིས་སྣང་བྱེད་དོ། ། ཟླ་བ་ཉི་མ་འདུས་པ་ལས། ། དཀར་མོ་ལ་སོགས་རབ་ཏུ་གྲགས། ། ཟླ་བ་མེ་ལོང་ཡེ་ཤེས་ལྡན། ། བདུན་གྱི་བདུན་པ་མཉམ་ཉིད་ལྡན། ། རང་ལྷའི་ས་བོན་ཕྱག་མཚན་ནི། ། སོ་སོར་རྟོགས་པར་བརྗོད་པར་བྱ། ། ཐམས་ཅད་གཅིག་གྱུར་ནན་ཏན་ཉིད། ། རྫོགས་པ་ཆོས་དབྱིངས་དག་པ་སྟེ། ། མཁས་པས་ཆོ་ག་གསུངས་པ་ཡིས། །
རྣམ་པ་ལྔ་པོ་བསྒོམ་པ་ཉིད། ། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ྄་རྣམ་པའང་འདོད་མི་བྱ། ། སེམས་དཔའི་གཟུགས་བརྙན་ལས་བྱུང་བའི། ། དཀྱིལ་འཁོར་བདག་པོ་རྣམ་པར་བསྒོམ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཐབས་དང་ཤེས་རབ་རང་བཞིན་ལས། །
འདི་ལྟར་ཐམས་ཅད་རྫོགས་པ་ཉིད། ། ཟླ་བ་ཉི་མ་རབ་དབྱེ་ལས། ། ཨཱ་ལི་ཤེས་རབ་ཀ་ལི་ཐབས། ། འདི་ལས་དཀར་མོ་ལ་སོགས་པ། ། ཁ་དོག་དབྱེ་བས་སོ་སོ་ཡིན། ། རེ་ཞིག་ནང་གི་འཕར་མ་ལ། ། རྣལ་འབྱོར་མ་ལྔ་ངེས་གནས་པ། ། ཕུང་པོ་ལྔ་ཡི་རང་བཞིན་གྱིས། ། རྣལ་འབྱོར་རིག་པས་རྟག་ཏུ་བསྒོམ། ། དབང་པོ་རྡོ་རྗེ་གཤིན་རྗེ་དཀར། །
ཆུ་བདག་ཆུ་ཡི་རྣལ་འབྱོར་མ། ། ལུས་ངན་རྡོ་རྗེ་མཁའ་འགྲོ་མ། ། དབུས་སུ་བདག་མེད་རྣལ་འབྱོར་མ། ། ཕྱི་རོལ་གྱི་ནི་འཕར་མ་ལ། ། དཀར་མོ་ཆོམ་རྐུན་རོ་ལངས་མ། ། གྷསྨ་རི་དང་པུཀྐ་སི། ། རི་ཁྲོད་མ་དང་གདོལ་པ་མོ། ། བརྒྱད་པ་ཌོཾ་བྷི་ནི་རུ་བརྗོད། ། འོག་ལྡན་མ་དང་སྟེང་ལྡན་ཉིད། ། མཁའ་སྤྱོད་མ་དང་ས་སྤྱོད་བརྗོད། །
སྲིད་དང་ཞི་བའི་རང་བཞིན་གྱིས། ། སྙིང་རྗེ་ཆེན་པོ་འདི་དག་གནས། ། ལྷ་མོ་ཐམས་ཅད་ཁ་དོག་ནག ། དྲག་ཆེན་ཕྱག་རྒྱ་ལྔ་ཡིས་བརྒྱན། ། ཞལ་གཅིག་སྤྱན་ནི་དམར་བ་རྣམས། ། ལག་པར་གྲི་གུག་ཐོད་པས་ཁྱབ། ། འཁོར་ལོ་རྣ་ཆ་མགུལ་རྒྱན་དང་། ། ལག་པར་ལག་གདུབ་སྐ་རགས་ནི། ། སངས་རྒྱས་ལྔ་ནི་རྣམ་དག་པས། ། འདི་ལྔ་ཕྱག་རྒྱ་དག་པ་འོ། །
ཇི་ལྟར་བདག་མེད་རྣལ་འབྱོར་མ། ། དེ་ལྟར་ཐམས་ཅད་རྣམ་པར་བཤད། ། ལག་པ་གཅིག་ནི་ཐོད་པས་བྲེལ། ། གཡས་པ་ན་ནི་གྲི་གུག་འཛིན། ། གཡོན་པས་ཁ་ཊྭཱཾ་ག་ཉིད་དོ། ། སྟག་གི་པགས་པས་སྣམ་དཀྲིས་ཤིང་། ། ར་ལ་ཞོན་ཞིང་གཟི་བརྗིད་འབར། ། ཕྱག་གཉིས་གྱེན་དུ་དབུ་སྐྱེས་སེར། ། ང་རྒྱལ་ལ་སོགས་སྐྱོན་དྲུག་རྣམས། ། གཅོད་ཕྱིར་གྲི་གུག་རྣམ་པར་གནས། །
དངོས་དང་དངོས་མེད་རྣམ་རྟོག་གི ། མགོ་བོ་པདྨའི་སྣོད་དུ་ནི། ། བདུད་རྣམས་རྣམ་པ་བཞི་ཡི་ཁྲག ། དངོས་གྲུབ་ཕྱིར་ནི་བཏུང་བར་བྱ། ། སྟོང་པའི་རྣམ་པས་ཁ་ཊྭཱཾ་ཀ ། ཐབས་ཀྱིས་རོ་ནི་རྣམ་པར་བརྟག ། འདིས་ནི་འཁོར་ལོ་རྣམས་བསྒོམས་ནས། ། དངོས་གྲུབ་མྱུར་དུ་ཐོབ་པར་འགྱུར། ། དང་པོར་ནག་པོ་རབ་ཏུ་བསྒོམ། ། གཉིས་པར་དམར་པོ་རྣམ་པར་བསྒོམ། །
གསུམ་པ་ལ་ནི་སེར་པོར་བསྒོམ། ། བཞི་པར་ལྗང་གུ་དེ་བཞིན་ནོ། ། ལྔ་པར་ཁ་དོག་སྔོན་པོ་དང་། དྲུག་པར་དཀར་པོའི་ལུས་ཅན་ཏེ། ། ཡན་ལག་དྲུག་བསྒོམ་རྣལ་འབྱོར་པས། ། དགའ་བྲལ་མཐར་ཡང་དེ་བཞིན་ནོ། ། བསྐྱེད་པའི་རིམ་པ་ཉིད་དང་ནི། ། རྫོགས་པ་ཡི་ཡང་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱིས་ཆོས་འཆད་དོ། །
ཞེས་སོགས་གསུངས་ཏེ། དེ་ཡང་བརྟེན་པ་བསྐྱེད་པ་ལ་མངོན་བྱང་ལྔའི་བསྐྱེད་ཆོག ལྷ་མོ་རྣམས་གསལ་གདབ་པ། ཁ་དོག་གི་སྒོ་ནས་ཞེན་པ་སྤང་བ་དང་གསུམ་གྱི་དང་པོ་ལ། ལྷ་མོ་རྣམས་ཀྱི་མངོན་བྱང་དང་། རྒྱུ་རྡོ་རྗེ་འཛིན་པའི་བསྐྱེད་ཆོག་གཉིས་ཀྱི་དང་པོ་ནི། གདན་དེ་རྣམས་ཀྱི་སྟེང་དུ། ཟླ་བ་བཅོ་ལྔ་སྐད་ཅིག་གིས་བསྒོམ་པ་ཡིན་ཞིང་། ཟླ་བ་དེ་རྣམས་ཀྱི་སྟེང་དུ་ལྷ་མོ་བཅོ་ལྔའི་ས་བོན་ཨཱ་ལི་བཅོ་ལྔ་ཉིད་བསྒོམ་ལ། ཕྱི་ནས་དྲང་སྲོང་བདུད་ལས་རྒྱལ་བའི་བུར་གྱུར་པས་ན་་་་་་ཡང་ན་བདུད་མུན་པ་དང་དེ་ལས་རྒྱལ་བས།
བདུད་ལས་རྒྱལ་བ་སྟེ་ཉི་མའི་དཀྱིལ་འཁོར་བཅོ་ལྔས་མནན་ཅིང་། སྟེང་འོག་གི་ཉི་ཟླ་གཉིས་དབུས་ཀྱི་ས་བོན་ལ་འདུས་ཤིང་རོ་གཅིག་ཏུ་གྱུར་པ་ལས། བདེ་བ་ཆེན་པོའི་རང་བཞིན་ལྷ་མོ་རྣམས་ཀྱི་སྐུར་བསྒོམ་པར་བྱའོ། ། གཉིས་པ་ནི། གདན་བཅོ་ལྔའི་སྟེང་དུ་ཨཱ་ལི་ཕྲག་གཉིས་པ་བཅོ་ལྔ་ལས་ཟླ་བའི་དཀྱིལ་འཁོར་བཅོ་ལྔའི་གཟུགས་ཀྱིས་གནས་ཤིང་དེའི་སྟེང་དུ་ཀཱ་ལི་ཕྲག་གཉིས་པ་བཅོ་ལྔའི་གཟུགས་ཀྱིས་སྣང་བྱེད་དེ་ཉི་མའི་དཀྱིལ་འཁོར་བཅོ་ལྔ་བསྒོམ་པ་ཉིད་དོ། ། ཟླ་བ་ཉི་མ་དབུས་ཀྱི་ས་བོན་ལ་འདུས་པ་ལས། དཀར་མོ་ལ་སོགས་པ་ལྷ་མོ་བཅོ་ལྔ་བསྐྱེད་པར་རབ་ཏུ་གྲགས་སོ། ། དཀར་མོ་དང་པོར་སྨོས་པ་ནི་ཚོར་བའི་ཕུང་པོའི་ཕྱིར་ཏེ་ཚོར་བ་བདེ་སྟོང་ལྷན་སྐྱེས་མྱོང་བས་ན་ཞེས་དགོངས་སོ། ། གསུམ་པ་ནི། མངོན་བྱང་ལྔས་ཀྱང་ཡེ་ཤེས་མཚོན་ཏེ།
ཟླ་བ་ནི་མེ་ལོང་ལྟ་བུའི་ཡེ་ཤེས་དང་ལྡན་ཞིང་། བདུན་གྱི་བདུན་པ་ནི་ཉི་མ་སྟེ་དེ་ཤིང་རྟ་བདུན་གྱིས་དྲངས་ཤིང་། ཤིང་རྟ་རེ་ལ་རྟ་བདུན་བདུན་ཡོད་པས་ཉི་མ་ནི་མཉམ་པ་ཉིད་ཀྱི་ཡེ་ཤེས་དང་ལྡན་ལ། ཉི་ཟླའི་བར་དུ་རང་གི་ལྷའི་ས་བོན་ལས་ཕྱག་མཚན་གྲི་གུག་བསྐྱེད་པ་ནི་སོ་སོར་རྟོགས་པའི་ཡེ་ཤེས་སུ་བརྗོད་པར་བྱ་ཞིང་། ཉི་ཟླ་ཕྱག་མཚན་ཐམས་ཅད་རོ་གཅིག་ཏུ་གྱུར་པ་ནི་བྱ་བ་ནན་ཏན་གྱི་ཡེ་ཤེས་ཉིད་ཡིན་ལ། དེ་ལས་ལྷ་མོ་བཅོ་ལྔའི་སྐུ་རྫོགས་པར་བསྒོམ་པ་ནི་ཆོས་ཀྱི་དབྱིངས་ཀྱི་ཡེ་ཤེས་དག་པ་སྟེ། དེ་ལྟར་ན་མཁས་པ་བཅོམ་ལྡན་འདས་ཀྱིས་ལྷ་བསྐྱེད་པའི་ཆོ་ག་གསུངས་པའི་ཚུལ་འདིས་མངོན་བྱང་རྣམ་པ་ལྔ་པོ་ཡེ་ཤེས་ལྔ་ཐོབ་པའི་ཆེད་དུ་བསྒོམ་པ་ཉིད་དོ། ། གཉིས་པ་རྒྱུ་རྡོ་རྗེ་འཛིན་པའི་བསྐྱེད་ཆོག་ནི། ཨཱ་ལི་ཀ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། །
ཞེས་པ་ནས། ཐབས་དང་ཤེས་རབ་རང་བཞིན་ལས། ། འདི་ལྟར་ཐམས་ཅད་རྫོགས་པར་ཉིད། ། ཅེས་པའི་བར་གྱིས་བསྟན་པའི་གཙོ་བོ་མཉམ་སྦྱོར་ལས་བསྐྱེད་པ་དང་། འཁོར་ཐབས་དང་ཤེས་རབ་ལས་བསྐྱེད་པའི་ཚུལ་གྱི་རྒྱས་བཤད་རྣམས་ནི་འདིར་ཡི་གེས་འཇིགས་ནས་མ་སྤྲོས་ལ། གཉིས་པ་ལྷ་མོ་རྣམས་གསལ་གདབ་པ་ལ། ཕྱོགས་གང་དུ་དགོད་པ། ལྷ་མོ་རྣམས་ཀྱི་རྣམ་པ། ཕྱག་མཚན་དང་གདན་གྱི་རྣམ་གཞག དེ་ལྟར་བསྒོམས་པའི་ཕན་ཡོན་དང་བཞིའི་དང་པོ་ནི།
ཡུམ་གྱི་དཀྱིལ་འཁོར་འདི་ལ་ཕྱོགས་གང་དུ་ལྷ་མོ་གང་བཞུགས་སྙམ་ན། རེ་ཞིག་ནང་གི་འཕར་མའི་ལྟེ་བ་དང་འདབ་མ་ལ། རྣལ་འབྱོར་མ་ལྔ་ངེས་པར་གནས་པ་ནི། ཕུང་པོ་ལྔ་རྣམ་པར་དག་པའི་རང་བཞིན་གྱིས་རྣལ་འབྱོར་པ་བསྐྱེད་རིམ་གྱི་ཚུལ་རིག་པས་རྟག་ཏུ་བསྒོམ་པར་བྱའོ། ། དེའང་འདི་ལྟར་དབང་པོ་སྟེ་ཤར་ཕྱོགས་ཀྱི་འདབ་མ་ལ་རྡོ་རྗེ་མ་དང་། གཤིན་རྗེ་སྟེ་ལྷོར་གསང་བའི་དཀར་མོ་དང་། ཆུ་བདག་སྟེ་ནུབ་ཏུ་ཆུའི་རྣལ་འབྱོར་མ་དང་། ལུས་ངན་ཏེ་བྱང་དུ་རྡོ་རྗེ་མཁའ་འགྲོ་མ་དང་། དབུས་སུ་བདག་མེད་རྣལ་འབྱོར་མ་སྟེ། ནང་གི་རྣལ་འབྱོར་མ་ལྔའོ། །
དེ་ནས་ཕྱི་རོལ་གྱི་ནི་འཕར་མ་ལ། ཤར་དུ་དཀར་མོ་སྟེ་གཽ་རཱི་དང་། ལྷོར་ཆོམ་རྐུན་མ་དང་། ནུབ་ཏུ་རོ་ལངས་མ་དང་། བྱང་དུ་གྷསྨ་རཱི་དང་། བྱང་ཤར་དུ་པུཀྐ་སཱི་དང་། ཤར་ལྷོར་རི་ཁྲོད་མ་དང་། ལྷོ་ནུབ་ཏུ་གདོལ་པ་མོ་དང་། བརྒྱད་པ་ཊོཾ་བྷི་ནི་ནུབ་བྱང་དུ་གནས་པར་བརྗོད་ཅིང་། ཞལ་འོག་ཏུ་གཟིགས་པ་དང་ལྡན་པ་མཁའ་སྤྱོད་མ་སྟེང་དང་།
ཞལ་སྟེང་དུ་གཟིགས་པ་དང་ལྡན་པའི་ས་སྤྱོད་མ་འོག་ཏུ་གནས་པ་ཉིད་དུ་བརྗོད་པར་བྱའོ། ། སྙིང་རྗེ་ཆེན་པོ་ཞེས་རྡོ་རྗེ་སྙིང་པོ་ལ་བོས་ནས། ས་སྤྱོད་མ་སྲིད་པ་དང་། མཁའ་སྤྱོད་མ་ཞི་བ་རྣམ་པར་དག་པའི་རང་བཞིན་གྱིས་ལྷ་མོ་འདི་དག བསྒོམ་བྱའི་དཀྱིལ་འཁོར་ལ་སྟེང་འོག་ཏུ་གནས་པ་ཡིན་ནོ། ། གཉིས་པ་ནི། ལྷ་མོ་ཐམས་ཅད་ཆོས་ཀྱི་དབྱིངས་ལས་མི་འགྱུར་བས་ཁ་དོག་ནག་མོ། བདུད་སྐྲག་པར་བྱེད་པས་དྲག་ཆེན། ཐབས་ཀྱི་ཕ་རོལ་ཏུ་ཕྱིན་པ་ལྔའི་ངོ་བོ་ཕྱག་རྒྱ་ལྔ་ཡིས་བརྒྱན་ཅིང་། ཆོས་ཀུན་དེ་བཞིན་ཉིད་དུ་རོ་གཅིག་པས་ཞལ་གཅིག་པ།
ཐུགས་རྗེ་ཆེན་པོས་སེམས་ཅན་གྱི་དོན་ལ་རྗེས་སུ་ཆགས་པས་སྤྱན་རྣམས་ནི་དམར་ལ་ཟླུམ་པ། ལག་པ་གཡས་པ་གྲི་གུག་དང་གཡོན་པར་ཐོད་པས་ཁྱབ་ཅིང་། འཁོར་ལོ་དང་རྣ་ཆ་དང་མགུལ་རྒྱན་དང་། ལག་པར་ལག་གདུབ་དང་སྐ་རགས་ཉིད་དེ། འདི་ལྔ་སངས་རྒྱས་རིགས་ལྔའི་རྣམ་པར་དག་པས་ཕྱག་རྒྱ་ལྔ་དག་པའོ། ། བདག་མེད་རྣལ་འབྱོར་མའི་ཕྱག་མཚན་དང་རྒྱན་ཆ་ཇི་ལྟར་ཡིན་པ་དེ་ལྟར་ལྷ་མོ་བཅུ་བཞི་པོ་ཐམས་ཅད་ཀྱང་དེ་དང་འདྲ་བར་རྣམ་པར་བཤད་དོ། ། དེའང་ལག་པ་གཅིག་སྟེ་གཡོན་པ་ནི་ཐོད་པས་བྲེལ་ལ། གཡས་པ་ན་ནི་གྲི་གུག་འཕྱར་བའི་ཚུལ་དུ་འཛིན་ཅིང་། གཡོན་པའི་གྲུ་མོས་ཡབ་ཀྱི་ངོ་བོ་ཁ་ཊྭཱྃ་ཀ་འཛིན་པ་ཉིད་དོ། གཟུང་འཛིན་སྤངས་པའི་བརྡར་སྟག་གི་པགས་པས་སྣམ་སྟེ་འདོམ་དཀྲིས་ཤིང་།
གདན་རོ་ལ་ཞོན་པ་སྟེ་བཞུགས་ཤིང་། སྐུ་ལ་འོད་འཕྲོ་བས་གཟི་བརྗིད་འབར་བ། བདེན་གཉིས་མཚོན་པས་ཕྱག་གཉིས། སངས་རྒྱས་ཀྱི་ཡོན་ཏན་གོང་ནས་གོང་དུ་རྫོགས་པས་དབུ་སྐྲ་སེར་པོ་གྱེན་དུ་བརྫེས་པའོ། ། གསུམ་པ་ནི། ང་རྒྱལ་དང་ལ་སོགས་པ་འདོད་ཆགས་ཁོང་ཁྲོ་གཏི་མུག་ལྟ་བུ་ཐེ་ཚོམ་སྟེ་སྐྱོན་དྲུག་པོ་རྣམས་སྟོང་ཉིད་རྟོགས་པའི་ཡེ་ཤེས་ཀྱིས་གཅོད་པའི་ཕྱིར་གྲི་གུག་རྣམ་པར་གནས་ལ། དངོས་པོ་འཁོར་བ་དང་དངོས་མེད་མྱ་ངན་ལས་འདས་པར་འཛིན་པའི་རྣམ་རྟོག་གི་མགོ་བོ་བཅད་པ་མཚོན་པས་པདྨའི་སྣོད་དུ་ནི་ཚངས་པ་ལ་སོགས་པ་བདུད་རྣམས་རྣམ་པ་བཞིའི་ཁྲག་དངོས་གྲུབ་ཐོབ་པའི་ཕྱིར་དུ་ནི་བཏུང་བར་བྱ་ཞིང་། ལྷ་མོ་སྟོང་པའི་རྣམ་པ་ཡིན་པས་ཁ་ཊྭཱཾ་ག་ཐབས་དང་། ལྷའི་སྐུ་ཐབས་ཡིན་པ་ཉིད་ཀྱིས་རོ་ནི་ཆོས་ཀྱི་དབྱིངས་མཚོན་པའི་ཤེས་རབ་ཏུ་རྣམ་པར་བརྟག བཞི་པ་ནི་སྔར་བསྟན་པ་ལྟར།
སྔོན་འགྲོ་ནས་སྤྱོད་ལམ་གྱི་བར་བསྒོམ་པའི་ཚུལ་ལམ་རྣམ་གཞག་གི་ཚུལ་འདིས་ནི་ལྷའི་འཁོར་ལོ་རྣམ་པར་བསྒོམས་ན་མཆོག་གི་དངོས་གྲུབ་ཐོབ་པར་འགྱུར་རོ། ། གསུམ་པ་ནི། མཐའ་གཅིག་ཏུ་ཁ་དོག་ལ་ཞེན་པ་སྤང་བའི་ཆེད་དུ། ལྷ་མོ་ཐམས་ཅད་སྐུ་མདོག་མི་བསྐྱོད་པའི་ངོ་བོ་ནག་པོ་རབ་ཏུ་བསྒོམ་ཞིང་། དུས་གཉིས་པར་འོད་དཔག་མེད་ཀྱི་ངོ་བོ་དམར་པོར་རྣམ་པར་བསྒོམ་ལ། དུས་གསུམ་པ་ལ་ནི་རིན་འབྱུང་གི་ངོ་བོ་སེར་པོར་བསྒོམ་ཞིང་། དེ་བཞིན་དུ་དུས་བཞི་པར་དོན་གྲུབ་ཀྱི་ངོ་བོ་ལྗང་ཁུ་དང་། དུས་ལྔ་པར་རྡོ་རྗེ་སེམས་དཔའི་ངོ་བོ་ཁ་དོག་སྔོན་པོ་དང་། དུས་དྲུག་པར་རྣམ་སྣང་གི་ངོ་བོ་དཀར་པོའི་ལུས་ཅན་དུ་རྣམ་པར་བསྒོམ་སྟེ། ལྷ་མོ་ཐམས་ཅད་རྒྱལ་བ་རིགས་དྲུག་གི་བདག་ཉིད་དུ་ཤེས་པར་བྱ་བའི་ཕྱིར་བསྒོམ་པ་ཡིན་ནོ། །
དེ་ལྟར་ཡན་ལག་དྲུག་སྒོམ་པའི་རྣལ་འབྱོར་པས་སྣང་སྟོང་ཞེན་བྲལ་གྱི་ཡེ་ཤེས་རྟོགས་པར་འགྱུར་བ་དེ་བཞིན། དགའ་བྲལ་མཐར་ལྷན་ཅིག་སྐྱེས་པའི་ཡེ་ཤེས། དེའང་བློའི་ཡུལ་ཐམས་ཅད་དང་བྲལ་བས་བསྒོམ་པར་བྱ་བར་མེད་དེ། ཇི་སྲིད་བློ་ནི་འཕེལ་འགྱུར་བ། ། དེ་སྲིད་སྒོམ་པར་འགྱུར་བ་སྟེ། ། གང་ཡང་བློ་ཡི་ཡུལ་མེད་པ། ། ལྷན་ཅིག་སྐྱེས་དེ་ཇི་ལྟར་སྒོམ། ། ཞེས་གསུངས་སོ། ། གཉིས་པ་རིམ་གཉིས་འབྲེལ་པ་ཅན་དུ་བསྒོམ་པ་ནི། རྟེན་བསྐྱེད་པའི་རིམ་པ་ཉིད་དང་ནི། །
བརྟེན་པ་རྫོགས་པ་ཡིའང་རིམ་པ་ཉིད་དེ། དངོས་གཞི་རིམ་པ་གཉིས་ཀྱི་རྣལ་འབྱོར་ལ་མཉམ་པར་གནས་ནས་ནི། རྡོ་རྗེ་ཅན་གྱིས་ཆོས་འཆད་པར་བྱེད་དོ། ། དེ་ལྟར་རིམ་པ་གཉིས་ལས། བསྐྱེད་པའི་རིམ་པ་ཡི་ནི་ཆ་བཤད་ཟིན་ཏེ། གཉིས་པ་རྫོགས་རིམ་སྒོམ་པའི་ཚུལ་ནི་གཞུང་ལས། བསྐྱེད་པ་ཡི་ནི་ཆ་བཤད་དོ། ། ནམ་མཁའི་ཁམས་ནི་པདྨ་ལ། ། ཞེས་པ་ནས། ཆུ་བོའི་རྒྱུན་ནི་རབ་འབབ་དང་། །
མར་མེའི་རྩེ་མོ་རབ་བཅིངས་ལྟར། ། རྟག་ཏུ་དེ་ཉིད་རྣལ་འབྱོར་གྱིས། ། ཉིན་དང་མཚན་དུ་རྣམ་པར་བཞག ། ཅེས་པའི་བར་གྱིས་བསྟན་པའི་མདོར་བསྟན་རྒྱས་བཤད་མཐའ་དག་རྣམས་ནི་འདིར་མ་བསྟན་ལ། ཤེས་པར་འདོད་ན་རྒྱུད་ཀྱི་འགྲེལ་པ་རྣམས་ལ་བལྟ་བར་གྱིས་ཤིག དེ་ལྟར་ལེའུ་བརྒྱད་པ་འདིར་གོང་དུ་བཤད་པ་ལྟར། ལྷ་མོ་བཅོ་ལྔ་པོ་རྣམས་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་གྱི་རྣམ་གཞག་དང་ཕྱག་མཚན་དང་། གདན་གྱི་རྣམ་དག་བསྟན་ནས། རྣམ་དག་གཞན་རྣམས་ནི། རྟག་པ་གཉིས་པ་འདིའི་དང་པོའི་ལེའུ་དྲུག་པ་དང་དགུ་པ་དང་།
ཕྱི་མའི་ལེའུ་གསུམ་པ་ལས་བསྟན་པ་ཡིན་ཏེ། དེ་ཡང་དང་པོའི་དགུ་པ་ལས། དེ་ནས་མཆོག་ཏུ་རྣམ་པར་དག་པའི་ལེའུ་བཤད་པར་བྱའོ། ། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཕྱི་ནས་རེ་རེའི་དབྱེ་བ་ཡིས། ། ལྷ་རྣམས་ཀྱིས་ནི་བརྗོད་པར་བྱ། ། ཕུང་པོ་ལྔ་དང་དབང་པོ་དྲུག ། སྐྱེ་མཆེད་དྲུག་དང་འབྱུང་ཆེན་ལྔ། ། རང་བཞིན་གྱིས་ནི་རྣམ་པར་དག །
ཉོན་མོངས་ཤེས་བྱའི་སྒྲིབ་སྦྱང་བྱ། ། རང་རིག་བདག་ཉིད་དག་པ་ཉིད། ། དག་པ་གཞན་གྱིས་རྣམ་གྲོལ་མིན། ། ཡུམ་གྱི་དངོས་པོ་དག་པའི་ཕྱིར། ། རང་གིས་རིག་པའི་བདེ་བ་མཆོག ། གཟུགས་ལ་སོགས་པའི་ཡུལ་རྣམས་དང་། ། གཞན་ཡང་རྣལ་འབྱོར་པས་མཐོང་བ། ། དངོས་པོ་དེ་ཀུན་དག་པ་སྟེ། ། འདི་ལྟར་འགྲོ་བ་སངས་རྒྱས་འགྱུར། ། ཀྱཻ་བཅོམ་ལྡན་འདས་རྣམ་པར་མ་དག་པ་གང་ལགས།
བཅོམ་ལྡན་འདས་ཀྱིས་བཀའ་སྩལ་པ། གཟུགས་ལ་སོགས་པའོ། ། ཅིའི་སླད་དུ་ཞེ་ན། གཟུང་བ་དང་འཛིན་པའི་དངོས་པོའི་ཕྱིར་རོ། ། རྡོ་རྗེ་སྙིང་པོས་གསོལ་པ། ཀྱཻ་བཅོམ་ལྡན་འདས་གཟུང་བ་དང་འཛིན་པ་ཡང་གང་ལགས། བཅོམ་ལྡན་འདས་ཀྱིས་བཀའ་སྩལ་པ། མིག་གིས་གཟུགས་ནི་གཟུང་བར་བྱ། ། སྒྲ་ནི་རྣ་བས་མཉན་པར་བྱ། ། དྲི་ནི་སྣ་ཡིས་ཚོར་བར་བྱ། །
ལྕེ་ཡིས་རོ་ནི་རིག་པར་བྱ། ། དངོས་པོ་ལུས་ཀྱིས་རེག་པར་བྱ། ། ཡིད་ཀྱིས་བདེ་སོགས་འཐོབ་པ་ནི། ། དག་པས་དུག་མེད་བྱས་ནས་ནི། ། བསྟེན་བྱ་འདི་དག་བསྟེན་པ་ཉིད། ། གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལ་ཡང་དཀར་མོར་བརྗོད། ། འདུ་ཤེས་ཆུ་ཡི་རྣལ་འབྱོར་མ། ། འདུ་བྱེད་རྡོ་རྗེ་མཁའ་འགྲོ་མ། ། རྣམ་ཤེས་ཕུང་པོའི་ཚུལ་གྱིས་ནི། །
བདག་མེད་རྣལ་འབྱོར་མ་གནས་སོ། ། རྟག་ཏུ་འདི་དག་རྣམ་དག་པས། ། དེ་ཉིད་རྣལ་འབྱོར་པས་འགྲུབ་འགྱུར། ། ནང་གི་འཕར་མ་ལའོ། ། དེ་ནས་ཕྱི་ཡི་འཕར་མ་བཤད། ། དབང་ལྡན་དུ་ནི་པུཀྐ་སི། ། མེར་ནི་དེ་བཞིན་རི་ཁྲོད་མ། ། བདེན་བྲལ་གདོལ་པ་མོ་བཞག་ཅིང་། ། རླུང་དུ་གཡུང་མོ་རྣམ་པར་བཞག ། ཕྱིན་མ་ལྷ་མོ་དཀར་མོ་སོགས། །
དབང་དཀར་གཤིན་རྗེར་ཆོམ་རྐུན་མ། ། ཆུ་བདག་ཕྱོགས་སུ་རོ་ལངས་མ། ། ལུས་ངན་པོར་ནི་གྷསྨ་རི། ། འོག་ཏུ་ས་སྤྱོད་མ་ཞེས་བརྗོད། ། སྟེང་དུ་མཁའ་སྤྱོད་མ་ཞེས་བཤད། ། བསྐྱེད་པའི་རིམ་པ་ཉིད་ཀྱི་ཕྱོགས། ། སྲིད་དང་ཞི་བའི་རང་བཞིན་གྱིས། ། ལྷ་མོ་འདི་གཉིས་རྣམ་པར་གནས། ། གཟུགས་ལ་དཀར་མོར་རྟག་ཏུ་བཤད། ། སྒྲ་མ་ཆོམ་རྐུན་མར་རབ་གྲགས། །
དྲི་ཡི་ཆ་ལ་རོ་ལངས་མ། ། རོ་ལ་གྷསྨ་རི་རབ་གྲགས། ། རེག་ལ་ས་སྤྱོད་མ་ཞེས་བཤད། ། ཆོས་ཀྱི་དབྱིངས་ལ་མཁའ་སྤྱོད་མ། ། རྟག་ཏུ་འདི་རྣམས་རྣམ་དག་པ། ། དེ་ཉིད་རྣལ་འབྱོར་པས་འགྲུབ་འགྱུར། ། ཞེས་སོགས་ཀྱིས་བསྟན་ཏེ། འདི་ལ་ཡང་བཤད་པར་དམ་བཅའ་བ་དང་། དོན་དངོས་གཉིས་ལས། དང་པོ་ནི།
ལེའུ་བརྒྱད་པའི་རྗེས་དེ་ནས། རྒྱུའི་རྒྱུད་རང་བཞིན་གྱིས་དག་ཅིང་། ཐབས་རྒྱུད་གློ་བུར་གྱི་དྲི་མ་སྦྱོང་ལ། འབྲས་བུའི་རྒྱུད་དག་པ་སླར་མི་ལྡོག་པས་མཆོག་ཏུ་རྣམ་པར་དག་པའི་ལེའུ་བཤད་པར་བྱའོ་་་་་བཀའ་འགྲེལ་ལས། ངོ་བོ་ཉིད་ལ་དག་པར་བཞག་པ། རྟགས་སམ་མཚོན་བྱེད་ལ་དག་པར་བཞག་པ། དྲི་མ་དག་པ་ལ་དག་པར་བཞག་པ་གསུམ་གྱི་དང་པོ་ནི། དེ་དེའི་ངོ་བོ་ཉིད་དུ་འདུག་པ་སྟེ་གཟུགས་ཕུང་རྣམ་སྣང་ཞེས་པ་ལྟ་བུ། གཉིས་པ་ནི། སྤྱན་དམར་བས་སེམས་ཅན་རྗེས་སུ་འཛིན།
ཞབས་བཞི་བསྡུ་དངོས་བཞིའི་རྟགས་ཞེས་པ་ལྟ་བུ། གསུམ་པ་ནི། འདོད་ཆགས་དག་པ་འོད་དཔག་མེད། ཞེ་སྡང་མི་བསྐྱོད། གཏི་མུག་རྣམ་སྣང་ཞེས་པ་ལྟ་བུ། ཞེས་སོ། ། གཉིས་པ་ལ་མདོར་བསྟན་པ་དང་རྒྱས་པར་བཤད་པ་གཉིས་ཀྱི་དང་པོ་ལ། དེ་བཞིན་ཉིད་ཀྱི་དག་པ། ལྷ་སོ་སོའི་དག་པ། གློ་བུར་གྱི་དྲི་མ་སྦྱོང་བའི་འཐད་པ།
རང་རིག་པའི་དག་པ་དང་བཞིའི་དང་པོ་ནི། ངེས་པར་ཏེ་བརྟགས་ན་འཁོར་འདས་ཀྱི་དངོས་པོ་ཐམས་ཅད་ཀྱི་རང་བཞིན་གང་གི་ཡང་ངོ་བོར་མ་གྲུབ་ཅིང་། གདོད་མ་ནས་རྣམ་པར་དག་པ་ནི་དེ་བཞིན་ཉིད་ཀྱི་དག་པར་བརྗོད་དོ། ། དེ་ལ་དེ་བཞིན་ཉིད་ཅེས་བྱ་བ་ནི་བརྗོད་པའི་མཐའ་ཐམས་ཅད་དང་བྲལ་བ་སྟེ། དེའི་མིང་གི་རྣམ་གྲངས་ནི། དབུས་མཐའ་ལས། སྟོང་པ་ཉིད་ནི་མདོར་བསྡུ་ན། ། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང་། ། ཆོས་ཀྱི་དབྱིངས་ནི་རྣམ་གྲངས་སོ། །
ཞེས་སོ། ། གཉིས་པ་ནི། དེ་བཞིན་ཉིད་ཀྱི་དག་པ་བཤད་པ་དེའི་ཕྱི་ནས་མིག་ལ་སོགས་པ་རྒྱུ་རྐྱེན་ལས་སྐྱེས་པའི་ཆོས་ཅན་རེ་རེའི་དབྱེ་བ་ཡིས་གཏི་མུག་རྡོ་རྗེ་སོགས་ལྷ་སོ་སོར་བསྒོམ་པ་ནི་ལྷ་རྣམས་ཀྱི་ནི་དག་པར་བརྗོད་པར་བྱའོ། ། གསུམ་པ་ནི། གཟུགས་ལ་སོགས་པའི་ཕུང་པོ་ལྔ་དང་། མིག་ལ་སོགས་པའི་དབང་པོ་དྲུག་དང་། ཕྱི་ནང་གི་སྐྱེ་མཆེད་དྲུག་དང་། ས་ཆུ་མེ་རླུང་ནམ་མཁའ་སྟེ་འབྱུང་བ་ཆེན་པོ་ལྔ་ལ་སོགས་པའི་ཆོས་ཐམས་ཅད་རང་བཞིན་གྱིས་ཆོས་ཉིད་སྤྲོས་བྲལ་དང་ཀུན་རྫོབ་ལྷའི་ངོ་བོར་ནི་རྣམ་པར་དག་གོ ། དེ་ལྟར་ནའང་གློ་བུར་བ་འདོད་ཆགས་ལ་སོགས་པ་ཉོན་མོངས་པའི་སྒྲིབ་པ་དང་། ཉོན་མོངས་པ་ཅན་མ་ཡིན་པ་ཐ་མལ་པར་བཏགས་པ་ཤེས་བྱའི་སྒྲིབ་པ་སྦྱང་བའི་ཕྱིར་ལམ་ལ་འབད་པར་བྱའོ། །
བཞི་པ་ནི། འོ་ན་སྒྲིབ་པ་དེ་ལས་ཐབས་གང་གིས་གྲོལ་ཞེ་ན། རྫོགས་རིམ་གྱིས་སོ་སོ་རང་གིས་རིག་པའི་ཡེ་ཤེས་ཀྱི་བདག་ཉིད་དུ་གྱུར་པའི་དག་པ་ཉིད་རྟོགས་ན་གྲོལ་གྱི་དེ་མ་རྟོགས་ན་དག་པ་གཞན་གཉིས་ཀྱིས་རྣམ་པར་གྲོལ་བ་མིན་ནོ། ། དེའི་རྒྱུ་མཚན་ཡང་ཕྱི་གཟུགས་སོགས་ཡུལ་གྱི་དངོས་པོ་རང་བཞིན་གྱིས་དག་པའི་ཕྱིར་དེ་རྟོགས་ན། སོ་སོ་རང་གིས་རིག་པའི་བདེ་བ་མཆོག་ཀྱང་དེ་ཉིད་ཡིན་ལ། ཡང་ཡུལ་གྱི་དངོས་པོ་ལྷའི་ངོ་བོར་དག་ཅིང་ལྷར་ཞེན་པའང་། རང་རིག་པའི་དག་པས་སྤོང་བས་ན་རང་རིག་གི་དག་པ་མཆོག་གོ ། གཉིས་པ་ལ་དེ་བཞིན་ཉིད། ལྷ་སོ་སོ། རང་རིག་པའི་དག་པ་དང་གསུམ་གྱི་དང་པོ་ལ།
རང་བཞིན་གྱི་དག་པས་སྦྱང་དུ་རུང་ལ། གློ་བུར་གྱི་དྲི་མས་མ་དག་པར་སྣང་བ། དེ་སྦྱང་བའི་ཕྱིར་བསྟེན་པའི་ཚུལ་དང་གསུམ་གྱི། དང་པོ་ནི། གཟུགས་ལ་སོགས་པའི་ཡུལ་དྲུག་པོ་རྣམས་དང་། གཞན་ཡང་རྣལ་འབྱོར་པས་མཐོང་བ་དང་། མྱོང་བའི་དངོས་པོ་དེ་ཀུན་གདོད་མ་ནས་སྤྲོས་པ་དང་བྲལ་བས་དེ་བཞིན་ཉིད་ཀྱི་དག་པ་སྟེ། ཆོས་ཐམས་ཅད་ཀྱི་ཚུལ་འདི་ལྟར་གནས་པས་རྒྱུ་འགྲོ་བ་ལ་འབྲས་བུ་སངས་རྒྱས་འབྱུང་བར་འགྱུར་རོ། ། དེའི་ཕྱིར་སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་ཏེ། མདོ་ལས།
དེ་བཞིན་གཤེགས་པ་རྣམས་ཀྱི་སྐུ་དང་གསུང་དང་ཐུགས་གསང་བ་རྣམས་གོ་རིམ་བཞིན་དུ་གཟུགས་དང་སྒྲ་དང་། སེམས་ཀྱི་གཡོ་བ་ཐམས་ཅད་ལ་ཁྱབ་པར་རྗེས་སུ་འགྲོ་བའོ། ། ཞེས་སོ། ། གཉིས་པ་ལ་ཞུས་ལན་གྱིས་མདོར་བསྟན་པ་དང་། ཞུས་ལན་གྱིས་རྒྱས་པར་བཤད་པ་གཉིས་ཀྱི་དང་པོ་ནི། ཀྱཻ་བཅོམ་ལྡན་འདས་དེ་ལྟར་ཆོས་ཐམས་ཅད་རང་བཞིན་གྱིས་རྣམ་པར་དག་ན། རྣམ་པར་མ་དག་པ་གང་ལགས་ཞེས་ཞུས་པའི་ལན་དུ། བཅོམ་ལྡན་འདས་ཀྱིས་བཀའ་སྩལ་པ། མ་དག་པའང་གཟུགས་ལ་སོགས་པའི་ཕྱི་ནང་གི་ཆོས་རྣམས་སོ། ། དེ་རྒྱུ་མཚན་ཅིའི་སླད་དུ་མ་དག་ཅེ་ན།
གཟུགས་ལ་སོགས་པའི་ཆོས་དེ་དག་ལ། ཕྱིའི་ཡུལ་ལ་གཟུང་བ་དང་། ནང་གི་ཡུལ་ཅན་ལ་འཛིན་པའི་དངོས་པོར་བཏགས་པའི་ཕྱིར་རོ། ། གཉིས་པ་ནི། རྡོ་རྗེ་སྙིང་པོས་གསོལ་པ། ཀྱཻ་བཅོམ་ལྡན་འདས་གཟུང་བ་དང་། འཛིན་པ་ཡང་གང་ལགས། ཞེས་ཞུས་པའི་ལན་དུ། བཅོམ་ལྡན་འདས་ཀྱིས་བཀའ་སྩལ་པ། འཛིན་པ་པོ་མིག་གིས་ཡུལ་གཟུགས་ནི་གཟུང་བར་བྱ་ཞིང་།
གཟུང་བ་སྒྲ་ནི་འཛིན་པ་རྣ་བས་མཉན་པར་བྱ་བ་དང་། གཟུང་བ་དྲི་ནི་འཛིན་པ་སྣ་ཡིས་ཚོར་བར་བྱ་བ་དང་། གཟུང་བ་རོ་ནི་འཛིན་པ་ལྕེ་ཡིས་རེག་པར་བྱ་བ་དང་། གཟུང་བ་རེག་བྱའི་དངོས་པོ་འཛིན་པ་ལུས་ཀྱིས་རེག་པར་བྱ་བ་དང་། གཟུང་བ་བདེ་བ་ལ་སོགས་པ་ཆོས་ཀྱི་ཁམས་འཛིན་པ་ཡིད་ཀྱིས་འཐོབ་པའི་གཟུང་འཛིན་ལ་ནི་བདེན་ཞེན་གྱི་རྟོག་པ་སྐྱེ་བས་འཁོར་བའི་རྒྱུ་བྱེད་པའི་ཕྱིར་མ་དག་པའོ། ། གསུམ་པ་ནི། དེ་ལྟར་དེ་བཞིན་ཉིད་ཀྱི་དག་པས་ལྟ་བའི་དུག་མེད་པར་བྱས། ལྷས་ཀུན་རྟོག་གི་དུག་མེད་པར་བྱས། རང་རིག་པས་ལྷར་ཞེན་པའི་དུག་མེད་པར་བྱས་ནས་ནི་བརྟེན་པར་བྱ་བ་ལྷ་སོ་སོའི་དག་པའམ། གཟུགས་ལ་སོགས་པའི་ཡུལ་འདི་དག་བསྟེན་པ་ཉིད་དོ། །
གཉིས་པ་ལ། ནང་གི་ལྷ་མོ་ལྔའི་དག་པ། ཕྱིའི་ཕྱོགས་གང་དུ་གང་འགོད་པ། ལྷ་མོ་དྲུག་གི་དག་པ། རྒྱུ་རྡོ་རྗེ་འཆང་གི་དག་པ། མཚམས་མ་བཞིའི་དག་པ། ནང་མ་ལྔའི་དག་པ་དང་དྲུག་གི་དང་པོ་ནི། དག་བྱ་གཟུགས་ཀྱི་ཕུང་པོ་དག་པར་བྱེད་པ་ལྷ་མོ་རྡོ་རྗེ་མ་ཡིན་ཏེ། དེ་བཞིན་དུ་ཚོར་བ་ལའང་དག་བྱེད་གསང་བའི་དཀར་མོར་བརྗོད་ལ། འདུ་ཤེས་དག་བྱེད་ཆུའི་རྣལ་འབྱོར་མ་དང་།
འདུ་བྱེད་དག་བྱེད་རྡོ་རྗེ་མཁའ་འགྲོ་མ་དང་། རྣམ་ཤེས་ཕུང་པོའི་ཚུལ་གྱིས་གནས་པ་ནི་དག་བྱེད་བདག་མེད་རྣལ་འབྱོར་མའོ། ། ལམ་གྱི་དུས་རྟག་ཏུ་ཕུང་པོ་ལྔ་པོ་འདི་དག་ལྷ་མོ་ལྔར་རྣམ་པར་དག་པར་བསྒོམས་པས་འབྲས་བུའི་དེ་ཉིད་རྣལ་འབྱོར་པས་འགྲུབ་པར་འགྱུར་རོ། ། ནང་གི་འཕར་མ་ལ་གནས་པའི་ལྷ་མོ་ལྔའི་དག་པའོ། ། གཉིས་པ་ནི། དེ་ནས་ཕྱིའི་འཕར་མ་བཤད་པར་བྱ་སྟེ། བྱང་ཤར་དབང་ལྡན་དུ་ནི་པུཀྐ་སི་དང་། ཤར་ལྷོ་མེར་ནི་དེ་བཞིན་དུ་རི་ཁྲོད་མ་དང་། ལྷོ་ནུབ་བདེན་བྲལ་དུ་གདོལ་པ་མོ་བཞག་ཅིང་། ནུབ་བྱང་རླུང་དུ་གཡུང་མོ་རྣམ་པར་བཞག་ལ།
ཕྱི་མ་སྟེ་དེའི་རྗེས་སུ་ཕྱོགས་ཀྱི་ལྷ་མོ་དཀར་མོ་ལ་སོགས་པ་ནི། དབང་པོ་སྟེ་ཤར་གྱི་ཕྱོགས་ཀྱི་ལྷ་མོ་དཀར་མོ་སྟེ་གཽ་རི་དང་། གཤིན་རྗེ་སྟེ་ལྷོ་ཕྱོགས་སུ་ཆོམ་རྐུན་མ་དང་། ཆུ་བདག་སྟེ་ནུབ་ཕྱོགས་སུ་རོ་ལངས་མ་དང་། ལུས་ངན་པོར་ཏེ་བྱང་དུ་གྷསྨ་རི་དང་། འོག་ཏུ་ས་སྤྱོད་མ་གནས་པར་བརྗོད་ལ། སྟེང་དུ་མཁའ་སྤྱོད་མ་གནས་པར་བཤད་དོ། ། བསྐྱེད་པའི་རིམ་པ་ཉིད་ཀྱི་ཕྱོགས་ལ་སྲིད་པ་དག་པ་ས་སྤྱོད་མ་དང་ཞི་བ་དག་པ་མཁའ་སྤྱོད་མའི་རང་བཞིན་གྱིས་སྟེང་འོག་གི་ལྷ་མོ་འདི་གཉིས་ནི་རྣམ་པར་གནས་ས་སོ། ། གསུམ་པ་ནི། ཡུམ་དྲུག་རྣམ་པར་དག་པ་སྟེ།
སྦྱང་གཞི་གཟུགས་སྦྱོང་བ་ལ་ལྷ་མོ་དཀར་མོར་རྟག་ཏུ་བཤད་ཅིང་སྒྲ་སྦྱོང་བ་ལ་ཆོམ་རྐུན་མར་རབ་ཏུ་གྲགས་ལ། དྲིའི་ཆ་སྦྱོང་བ་ལ་རོ་ལངས་མ་དང་། རོ་སྦྱོང་བ་ལ་གྷསྨ་རི་ཞེས་རབ་ཏུ་གྲགས་སོ། ། རེག་བྱ་སྦྱོང་བ་ལ་ས་སྤྱོད་མ་ཞེས་རབ་ཏུ་བཤད་ཅིང་། ཆོས་ཀྱི་དབྱིངས་སྦྱོང་བ་ལ་མཁའ་སྤྱོད་མ་སྟེ། དུས་རྟག་ཏུ་ཡུལ་དྲུག་པོ་འདི་རྣམས་ལྷ་མོ་དྲུག་ཏུ་རྣམ་པར་དག་པར་བསྒོམས་པས་འབྲས་བུའི་ལྷ་མོ་དེ་དག་ཉིད་རྣལ་འབྱོར་པས་འགྲུབ་པར་འགྱུར་རོ། ། བཞི་པ་ནི་གཞུང་ལས། ཕྱག་གི་དག་པ་སྟོང་པ་ཉིད། ། ཅེས་སོགས་ཚིག་བཅད་གཅིག་གིས་བསྟན་པའི་དོན་འདིར་མ་བཀོད་ལ། ལྔ་པ་མཚམས་མ་བཞིའི་དག་པ་སོགས་ནི།
གཞུང་ལས། ས་ནི་པུཀྐ་སི་ཞེས་བཤད། ། ཆུ་ཁམས་རྔོན་པ་མ་ཞེས་བརྗོད། ། མེ་ནི་གཏུམ་མོར་ཤེས་པར་བྱ། ། རླུང་ནི་གཡུང་མོར་རབ་ཏུ་གྲགས། ། ཞེ་སྡང་ཞེས་བཤད་རྡོ་རྗེ་མ། ། འདོད་ཆགས་ཆུ་ཡི་རྣལ་འབྱོར་མ། ། ཕྲག་དོག་རྡོ་རྗེ་མཁའ་འགྲོ་མ། ། སེར་སྣ་གསང་བའི་དཀར་མོ་ཉིད། ། གཏི་མུག་དེ་བཞིན་རྡོ་རྗེར་བཤད། །
ཞེ་སྡང་ལ་སོགས་རྣམ་སྦྱོང་བ། ། བསྐྱེད་པའི་རིམ་པའི་ཕྱོགས་ལས་ནི། ། འདིས་ནི་ཕུང་པོ་སྦྱང་པར་བྱ། ། གང་དང་གང་གིས་འཇིག་རྟེན་འཆིང་འགྱུར་བ། ། དེ་དང་དེས་ནི་འཆིང་བ་ལས་གྲོལ་ཏེ། ། དེ་ཉིད་མི་ཤེས་འཇིག་རྟེན་མི་གྲོལ་ཞིང་། ། དེ་ཉིད་རྣམ་སྤངས་དངོས་གྲུབ་རྙེད་མི་འགྱུར། ། དེ་ཕྱིར་དྲི་མེད་སྒྲ་མེད་གཟུགས་ཉིད་མེད། ། རོ་དང་སེམས་ཀྱི་རྣམ་པར་དག་པ་མེད། ། རེག་མེད་ཆོས་མེད་ཐམས་ཅད་རྣམ་པར་དག །
རང་བཞིན་དག་པའི་འགྲོ་ལ་འགྲོ་བར་ཤེས། ། ཞེས་པ་ལ་སོགས་པས་བསྟན་ཏེ། དེ་ཡང་མཚམས་མ་བཞིའི་དག་པ་ལ། དག་བྱ་སའི་ཁམས་ནི། དག་བྱེད་པུཀྐ་སི་ཞེས་བཤད་ཅིང་། དག་བྱ་ཆུའི་ཁམས་ནི་དག་བྱེད་རྔོན་པ་སྟེ་རི་ཁྲོད་མ་ཞེས་བརྗོད་ལ། དག་བྱ་མེའི་ཁམས་ནི་དག་བྱེད་གཏུམ་མོར་ཤེས་པར་བྱ་ཞིང་། དག་བྱ་རླུང་གི་ཁམས་ནི་དག་བྱེད་གཡུང་མོར་རབ་ཏུ་གྲགས་སོ། ། དྲུག་པ་ནི། དག་བྱ་ཞེ་སྡང་ཞེས་བཤད་པ་ནི།
དག་བྱེད་རྡོ་རྗེ་མ་སྟེ་བདག་མེད་མ་ཡིན་ཞིང་། དག་བྱ་འདོད་ཆགས་དག་བྱེད་ཆུའི་རྣལ་འབྱོར་མ་དང་། དག་བྱ་ཕྲག་དོག་དག་བྱེད་རྡོ་རྗེ་མཁའ་འགྲོ་མ་དང་། དག་བྱ་སེར་སྣ་དག་བྱེད་གསང་པའི་དཀར་མོ་ཉིད་དང་། དེ་བཞིན་དུ་དག་བྱ་གཏི་མུག་དག་བྱེད་ཤར་གྱི་རྡོ་རྗེ་མར་བཤད་དེ་ཞེ་སྡང་མ་སོགས་པ་ཉོན་མོངས་པ་ལྔ་རྣམ་པར་སྦྱོང་བའི་བསྐྱེད་པའི་ཕྱོགས་ལས་ནི་ལྷ་མོ་ལྔ་པོ་འདིས་ནི་ཕུང་པོ་ལྔའང་སྦྱང་བར་བྱའོ། ། གསུམ་པ་རང་རིག་པའི་དག་པ་ནི། འདོད་ཡོན་དང་ཉོན་མོངས་པ་གང་དང་གང་གིས་འཇིག་རྟེན་ཕལ་པ་རྣམས་འཆིང་བར་འགྱུར་བའི་འདོད་ཡོན་དང་ཉོན་མོངས་པ་དེ་དང་དེས་ནི་ཐབས་ཀྱིས་ཟིན་ན་འཆིང་བ་ལས་གྲོལ་བར་འགྱུར་ཏེ། ལམ་འདི་ཐབས་ཀྱིས་ཁྱད་པར་དུ་བྱས་པའི་ཕྱིར་རོ། ། ཐབས་དེ་གང་ཞེ་ན། སྔར་བསྟན་པའི་དག་པ་གསུམ་ལས་ཁྱད་པར་དུ་རྫོགས་རིམ་གྱི་ཡེ་ཤེས་སོ། །
ཐབས་དེ་ཉིད་མི་ཤེས་ན་འཇིག་རྟེན་ལས་མི་གྲོལ་ཞིང་ཡུལ་དང་ཉོན་མོངས་པའམ་དེ་ཁོ་ན་ཉིད་རྣམ་པར་སྤངས་ན་མཆོག་གི་དངོས་གྲུབ་རྙེད་པར་མི་འགྱུར་རོ། ། ཡེ་ཤེས་དེ་ཅི་འདྲ་ཞེ་ན། ཆོས་ཐམས་ཅད་རང་བཞིན་གྱིས་མ་སྐྱེས་པ་དེའི་ཕྱིར་བདེན་པར་གྲུབ་པའི་དྲི་མེད་ཅིང་། དེ་བཞིན་དུ་སྒྲའང་མེད་ཅིང་། གཟུགས་ཉིད་ཀྱང་མེད་ཅིང་། རོ་དང་སེམས་རང་བཞིན་གྱིས་རྣམ་པར་དག་པ་ལས་གཞན་པའང་མེད་ལ་རེག་བྱ་མེད་ཅིང་ཆོས་ཀྱང་མེད་པས། ཆོས་ཐམས་ཅད་རྣམ་པར་དག་གོ ། འོ་ན་མཐོང་ཐོས་ལ་བསྐུར་བ་བཏབ་པར་མི་འགྱུར་རམ་སྙམ་ན། མི་འགྱུར་ཏེ་རང་བཞིན་གྱིས་དག་པའི་འགྲོ་བ་ལ་རང་བཞིན་གྱིས་དག་པའི་འགྲོ་བར་ཤེས་ན་གྲོལ་ལོ། ། དེས་ན་ཆོས་ཐམས་ཅད་རང་གི་སེམས་ཀྱི་རྣམ་འཕྲུལ་དུ་སྣང་སྟེ།
ང་ལས་འགྲོ་བ་ཐམས་ཅད་འབྱུང་ཞེས་བྱ་བ་ལ་སོགས་པའོ། ། དེ་ལྟར་ལེའུ་དགུ་པ་འདིར། ལྷ་མོ་རྣམས་ཀྱིས་དག་པ་བསྟན་པ་ལ། ཕུང་པོའི་དག་པ་དང་། ཉོན་མོངས་པའི་དག་པ་དང་། ཁམས་ཀྱི་དག་པ་དང་། ཡུལ་གྱི་དག་པ་རྣམས་བསྟན་ནས། སྐྱེ་མཆེད་ཀྱི་དག་པ་ནི། རྟག་པ་ཕྱི་མའི་ལེའུ་གསུམ་པ་ལས་གསུངས་པ་ཡིན་ཏེ། ཇི་སྐད་དུ།
དེ་ནས་རྡོ་རྗེ་སྙིང་པོས་གསོལ་པ། ཐམས་ཅད་ཡུལ་གྱིས་རྣམ་དག་པ། ། བཅོམ་ལྡན་འདས་ཀྱིས་སྔར་གསུངས་པ། ། ངེས་པར་དབང་པོ་དྲུག་གི་གྲངས། ། རྣམ་པར་དག་པ་མ་མཛད་པ། ། བཅོམ་ལྡན་འདས་ཀྱིས་བཀའ་སྩལ་པ། མིག་ལ་གཏི་མུག་རྡོ་རྗེ་མ། ། རྣ་བར་ཞེ་སྡང་རྡོ་རྗེ་མ། ། སྣ་ལ་སེར་སྣ་མ་ཞེས་བཤད། ། ཁ་ལ་འདོད་ཆགས་རྡོ་རྗེ་མ། །
ལུས་ལ་ཕྲག་དོག་རྡོ་རྗེ་མ། ། ཡིད་ལ་བདག་མེད་རྣལ་འབྱོར་མ། ། དབང་པོ་རྣམས་ནི་དག་བྱའི་ཕྱིར། ། འདིས་ནི་གོ་ཆ་སེམས་དཔའ་ཆེ། ། ཞེས་པས་བསྟན་ཏེ། འདི་ལ་ཡང་ཞུས་པ་དང་། ལན་གཉིས་ཀྱི་དང་པོ་ནི། དེ་ནས་རྡོ་རྗེ་སྙིང་པོས་གསོལ་པ། ཡུལ་དྲུག་པོ་ཐམས་ཅད་ཀྱི་རྣམ་པར་དག་པ་ནི། བཅོམ་ལྡན་འདས་ཀྱིས་སྔར་བརྟག་པ་དང་པོའི་ལེའུ་དགུ་པར་གསུངས་ན།
ངེས་པར་དབང་པོ་དྲུག་གི་གྲངས་སྦྱོང་བའི་ལྷའི་རྣམ་པར་དག་པ་མ་མཛད་པ་མཛད་དུ་གསོལ་ཞེས་ཞུ་བའོ། ། གཉིས་པ་ལ་དག་པ་དངོས་དང་། དེའི་ཕན་ཡོན་གཉིས་ཀྱི་དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། མིག་དག་པར་བྱེད་པ་ལ་མཾ་ལས་གཏི་མུག་རྡོ་རྗེ་མ་དཀར་མོ། རྣ་བར་ཌཾ་ལས་ཞེ་སྡང་རྡོ་རྗེ་མ་སྔོན་མོ། སྣར་པཾ་ལས་སེར་སྣ་རྡོ་རྗེ་མ་སེར་མོ་ཞེས་བཤད་ཅིང་། ཁར་རཾ་ལས་འདོད་ཆགས་རྡོ་རྗེ་མ་དམར་མོ། ལུས་ལ་དཔྲལ་བར་ཨོཾ་ལས་ཕྲག་དོག་རྡོ་རྗེ་མ་ལྗང་ཁུ། ཡིད་ལ་སྙིང་ཁར་ནཾ་ལས་བདག་མེད་རྣལ་འབྱོར་མ་ནག་མོའོ། །
གཉིས་པ་ནི། ཐ་མལ་གྱི་དབང་པོ་རྣམས་ནི་དག་པར་བྱ་བའི་ཕྱིར། ། ལྷ་མོ་དྲུག་པོ་འདིས་ནི་སྦྱང་ན་བསྲུང་བར་འགྱུར་བས་གོ་ཆའོ། ། སེམས་དཔའ་ཆེ་ཞེས་བོས་པའམ་ཡང་ན་མངོན་ཤེས་དྲུག་འཆར་ཞེས་པའོ། ། ཡང་ལྷ་མོ་བཅོ་ལྔ་པོ་རྣམས་ཀྱི་རྒྱན་ཆའི་དག་པ་ནི། བརྟག་པ་དང་པོའི་ལེའུ་དྲུག་པ་ཉིད་ཀྱིས་གསལ་བར་བྱས་པ་ཡིན་ཏེ། དེ་ཉིད་ལས། འཁོར་ལོའི་གཟུགས་ཀྱིས་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། ། མགུལ་གྱི་ཕྲེང་བ་རིན་ཆེན་བདག །
ལག་པར་རྣམ་པར་སྣང་མཛད་བརྗོད། ། སྐ་རགས་ལ་ནི་དོན་ཡོད་གནས། ། ཞེས་གསུངས་ཏེ་དེ་ཡང་། འཁོར་ལོའི་གཟུགས་ཀྱིས་མི་བསྐྱོད་པ་གཡོ་བ་མེད་པའི་རང་བཞིན། མི་ཤེས་པ་གཅོད་པའི་རྣམ་པས་གནས་པ་དང་། རྣ་ཆའི་བདག་ཉིད་ནི་ཤེས་བྱ་ཐམས་ཅད་ལ་ཁྱབ་པར་སྤྲོ་བའི་རང་བཞིན་འོད་དཔག་མེད། མགུལ་གྱི་ཕྲེང་བ་ནི་དགའ་བ་རྒྱས་པར་བྱེད་པའི་ཕྱིར་རིན་ཆེན་དབང་པོ་སྟོང་པ་བཅུ་དྲུག་གི་བདག་ཉིད་དོ། ། ལག་པ་ལ་སོགས་པར་གདུབ་བུ་དྲུག་གིས་བརྒྱན་པ་ནི། དབང་ཡུལ་ལྔའི་བདག་ཉིད་ཤིན་ཏུ་གསལ་བའི་རྣམ་པས་གནས་པས་རྣམ་པར་སྣང་མཛད་ཀྱི་བདག་ཉིད་དུ་བརྗོད་དོ། ། སྐེ་རགས་ལ་ནི་འགྲོ་བའི་དོན་བྱེད་པའི་དོན་ཡོད་གྲུབ་པ་གནས་སོ། །
ཞེས་པའི་དོན་ཡིན་ལ། ལྷ་མོ་བཅོ་ལྔའི་ས་བོན་ནི། བརྟག་པ་དང་པོའི་ལེའུ་གཉིས་པར། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨཻ་ཨཱཻ། ཨཽ་ཨཱཽ།
ཨཾ། རྣལ་འབྱོར་མ་རྣམས་ཀྱི་ས་བོན་ནོ། ། ཞེས་ལྷ་མོ་རྣམས་ཀྱི་ས་བོན་གསུངས་ཀྱང་། དེ་རྣམས་ལྷ་མོ་གང་དང་གང་གི་ཡིན་གསལ་བར་མ་བསྟན་པ་ལ། བརྟག་པ་ཕྱི་མའི་ལེའུ་བཞི་པ་ཉིད་ཀྱིས་གསལ་བར་མཛད་པ་ཡིན་ཏེ། ཇི་སྐད་དུ། སྔགས་བཏུ་བ་ལས་གང་གསུངས་པ། ། བདག་མེད་ལ་སོགས་ས་བོན་ཉིད། ། དེ་ལ་བདག་ནི་འཁྲུལ་པ་འཁྲུངས། ། གང་གི་ས་བོན་ས་བོན་གང་། །
ཞེས་ཞུས་པའི་ལན་དུ། ཨཱ་ལི་དང་པོ་བདག་མེད་མ། ། ཨཱ་ལི་གཉིས་པ་རྡོ་རྗེ་མ། ། ཨཱ་ལི་གསུམ་པ་དཀར་མོ་ཉིད། ། བཞི་པ་ཆུ་ཡི་རྣལ་འབྱོར་མ། ། ལྔ་པ་རྡོ་རྗེ་མཁའ་འགྲོ་མ། ། དྲུག་པ་པུཀྐ་སི་ཞེས་བརྗོད། ། བདུན་པ་ཉིད་ནི་རི་ཁྲོད་མ། ། བརྒྱད་པ་རྨེ་ཤ་ཅན་དུ་བརྗོད། ། དགུ་པ་ཡང་ནི་གཡུང་མོ་ཉིད། །
ཡང་ནི་ལྔ་གཉིས་དཀར་མོ་ཉིད། ། བཅུ་གཅིག་ཆོམ་རྐུན་མ་རུ་བརྗོད། ། བཅུ་གཉིས་རོ་ལངས་མ་ཞེས་བརྗོད། ། བཅུ་གསུམ་པ་ནི་གྷསྨ་རི། ། བཅུ་བཞི་པ་ནི་ས་སྤྱོད་མ། ། བཅོ་ལྔ་པ་ནི་མཁའ་སྤྱོད་མ། ། ཞེས་གསུངས་ཏེ། དེ་དག་གི་དོན་ཡང་། སྔགས་ཀྱི་ལེའུ་གཉིས་པ་ལས་གང་གསུངས་པའི་བདག་མེད་མ་ལ་སོགས་པའི་ས་བོན་ཨཱ་ལི་བཅོ་ལྔ་ཉིད་གསུངས་ན། དེ་ལ་བདག་ནི་ཡིད་འཁྲུལ་པ་འཁྲུངས་པས་ལྷ་གང་གི་ས་བོན་ཨཱ་ལའི་ནང་ནས་ས་བོན་གང་ལགས།
ཞེས་ཞུས་པའི་ལན་གསུངས་པ་ལ། ཨཱ་ལི་དང་པོ། ཨ་ཐུང་ངུ་ནི་བདག་མེད་མའི་ས་བོན། དེ་བཞིན་དུ་ཨཱ་ལི་གཉིས་པ་ཨཱ་རིང་པོ་ནི་རྡོ་རྗེ་མ་དང་། ཨཱ་ལི་གསུམ་པ་ཨི་ཐུང་ངུ་ནི་གསང་བའི་དཀར་མོ་ཉིད་དང་། ཨཱ་ལི་བཞི་པ་ཨཱི་རིང་པོ་ནི་ཆུའི་རྣལ་འབྱོར་མ་དང་། ལྔ་པ་ཨུ་ཐུང་ངུ་ནི་རྡོ་རྗེ་མཁའ་འགྲོ་མ་དང་། དྲུག་པ་ཨཱུ་རིང་པོ་ནི་པུཀྐ་སི་ཞེས་བརྗོད་ལ། བདུན་པ་རྀ་ཐུང་ངུ་ཉིད་ནི་རི་ཁྲོད་མ། བརྒྱད་པ་རཱྀ་རིང་པོ་ནི་རྨེ་ཤ་ཅན་ཏེ་གདོལ་པ་མོའི་ས་བོན་དུ་བརྗོད་དོ། །
དགུ་པ་ལྀ་ཐུང་ངུ་ཡང་ནི་གཡུང་མོ་ཉིད་དང་། ཡང་ནི་ལྔ་གཉིས་ཏེ་བཅུ་པ་ལཱྀ་རིང་པོ་ནི་དཀར་མོ་ཉིད་དང་། བཅུ་གཅིག་པ་ཨེ་ནི་ཆོམ་རྐུན་མར་བརྗོད་ཅིང་། བཅུ་གཉིས་པ་ཨེ་ཀ་ཤ་ཅན་ནི་རོ་ལངས་མ་ཞེས་བརྗོད་ལ། བཅུ་གསུམ་པ་ཨོ་ནི་གྷསྨ་རི་དང་། བཅུ་བཞི་པ་ཨོ་ཀེ་ཤ་ཅན་ནི་ས་སྤྱོད་མ། བཅོ་ལྔ་པ་ཨཾ་ནི་མཁའ་སྤྱོད་མའི་ས་བོན་ཏེ་རྣལ་འབྱོར་མ་བཅོ་ལྔའི་ས་བོན་ཉིད་དོ། ། དེ་ཐམས་ཅད་ལ་ཀླད་ཀོར་སྦྱོར་བ་ཡང་རྒྱུད་འདིར་ཨྃ་དང་ཧཱུྃ་གི་ཞེས་པས་ཀྱང་མཚོན་ནུས་ཤིང་། སཾ་ཊི་ལས་ལས་ཐམས་ཅད་ལ་དངོས་སུ་སྦྱར། ལྷ་མོ་བཅོ་ལྔའི་བཟླ་བྱའི་སྔགས་ནི་ཨ་ལི་བཅོ་ལྔ་ལ་སྐུ་གསུང་ཐུགས་ཡོན་ཏན་ཕྲིན་ལས་ལྔའི་ངོ་བོ་དེ་ཉིད་ལྔ་སྤེལ་ལམ།
ཨྃ་སོགས་བཅོ་ལྔ་པོ་རེ་རེ་ནས་དེ་ཉིད་ལྔ་སྤེལ་དུ་བྱ་བ་ཡིན་ཏེ། རྩ་རྒྱུད་དང་པོའི་ལེའུ་གཉིས་པ་ལས། སྔགས་ཐམས་ཅད་ཀྱི་རྐང་པར་དང་པོ་ཨོཾ་གྱི་རྣམ་པ་དང་མཐའ་ནི་སྭཱ་ཧཱ་དང་ཧཱུྃ་ཕཊ྄་ཀྱི་རྣམ་པ་ནི་ནང་དུ་གཞུག་གོ ། ཞེས་གསུངས་པ་ཡིན་ལ། ལྷ་མོ་བཅོ་ལྔ་པོ་རྣམས་ལ་རིགས་བདག་གང་དང་དག་གང་གི་རྒྱས་གདབ་པའི་ཚུལ་ནི། བརྟག་པ་ཕྱི་མའི་ལེའུ་བཞི་པ་ནས་གསུངས་པ་ཡིན་ཏེ། ལེའུ་དེ་ཉིད་ལས། ལྷ་ཡི་ལེའུ་ལས་གང་གསུངས་པ། ། ཞེ་སྡང་ལ་སོགས་ཕྱག་རྒྱ་རྣམས། ། དེ་ལ་བདག་ནི་ཐེ་ཚོམ་མཆིས། །
གང་གི་ཕྱག་རྒྱ་ཕྱག་རྒྱ་ཅི། ། ཞེས་ཞུས་པའི་ལན་དུ། ཕྱག་རྒྱ་རྟགས་དང་མཚན་མ་སྟེ། ། འདིས་ནི་རིགས་ནི་མཚོན་པར་བྱ། ། རིགས་འཆོལ་བསྒོམ་པའི་སྦྱོར་བ་ལས། ། དངོས་གྲུབ་མེད་ཅིང་བསྒྲུབ་པོའང་མེད། ། ཞེ་སྡང་ཕྱག་རྒྱས་བདག་མེད་མ། ། གཏི་མུག་ཕྱག་རྒྱས་རྡོ་རྗེ་མ། ། སེར་སྣའི་ཕྱག་རྒྱས་དཀར་མོ་ཉིད། ། ཆགས་པས་ཆུ་མ་ཕྱག་རྒྱས་གདབ། །
ཕྲག་དོག་ཕྱག་རྒྱས་མཁའ་འགྲོ་མ། ། ཞེ་སྡང་ཕྱག་རྒྱས་པུཀྐ་སི། ། གཏི་མུག་ཕྱག་རྒྱས་རི་ཁྲོད་མ། ། སེར་སྣའི་ཕྱག་རྒྱས་གདོལ་པ་མོ། ། འདོད་ཆགས་ཕྱག་རྒྱས་གཡུང་མོ་ཉིད། ། ཡང་ནི་དཀར་མོ་ཞེ་སྡང་ལས། ། གཏི་མུག་ཕྱག་རྒྱས་ཆོམ་རྐུན་མ། ། སེར་སྣའི་ཕྱག་རྒྱས་རོ་ལངས་མ། ། འདོད་ཆགས་ཕྱག་རྒྱས་གྷསྨ་རི། ། གཏི་མུག་ཕྱག་རྒྱས་ས་སྤྱོད་མ། །
འདོད་ཆགས་ཕྱག་རྒྱས་མཁའ་སྤྱོད་མ། ། འདོད་པས་ཕྱག་རྒྱར་ཤེས་པར་བྱ། ། ཞེས་གསུངས་ཏེ། དེ་དག་གི་དོན་ཡང་། ལྷ་དབང་བསྐུར་བ་དང་ལྷ་མོ་བཅོ་ལྔའི་ལེའུ་བརྒྱད་པ་ལས་གང་གསུངས་པ་་་་་་དབང་བསྐུར་ནས་སྤྱི་བོར་རང་གི་རིགས་ཀྱི་བདག་པོར་འགྱུར་རོ། ། ཁ་ཅིག་ཕྱག་རྒྱ་ནི་རིགས་བདག་ཉིད་ཡིན་ལ། རྟགས་ནི་ཁ་དོག་ནག་པོ་མི་བསྐྱོད་པའི་རིགས་ཞེས་སོགས་དང་། མཚན་མ་ནི་སྲིན་ལག་གི་རྩ་བར་རྡོ་རྗེ་རྩེ་དགུ་པ་ཞེས་སོགས། དེ་དག་དང་ལྡན་པའི་རྣལ་འབྱོར་པས་ལྷ་དེ་དང་དེ་སྒྲུབ་ཀྱི། གཞན་དུ་ནི་རིགས་འཆོལ་བསྒོམ་པར་འགྱུར་ཞེས་ཀྱང་འཆད་དུ་རུང་ཟེར་ཏེ་བརྟག་གོ་ལྷ་རྣམས་ལ་ཞེ་སྡང་མི་བསྐྱོད་པ་ལ་སོགས་པའི་ཕྱག་རྒྱ་རྣམས་ཀྱིས་འདེབས་པར་གསུངས་ན།
དེ་ལ་བདག་ནི་ཐེ་ཚོམ་མཆིས་པས་ལྷ་གང་གི་ཕྱག་རྒྱ་འདེབས་བྱེད་ཀྱི་ཕྱག་རྒྱ་ཅི་ཞིག་ལགས། ཞེས་ཞུས་པའི་ལན་གསུང་པ། ཕྱག་རྒྱའི་དགོས་པ། རྒྱས་མ་བཏབ་པའི་ཉེས་དམིགས། གང་གིས་གང་ལ་རྒྱས་འདེབས་པའི་ཚུལ་གསུམ་གྱི་དང་པོ་ནི། དབུ་རྒྱན་གྱི་ཕྱག་རྒྱ་ནི་རིགས་མཚོན་པར་བྱེད་པའི་རྟགས་དང་མཚན་མ་སྟེ། དབུ་རྒྱན་འདིས་ནི། ལྷ་སོ་སོའི་རིགས་ནི་མཚོན་པར་བྱ་བའི་དགོས་པ་ཡོད་དོ། ། གཉིས་པ་ནི། རིགས་དང་རིགས་བདག་འཆོལ་བར་སྒོམ་པའི་སྦྱོར་བ་ལས་འབྲས་བུ་དངོས་གྲུབ་མེད་ཅིང་སྒྲུབ་པ་པོ་མཚན་ཉིད་དང་ལྡན་པའང་མེད་དེ།
ལམ་མ་དག་པའི་ཕྱིར་རོ། ། གསུམ་པ་ནི། ཞེ་སྡང་རྣམ་པར་དག་པ་མི་བསྐྱོད་པའི་ཕྱག་རྒྱས་བདག་མེད་མ་ལ་འདེབས་ཤིང་། དེ་བཞིན་དུ་གཏི་མུག་དག་པ་རྣམ་སྣང་གི་ཕྱག་རྒྱས་རྡོ་རྗེ་མ་དང་། སེར་སྣ་དག་པ་རིན་འབྱུང་གི་ཕྱག་རྒྱ་གསང་བའི་དཀར་མོ་ཉིད་དང་། འདོད་ཆགས་དག་པ་འོད་དཔག་མེད་ཀྱིས་ཆུ་མ་ལ་ཕྱག་རྒྱས་གདབ་ཅིང་། ཕྲག་དོག་དག་པ་དོན་ཡོད་གྲུབ་པའི་ཕྱག་རྒྱས་མཁའ་འགྲོ་མ་ལ་འདེབས་པ་རྣམས་ངོ་བོ་ཉིད་ལ་ངོ་བོ་ཉིད་ཀྱི་རྒྱའོ། ། ཡང་ཞེ་སྡང་དག་པ་མི་བསྐྱོད་པའི་ཕྱག་རྒྱས་པུཀྐ་སི་ལ་འདེབས་པ་ནི་ལུས་ལ་སེམས་ཀྱི་རྒྱ། གཏི་མུག་དག་པ་རྣམ་སྣང་གི་ཕྱག་རྒྱས་རི་ཁྲོད་མ་ལ་འདེབས་པ་ནི་སེམས་ལ་ལུས་ཀྱི་རྒྱ། སེར་སྣ་དག་པ་རིན་འབྱུང་གི་ཕྱག་རྒྱས་གདོལ་པ་མོ་ལ་འདེབས་པ་ནི་རྒྱུ་ལ་འབྲས་བུའི་རྒྱ།
འདོད་ཆགས་དག་པ་འོད་དཔག་མེད་ཀྱི་ཕྱག་རྒྱས་གཡུང་མོ་ལ་འདེབས་པ་ཉིད་ནི་འབྲས་བུ་ལ་རྒྱུའི་རྒྱ། ཡང་ནི་དཀར་མོ་སྟེ་གཽ་རཱི་ལ་ཞེ་སྡང་མི་བསྐྱོད་པས་འདེབས་པ་ནི་ལུས་ལ་སེམས། གཏི་མུག་རྣམ་སྣང་གི་ཕྱག་རྒྱས་ཆོམ་རྐུན་མ་ལ་འདེབས་པ་ནི་སེམས་ལ་ལུས། སེར་སྣ་རིན་འབྱུང་གི་ཕྱག་རྒྱས་རོ་ལངས་མ་ལ་འདེབས་པ་ནི་རྒྱུ་ལ་འབྲས་བུ། འདོད་ཆགས་འོད་དཔག་མེད་ཀྱི་ཕྱག་རྒྱས་གྷསྨ་རཱི་ལ་འདེབས་པ་འབྲས་བུ་ལ་རྒྱུ། གཏི་མུག་རྣམ་སྣང་གི་ཕྱག་རྒྱས་ས་སྤྱོད་མ་དང་། འདོད་ཆགས་འོད་དཔག་མེད་ཀྱི་ཕྱག་རྒྱས་མཁའ་སྤྱོད་མ་ལ་འདེབས་པ་གཉིས་ངོ་བོ་ཉིད་ལ་ངོ་བོ་ཉིད་ཀྱི་རྒྱའོ། ། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འདོད་པས་ཕྱག་རྒྱའི་འདེབས་ཚུལ་དེ་ལྟར་ཤེས་པར་བྱའོ། ། ཞེས་པའི་དོན་ཡིན་ལ། རྗེ་བཙུན་མ་འདིའི་བསྟོད་པ་ནི།
རྡོ་རྗེ་གུར་ལས། འགྲོ་བ་བུད་མེད་འདུལ་གཟིགས་ནས། ། ཤེས་རབ་ཕ་རོལ་ཕྱིན་གྱུར་གང་། ། ཕྱག་འཚལ་ཕ་རོལ་ཕྱིན་ཐུབ་ལ། ། སྒྱུ་མའི་ཕྱག་རྒྱ་ཕྱག་འཚལ་བསྟོད། ། ཅེས་གསུངས་པ་འདི་ཉིད་ཡིན་ལ། དེ་དག་གིས་ནི། བདག་མེད་ལྷ་མོ་བཅོ་ལྔ་ཉིད་ཀྱི། ཕྱི་བསྐྱེད་པའི་རིམ་པ། བསྒོམ་པའི་རིམ་པ་རྣམས་དང་།
དེ་ཉིད་ཀྱི་དཀྱིལ་འཁོར་དུ་སྨིན་བྱེད་ཀྱི་དབང་བསྐུར་བའི་ཚུལ་རྣམས་རྒྱུད་ལས་བསྟན་ཚུལ་ལུང་དང་སྦྱར་བ་མདོ་ཙམ་བསྟན་ཟིན་ནས། གསུམ་པ་ཇི་ལྟར་སྒྲུབ་ཚུལ་ནི། སྦྱང་གཞི་སྦྱོང་བྱེད་ངོ་སྤྲོད་ཉམས་སུ་བླང་བའི་ཚུལ་གྱིས་བསྒྲུབ། འདི་ལ་གསུམ་ལས་སྦྱང་གཞི་སྦྱོང་བྱེད་རགས་པ་སྦྱར་ཚུལ་ནི། དཀྱིལ་འཁོར་གྱི་ནང་གི་ལྷ་མོ་ལྔ་རིགས་ལྔ་ཡེ་ཤེས་ལྔའི་ངོ་བོ་ཡིན་ལ། མཚམས་མ་བཞི་ཡུམ་ཚད་མེད་བཞི་ཡིན་ཞིང་། ལྷག་མ་དྲུག་རྡོ་རྗེ་མ་དྲུག་དང་། དེའི་ཡང་ཕྱོགས་མ་བཞི་ཕྲིན་ལས་བཞི་དང་། སྟེང་འོག་དབུས་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་ངོ་བོ་ཡིན་པས། དེ་དག་གི་སྦྱང་གཞི་རགས་པ་ཕུང་ཁམས་སྐྱེ་མཆེད་སྦྱོང་ཚུལ་སྔར་བཤད་པས་ཤེས་ནུས་ལ།

ཐད་སོར་སྦྱར་བ་ནི། བདག་མེད་མའི་བསྟོད་པ་རྣམ་དག་གི་ཕྲེང་བ་ཞེས་བྱ་བ་ཆོས་རྒྱལ་འཕགས་པས་མཛད་པ་ལས། རྣམ་ཤེས་ཞེ་སྡང་རྣམ་དག་ཅིང་། ། ཆོས་དབྱིངས་ཡེ་ཤེས་བདག་ཉིད་ཐུགས། ། མི་བསྐྱོད་རྡོ་རྗེའི་ངོ་བོ་ཉིད། ། བདག་མེད་མ་ལ་ཕྱག་འཚལ་ལོ། ། གཟུགས་དང་གཏི་མུག་རྣམ་དག་ཅིང་། ། མེ་ལོང་ཡེ་ཤེས་ངོ་བོ་ཉིད། ། རྣམ་པར་སྣང་མཛད་བདག་ཉིད་དཔལ། ། རྡོ་རྗེ་མ་ལ་ཕྱག་འཚལ་ལོ། ། ཚོར་དང་སེར་སྣ་རྣམ་དག་ཅིང་། །
མཉམ་ཉིད་ཡེ་ཤེས་ངོ་བོ་ཉིད། ། རིན་ཆེན་འབྱུང་གནས་བདག་ཉིད་དཔལ། ། གསང་བའི་དཀར་མོ་ཕྱག་འཚལ་ལོ། ། འདུ་ཤེས་འདོད་ཆགས་རྣམ་དག་ཅིང་། ། ཀུན་རྟོག་ཡེ་ཤེས་ངོ་བོ་ཉིད། ། འོད་དཔག་མེད་པའི་བདག་ཉིད་དཔལ། ། ཆུ་ཡི་རྣལ་འབྱོར་མར་ཕྱག་འཚལ། ། འདུ་བྱེད་ཕྲག་དོག་རྣམ་དག་ཅིང་། ། བྱ་བསྒྲུབ་ཡེ་ཤེས་ངོ་བོ་ཉིད། ། དོན་ཡོད་གྲུབ་པའི་བདག་ཉིད་དཔལ། །
རྡོ་རྗེ་མཁའ་འགྲོ་མར་ཕྱག་འཚལ། ། ས་ཡི་ཁམས་ནི་རྣམ་དག་ཅིང་། ། བྱམས་པ་ཆེན་པོའི་ངོ་བོ་ཉིད། ། ལྷ་མོ་སྤྱན་མའི་བདག་ཉིད་དཔལ། ། པུཀྐ་སི་ལ་ཕྱག་འཚལ་ལོ། ། ཆུ་ཡི་ཁམས་ནི་རྣམ་དག་ཅིང་། ། སྙིང་རྗེ་ཆེན་པོའི་ངོ་བོ་ཉིད། ། མཱ་མ་ཀི་ཡི་བདག་ཉིད་དཔལ། ། རི་ཁྲོད་མ་ལ་ཕྱག་འཚལ་ལོ། ། མེ་ཡི་ཁམས་ནི་རྣམ་དག་ཅིང་། །
དགའ་བ་ཆེན་པོའི་ངོ་བོ་ཉིད། ། གོས་དཀར་མོ་ཡི་བདག་ཉིད་དཔལ། ། གདོལ་པ་མོ་ལ་ཕྱག་འཚལ་ལོ། ། རླུང་གི་ཁམས་ནི་རྣམ་དག་ཅིང་། ། བཏང་སྙོམས་ཆེན་པོའི་ངོ་བོ་ཉིད། ། ལྷ་མོ་སྒྲོལ་མའི་བདག་ཉིད་དཔལ། ། ཌོཾ་བི་ནི་ལ་ཕྱག་འཚལ་ལོ། ། གཟུགས་ཀྱི་སྐྱེ་མཆེད་རྣམ་དག་ཅིང་། ། དགུག་དང་ཞི་བའི་ལས་མཛད་པ། ། རྡོ་རྗེ་གཟུགས་མའི་བདག་ཉིད་དཔལ། །
གཽ་རཱི་ལ་ཕྱག་འཚལ་ལོ། ། སྒྲ་ཡི་སྐྱེ་མཆེད་རྣམ་དག་ཅིང་། ། གཞུག་དང་རྒྱས་པའི་ལས་མཛད་པ། ། རྡོ་རྗེ་སྒྲ་མའི་བདག་ཉིད་དཔལ། ། ཙཽ་རཱི་ལ་ཕྱག་འཚལ་ལོ། ། དྲི་ཡི་སྐྱེ་མཆེད་རྣམ་དག་ཅིང་། ། བཅིང་དང་དབང་གི་ལས་མཛད་པ། ། རྡོ་རྗེ་དྲི་མའི་བདག་ཉིད་དཔལ། ། བཻཏྟ་ལི་ལ་ཕྱག་འཚལ་ལོ། ། རོ་ཡི་སྐྱེ་མཆེད་རྣམ་དག་ཅིང་། །
འབེབས་དང་དྲག་པོའི་ལས་མཛད་པ། ། རྡོ་རྗེ་རོ་མའི་བདག་ཉིད་དཔལ། ། གྷསྨ་རི་ལ་ཕྱག་འཚལ་ལོ། ། རེག་དང་ལུས་ནི་རྣམ་དག་ཅིང་། ། ས་འོག་སྤྱོད་མཛད་སྐུ་ཡི་དངོས། ། རྡོ་རྗེ་རེག་མའི་བདག་ཉིད་དཔལ། ། ས་སྤྱོད་མ་ལ་ཕྱག་འཚལ་ལོ། ། ཆོས་དང་ཡིད་ནི་རྣམ་དག་ཅིང་། ། ས་བླ་སྦྱོང་མཛད་གསུང་གི་དངོས། ། རྡོ་རྗེ་དབྱིངས་མའི་བདག་ཉིད་དཔལ། །
མཁའ་སྤྱོད་མ་ལ་ཕྱག་འཚལ་ལོ། ། ཞེས་གསུངས་པ་ལྟར་ཤེས་པར་བྱ་ཞིང་། འོ་ན་རིགས་ལྔ་འདིར་ལྷ་མོའི་རྣམ་པར་སྟོན་པ་ཅི་སྙམ་ན་འཕགས་པས་མཛད་པའི་བསྟོད་པ་ལས། གདབ་པའི་ཕྱིར་དང་འདེབས་པའི་ཕྱིར། ། མཚོན་ཕྱིར་མི་འདའ་བ་ཡི་ཕྱིར། ། ཞེས་དང་། ཆགས་ཅན་རྗེས་སུ་གཞུག་ཕྱིར་དང་། ། ཆགས་པས་བྱང་ཆུབ་བསྒྲུབ་པའི་ཕྱིར། ། དངོས་གྲུབ་མྱུར་ཕྱིར་ལྷ་མོ་ཡི། ། སྐུར་གྱུར་རྣམས་ལ་ཕྱག་འཚལ་ལོ། །
ཞེས་གསུངས་པའི་དོན་ཞིབ་ཏུ་དཔྱད་ལ་ཤེས་པར་བྱའོ། ། གཉིས་པ་ཕྲ་བ་རྩ་ཁམས་སོགས་སྦྱོང་ཚུལ་ནི། ཟག་བཅས་འཁོར་བའི་ལུས་སྐྱེད་པར་བྱེད་པའི་ཁམས་ཉེར་བཞི། སེམས་གཟུང་འཛིན་གྱི་རྟོག་བཅས་དེ་ལས་ཕྱེ་ན་རྣམ་ཤེས་ཚོགས་བརྒྱད། དེ་དག་གཙོ་བོར་གནས་པའི་རྩ་སོ་གཉིས་ཡི་གེ་དང་བཅས་པ། དེ་གནས་པའི་གནས་ཛ་ལནྡྷ་ར་སོགས་ཏེ་ཟག་བཅས་འཁོར་བའི་རྩ་ཁམས་ཀྱིས་བསྡུས་པའི་ལུས་དང་། དེའི་ཡང་རྩ་བ་རྣམ་ཤེས་ཚོགས་བརྒྱད་དང་བཅས་པ་ཧེ་རུ་ཀ་ལྷ་མོ་བཅོ་ལྔ་དང་བཅས་པས་སྦྱོང་བར་ཤེས་པར་བྱའོ། ། གསུམ་པ་བྱེ་བྲག་ཚེས་འཕོ་སོགས་ལ་སྦྱོར་ཚུལ་ལ། སྦྱང་གཞི། སྦྱོང་བྱེད་སྦྱོར་ཚུལ་གསུམ་ལས།
དང་པོ་ལ་བདུན་ཏེ་ཚེས་ནི་ཡར་ངོ་མར་ངོ་ལ་བཅོ་ལྔ་གཉིས་ཡོད་པའི་ཡར་ངོའི་བཅོ་ལྔ་པ་དང་། མར་ངོའི་གནམ་སྟོང་ལ་ཉིན་མཚན་གཉིས་གཉིས་སུ་ཕྱེ་བས་བཅུ་དྲུག ། འཕོ་བ་ནི། ལུག་གླང་འཁྲིག་པ་ཀརྐ་ཊ། ། སེང་གེ་བུ་མོ་སྲང་སྡིག་པ། ། གཞུ་དང་ཆུ་སྲིན་བུམ་པ་ཉ། ། ཉི་ཟླ་འཛིན་གཉིས་ཐིག་ལེ་འགོག ། ནམ་མཁའ་འགོག་སྟེ་བཅུ་དྲུག་གོ ། རྩ་ནི་གཙོ་མོ་གསུམ་གཅིག་ཏུ་བསྡུས། གཞན་གཉིས་གཉིས་རེ་རེར་བསྡུས།
བདུད་བྲལ་མ་དང་བཅུ་དྲུག་གོ ། ཡི་གེ་ནི་ཨཱ་ལི་བཅུ་དྲུག བྱང་སེམས་ནི་གཡས་གཡོན་ནས་བཅོ་ལྔ་བཅོ་ལྔ་དབུས་ཀྱི་དང་བཅུ་དྲུག དགའ་བ་ནི་དགའ་བ་རེ་རེ་ལ་བཞི་བཞིར་ཕྱེ་བས་བཅུ་དྲུག གནས་ནི་ལུས་ཀྱི་གཡས་གཡོན་གྱི། ། མཐེ་བོང་བྱིན་པ་བརླ་གསང་གནས། ། ལྟེ་སྙིང་ནུ་མ་ལྐོག་མ་དང་། ། ལག་མཐིལ་ཆུ་དང་མཁུར་ཚོས་མིག ། རྣ་བ་ཀླད་པ་སྤྱི་གཙུག་གོ ། གཉིས་པ་སྦྱོང་བྱེད་ཀྱི་ལྷ་མོ་ནི་ལྷ་མོ་བཅོ་ལྔ་ཧེ་རུ་ཀ་དང་བཅུ་དྲུག་གོ །
གསུམ་པ་སྦྱོང་ཚུལ་ནི། དོན་གྱི་བྱ་བ་དང་བཅས་པ་སྤྲོས་པའི་རང་བཞིན་སྦྱང་གཞི་བཅོ་ལྔ་པོ་རྣམས། སྤྲོས་མེད་སྟོང་པའི་ངོ་བོ་ལྷ་མོ་བཅོ་ལྔ་དང་། དོན་གྱི་བྱ་བ་མི་བྱེད་པ་སྦྱང་གཞི་བཅུ་དྲུག་པའི་ཆ་རྣམས་ཐབས་ཧེ་རུ་ཀས་སྦྱངས་པས་ཟུང་འཇུག་ཏུ་འགྱུར་བ་ཡིན་ནོ། ། སྦྱང་གཞི་སྦྱོང་ཚུལ་ཕྱི་མ་འདི་འདྲ་རྗེ་བཙུན་ཆེན་པོས་མཛད་པའི་བསྟོད་པ་དང་། ཆོས་རྗེ་ས་སྐྱ་པཎ་ཆེན་གྱིས་མཛད་པའི་དེའི་འགྲེལ་བ་དང་བསྟན་བཅོས་འདིའི་གསེབ་ཚགས་སུ་བསྟན་པ་དག་ལས་ཀྱང་ཞིབ་ཏུ་ཤེས་པར་བྱའོ། ། དེ་ལྟར་བཤད་པ་དེ་རྣམས་ཀྱིས་ཡབ་ཀྱཻ་རྡོ་རྗེའི་སྒྲུབ་ཐབས་དེ་ཉིད་གཞིར་བྱས་ནས་དེ་དང་ཐུན་མོང་བ་རྣམས་མི་འགལ་ཞིང་ཐུན་མོང་མ་ཡིན་པ་རྣམས་མ་འདྲེས་པའི་ཚུལ་གྱིས་ཡུམ་གྱི་ཕྱི་བསྐྱེད་རིམ་བཤད་པ་བསྟན་ཟིན་ནས། ༈ །སྤྱི་དོན་གཉིས་པ་ནང་བསྐྱེད་པའི་རིམ་པའི་སྒོམ་དོན་བཤད་པ་ལ་ཡང་གཉིས་ཏེ། རྗེ་བཙུན་ཡབ་ཀྱི་ལུས་དཀྱིལ་བཤད་པ་དང་། དེ་དང་མི་འདྲ་བའི་ཆོས་རྣམས་སྦྱར་ནས་རྗེ་བཙུན་ཡུམ་གྱི་ལུས་དཀྱིལ་བཤད་པའོ། །
དང་པོ་ནི་དེ་ལྟར་དཔལ་ཀྱཻ་རྡོ་རྗེ་ཡབ་ཡུམ་གྱི་ཕྱི་བསྐྱེད་པའི་རིམ་པའི་རྣལ་འབྱོར་གྱིས་ཕྱི་རོལ་གྱི་སྣང་བ་ཐམས་ཅད་རྟེན་དང་བརྟེན་པར་བཅས་པའི་དཀྱིལ་འཁོར་གྱི་རྣམ་པར་ཤེས་པར་བྱས་ནས། དེ་དག་འབྱུང་བའི་རྩ་བ་རྟེན་དཀྱིལ་འཁོར་བཞིའི་རྟེན་འབྲེལ་ལ་རག་ལས་པས་ན་ཟབ་མོ་ལུས་ཀྱི་དཀྱིལ་འཁོར་འཆད་པ་ཡིན་ལ། དེའང་རྣལ་འབྱོར་དབང་ཕྱུག་གི་གཞུང་ཆུང་ལས། ལམ་དུ་བསྐྱེད་རིམ་སོགས་ལྔ་པ་བཞིས་བསྟན། ། ཅེས་གསུངས་པའི་དངོས་བསྟན་གྱི་བསྐྱེད་རིམ་ཡང་ནང་བསྐྱེད་རིམ་ལ་ངོས་འཛིན་པར་མཛད་ཅིང་། དེ་ཉིད་ལས། ལམ་གྱི་ཐུན་བཞི་ལ་དབང་བཞི་བསྒོམས་པས་ཞེས་གསུངས་པའི་དོན་ལ་ལམ་དུས་ཀྱི་དབང་བཞི་ལེན་པའི་རྟེན་ལུས་ཀྱི་དཀྱིལ་འཁོར་ཁོ་ན་ལ་ངོས་འཛིན་མཛད་པའི་ཕྱིར། དེས་ན་སྐབས་འདིར་ཟབ་མོ་ལུས་ཀྱི་དཀྱིལ་འཁོར་འཆད་པ་སྐབས་སུ་བབ་པ་ཡིན་ནོ། ། དེ་ལྟ་བུའི་ཟབ་མོ་ལུས་ཀྱི་དཀྱིལ་འཁོར་ནི་ཤིན་ཏུ་ཟབ་པ་ཡིན་ཏེ་ཕ་རོལ་ཏུ་ཕྱིན་པའི་ཐེག་པ་མན་ཆད་ལྟ་ཞོག རྡོ་རྗེ་ཐེག་པའི་རྒྱུད་སྡེ་འོག་མ་གཉིས་སུ་ཡང་མིང་ཙམ་ཡང་མ་གསུངས།
ཡོ་ག་རྣལ་འབྱོར་གྱི་རྒྱུད་ལས། རང་གི་ལུས་ནི་གང་ཡིན་པ། ། དཀྱིལ་འཁོར་དུ་ནི་ཡོངས་སུ་བརྟག ། ཅེས་གསུངས་པའི་སྙིང་པོའི་བདག་འཇུག་ཙམ་ལ་དགོངས་ནས་མིང་རྐྱང་ཙམ་ལས་མ་གསུངས་པས་རྒྱུད་སྡེ་འོག་མ་གསུམ་མན་ཆད་དུ་དེ་ལྟ་བུའི་གནད་ཁྱད་པར་ཅན་གྱི་ལམ་མེད་པས་མཐར་ཐུག་གི་འབྲས་བུ་བཅུ་གསུམ་རྡོ་རྗེ་འཛིན་པའི་གོ་འཕང་ཐོབ་པ་མེད་དེ། དཔལ་སམྦུ་ཊི་ལས། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་གི་ནི་ཆོ་ག་ཡང་། ། ལུས་ཀྱི་དེ་ཉིད་མི་ཤེས་པས། ། དེ་དག་ཐམས་ཅད་འབྲས་མེད་གསུངས། ། ཞེས་གསུངས་པ་ལྟར་རོ། །
དེ་ལྟར་ན་རྣལ་འབྱོར་བླ་ན་མེད་པའི་རྒྱུད་ཁོ་ནའི་སྤྱོད་ཡུལ་དུ་གྱུར་པའོ། ། དེ་ལྟ་བུའི་ཟབ་མོ་ལུས་ཀྱི་དཀྱིལ་འཁོར་འཆད་པ་ལ་གཉིས་ཏེ་སྤྱི་དོན་དང་། གཞུང་དོན་ནོ། ། དང་པོ་ལ་གཉིས་ཏེ་སྤྱིར་དཀྱིལ་འཁོར་ཙམ་མདོར་བསྟན་པ། བྱེ་བྲག་ལུས་ཀྱི་དཀྱིལ་འཁོར་རྒྱས་པར་བཤད་པའོ། ། དང་པོ་ལ་གཉིས་ཏེ་དཀྱིལ་འཁོར་གྱི་སྒྲ་དོན་བཤད་པ་དང་། དབྱེ་བ་བཤད་པའོ། ། དང་པོ་ལ་བོད་ཀྱི་མཁས་པ་ཁ་ཅིག་གཙོ་བོ་ལ་དཀྱིལ་དང་། འཁོར་ལ་འཁོར་དུ་འདོད་པ་དང་། བརྟེན་པ་ལྷ་ལ་དཀྱིལ་དང་རྟེན་གཞས་ཁང་ལ་འཁོར་དུ་འདོད་པ་དང་།
འཇིག་རྟེན་ལས་འདས་པ་ལ་དཀྱིལ་དང་། འཇིག་རྟེན་པ་ལ་འཁོར་དུ་འདོད་པ་ལ་སོགས་པ་ཡོད་ཀྱང་། འདིར་དཀྱིལ་འཁོར་གྱི་སྐད་དོད་མཎྜལ་ཞེས་པའི་མའི་སྒྲ་ལས་དྲངས་ཏེ་བཤད་ན་མ་ནུ་པ་ཏ་སྟེ་སྙིང་པོ། ལའི་སྒྲ་ལས་དྲངས་ཏེ་ལ་ལི་ཏ་སྟེ་རོལ་བའམ་འཛིན་པ་ལ་འཇུག་སྟེ། དེས་ན་སྙིང་པོ་བདེ་ཆེན་གྱི་ཡེ་ཤེས་ལེན་པར་བྱེད་པས་ན་དཀྱིལ་འཁོར་ཞེས་བྱ་སྟེ། རྩ་རྒྱུད་ལས། དཀྱིལ་ནི་སྙིང་པོ་ཞེས་བྱ་སྟེ། ། བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པས་དཀྱིལ་འཁོར་ཉིད། ། འདུས་པ་དཀྱིལ་འཁོར་ཉིད་དུ་བརྗོད། །
ཅེས་གསུངས་པའི་དོན་ཡིན་ནོ། ། ཡང་ན་མཚན་མ་དང་རྣམ་རྟོག་གཅོད་པར་བྱེད་པས་འཁོར་ལོ་ཞེས་ཀྱང་བྱ་སྟེ། དེ་ཉིད་ལས། འཁོར་ལོ་ཞེས་བྱ་ནམ་མཁའི་ཁམས། ། ཡུལ་ལ་སོགས་པ་གཅོད་པར་བྱེད། ། ཅེས་གསུངས་པ་དང་། སམྦུ་ཊི་ལས། དང་པོ་ཀུན་གྱི་སྙིང་པོ་མཆོག ། ལེན་ཅིང་གཅོད་པ་ཉིད་ཀྱི་ཕྱིར། ། ལུས་ནི་དཀྱིལ་འཁོར་ཉིད་དུ་བརྗོད། །
ཅེས་ལུས་ཀྱི་དཀྱིལ་འཁོར་ལ་སྒྲ་བཤད་གཉིས་ཆར་འཇུག་པའི་བཤད་པ་མཛད། ལུས་དཀྱིལ་རྐྱང་པར་མ་ཟད་བདག་ཉིད་ཀྱིས་བསྐྱེད་པའི་བདག་བསྐྱེད་ཀྱི་དཀྱིལ་འཁོར། མདུན་བསྐྱེད་ཀྱི་བཅོས་མའི་རྡུལ་ཚོན་དང་རས་བྲིས་ལ་སོགས་པའི་དཀྱིལ་འཁོར་རྣམས་ཀྱིས་ཀྱང་སྙིང་པོ་བདེ་ཆེན་གྱི་ཡེ་ཤེས་ལེན་པར་བྱེད་པས་ན་དཀྱིལ་འཁོར་ཞེས་བྱའོ། ། གཉིས་པ་དབྱེ་བ་ལ་དྲུག་སྟེ་གཉིས་སུ་དབྱེ་བ། གསུམ་དུ། བཞིར། ལྔར། དྲུག་ཏུ། བརྒྱད་དུ་དབྱེ་བའོ། ། དང་པོ་གཉིས་སུ་དབྱེ་བ་ནི།
སམྦུ་ཊི་ལས། ཕྱི་དང་བཅས་པའི་ནང་ཉིད་ཀྱིས། ། སྣ་ཚོགས་ཁྱབ་ཅིང་རྣམ་པར་གནས། ། ཞེས་གསུངས་པའི་དོན་ལ་རྗེ་བཙུན་རྩེ་མོས། རྡུལ་ཚོན་ལ་སོགས་པའི་བཅོས་མའི་དཀྱིལ་འཁོར་ལ་ཕྱི་དང་། གསང་བ་ཆོས་ཀྱི་གསུམ་ལ་ནང་དུ་བཤད་ནས་གཉིས་སུ་བསྡུ་བར་མཛད། གཉིས་པ་ནི། སློབ་དཔོན་སངས་རྒྱས་གསང་བས། དབྱེ་བ་རང་བཞིན་ཏིང་ངེ་འཛིན་དང་། ། གཟུགས་བརྙན་དཀྱིལ་འཁོར་དམ་པ་འོ། །
ཞེས་གསུངས་པས་རང་བཞིན་གྱིས་གྲུབ་པའི་ལུས་ཀྱི་དཀྱིལ་འཁོར། རྣལ་འབྱོར་བདག་ཉིད་ཀྱི་བསྒོམས་པའི་ཏིང་ངེ་འཛིན་གྱི་དཀྱིལ་འཁོར། རྡུལ་ཚོན་ལ་སོགས་པའི་བཅོས་མའི་གཟུགས་བརྙན་གྱི་དཀྱིལ་འཁོར་ཏེ་གསུམ་མོ། ། སམྦུ་ཊི་ལས། དཀྱིལ་འཁོར་ལུས་སུ་གསུངས་པ་སྟེ། ། དཀྱིལ་འཁོར་བྷ་གར་བརྗོད་པ་ཉིད། ། དཀྱིལ་འཁོར་ཡང་ནི་བྱང་ཆུབ་སེམས། ། དཀྱིལ་འཁོར་གསུམ་དུ་བསྟན་པར་བྱ། ། ཞེས་གསང་བ་ཆོས་ཀྱི་དཀྱིལ་འཁོར་གསུམ་ལ་དགོངས་ནས་བསྟན་པར་མཛད། སློབ་དཔོན་དྲིལ་བུ་པས།
དབང་བསྐུར་དཀྱིལ་འཁོར་སྔོན་འགྲོ་བ། ། རྡོ་རྗེ་འཆང་གིས་གསུངས་པ་སྟེ། ། འོན་ཀྱང་དཀྱིལ་འཁོར་དེའི་རང་བཞིན། ། ཅི་ཡིན་དེ་ནི་འདིར་བརྗོད་བྱ། ། རི་མོར་གནས་པའི་ལས་དང་ནི། ། ཐིག་ལས་ཚོན་དགྱེའི་རིམ་པ་བསྟན། ། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པའོ། ། ཞེས་དང་། བཅོས་མ་གཉིས་ཀྱི་ངོ་བོ་གང་། །
དེ་ནི་གདུལ་བྱའི་དབང་ལས་འདོད། ། མཁས་པའི་བསྒྲུབ་བྱ་དེ་མིན་ཏེ། ། ཡང་དག་དོན་མཐོང་གྲོལ་ཕྱིར་རོ། ། ཞེས་གདུལ་བྱ་དབང་པོ་རྣོ་འབྲིང་རྟུལ་གསུམ་དུ་དབང་བསྐུར་བའི་དཀྱིལ་འཁོར་གསུམ་བསྟན་པ་ཡིན་ནོ། ། གསུམ་པ་བཞིར་དབྱེ་བ་ནི། བླ་མེད་རྡོ་རྗེ་ཐེག་པའི་རྒྱུད་སྡེ་ནས་དབང་བཞི་གང་དུ་བསྐུར་བའི་དཀྱིལ་འཁོར་བཞི་སྟེ་སློབ་དཔོན་དམན་པའི་ཞབས་ཀྱིས། དཀྱིལ་འཁོར་བཞི་སྟེ་རི་མོ་དང་། ། ལུས་དང་བྷ་ག་བྱང་ཆུབ་སེམས། ། ཞེས་གསུངས་པ་ལྟར་རོ། ། རྣལ་འབྱོར་དབང་ཕྱུག་གི་ཐུན་མོང་མ་ཡིན་པའི་མན་ངག་ནས་འབྱུང་བ་ལྟར་བཤད་ན་གང་དུ་དབང་བཞི་སྐུར་བར་བྱེད་པའི་དཀྱིལ་འཁོར་བཞི།
གང་ལ་དབང་བཞི་བསྐུར་བའི་སྦྱང་གཞི་དཀྱིལ་འཁོར་བཞི་སྟེ་ཚན་པ་གཉིས་ལས། དང་པོ་ནི། རྡུལ་ཚོན་གྱི་དཀྱིལ་འཁོར། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར། ཕྱག་རྒྱ་བྷ་གའི་དཀྱིལ་འཁོར། དོན་དམ་བྱང་ཆུབ་སེམས་ཀྱི་དཀྱིལ་འཁོར་རོ། ། གཉིས་པ་ནི། སློབ་མའི་ལུས་རྩ། རྩ་ཡི་གེ ཁམས་བདུད་རྩི།
སྙིང་པོ་ཡེ་ཤེས་རླུང་དང་བཞིའོ། ། བཞི་པ་ལྔར་དབྱེ་བ་ནི། གོང་གི་སློབ་དཔོན་དམན་པའི་ཞབས་ཀྱི་ལུང་གི་དགོངས་པ་ལྟར་ན་བྱང་ཆུབ་ཀྱི་སེམས་ལ་ཀུན་རྫོབ་བྱང་ཆུབ་ཀྱི་སེམས་དང་། དོན་དམ་བྱང་ཆུབ་ཀྱི་སེམས་གཉིས་སུ་དབྱེ་བས་ལྔར་འགྱུར་བའམ། ཡང་ན་རྣལ་འབྱོར་དབང་ཕྱུག་གི་ལམ་འབྲས་རྡོ་རྗེ་ཚིག་རྐང་ལས། དཀྱིལ་འཁོར་ལྔ་ལ་བཏུད་དེ་བསྐྲུན། ། ཞེས་གསུངས་པའི་དོན་ལ་རྡུལ་ཚོན་ལ་སོགས་པ་བཅོས་མའི་དཀྱིལ་འཁོར། ལུས་དཀྱིལ། བྷ་གའི། བྱང་ཆུབ་སེམས་ཀྱི་དཀྱིལ་འཁོར།
སྙིང་པོ་ཡེ་ཤེས་རླུང་གི་དཀྱིལ་འཁོར་དང་ལྔའོ། ། ལྔ་པ་དྲུག་ཏུ་དབྱེ་བ་ནི། བདེ་མཆོག་ངེས་བརྗོད་བླ་མའི་རྒྱུད་ལས། ཡི་གེའི་དཀྱིལ་འཁོར་དང་པོ་སྟེ། ། གཉིས་པ་མཚན་མའི་དཀྱིལ་འཁོར་ཡིན། ། གསུམ་པ་ལག་པའི་ཕྱག་རྒྱ་སྟེ། ། གཟུགས་བརྙན་རྫོགས་པ་བཞི་པ་འོ། ། ལྔ་པ་མེ་ཏོག་བཀྲམ་པ་སྟེ། ། དྲུག་པ་ཚོགས་ཀྱི་འཁོར་ལོ་འོ། ། ཞེས་གསུངས་པའི་ལྔ་པ་ཡན་ཆད་རྡུལ་ཚོན་གྱིས་རྫོགས་པར་བྲིས་པའི་རྗེས་སུ་མཚན་མ་འགོད་ཚུལ་མི་འདྲ་བ་ཙམ་ལ་དགོངས་ནས་ལྔར་ཕྱེ་བ་ལས།
དང་པོ་ནི་ཧཱུྃ་ལ་སོགས་པའི་མཚན་མ་འགོད་པ། གཉིས་པ་རྡོ་རྗེ་ལ་སོགས་པའི་མཚན་མ་འགོད་པ། གསུམ་པ་མཆོག་སྦྱིན་ལ་སོགས་པའི་ཕྱག་རྒྱ་འགོད་པ། བཞི་པ་ནི་སྐུ་ཡོངས་སུ་རྫོགས་པའི་ལུགས་སྐུའམ་ལྡེར་སྐུ་ལ་སོགས་པ་རབ་གནས་དང་ལྡན་པ་བཞག་པ། ལྔ་པ་མེ་ཏོག་གི་ཚོམ་བུ་བཀོད་པའོ། ། དྲུག་པ་ནི་ཚོགས་ཁང་རིམ་པ་གསུམ་ལ་སོགས་པའི་ནང་དུ་ལྷ་གྲངས་དང་མཉམ་པའི་རྣལ་འབྱོར་ཕོ་མོ་རང་རང་གི་འདྲ་འབག་གྱོན་ནས་སོ་སོའི་ཕྱོགས་སུ་འཁོད་པའོ། ། དྲུག་པ་བརྒྱད་དུ་དབྱེ་བ་ནི། སློབ་དཔོན་ཀླུ་ཡི་བྱང་ཆུབ་ཀྱིས། སློབ་མའི་དོན་ཀུན་བསྒྲུབ་བྱའི་ཕྱིར། ། འཁོར་ལོ་རྣམ་བརྒྱད་བྲི་བར་བྱ། །
རིན་ཆེན་དེ་བཞིན་ས་བོན་དང་། མེ་ཏོག་ཚོན་དང་དེ་བཞིན་དུ། ། བྱེ་མ་གཡོ་དང་ཕྱེ་མ་དང་། ། དེ་བཞིན་ཡིད་ཀྱི་དཀྱིལ་འཁོར་བདེན། ། ཞེས་གསུངས་པའི་དང་པོ་གཉིས་ནི་རྩ་རྒྱུད་ལས། འབྲིང་པོ་དག་གིས་ཏེ། ། རིན་ཆེན་ལྔ་ཡི་ཕྱེ་མའམ། ། ཡང་ན་འབྲས་ལ་སོགས་པས་སོ། ། ཞེས་པ་དང་མཐུན་ནོ། ། གསུམ་པ་ཚོམ་བུའི་དཀྱིལ་འཁོར།
བཞི་པ་རས་བྲིས་ཀྱི་དཀྱིལ་འཁོར། ལྔ་པ་ནི་ཁུང་ནས་བྱུང་བའི་བྱེ་མ་ཚོན་གྱིས་བསྒྱུར་བ། དྲུག་པ་ནི་ཅོང་ཞི་ལ་སོགས་པ་རྡོའི་ཕྱེ་མ་ཚོན་གྱིས་བསྒྱུར་བ། འདི་གཉིས་ནི་རྡུལ་ཚོན་གྱི་རྒྱུ་མི་འདྲ་བ་ཙམ་མོ། ། བདུན་པ་ནི་ཡིད་ཀྱི་དཀྱིལ་འཁོར། བསམ་གཏན་གྱི་དཀྱིལ་འཁོར། ཏིང་ངེ་འཛིན་གྱི་དཀྱིལ་འཁོར་ཏེ་མིང་གི་རྣམ་གྲངས་སོ། ། བརྒྱད་པ་ནི་བདེན་པའི་དཀྱིལ་འཁོར་ཏེ་ལུས་ཀྱི་དཀྱིལ་འཁོར་རོ། ། གཉིས་པ་བྱེ་བྲག་ཏུ་ལུས་ཀྱི་དཀྱིལ་འཁོར་རྒྱས་པར་བཤད་པ་ལ་ལྔ་སྟེ། ཕྱི་དཀྱིལ་ལས་ལུས་དཀྱིལ་ཁྱད་པར་དུ་འཕགས་པའི་རྒྱུ་མཚན།
རྒྱུ་མཚན་དེ་ལྡན་གྱི་ལུས་དཀྱིལ་གྱི་སྒྲ་དོན། སྒྲ་དེ་ལྡན་གྱི་ལུས་དཀྱིལ་གྱི་དབྱེ་བ། དབྱེ་གཞི་ལུས་དཀྱིལ་གྱི་མིང་གི་རྣམ་གྲངས། རྣམ་གྲངས་དེ་དག་དང་ལྡན་པའི་ལུས་དཀྱིལ་དངོས་ཀྱི་མཐའ་དཔྱད་པའོ། ། དང་པོ་ལ་གསུམ་སྟེ། རྒྱུ་དང་། ངོ་བོ་དང་། འབྲས་བུའི་སྒོ་ནས་ཁྱད་པར་དུ་འཕགས་པའོ། ། དང་པོ་ནི། རྒྱུའི་སྒོ་ནས་ཁྱད་པར་དུ་འཕགས་ཏེ་ཕྱི་དཀྱིལ་ནི་བྲིས་པ་དག་གིས་རྡུལ་ཚོན་དང་།
མཐིང་ཤུན་དང་། སྤངས་མ་ལ་སོགས་པ་སེམས་ཀྱི་བསམ་པ་བཞིན་འབད་རྩོལ་ལ་རག་ལས་པ་ཡིན་ཞིང་། དབང་བསྐུར་ཟིན་པའི་རྗེས་སུ་དབེན་པར་བཞག་པའམ་ཆུ་ལ་སོགས་པ་ལ་འདོར་བར་བྱེད་ཅིང་། འཇའ་ལུས་རྡོ་རྗེའི་སྐུར་འགྱུར་བའི་རྒྱུ་མ་ཡིན་ལ། ལུས་དཀྱིལ་ནི་ཕ་མའི་ཁུ་ཁྲག་ལས་གྲུབ་ཙམ་ཉིད་ནས་རྟེན་དཀྱིལ་འཁོར་བཞི་རྟེན་དང་བརྟེན་པའི་དཀྱིལ་འཁོར་རང་བྱུང་ལྷུན་གྲུབ་ཏུ་བྱུང་བས་དེ་ཉིད་ལམ་དུས་སུ་རྟེན་དང་བརྟེན་པར་བཅས་པའི་དཀྱིལ་འཁོར་གྱི་རྣམ་པར་ཉམས་སུ་བླངས་པས་མཐར་ཚེ་འདི་ལ་སོགས་པར་འཇའ་ལུས་རྡོ་རྗེའི་སྐུ་དངོས་སུ་གནས་འགྱུར་བའི་ཕྱིར་རོ། ། གཉིས་པ་ནི། རྩ་རྒྱུད་ལས། ཇི་ལྟར་ཕྱི་རོལ་དེ་བཞིན་ནང་། ། སྡོམ་པའི་དེ་ཉིད་རབ་ཏུ་དབྱེ། ། ཞེས་གསུངས་པས་རང་གི་ངོ་བོ་སྤྲོས་པ་གཅོད་ཚུལ་གྱི་སྒོ་ནས་ཁྱད་པར་འཕགས་པ་ཡིན་ལ།
དེ་ཡང་ཕྱི་རོལ་ཏུ་སྣང་བ་སྣ་ཚོགས་ཇི་སྙེད་ཅིག་འཆར་བ་ཐམས་ཅད་ནང་རྡོ་རྗེའི་ལུས་ཀྱི་རྩ་ཐིག་རླུང་གསུམ་གྱི་འདུ་འཕྲོ་ལས་བྱུང་བ་ཡིན་ཞིང་། རྣལ་འབྱོར་པས་རྩ་ཐིག་རླུང་གསུམ་ཐམས་ཅད་ལྷའི་རྣམ་པར་བསྒོམས་པས་དེ་ཉིད་ལྷར་འཆར་བ་ཙམ་དུ་མ་ཟད་ཕྱི་རོལ་གྱི་སྣང་བ་ཐམས་ཅད་ལྷའི་རྣམ་པར་འབད་མེད་དུ་ངང་གིས་འཆར་བ་ཡིན་ཏེ། སྤྱིར་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་སེམས་ཉིད་ཀྱི་སྟེང་ན་བག་ཆགས་ཀྱི་ཚུལ་དུ་གནས། དེར་གནས་ཚད་ལུས་ལ་རྩ་ཡི་གེའི་ཚུལ་དུ་ཚང་། དེར་ཚང་ཚད་ཕྱི་རོལ་ཏུ་སྣང་བ་སྣ་ཚོགས་སུ་འཆར་བ་ཡིན་པས། ཕྱི་དཀྱིལ་ནི་རིམ་པ་ཕྱི་མ་ཙམ་ལ་གནད་དུ་བསྣུན་པ་ཡིན་ལ། དེ་ཉིད་ལ་གནད་དུ་བསྣུན་པས་རིམ་པ་དང་པོ་གཉིས་ལྷར་འཆར་བར་མི་ནུས། དེ་བཞིན་དུ་བླ་མེད་ཀྱི་ལམ་གྱི་ཟབ་ཁྱད་རིམ་པ་བར་པ་ལ་གནད་དུ་བསྣུན་པ་དང་། བྱེ་བྲག་ཏུ་ནང་བསྐྱེད་རིམ་བར་པ་ལ་གནད་དུ་བསྣུན་པ་དང་། ཕྱི་དཀྱིལ་སྒོམ་པའི་དགོས་པའང་འདི་ཉིད་ཀྱིས་འགྲུབ་པ་ཡིན་ནོ། །
གསུམ་པ་ལ་གཉིས་ཏེ། རྫོགས་རིམ་ཀྱི་ཡེ་ཤེས་འདྲེན་པའི་སྒོ་ནས་ཁྱད་པར་དུ་འཕགས་པ། ཡི་དམ་ལྷའི་བྱིན་རླབས་མྱུར་དུ་འཇུག་པའི་སྒོ་ནས་ཁྱད་པར་དུ་འཕགས་པའོ། ། དང་པོ་ནི། ལུས་དཀྱིལ་བསྒོམས་པས་གང་ཟག་དབང་པོ་རབ་རྣམས་ལ་རྫོགས་རིམ་གྱི་ཡེ་ཤེས་གནས་སྐབས་དེ་ཉིད་དུ་དངོས་སུ་སྐྱེ་བར་བྱེད། འབྲིང་པོ་དང་རྟུལ་པོ་རྣམས་ལ་རྫོགས་རིམ་གྱི་ཡེ་ཤེས་སྐྱེ་བའི་དངོས་རྒྱུར་འགྱུར་བ་ཡིན་ནོ། ། རྣལ་འབྱོར་དབང་ཕྱུག་གི་ལུགས་ལ་ཁམས་འདུས་པ་དང་པོ་རླུང་གཏུམ་མོ་དྲོད་རྟགས་ཀྱིས་ལམ་ཁྲིད། འདུས་པ་བར་པ་ཐིག་ལེ་བདེ་སྟོང་གིས་ལམ་ཁྲིད། འདུས་པ་ཐ་མ་སྐྱོན་མེད་གཉུག་མ་ཡེ་ཤེས་ཀྱིས་ལམ་ཁྲིད་པ་དང་གསུམ་ལས། དང་པོ་ནི།
གནས་སྐབས་སུ་གཏུམ་མོའི་རླུང་གི་རྣལ་འབྱོར་སྒོམ་པས་རྩ་མདུད་དམ་པ་རྣམས་དང་། རྩ་སྦུག་དོག་པ་རྣམས་དང་། རྩ་ནང་གི་བད་ཀན་ལྗན་ལྗིན་ལ་སོགས་པ་རྣམས་ཀྱིས་གེགས་བྱེད་པས། རྩ་དེ་རྣམས་ཕོ་བྲང་ལྔའི་རྩ་བརྒྱ་ལྔ་བཅུ་རྩ་བདུན་ལ་སོགས་པར་བསྒོམས་པས་རླུང་སེམས་མཁའ་འགྲོས་བྱིན་གྱིས་བརླབས་ནས་རྩ་མདུད་དམ་པ་རྣམས་ལྷོད་པ་དང་། དོག་པ་རྣམས་ཡངས་པ་དང་། ལྗན་ལྗིན་ལ་སོགས་པ་རྣམས་སྦྱངས་ནས་དག་ཅིང་གསལ་བ་ལས་རུང་དུ་བྱིན་གྱིས་རློབ་པར་འགྱུར་བ་ཡིན་ལ། དེའི་རྗེས་སུ་གསང་དབང་གི་ལམ་གྱི་དངོས་གཞི་བསྒོམས་པས་རང་བྱུང་གི་ཡེ་ཤེས་མྱུར་དུ་སྐྱེ་བར་འགྱུར་རོ། ། ཁམས་འདུས་པ་བར་པའི་གནས་སྐབས་སུ་ཕོ་ཉའི་ལམ་ལ་བརྟེན་ནས་བྱང་ཆུབ་ཀྱི་སེམས་དབབ་ལྡོག་གི་རྣལ་འབྱོར་བསྒོམས་པས་དེའི་ཚེ་རྣལ་འབྱོར་པ་བདེ་བས་མྱོས་ནས་རླུང་འཛིན་པའི་རྩོལ་བ་མི་འབྱུང་བས་བྱང་ཆུབ་ཀྱི་སེམས་དབང་པོའི་སྒོ་ལ་སོགས་པ་ནས་འཛག་ཅིང་གེགས་བྱེད་ལ། དེས་ན་སྐབས་འདིར་མིག་ལ་སོགས་པའི་དབང་པོའི་སྒོའི་རྩ་རྣམས་སུ་གཏི་མུག་རྡོ་རྗེ་མ་ལ་སོགས་པའི་ཡུལ་ཡུལ་ཅན་གྱི་ལྷ་མོ་རྣམས་བསྒོམས་པས་དེ་རྣམས་ཀྱིས་རྩ་རླུང་རྣམས་བྱིན་གྱིས་བརླབས་ནས་རྩ་ལས་རུང་དུ་འགྱུར་བ་ཡིན་ལ། དེའི་རྗེས་སུ་དབང་གསུམ་པའི་སྙོམ་འཇུག་བསྒོམས་པས་གེགས་མེད་ཅིང་བདེ་སྟོང་གི་ཡེ་ཤེས་ཐོགས་མེད་དུ་སྐྱེ་བར་འགྱུར་བ་ཡིན་ནོ། །
ཁམས་འདུས་པ་ཐ་མའི་སྐབས་སུ་ཁམས་དཀར་དམར་དབུ་མའི་ནང་ནས་དྲངས་པའི་རོ་རྐྱང་དབུ་མ་གསུམ་དུ་སྤྲོ་བསྡུ་བྱས་པས་དེའི་ཚེ་གཟུང་འཛིན་གྱི་རྦ་རླབས་རེངས་པ་དང་། རྣམ་ཐར་སྒོ་གསུམ་མངོན་དུ་བྱེད་པ་ལ་རྩ་སྦུབ་དོག་པ་རྣམས་སུ་རྩ་རླུང་འདྲེན་པ་དང་དགྲམ་པར་མི་ནུས་ཤིང་གེགས་བྱེད་ལ་དེས་ན་སྐབས་འདིར་ཡན་ལག་གི་ཚིགས་ཆེན་བརྒྱད་ལ་ཁྲོ་བོ་བརྒྱད་བསྒོམས་པས་རོ་རྐྱང་གཉིས་ཀྱི་གེགས་སེལ། ཕོ་བྲང་ལྔའི་གཙོ་བོ་དང་བགེགས་མཐར་བྱེད། པདྨ་མཐར་བྱེད། གཙུག་ཏོར་འཁོར་ལོ་སྒྱུར་བ་རྣམས་བསྒོམས་པས་དབུ་མའི་གེགས་སེལ་ཅིང་། རྩ་རླུང་དེ་རྣམས་ལས་རུང་དུ་བྱས་པ་ཡིན་ལ། དེའི་རྗེས་སུ་དབང་བཞི་པའི་རྡོ་རྗེའི་རྦ་རླབས་བསྒོམས་པས་གེགས་མེད་ཅིང་བདེ་སྟོང་མཆོག་གི་ཏིང་ངེ་འཛིན་ཐོགས་མེད་དུ་སྐྱེ་བར་འགྱུར་རོ། ། གཉིས་པ་ཡི་དམ་ལྷའི་བྱིན་རླབས་མྱུར་དུ་འཇུག་པས་ཕྱི་དཀྱིལ་ལས་ཁྱད་པར་དུ་འཕགས་པའི་རྒྱུ་མཚན་ནི། ཕྱི་བསྐྱེད་པའི་རིམ་པ་ནི་བརྟེན་པ་སེམས་ཀྱིས་སྒྲོ་བཏགས་ནས་ཁ་ཕྱིར་བལྟས་ཀྱི་རྣལ་འབྱོར་གཙོ་བོར་གྱུར་པ་ཡིན་ལ། དེ་ཡང་སྲུང་འཁོར།
དུར་ཁྲོད། རྟེན་གཞལ་ཡས་ཁང་། བརྟེན་པ་ལྷ་དང་བཅས་པ་ཐམས་ཅད་རང་ལས་ཐ་དད་པར་ལྟ་ཞིང་། བསྒྲུབ་བྱའི་སངས་རྒྱས་ཀྱང་ཕྱི་རོལ་ནས་བསྐྱེད་ཅིང་བསྒོམས་པས་བྱིན་རླབས་མྱུར་དུ་འཇུག་པ་དཀའ་བ་ཡིན་ཏེ་བསྒྲུབ་བྱའི་སངས་རྒྱས་ཕྱི་རོལ་ན་མེད་པའི་ཕྱིར་རོ། ། ནང་བསྐྱེད་པའི་རིམ་པ་ནི་ཁ་ནང་བལྟས་ཀྱི་རྣལ་འབྱོར་གཙོ་བོ་ཡིན་ལ། སྒྲུབ་པ་པོའི་རྟེན་དཀྱིལ་འཁོར་བཞི་རྟེན་དང་བརྟེན་པར་བཅས་པའི་དཀྱིལ་འཁོར་རང་བྱུང་དུ་བཞུགས་པ་ཡིན་པ་ལ་ཡིན་པར་ངོ་ཤེས་ནས་དེ་ལ་གནད་དུ་བསྣུན་ནས་བསྒོམས་པས་བྱིན་རླབས་མྱུར་དུ་འཇུག་པ་ཡིན་ཏེ། དཔལ་སམྦུ་ཊི་ལས། ཧེ་རུ་ཀ་ལ་སོགས་པའི་ལྷ། ། རྩ་གཟུགས་མཛེས་པས་ཡང་དག་གནས། ། ཞེས་དང་།
བདེ་མཆོག་རྩ་རྒྱུད་ལས། ཡུལ་འདི་དག་གི་བུ་མོ་གང་། ། དཔའ་བོ་གཉིས་མེད་རྣལ་འབྱོར་མ། ། དེ་ཀུན་འདོད་པའི་གཟུགས་ཅན་ཕྱིར། ། ཡིད་ཀྱི་ཤུགས་ཀྱིས་འཇུག་པར་འགྱུར། ། ཞེས་གསུངས་སོ། ། གཉིས་པ་རྒྱུ་མཚན་དེ་ལྡན་གྱི་སྒྲ་དོན་ནི་སྒྲུབ་པ་པོའི་ལུས་རགས་པ་དང་ཕྲ་བའི་རྩ་ཁམས་རྣམས་ལྷའི་བསྐྱེད་གཞིར་རང་བཞིན་གྱིས་གྲུབ་པ་ལ་རྟེན་དང་བརྟེན་པར་བཅས་པའི་ལྷག་པའི་ལྷའི་དཀྱིལ་འཁོར་དུ་བསྐྱེད་ཅིང་དེ་ལ་གནད་དུ་བསྣུན་པས་སྙིང་པོ་བདེ་ཆེན་གྱི་ཡེ་ཤེས་ལེན་པར་བྱེད་པས་ན་ལུས་ཀྱི་དཀྱིལ་འཁོར་ཞེས་བྱའོ། ། ཡང་ན་ཐབས་དེ་ལ་བརྟེན་ནས་ཡེ་ཤེས་ལེན་ཅིང་ཐ་མལ་གྱི་རྣམ་རྟོག་གཅོད་པས་ན་ལུས་ཀྱི་དཀྱིལ་འཁོར་ཞེས་བྱའོ། ། གསུམ་པ་སྒྲ་དེ་ལྡན་གྱི་ལུས་དཀྱིལ་གྱི་དབྱེ་བ་ལ་གཉིས་ཏེ། སྤྱིར་ལུས་དཀྱིལ་ཙམ་གྱི་དབྱེ་བ།
བྱེ་བྲག་ཏུ་ཀྱཻ་རྡོ་རྗེའི་ལུས་དཀྱིལ་གྱི་དབྱེ་བ་བཤད་པའོ། ། དང་པོ་ལ་གཉིས་ཏེ། བསྒོམ་པའི་གནས་སྐབས་ཀྱི་སྒོ་ནས་དབྱེ་བ་དང་། བསྒོམ་བྱའི་ལུས་ཀྱི་སྒོ་ནས་དབྱེ་བའོ། ། དང་པོ་ལ་གཉིས་ཏེ། ནང་དཀྱིལ་རྐྱང་པར་བསྒོམ་པ་དང་། ཕྱི་ནང་སྦྲགས་ཏེ་བསྒོམ་པའོ། ། དང་པོ་ནི། དྲིལ་བུ་ལུས་དཀྱིལ་དང་། ངག་དབང་གྲགས་པའི་གཉུག་མ་དྲན་གསལ་ནས་བཤད་པའི་ལུས་དཀྱིལ་དང་།
གསུང་ངག་རིན་པོ་ཆེ་ལམ་འབྲས་ཀྱི་ལམ་སོགས་ཉི་ཤུའི་དངོས་བསྟན་གྱི་ལུས་དཀྱིལ་ལྟ་བུའོ། ། གཉིས་པ་ལ་གསལ་འདེབས་ཀྱི་ཚུལ་གྱི་སྒོ་ནས་བཞི་སྟེ། སྒྲུབ་པ་པོའི་ལུས་རྟེན་དང་བརྟེན་པར་བཅས་པའི་དཀྱིལ་འཁོར་གྱི་རྣམ་པར་རང་བཞིན་གྱིས་གྲུབ་པ་ལ་བསྐྱེད་ཆོག་གི་སྒོ་ནས་གསལ་འདེབས་པ་གསང་འདུས་འཕགས་ལུགས་ཀྱི་ལུས་དཀྱིལ་ལྟ་བུ་དང་། སྒྲ་ཚུལ་གྱི་སྒོ་ནས་གསལ་འདེབས་པ་བདེ་མཆོག་ལུ་ཧི་པའི་ལུས་དཀྱིལ་ལྟ་བུ་དང་། དཀྱིལ་འཁོར་རྒྱལ་མཆོག་སྤྲོ་བའི་ཞར་ལ་གསལ་འདེབས་པ་བདེ་མཆོག་ནག་པོ་པའི་ལུས་དཀྱིལ་ལྟ་བུ་དང་། ཡེ་ཤེས་པ་དགུག་གཞུག་བྱས་པའི་རྐྱེན་གྱིས་གསལ་འདེབས་པ་ཀྱཻ་རྡོ་རྗེ་མན་ངག་ལུགས་ཀྱི་ལུས་དཀྱིལ་ལྟ་བུའོ། ། གཉིས་པ་བསྒོམ་བྱ་ལུས་ཀྱི་སྒོ་ནས་དབྱེ་བ་ནི། རགས་པའི་ཕུང་ཁམས་སྐྱེ་མཆེད་ལྷར་བསྐྱེད་པ་འདུས་པ་འཕགས་ལུགས་དང་། བདེ་མཆོག་རྡོ་རྗེ་གདན་བཞིའི་རྒྱུད་ནས་བཤད་པའི་ལུས་དཀྱིལ་ལྟ་བུ་དང་། ཕྲ་བ་རྩ་ཁམས་རྣམས་ལྷར་བསྐྱེད་པ་བདེ་མཆོག་ལུ་ནག་དྲིལ་གསུམ་གྱི་ལུས་དཀྱིལ་དང་།
ཀྱཻ་རྡོ་རྗེ་མན་ངག་ལུགས་ཀྱི་ལུས་དཀྱིལ་ལྟ་བུའོ། ། གཉིས་པ་བྱེ་བྲག་ཏུ་ཀྱཻ་རྡོ་རྗེའི་ལུས་དཀྱིལ་གྱི་དབྱེ་བ་བཤད་པ་ལ་གཉིས་ཏེ། སྤྱིར་ཀྱཻ་རྡོ་རྗེ་ཙམ་གྱི་ལུས་དཀྱིལ་གྱི་དབྱེ་བ་བཤད་པ་དང་། དེ་ལས་ཁྱད་པར་དུ་མན་ངག་ལུགས་ཀྱི་ལུས་དཀྱིལ་གྱི་དབྱེ་བ་བཤད་པའོ། ། དང་པོ་ནི། རྡོ་རྗེ་སྙིང་འགྲེལ་ལས། ཕོ་བྲང་དྲུག་རྒྱལ་བ་རིགས་དྲུག་ཏུ་སྒོམ་པ་དང་། ཡུལ་ཡུལ་ཅན་གྱི་ལྷ་མོ་ཁྲོ་བོ་བཅུ་དང་བཅས་པ་བཀོད་པའི་ལུས་དཀྱིལ་དང་། དེ་བཞིན་ཡན་ལག་གི་ལྷ་རྣམས་འདྲ་བ་ལ་འཁོར་ལོ་ལྔ་ལ་བརྟེན་པ་དང་། གསུམ་ལ་བརྟེན་པ་དང་མི་འདྲ་བ་བཞི་གསུངས།
ནཱ་རོ་འགྲེལ་ཆེན་དུ་གྲགས་པ་ལས་ཕོ་བྲང་ལྔ་ཙམ་ལྷར་བསྐྱེད་པའི་ལུས་དཀྱིལ་དང་། རྒྱལ་པོ་ཨིནྟྲ་བྷཱུ་ཏིས་མཛད་པའི་སམྦུ་ཊིའི་འགྲེལ་པ་ལས་འཁོར་ལོ་དྲུག་ལ་བརྟེན་པ། ལྔ་ལ་བརྟེན་པ་སྟེ་ལུགས་གཉིས་བཤད། གྲུབ་པ་བརྙེས་པའི་སློབ་དཔོན་ཆེན་པོ་ནག་པོ་པས་རགས་པའི་ཕུང་ཁམས་སྐྱེ་མཆེད་རྣམས་སྲུང་འཁོར་དུར་ཁྲོད་གཞལ་ཡས་ཁང་དང་བཅས་པའི་རྣམ་པར་བསྐྱེད་པ་དང་། ཕྲ་བའི་རྩ་ཁམས་རྣམས་ཕོ་བྲང་ལྔའི་ལྷ་བརྒྱ་ལྔ་བཅུ་སོགས་ཀྱི་རྣམ་པར་བསྐྱེད་པའི་ལུས་དཀྱིལ་དང་། གཞན་ཡང་སློབ་དཔོན་ངག་དབང་གྲགས་པ། ཤནྟི་པ། ཨ་བྷ་ཡ་ཀ་ར། སྒྲོལ་མ་ཅན་གྱི་སྟེ། སློབ་དཔོན་དགྲ་ལས་རྣམ་རྒྱལ་ལ་སོགས་པས་མཛད་པའི་ལུས་དཀྱིལ་གྱི་དབྱེ་བ་བསམ་གྱིས་མི་ཁྱབ་པ་ཡོད་པས་སོ། །
གཉིས་པ་དེ་ལས་ཁྱད་པར་དུ་མན་ངག་ལུགས་ཀྱི་ལུས་དཀྱིལ་གྱི་དབྱེ་བ་བཤད་པ་ལ་རྗེ་བཙུན་རྩེ་མོས་ལུང་འདི་ཉིད་དང་ཞིབ་ཏུ་སྦྱར་བའི་ཡི་གེར། རྩ་རྒྱུད་ནས་བཤད་པའི་ཧེ་རུ་ཀ་རིགས་བཞི་ལ་བསྡུས་པའི་དབང་དུ་བྱས་ནས། དེ་དག་གི་ཐུགས་ཁར་ཧཱུྃ་ཡིག་ལས་ཧེ་རུ་ཀ་ཡབ་ཡུམ་བསྐྱེད་པའི་ལུས་དཀྱིལ་རེ་རེ་དང་། འབྲིང་པོའི་དབང་དུ་བྱས་ཏེ་རེ་རེ་ལ་འཁོར་ལྷ་མོ་བརྒྱད་བརྒྱད་ཀྱིས་བསྐོར་བའི་ལུས་དཀྱིལ་རེ་རེ་དང་། རྒྱས་པའི་དབང་དུ་བྱས་ནས་དེ་རེ་རེ་ལ་ཧེ་རུ་ཀ་རིགས་དྲུག་དྲུག་ཏུ་ཕྱེ་བའི་རིགས་དྲུག་པ་ཁྱབ་བྱེད་དུ་བཏང་ནས་ཧེ་རུ་ཀ་རིགས་ལྔ་རྩ་འཁོར་ལོ་ལྔ་ལ་འགོད་པའི་ལུས་དཀྱིལ་ཏེ་བཅུ་གཉིས། ཡང་སྙིང་པོ་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པའི་སྐུ་ལུས་ལ་གདན་གསུམ་དངོས་སུ་ཚང་བར་འགོད་པའི་ལུས་དཀྱིལ་དང་། རྗེ་བཙུན་ཡུམ་གྱི་སྐུ་ལུས་ལ་བདག་མེད་ལྷ་མོ་བཅོ་ལྔ་འགོད་པའི་ལུས་དཀྱིལ་དང་། རྗེ་བཙུན་གཉིས་ཆར་ལ་འགོད་པའི་ལུས་དཀྱིལ་ཏེ་ཀུན་དྲིལ་བས་བཅོ་ལྔའོ། ། དེ་ལྟར་རྗེ་བཙུན་ཡབ་ཡུམ་གྱི་ལུས་དཀྱིལ་འདི་ལ་སློབ་དཔོན་སོ་སོའི་བཞེད་སྲོལ་མི་འདྲ་བའི་དབང་དུ་བྱས་ནས། ཡུལ་ཉི་ཤུ་རྩ་བཞིའི་དབང་དུ་བྱས་ནས་རྩ་ཡི་གེ་རྣམས་དང་།
སྙིང་ཁའི་རྩ་འདབ་འགོད་པའི་ལུགས་གཅིག་དང་། སྙིང་ཁའི་རྩ་འདབ་བཅུ་དྲུག་ལ་འགོད་པའི་ལུགས་གཅིག་དང་། རྩ་འཁོར་ལོ་བཞི་ལ་དབང་བྱེད་པའི་རྩ་སུམ་ཅུ་རྩ་གསུམ་ལ་འགོད་པའི་ལུགས་གཅིག་དང་། སྤྱི་བོའི་རྩ་འདབ་བརྒྱད། མགྲིན་པའི་རྩ་འདབ་བརྒྱད། སྙིང་ཁའི་རྩ་འདབ་བརྒྱད། ལྟེ་བའི་རྩ་འདབ་བརྒྱད་ལ་འགོད་པའི་ལུགས་རྣམས་ཡོད་དོ། ། བཞི་པ་དབྱེ་གཞི་ལུས་དཀྱིལ་གྱི་མིང་གི་རྣམ་གྲངས་བསྟན་པ་ལ་བདུན་ཏེ། བདེན་པའི་དཀྱིལ་འཁོར། རང་བཞིན་ཀྱི་དཀྱིལ་འཁོར།
མ་བཅོས་པའི་དཀྱིལ་འཁོར། ཡང་དག་པའི་དཀྱིལ་འཁོར། དོན་དམ་པའི་དཀྱིལ་འཁོར། ནང་གི་དཀྱིལ་འཁོར། ལུས་ཀྱི་དཀྱིལ་འཁོར་རོ། ། དང་པོ་ནི། གྲུབ་ཆེན་ཀླུ་བྱང་གིས། དེ་བཞིན་ཡིད་ཀྱི་དཀྱིལ་འཁོར་བདེན། ཞེས་གསུངས་པའི་ཚིག་ཟུར་ཕྱི་མས་བསྟན་པ་ཡིན་ལ། འདི་ལ་ཁ་ཅིག་སེམས་ཀྱི་དཀྱིལ་འཁོར་བདེན་གྲུབ་ཙམ་ལ་འདོད་པ་ནི་གྲུབ་ཆེན་དེ་ཉིད་ཀྱིས།
འཁོར་ལོ་རྣམ་བརྒྱད་བྲི་བར་བྱ། ། ཞེས་མདོར་བསྟན་དུ་གསུངས་པ་དང་འགལ་བར་སེམས་སོ། ། གཉིས་པ་ནི། སློབ་དཔོན་རྡོ་རྗེ་དྲིལ་བུ་པས། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པའོ། ། ཞེས་གསུངས་པའི་དངོས་བསྟན་གྱི་དོན་ཡིན་ནོ། ། གསུམ་པ་ནི། གྲུབ་ཆེན་དེ་ཉིད་ཀྱིས། བཅོས་མ་ཉིད་ཀྱི་ངོ་བོ་གང་། །
ཞེས་གསུངས་པའི་ཤུགས་ལ་བསྟན། བཞི་པ་ནི། ཡང་དེ་ཉིད་ལས། ཡང་དག་དོན་མཐོང་གྲོལ་ཕྱིར་རོ། ། ཞེས་ལུས་ཀྱི་དཀྱིལ་འཁོར་མཐོང་བ་ལ་ཡང་དག་པའི་དོན་མཐོང་བར་བཤད་པའི་ཕྱིར། ལྔ་པ་ནི། དེ་ཉིད་ལས། འཁོར་ལོ་གསུམ་གྱིས་དཀྱིལ་འཁོར་གྲུབ། ། དཀྱིལ་འཁོར་ལྷ་རྣམས་གྲུབ་པ་འོ། ། ཞེས་དང་།
དེ་ཡི་དབང་བསྐུར་ལ་སོགས་རིམ། ། ཕྱིས་ནས་མ་གྲུབ་ཡང་གྲུབ་བྱེད། ། ཅེས་གསུངས་པའི་དོན་ཡིན་ནོ། ། དྲུག་པ་ནི། སམྦུ་ཊི་ལས། ཕྱི་ནང་བཅས་པའི་ནང་ཉིད་ཀྱི། ། ཞེས་དང་། བདེ་མཆོག་རྩ་རྒྱུད་ལས། པུ་ལ་སོགས་པ་ཅི་གསུངས་པ། ། ཕྱི་དང་ནང་དུ་ཡང་དག་གནས། །
ཞེས་གསུངས་པས་བསྟན་ཏོ། ། བདུན་པ་ནི། སམྦུ་ཊི་ལས། དཀྱིལ་འཁོར་ལུས་སུ་གསུངས་པ་སྟེ། ། ཞེས་དང་། ལུས་ཀྱི་དཀྱིལ་འཁོར་ཉམས་དགའ་བར། ། ཞེས་སོགས་གསུངས་པ་ལྟར་རོ། ། ལྔ་པ་མིང་གི་རྣམ་གྲངས་དེ་དག་དང་ལྡན་པའི་ལུས་དཀྱིལ་དངོས་ཀྱི་མཐའ་དཔྱད་པ་ལ་གཉིས་ཏེ། འགོད་གཞིའི་ལུས་ངོས་བཟུང་བ་དང་། དེ་ལ་འགོད་པའི་ལུས་དཀྱིལ་དངོས་བསྟན་པའོ། །
དང་པོ་ལ་གཉིས་ཏེ། སྤྱིར་ལུས་ཀྱི་སྒྲ་འཇུག་པ་ཙམ་ལ་བཤད་པ་དང་། བྱེ་བྲག་ཏུ་སྐབས་སུ་བབ་པ་ལུས་ཀྱི་གནས་ལུགས་དངོས་རྒྱས་པར་བཤད་པའོ། ། དང་པོ་ལ་ཆོས་མངོན་པ་ལས་ལུས་ཀྱི་སྒྲ་འཇུག་པ་བཞི་ཙམ་བཤད་དེ། དེ་ཡང་ལུས་ཀྱི་དབང་པོ་ཁོ་ན་ལ་ལུས་ཀྱི་སྒྲ་བཤད་པ་དང་། དབང་པོ་གཟུགས་ཅན་ལྔ་ཆར་ལ་ལུས་ཀྱི་སྒྲ་བཤད་པ་དང་། ཉེར་ལེན་གྱི་ཕུང་པོ་ཙམ་ལ་སྒྲ་འཇུག་པར་བཤད་པ་དང་། རྫས་སུ་གྲུབ་པ་ཙམ་ལ་ལུས་ཀྱི་སྒྲ་འཇུག་པར་བཤད་པ་དང་བཞིའོ། ། དེ་བཞིན་དུ་རྣལ་འབྱོར་བླ་ན་མེད་པའི་རྒྱུད་སྡེ་ནས་ལུས་ཀྱི་སྒྲ་འཇུག་པའི་གཞི་མང་དུ་གསུངས་ཏེ། དེ་ཡང་རིགས་དྲུག་གིས་བསྡུས་པའི་སེམས་ཅན་གྱི་ཉེར་ལེན་གྱི་ཕུང་པོ་ཙམ་ལ་ལུས་ཀྱི་སྒྲ་བཤད་པ་དང་།
ཁམས་དྲུག་ལྡན་གྱི་རྡོ་རྗེའི་ལུས་སྐྱོན་མེད་པ་ཙམ་ལ་ལུས་ཀྱི་སྒྲ་བཤད་པ་དང་། རྟེན་དཀྱིལ་འཁོར་བཞིའི་ནང་ནས་རྩ་ཁོ་ན་ལ་ལུས་ཀྱི་སྒྲ་བཤད་པ་དང་། དབང་རྟེན་ཁོག་པ་ཙམ་ལ་ལུས་ཀྱི་སྒྲ་བཤད་པ་དང་། རྟེན་དཀྱིལ་འཁོར་བཞི་ཆར་ལ་ལུས་ཀྱི་སྒྲ་བཤད་པ་དང་། གཙོ་བོའི་སྐུ་ལུས་ཙམ་ལ་ལུས་ཀྱི་སྒྲ་བཤད་པ་དང་དྲུག་ཡོད་པའི་དང་པོ་ནི། རྩ་རྒྱུད་ལས། ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལས་མ་སྐྱེས་པའོ། །
ཞེས་གསུངས་པའི་ལུང་འདི་རང་བཞིན་ལྷན་སྐྱེས་ལ་སྦྱར་ཏེ་འཆད་པའི་ཚེ་རིགས་དྲུག་གིས་བསྡུས་པའི་སེམས་ཅན་གྱི་ཉེར་ལེན་གྱི་ཕུང་པོ་ཙམ་ལ་ལུས་སུ་བཞག་པ་དང་། གཉིས་པ་ནི། གཞུང་འདི་ཞུ་བདེ་ལྷན་སྐྱེས་ལ་སྦྱར་ཏེ་འཆད་པའི་ཚེ་རྡོ་རྗེའི་ལུས་སྐྱོན་མེད་པ་ཙམ་ལ་ལུས་སུ་བཞག་པ་དང་། གསུམ་པ་ནི། སམྦུ་ཊི་ལས། དཀྱིལ་འཁོར་ལུས་སུ་གསུངས་པ་སྟེ། ། ཞེས་གསང་བ་ཆོས་ཀྱི་དཀྱིལ་འཁོར་གསུམ་གྱི་ནང་ནས་རྩ་ཁོ་ན་ལ་ལུས་སུ་བཞག་པ་དང་། བཞི་པ་ནི། དྲིལ་བུ་གཞུང་ཆུང་ལས། རྒྱན་རྣམས་རབ་མཛེས་ཧེ་རུ་ཀའི། །
ལུས་ནི་དཀྱིལ་འཁོར་ཉིད་དུ་འདོད། ། ཞེས་དང་། སམྦུ་ཊི་ལས། ལུས་ཀྱི་དཀྱིལ་འཁོར་ཉམས་དགའ་བར། ། ཞེས་དབང་རྟེན་ཁོག་པ་ཙམ་ལ་ལུས་སུ་བཞག་པ་དང་། ལྔ་པ་ནི། རྣལ་འབྱོར་དབང་ཕྱུག་གི་གཞུང་ཆུང་ལས། ལུས་ཐབས་རྒྱུད་སོགས་ལ་ཞེས་པའི་ཐབས་དང་། ལུས་ལ་བརྟེན་ནས་བདེ་ཆེན་གྱི་སྒྲིབ་པ་འགག་ཅིང་། ཞེས་པའི་སྐབས་ཀྱི་ལུས་རྟེན་དཀྱིལ་འཁོར་བཞི་ལ་ངོས་འཛིན་མཛད་པ་ཡིན་ནོ། །
དྲུག་པ་ནི། རྗེ་བཙུན་རིན་པོ་ཆེས་རྣལ་འབྱོར་མ་ཀུན་སྤྱོད་ཀྱི་ཊཱིཀྐར་གཙོ་བོའི་ཕྱག་བཅུ་གཉིས་ལ་མ་མོ་བཅུ་གཉིས་འགོད་པ་ལུས་དཀྱིལ་མཚན་ཉིད་པར་བཤད་པས་གྲུབ་བོ། ། གཉིས་པ་བྱེ་བྲག་ཏུ་སྐབས་སུ་བབ་པའི་ལུས་ཀྱི་གནས་ལུགས་དངོས་རྒྱས་པར་བཤད་པ་ལ་སྤྱིར་ཤར་དང་། ལྷོ་དང་ནུབ་ཀྱི་གླིང་གསུམ་དུ་སྐྱེས་པའི་ཁམས་དྲུག་ལྡན་གྱི་མིའི་ལུས་ནི་རྡོ་རྗེ་ཐེག་པ་དང་། སོ་སོར་ཐར་པའི་རྟེན་གྱི་མཆོག་ཏུ་གྱུར་པ་ཡིན་ལ། དེ་ལས་ཁྱད་པར་དུ་འཛམ་བུའི་གླིང་དུ་ལེགས་པར་སྐྱེས་པའི་ཚེ་འདིར་བྱས་པའི་ལས་ཀྱིས་འབྲས་བུ་ཚེ་འདིར་སྨིན་པར་འགྱུར་བས་ལས་ཀྱི་ས་པར་རབ་ཏུ་གྲགས་ཤིང་། དེ་ལྟ་བུའི་ཁམས་དྲུག་ལྡན་གྱི་རྡོ་རྗེའི་ལུས་སྐྱོན་མེད་པ་ནི་ཚེ་གཅིག་ལུས་གཅིག་ལ་འཚང་རྒྱ་བའི་རྣལ་འབྱོར་བླ་ན་མེད་པའི་གདམ་ངག་ཉན་པའི་སྣོད་དུ་གྱུར་པ་ཡིན་ནོ། ། དེ་ལྟ་བུའི་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་གྱི་ལུས་ཀྱི་རྣམ་གཞག་རྒྱས་པར་འཆད་པ་ལ་གསུམ་སྟེ། དང་པོར་ཆགས་པའི་ཚུལ། བར་དུ་གནས་པའི་ཚུལ།
ཐ་མར་འཇིག་པའི་ཚུལ་ལོ། ། དང་པོ་ནི། བར་དོའི་གདམས་ངག་མེད་པའི་བར་སྲིད་ཀྱི་སེམས་ཅན་དེ་གཅེར་བུ་ཆར་དང་རླུང་དྲག་པོས་དེད་པ་ཙམ་གྱི་སྣང་བ་ཤར་ནས་གང་དུ་སྐྱེ་བའི་གནས་དེ་ནི། མི་ལ་ཁང་བཟང་ཉམས་དགའ་བ། ། ལྷ་ལ་རིན་ཆེན་གཞལ་མེད་ཁང་། ། ལྷ་མིན་ནགས་ཚལ་སྟུག་པོ་སྟེ། ། དུད་འགྲོ་ས་ཕུག་སྤྱིལ་པོར་མཐོང་། ། ཞེས་གསུངས་པ་ལ་སོགས་པར་མཐོང་ངོ་། ། དེའི་ཚེ་ཕ་མ་ཉལ་པོ་བྱེད་པ་མཐོང་བས་ཆགས་སྡང་དྲག་པོ་མི་བཟོད་པ་སྐྱེས་ནས་བར་སྲིད་འགག་ཅིང་སྐྱེ་སྲིད་དུ་མཚམས་སྦྱོར་བ་བྱེད་དོ། ། དེ་ཡང་ཕའི་སྤྱི་བོ་དང་བཤང་ལམ་གང་ཡང་རུང་བར་ཞུགས་ཏེ་མའི་མངལ་དུ་ཕའི་ཁམས་དཀར་པོ་འབྲུ་གསུམ་སྒྲ་དང་བཅས་པ།
མའི་ཁམས་དམར་པོ་འབྲུ་གསུམ་སྒྲ་དང་བཅས་པ། བར་དོའི་རྣམ་པར་ཤེས་པ་དང་གསུམ་རོ་གཅིག་ཏུ་འདྲེས་ཏེ་ཟག་བཅས་ཀྱི་བདེ་བ་ཅུང་ཟད་དང་བཅས་པའི་ངང་ལ་བརྒྱལ་ཏེ་གནས། དེ་ནས་ཞག་བདུན་ཕྲག་གཅིག་མེར་མེར་པོ་ཞོ་ཆགས་སུ་རུང་བ་ལྟ་བུ། གཉིས་པ་ན་ནུར་ནུར་པོ་ཞོ་ཆགས་པ་ལྟ་བུ། གསུམ་པ་ན་ལྟར་ལྟར་པོ་ཞོ་ལེགས་པར་ཆགས་པ་ལྟ་བུ། བཞི་པ་ན་གོར་གོར་པོ་ཞོ་བསྲུབས་པ་ལས་མར་འབྱུང་བ་ལྟ་བུ། ལྔ་པ་ན་འཁྲང་གྱུར་ཏེ་ཤའི་རྣམ་པ་ཅན་དུ་གནས་པ་ཡིན་ཏེ། སྡོམ་འབྱུང་ལས། དང་པོའི་རྣམ་པ་མེར་མེར་པོ། ། ནུར་ནུར་པོ་ནི་གཉིས་པ་ཡིན། །
ལྟར་ལྟར་པོ་སྐྱེས་གསུམ་པ་སྟེ། ། དེ་ཡི་བཞི་པ་གོར་གོར་པོ། ། ཤ་ཡི་རྣམ་པ་ཅན་དུ་འགྱུར། ། ཞེས་གསུངས་པ་ལྟར་རོ། ། གོར་གོར་པོའི་དུས་སུ་ལྟེ་བའི་ཐད་དུ་རྩ་གསུམ་ཤེད་བྲིས་པ་ལྟ་བུ་མངལ་ན་གནས་པའི་སེམས་ཅན་དེའི་རང་སོར་ཕྱེད་དང་བཅུ་གསུམ་གྱི་ཚད་ཙམ་དུ་གནས་སོ། ། དེ་ལས་རིམ་བཞིན་ཡས་མས་སུ་ལུས་གྲུབ་ཚུལ་ནི་ཤ་པགས་རྩ་གསུམ་སྤྱི་བོ་ནས་ཡར་མར་རིམ་བཞིན་ཆགས། རྐང་མར་རུས་པ་ཆུ་རྒྱུས་གསུམ་རྐང་མཐིལ་ནས་མས་ཡར་རིམ་བཞིན་ཆགས། དེ་ནས་རྩ་གསུམ་ལུས་ཀྱི་དབུས་ནས་སོང་སྟེ་ཐོག་མར་སྤྱི་བོ་བདེ་ཆེན་གྱི་འཁོར་ལོ་ཆགས། དེ་ནས་རིམ་བཞིན་མགྲིན་པ། སྙིང་ཁ།
ལྟེ་བ། གསང་གནས་བདེ་སྐྱོང་གི་བར་དུ་ཆགས། རྩ་བྱེ་བ་ཕྲག་ཕྱེད་བཞི་བར་དུ་ཆགས་པ་དེ་ལྟ་བུའི་ཕྱིའི་ལུས་ཀྱི་དབྱིབས་ནི་བཤད་རྒྱུད་རྡོ་རྗེ་ཕྲེང་བ་དང་། དུས་ཀྱི་འཁོར་ལོ་ལས་ཁྱབ་འཇུག་གི་འཇུག་པ་བཅུ་དང་སྒོ་བསྟུན་ནས་བཤད་པ་ལྟར་ན་རྡོ་རྗེ་ཕྲེང་བ་ལས། ཉ་དང་རུས་སྦལ་ཕག་རྒོད་དང་། ། ར་མ་གཉིས་དང་ནག་པ་དང་། ། མི་ཡི་སེང་གེ་མིའུ་ཐུང་དང་། ། སངས་རྒྱས་ངང་པ་ཅན་ཏེ་བཅུ། ། ཞེས་པ་དང་། དང་པོ་ནི།
ཉ་རུ་སྤྲུལ་ཏེ་རྒྱ་མཚོའི་ནང་ནས་རིགས་བྱེད་བཞི་བླང་བ་དང་། གཉིས་པ་ནི། ས་འཛིན་ལག་པ་ཆེན་པོས་ལག་པས་ས་བཏེགས་ཏེ་མ་ཐེག་པ་ལ་རུས་སྦལ་དུ་སྤྲུལ་ནས་བཏེགས་པ་དང་། གསུམ་པ་ནི། རིག་བྱེད་བཞི་སའི་གཏིང་དུ་ནུབ་པ་༠ཕག་པར་སྤྲུལ་ནས་བཏོན་པ་དང་། བཞི་པ་ནི། དྲང་སྲོང་འཛ་མད་ཨགྣིན་བུ་ར་མར་སྤྲུལ་ནས་དགྲ་ངན་དཔུང་ཚོགས་བཅུ་གཉིས་བཅོམ་པ་དང་། ལྔ་པ་ནི། རྒྱལ་པོ་ཤིང་རྟ་བཅུ་པའི་བུ་ར་མར་སྤྲུལ་ནས་སྲིན་པོ་བསད་པ་དང་། དྲུག་པ་ནི།
ནག་པར་སྤྲུལ་ནས་ཡུར་བར་ཆུ་འདྲེན་པ་ལ་སོགས་པ་འཇིག་རྟེན་གྱི་བྱ་བ་རྣམས་བསྟན་པ་དང་། བདུན་པ་ནི། ལྷ་མ་ཡིན་གྱི་རྒྱལ་པོ་འགྲོ་སྐྱོབས་གེ་སེར་ཅན་ཕམ་པར་བྱས་པ་དང་། བརྒྱད་པ་ནི། མིའུ་ཐུང་དུ་སྤྲུལ་ནས་ལྷ་མ་ཡིན་གྱི་རྒྱལ་པོ་སྟོབས་ལྡན་ལ་གོམ་གང་གི་ས་བསླངས་པས་ས་གསུམ་ཐོབ་པ་དང་། དགུ་པ་ནི། སངས་རྒྱས་སུ་སྤྲུལ་ནས་དགྲ་ངན་དཔུང་ཚོགས་ཀྱི་སྒྲིབ་སྦྱོང་མཛད་པ་དང་། བཅུ་པ་ནི། བྲམ་ཟེ་གྲགས་པའི་བུ་ངང་པར་སྤྲུལ་ནས་ཐམས་ཅད་བྲམ་ཟེའི་རིགས་སུ་བྱས་ནས་རིགས་ལྡན་དུ་བྱས་པའོ། ། ཞེས་གསུངས་པས་ཟླ་བ་དང་པོ་ལ་ལུས་ཀྱི་དཀྱིལ་ལྡིར་ཞིང་མགོ་མཇུག་ཅུང་ཟད་ཕྲ་བ་ཁྱབ་འཇུག་ཉའི་རྣམ་པ་ཅན་དང་།
གཉིས་པ་ལ་ཡན་ལག་བཞི་མགོ་བོ་དང་བཅས་པ་ཅུང་ཟད་འབུར་བ་རུས་སྦལ་གྱི་རྣམ་པ་ཅན། གསུམ་པ་ལ་ལུས་སྒྱུར་ཞིང་མགོ་ཅུང་ཟད་ཆགས་པ་ཕག་རྒོད་ཀྱི་རྣམ་པ་ཅན་དང་། བཞི་པ་དང་ལྔ་པ་ལ་སོ་དང་སེན་མོ་འབབ་པའི་ཁམས་ཅུང་ཟད་གྲུབ་པ་ར་མ་གཉིས་དང་ཆོས་མཚུངས་སོ། ། དྲུག་པ་ལ་ཡན་ལག་གི་ཆ་ཤས་ཕལ་ཆེར་རྫོགས་ནས་བྲམ་ཟེ་ནག་པའི་རྣམ་པ་ཅན་དང་། བདུན་པ་ལ་མགོ་བོའི་ཆ་ཤས་རྫོགས་ནས་མིའི་སེང་གེའི་རྣམ་པ་ཅན་དང་། བརྒྱད་པ་ལ་ལུས་ཀྱི་ཆ་ཤས་རྫོགས་པ་ལས་ཡན་ལག་གི་ལྷུ་ཚིགས་ཐུང་བས་མིའུ་ཐུང་གི་རྣམ་པ་ཅན་དང་། དགུ་པ་ལ་མའི་མངལ་ནས་ཕྱིར་འཐོན་པར་འདོད་ནས་སྐེ་ཅུང་ཟད་རིང་བས་ངང་པའི་རྣམ་པ་ཅན། ཟླ་བ་བཅུ་ཡོངས་སུ་རྫོགས་པ་ནི་ས་བཅུའི་དོད་དེ་སངས་རྒྱས་སུ་མིང་གིས་བཏགས་པ་ཡིན་ཏེ། རྩ་རྒྱུད་ལས། ཟླ་བ་བཅུ་ཡང་ས་རྣམས་ཏེ། །
སེམས་ཅན་ས་བཅུའི་དབང་ཕྱུག་གོ ། འདི་དག་རྐྱེན་གྱིས་སེམས་ཅན་རྣམས། ། སངས་རྒྱས་ཉིད་དུ་ཐེ་ཚོམ་མེད། ། ཅེས་གསུངས་པ་ལྟར་རོ། ། བྱང་ཆུབ་སེམས་ཀྱི་གྲུབ་ཚུལ་ནི་ཕ་མའི་ཁམས་དྭངས་མ་འབྲུ་གསུམ་གསུམ་དང་། བར་དོའི་རྣམ་ཤེས་གསུམ་ལྷན་ཅིག་ཏུ་གནས་པ་ལ་ཁུ་ཁྲག་གི་ཐིགས་པ་རེ་རེ་ལུས་སུ་སོང་། ཐིགས་པ་གཉིས་གཉིས་སྙིང་ཁའི་ཐད་དུ་རྩ་དབུ་མའི་ནང་དུ་གནས་པ་དེ་ལ་སེམས་ཟིན་ཏེ་རླུང་ཁ་སྦྱོར་དུ་བྱུང་ནས་དེའི་ཡོན་ཏན་གྱིས་ལུས་མི་རུལ་བ་དང་། མི་འཚུབ་པ་དང་། ཟས་བཟའ་མི་དགོས་པ་སོགས་འབྱུང་། མངལ་ནས་ཕྱིར་བཙས་པའི་ཚེ་ཕྱིའི་རླུང་རགས་པ་སྣ་བུག་གཡས་ནས་ཞུགས་པས་དེའི་ཤུགས་ཀྱིས་གྱེན་རྒྱུའི་རླུང་གྱེན་ལ་དྲངས་ཏེ་དེ་དང་ལྷན་ཅིག་ཏུ་ཕའི་ཁམས་དཀར་པོ་གྱེན་ལ་སོང་སྟེ་སྤྱི་བོར་ཆགས།
རླུང་ཞུགས་པས་དེའི་ཤུགས་ཀྱིས་ཐུར་སེལ་གྱི་རླུང་འོག་ཏུ་དྲངས་པས་དེ་དང་ལྷན་ཅིག་ཏུ་མའི་ཁམས་དམར་པོ་ཆ་གཉིས་སུ་ཆད་ནས་ཆ་གཅིག་ལྟེ་འོག་སོར་བཞིའི་ཐད་དུ་རྩ་རིན་པོ་ཆེའི་ཕོ་བྲང་དུ་ཆགས་སོ། ། གཉིས་པ་བར་དུ་གནས་པའི་ཚུལ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། རིམ་གཉིས་ཀྱི་ལམ་ཉམས་སུ་ལེན་པ་ལ་གང་ལ་གནད་དུ་བསྣུན་པའི་གཞི་རྡོ་རྗེ་ལུས་ཀྱི་གནས་ལུགས་ལེགས་པར་ངོ་མ་ཤེས་ན་ལམ་ལ་འབད་རྩོལ་ཇི་ཙམ་བྱས་ཀྱང་རིམ་གཉིས་ཀྱི་ཏིང་ངེ་འཛིན་སྐྱེ་བ་མི་སྲིད། དཔེར་ན་འོ་མ་འདོད་པ་རྭ་ནས་འཐེན་པ་བཞིན་ནོ། ། དེས་ན་རྡོ་རྗེ་ལུས་ཀྱི་གནས་ལུགས་ལེགས་པར་ངོ་ཤེས་ནས་དེ་དང་དེའི་གནད་དུ་ཅུང་ཟད་བསྣུན་པས་རིམ་གཉིས་ཀྱི་ཏིང་ངེ་འཛིན་ཐོགས་མེད་དུ་སྐྱེ་བ་ཡིན་ཏེ་དཔེར་ན་འོ་མ་འདོད་པ་ལ་ནུ་མ་ནས་འཐེན་པ་དང་ཆོས་མཚུངས་སོ། ། དེས་ན་ལུས་རགས་པ་ནི་དབང་རྟེན་ཁོག་པ་དང་བཅས་པ། ཕྲ་བ་ནི་ལུས་རྩ།
རྩ་ཡི་གེ ཁམས་བདུད་རྩི། སྙིང་པོ་རླུང་དང་བཞི་ཡོད་པའི་ནང་ནས་དང་པོ་ལུས་རྩའི་རྣམ་བཞག་བཤད་པ་ལ་དུས་ཀྱི་འཁོར་ལོ་ནས་འབྱུང་བ་ལྟར་བཤད་ན་རྩ་བྱེ་བ་ཕྲག་བརྒྱད་ཅུ། དེ་བསྡུ་ན་རྡོ་རྗེ་སྙིང་འགྲེལ་ལས། བ་སྤུའི་བུ་གའི་གྲངས་སྙེད་ཀྱི། ། རྩ་ནི་བྱེ་བ་ཕྱེད་དང་བཞི། ། ཞེས་གསུངས་པས་བ་སྤུའི་བུ་གའི་གྲངས་དང་མཉམ་པའི་རྩ་བྱེ་བ་ཕྲག་ཕྱེད་དང་བཞི། དེ་བསྡུ་ན་ཕྱག་ཆེན་ཐིག་ལེ་ལས། ཉོན་ཅིག་ལྷ་མོ་སྐལ་ཆེན་མོ། ། རྩ་ཡི་འཁོར་ལོ་འབྱུང་བཞི་མཆོག །
སྟོང་ཕྲག་བདུན་ཅུ་རྩ་གཉིས་པོ། ། རྩ་རྣམས་ཀྱི་ནི་རིགས་སུ་བཤད། ། ཅེས་གསུངས་པས་ཁམས་དང་རླུང་དང་ཁྲག་རྒྱུ་བའི་རྩ་སྟོང་ཕྲག་བདུན་ཅུ་རྩ་གཉིས་སུ་འདུས། དེ་བསྡུ་ན་ལས་ཀྱི་རླུང་ཉིས་ཁྲི་ཆིག་སྟོང་དྲུག་བརྒྱ་རྒྱུ་བའི་རྩ་ཡང་དེ་ཉིད་དུ་འདུས་སོ། ། དེ་ཡང་བསྡུ་ན། སམྦུ་ཊི་ལས། འཁོར་ལོ་བཞི་ཡི་རབ་དབྱེ་བས། ། བརྒྱ་ཕྲག་གཅིག་དང་ཉི་ཤུ་ལྷག ། ཅེས་གསུངས་པས་འཁོར་ལོ་བཞིའི་དབང་དུ་བྱས་ན་བརྒྱ་དང་ཉི་ཤུ། འཁོར་ལོ་ལྔའི་དབང་དུ་བྱས་ན་བརྒྱ་དང་ལྔ་བཅུ་རྩ་བདུན།
དེ་བསྡུ་ན་ཡན་ལག་གམ་གཙོ་བོའི་དབང་དུ་བྱས་ནས་རྩ་བརྒྱད་ཅུ་རྩ་གཉིས་སུ་བསྡུ། དེ་བསྡུ་ན། རྩ་རྒྱུད་ལས། རྩ་རྣམས་ནི་སུམ་ཅུ་རྩ་གཉིས་ཏེ། བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པ་བདེ་བ་ཆེན་པོའི་གནས་སུ་འཛག་པའོ། ། ཞེས་གསུངས་པས། ཁམས་དྭངས་མ་གཙོ་བོར་འབབ་པའི་རྩ་སུམ་ཅུ་རྩ་གཉིས། དེའི་སྟེང་དུ་སམྦུ་ཊི་ལས། ལུས་ཅན་སྙིང་གི་དབུས་སུ་ནི། ། རྩ་རྣམ་ལྔ་ནི་ཡང་དག་གནས། །
ཞེས་གསུངས་པས་སྦས་པའི་རྩ་ལྔ་བསྣན་པས་རྩ་སུམ་ཅུ་རྩ་བདུན། དེ་བསྡུ་ན་འཁོར་ལོ་བདེ་མཆོག་ལས། དཔའ་བོ་ཉེར་བཞི་དང་། དཔའ་མོ་ཉེར་བཞིས་སྦྱང་བའི་དབང་དུ་བྱས་ནས་རྩ་ཉི་ཤུ་རྩ་བཞིར་བསྡུ། དེ་བསྡུ་ན་སྙིང་ཁའི་རྩ་འདབ་བརྒྱད་ལ་བསྡུ། དེ་བསྡུ་ན་རྩ་རྒྱུད་ལས། དེ་རྣམས་ཀྱི་ནང་ནས་རྩ་རྣམ་པ་གསུམ་ནི་གཙོ་བོ་སྟེ་རྐྱང་མ་དང་། རོ་མ་དང་། ཀུན་འདར་མའོ། ཞེས་གསུངས་པས་རོ་རྐྱང་དབུ་མ་གསུམ་དུ་བསྡུ་བ་ཡིན་ནོ། །
གཉིས་པ་རྩ་ཡི་གེ་ལ་རྒྱས་པར་ཕྱེ་ན་བསམ་གྱིས་མི་ཁྱབ་མོད་ཀྱང་། མདོར་བསྡུ་ན་ཨ་ཀ་ཙ་ཊ་ལ་སོགས་པའི་ཡི་གེ་ལྔ་བཅུ་རྩ་བདུན་དུ་བསྡུ། དེ་བསྡུ་ན་པུ་ཛ་ལ་སོགས་པའི་ཉི་ཤུ་རྩ་བཞིར་བསྡུ། དེ་བསྡུ་ན་ར་བ་པཱི་ལ་སོགས་པའི་ཡི་གེ་བཅུ་དྲུག་ཏུ་བསྡུ། དེ་བསྡུ་ན་རིགས་ལྔའི་ས་བོན་ལྔ་རུ་བསྡུ། དེ་བསྡུ་ན་འབྲུ་གསུམ་དུ་བསྡུ། དེ་བསྡུ་ན་ལྟེ་བའི་ཨ་ཐུང་ཉིད་ལ་བསྡུ་འོ། ། གསུམ་པ་ཁམས་བདུད་རྩི་ལ་རྒྱས་པར་བཤད་ན་བསམ་གྱིས་མི་ཁྱབ་པ་ཡོད་ཀྱང་མདོར་བསྡུས་ན་སོ་དང་སེན་མོ་འབབ་བའི་ཁམས་སུམ་ཅུ། དེ་བསྡུ་ན་ཁམས་དགུར་བསྡུ། དེ་བསྡུ་ན་ལུས་ཀྱི་ཟུང་བདུན་དུ་བསྡུ།
དེ་བསྡུ་ན་བདུད་རྩི་ལྔར་བསྡུ། དེ་བསྡུ་ན་ཁུ་ཁྲག་གཉིས་སུ་བསྡུ། དེ་བསྡུ་ན་བདུད་རྩི་དྭངས་མ་གཅིག་ཉིད་དུ་བསྡུ་འོ། ། བཞི་པ་སྙིང་པོ་ཡེ་ཤེས་རླུང་ལ་རྒྱས་པར་ཕྱེ་ན་བསམ་གྱིས་མི་ཁྱབ་པ་ཡོད་ཀྱང་། མདོར་བསྡུས་ན་ལས་རླུང་ཉིས་ཁྲི་ཆིག་སྟོང་དྲུག་བརྒྱར་བསྡུ། དེ་བསྡུ་ན་ལས་རླུང་བཅུར་བསྡུ། དེ་བསྡུ་ན་འབྱུང་བ་ལྔའི་བདག་ཉིད་རྩ་བའི་རླུང་ལྔར་བསྡུ། དེ་བསྡུ་ན་འབྱུང་འཇུག་གཉིས་སམ། སྲོག་རྩོལ་གཉིས་སམ། སྟེང་འོག་གི་རླུང་གཉིས་སུ་བསྡུ།
དེ་བསྡུ་ན་གནས་པ་གཅིག་ཉིད་དུ་བསྡུ་འོ། ། གཞན་ཡང་དུས་ཀྱི་འཁོར་ལོ་ལས། རུས་པའི་དུམ་བུ་བརྒྱ་དྲུག་ཅུ་རྩ་བཞི། ཁམས་དཀར་པོ་ཡུལ་མ་གདྷའི་བྲ་གང་ཕུལ་གང་། ཁྲག་དང་ཆུ་སེར་ཞོ་དོ་དང་ཕུལ་གང་ཡོད་པར་བཤད་དོ། ། གཉིས་པ་རྒྱས་པར་བཤད་པ་ལ་ལུས་རྩའི་ནང་ནས་ཐོག་མར་དབུ་མའི་གནས་ཚུལ་འཆད་པ་ལ་ཁ་ཅིག་དབུ་མ་དངོས་པོའི་གནས་ཚུལ་ལ་མེད་པར་འདོད་པ་མི་འཐད་དེ། དེར་གནད་དུ་བསྣུན་ནས་སྐྱེས་པའི་ཡོན་ཏན་ཀྱང་མེད་པར་འགྱུར་བའི་ཕྱིར། ཡང་ཁ་ཅིག་རྩ་དབུ་མ་སྲོག་པ་རྩ་ལ་འདོད་པ་དང་། དེའི་ནང་ན་ཡོད་པར་འདོད་པ་མི་འཐད་དེ། དེར་རླུང་སེམས་འདུས་ན་སྨྱོ་འབོག་ལ་སོགས་པ་འབྱུང་བར་བཤད་པའི་ཕྱིར། །
ཡང་ཁ་ཅིག་རྩ་དབུ་མ་རྐྱང་པ་ལ་འདོད་པ་དང་། དེའི་ནང་ན་རྟ་རྔའི་ཚད་ཙམ་ཡོད་པ་ཡང་མི་འཐད་དེ། རོ་རྐྱང་གཉིས་ཀྱི་བཞུགས་ཚུལ་དང་། དབུ་མ་རྩ་འདབ་འགྱེས་ཚུལ་དང་། དབུ་མའི་ཡས་སྣ་མས་སྣ་ལ་སྲོག་འཛིན་པའི་ཐིག་ལེ་གཉིས་གཉིས་རྣམས་ཀྱི་རྣམ་གཞག་ལ་སོགས་པ་བརྗོད་མི་ཤེས་པའི་ཕྱིར་རོ། ། དེས་ན་རང་ལུགས་ནི་ཡེ་ཤེས་ཐིག་ལེ་དང་། ཐུན་མོང་མ་ཡིན་པ་གསང་བའི་རྒྱུད་གཉིས་ཆར་ལས་མགྲིན་གཅིག་ཏུ་གསུངས་པ། སྲོག་གི་དབྱུག་པའི་ནང་ན་གནས། ། སུམ་ཅུ་རྩ་གཉིས་མདུད་དང་བཅས། ། ཕྲ་བའི་ཕྲ་བ་ཡང་དག་མཆོག །
ཕྱི་རོལ་མ་ཡིན་ནང་མ་ཡིན། ། ཞེས་དང་། རྡོ་རྗེ་གདན་བཞིའི་རྒྱུད་ལས། ལུས་སེམས་སྲོག་གི་དབྱུག་གུ་ལ། ། སྦྱོར་བ་བདུན་གྱི་མན་ངག་གནས། ། ཞེས་གསུངས་པའི་དོན་སྲོག་གི་དབྱུག་གུ་ནི་སྲོག་འཛིན་པའི་རྩ་དེ་ལུས་ཀྱི་དབུས་ན་ཡས་སྣ་ཚངས་བུག་ལ་ཟུག་པ་མས་སྣ་ལྟེ་འོག་སོར་བཞིའི་གནས་ན་ཟུག་པ། འོད་གསལ་བའི་རང་བཞིན་ཐོག་རེག་དང་བྲལ་བ་ཤེལ་གྱི་ཀ་བ་བཙུགས་པ་ལྟ་བུ། འཆི་བའི་ཚེ་དབུགས་དང་བསྡོངས་ནས་ཡལ་འགྲོ་བ་བརྒྱད་ཡོད་ལ། དེའི་ནང་དུ་རྩ་དབུ་མའི་རང་བཞིན་ངོ་བོ་ཆོས་བཞི་ལྡན་དུ་གནས་པ་ཡིན་ཏེ་པདྨའི་སྣལ་མ་ལྟར་ཕྲ་བ། ཆུ་ཤིང་གི་སྡོང་པོ་ལྟར་དྲང་བ།
རྒྱ་སྐྱེགས་ཀྱི་མེ་ཏོག་ལྟར་དམར་བ། ཏིལ་གྱི་མར་མེ་ལྟར་གསལ་བ། དེའི་ཡས་སྣ་ཚངས་བུག་གི་རུས་པའི་སྟེང་ཤའི་ནང་ན་ཟུག་པ། དེར་ཁམས་དཀར་པོ་ཧཾ་ཡིག་མགོ་ཐུར་བསྟན་དུ་གནས། དེ་ལས་གྱེས་པའི་རྩ་ཐིག་ལེ་འཛིན་ནུས་པ་གཅིག་སྨིན་མཚམས་སུ་སོང་། མཛོད་སྤུའི་ཧཾ་ཡིག་བསྐྱེད། དེ་ལས་རྩ་གཉིས་གྱེས་ནས་གཅིག་སྣ་རྩེར་ཟུག ། གཅིག་ལྕེ་ཆུང་གི་རྩ་བ་ལ་ཟུག དབུ་མའི་མས་སྣ་ལྟེ་འོག་གཉེར་པོ་ཆེའི་ཐད་དུ་ཟུག་པ། དེ་ལས་རྒྱབ་མདུན་དུ་རྩ་གཉིས་གྱེས་པའི་མདུན་དུ་ཁ་ཁ་མུ་ཁ་སྟེ་ག་པུར་དཀར་པོ་འབབ་པར་བྱེད།
རྒྱབ་མ་ནི་དུས་མ་སྟེ་གཞི་མཉམ་མམ་དྲི་ཆེན་འབབ་པར་བྱེད་དོ། ། དེ་ལྟ་བུའི་རྩ་དབུ་མའི་རྣམ་པ་ནི། སམྦུ་ཊི་ལས། དེ་ཡི་ནང་ན་གནས་པའི་ལྷ། ། མི་གསལ་བ་ཡི་རང་བཞིན་ཅན། ། ཞེས་གསུངས་པས་བསྟན་ཏོ། ། རྩ་དེ་ལ་སྲོག་པ་རྩའི་མིང་གིས་བཏགས་པ་ཡིན་ཏེ། བྲམ་ཟེ་ཆེན་པོ་ས་ར་ཧས། རླུང་དང་རྒྱུ་བ་རྩལ་ཆེན་སྲོག་པ་རྩར་རྫོགས་པས། ། ཐ་མལ་ཤེས་པ་རང་གི་ངང་གིས་འགག་པར་འགྱུར། །
ཞེས་གསུངས་པ་ལྟར་རོ། ། རྩ་དབུ་མའི་མིང་གི་རྣམ་གྲངས་ནི། ཨ་ཝ་དྷུ་ཏི། ཀུན་འདར་མ། ཁ་ཁ་མུ་ཁ། བྱ་རོག་གདོང་། སྒྲ་གཅན་མ། དུང་ཅན་མ། ཡིད་བཟང་མ། མུན་པ་མ་རྣམས་སོ། །
དེ་ལས་གྱེས་པའི་ཤེས་རབ་ཀྱི་ཨ་ནས་རྣ་བ་གཡས་པའི་བུ་གའི་བར་དུ་ཟུག་པ་དྲིལ་ཅན་གྱི་རྩ་སྟེ་དེར་རླུང་སེམས་འདུས་ན་ཁམས་གསུམ་གྱི་སྒྲ་ཉེ་རིང་མེད་པ་ཐོས་པ་འབྱུང་། འདི་ལ་དྲིལ་ཅན་མཆོག་དང་མཆོག་མ་ཡིན་པ་དང་། ཡབ་ཀྱི་དབུ་མ་དང་ཡུམ་གྱི་དབུ་མ་ཞེས་མིང་གིས་འདོགས་པ་ཡང་ཡོད་དོ། ། རོ་རྐྱང་གཉིས་ཀྱི་གནས་ཚུལ་ནི། རྩ་རྒྱུད་ལས། རྐྱང་མ་ཤེས་རབ་རང་བཞིན་གྱིས། ། ཐབས་ཀྱི་རོ་མ་ཡང་དག་གནས། ། ཀུན་འདར་མ་ནི་དབུས་གནས་སུ། ། གཟུང་དང་འཛིན་པ་རྣམ་པར་སྤངས། ། ཞེས་གསུངས་པ་ལྟར་རྐྱང་མའམ་ལ་ལ་ནཱ་ཞེས་པ་གཡོན་ཕྱོགས་སུ་ཁ་ཐུར་དུ་བསྟན་ནས་གནས་སོ། །
རོ་མའམ་ར་ས་ནཱ་ཞེས་པ་གཡས་ཕྱོགས་ནས་ཁ་གྱེན་དུ་བསྟན་ཏེ་གནས་སོ། ། རྩ་དེ་གཉིས་ཡར་རྩེ་སྣ་བུག་གཉིས་ན་ཟུག་པ། དེ་ནས་ཁ་འགྲམ་གཉིས་ནས་འཁྱོགས་ནས་སོང་བས་ཀླད་པའི་ཟེར་རྩ་གཉིས་ཡིན། དེའི་མས་སྣ་མགྲིན་པའི་གནས་སུ་བྱུང་བ་ལོངས་སྤྱོད་ཀྱི་རླབས་ཡིན། དེ་ནས་འཁོར་ལོ་རྣམས་ལ་རིམ་བཞིན་བརྒྱུད་དེ་མཆན་ཁུང་ནས་བྱུང་། མཁལ་མའི་སྟེང་ནས་ཚུར་བྱུང་སྟེ་གཉེར་པོ་ཆེའི་ཐད་དུ་དབུ་མའི་ནང་དུ་ཆུད་ལ་ཁད་པར་གནས་སོ། ། རོ་རྐྱང་གཉིས་ཀྱི་ངོ་བོ་མེད་པར་ཟད་ནས་གཡས་རོ་མའི་སྣེ་ལ་རྩ་བདེ་མས་སྦྲེལ་བ་སི་ཧ་ལའམ་ཉི་མ་འབབ་པར་བྱེད། གཡོན་རྐྱང་མའི་སྣེ་ལས་རྩ་གཉིད་མས་སྦྲེལ་བ་གླ་རྩིའམ་དྲི་ཆུ་འབབ་པར་བྱེད་པ་ཡིན་ཏེ། རྩ་རྒྱུད་ལས། རྐྱང་མ་མི་སྐྱོད་འབབ་པ་སྟེ། །
རོ་མ་དེ་བཞིན་ཁྲག་འབབ་ཅིང་། ། ཤེས་རབ་ཟླ་བ་འབབ་བཤད་པ། ། དེ་ནི་ཀུན་འདར་མ་རབ་གྲགས། ། ཞེས་གསུངས་པ་ལྟར་རོ། ། དེ་ནས་སྟོད་དུ་རྩ་གསུམ་འགྱེས་པ་དང་། སྨད་དུ་རྩ་བཞི་འགྱེས་པ་ནི་རྡོ་རྗེའི་ཚིག་རྐང་ལས། འཁོར་བའི་རྩ་བཞི་དང་ཞེས་གསུངས་པ་ཡང་འདི་ལ་དགོངས་སོ། ། ནང་ན་རོ་རྐྱང་གཉིས་ཡོད་པའི་རྟེན་འབྲེལ་གྱིས་ཕྱི་རོལ་ཏུ་ཐབས་ཤེས་གཉིས། རང་གཞན་གཉིས། ཉི་ཟླ་གཉིས།
འགྲོ་འོང་གཉིས་ལ་སོགས་པའི་གཉིས་ཚན་གྱི་ཆོས་མཐའ་དག་འབྱུང་བ་ཡིན་ཏེ། སམྦུ་ཊི་ལས། ཉི་ཟླར་གྲགས་པའི་རྩ་གཉིས་པོ། ། འགྲོ་དང་འོང་བར་ངེས་པར་བརྗོད། ། ཅེས་གསུངས་པ་ལྟར་རོ། ། རྩ་དེ་རྣམས་ལས་གྱེས་པའི་བྱང་ཆུབ་ཀྱི་སེམས་གཙོ་བོར་འབབ་པའི་རྩ་སུམ་ཅུ་རྩ་གཉིས་ཀྱི་གནས་ཚུལ་ནི་སྤྱི་གཙུག་བདེ་ཆེན་གྱི་འཁོར་ལོ་ལས་གྱེས་པའི་རྩ་བརྒྱད་ལ་ཚོགས་མར་རྩ་མི་ཕྱེད་མ་ཞེས་བྱ་བ། རྩ་མདུད་པུའི་དབྱིབས་སུ་གནས་པ་ཡུལ་ཉི་ཤུ་རྩ་བཞི་ནང་ནས་པུ་ལི་ར་མ་ལ་ཡ་སྟེ་སོ་དང་སེན་མོ་འབབ་པའི་ཁམས་སྐྱེད་པར་བྱེད། ཕྲ་གཟུགས་མ་ཞེས་བྱ་བ་དབུ་མ་ལས་གྱེས་ནས་སྤྱི་གཙུག་ཏུ་འཁྱིལ་བར་གནས་པའི་རྩ་མདུད་ཛའི་རྣམ་པར་གནས་པ་ཛ་ལནྡྷ་ར་སྟེ་སྐྲ་དང་བ་སྤུའི་ཁམས་སྐྱེད་པར་བྱེད། རྩེ་བ་མ་ཞེས་བྱ་བ་རྩ་གསུམ་གྱི་འདུས་སོ་ནས་གྱེས་པ་རྣ་བ་གཡས་པའི་བུ་གར་ཟུག་པའི་རྩ་མདུད་ཨོའི་རྣམ་པར་གནས་པ་ཨུ་རྒྱན་ཏེ་པགས་པ་དང་དྲི་མའི་ཁམས་སྐྱེད་པར་བྱེད། གཡོན་པ་མ་ཞེས་བྱ་བ་རྐྱང་མ་ལས་གྱེས་པའི་ལྟག་པར་ཟུག་པའི་རྩ་མདུད་ཨའི་རྣམ་པར་གནས་པ་ཨརྦུ་ཏ་སྟེ་ཤ་དང་ཆུ་སེར་གྱི་ཁམས་སྐྱེད་པར་བྱེད་ཅིང་གཡོན་ཕྱོགས་ཀྱི་ཁམས་ཕལ་ཆེར་ཡང་སྐྱེད་པར་བྱེད།
དེ་ལས་འགྱེས་པའི་རྩ་ཐུང་ངུ་མ་ཞེས་བྱ་བ་རྣ་བ་གཡོན་པའི་བུ་གར་ཟུག་པའི་རྩ་མདུད་གོའི་རྣམ་པར་གནས་པ་གོ་ཏ་ཝ་རི་སྟེ་རྩ་རྒྱུས་ཀྱི་ཁམས་སྐྱེད་པར་བྱེད། རྩ་རུས་སྦལ་མ་ཞེས་བྱ་བ་དབུ་མ་ལས་འགྱེས་ནས་མཛོད་བུའི་ཧཾ་འཁྱོག་པོ་ལ་ཟུག་པའི་རྩ་མདུད་རཾ་གྱི་རྣམ་པར་གནས་པ་ར་མི་ཤྭ་ར་སྟེ་རུས་པའི་ཕྲེང་བའི་ཁམས་སྐྱེད་པར་བྱེད། རྣམ་པ་མ་ཞེས་བྱ་བ་རྩ་ཉིད་ཀྱི་འདུས་སོ་ནས་གྱེས་པའི་མིག་གཉིས་ཀྱི་ནང་དུ་ཟུག་པའི་རྩ་མདུད་དེའི་རྣམ་པར་གནས་པ་དེ་ཝི་ཀོ་ཊ་སྟེ་མཁལ་མ་དང་མཚེར་པའི་ཁམས་སྐྱེད་པར་བྱེད། དབང་བསྐུར་མ་ཞེས་བྱ་བ་དབུ་མའི་ཕྱི་སྲོག་འཛིན་མའི་རྩ་ལས་གྱེས་པ་ཕྲག་པའི་སྐྱོང་མོ་གཉིས་ན་ཟུག་པའི་རྩ་མདུད་མའི་རྣམ་པར་གནས་པ་མ་ལ་ཝ་སྟེ་སྙིང་དང་སྙིང་སྦུབས་ཀྱི་ཁམས་སྐྱེད་པར་བྱེད། མགྲིན་པ་ལོངས་སྤྱོད་ཀྱི་འཁོར་ལོ་ལས་གྱེས་པའི་རྩ་བརྒྱད་ནི་སྐྱོན་མ་ཞེས་བྱ་བ་རྩ་གསུམ་གྱི་འདུས་སོ་ནས་གྱེས་ནས་མཆན་ཁུང་དང་མཁལ་ཁུང་གཉིས་སུ་ཟུག་པའི་རྩ་མདུད་ཀའི་རྣམ་པར་གནས་པ་ཀ་མ་རུ་ཏེ་མིག་གི་དབང་པོའི་ཁམས་སྐྱེད་པར་བྱེད། མཇུག་མ་ཞེས་བྱ་བ་རོ་མ་ལས་གྱེས་ནས་ནུ་མ་གཉིས་ན་ཟུག་པའི་རྩ་མདུད་ཨོའི་རྣམ་པར་གནས་པ་ཨོ་ཏྲི་སྟེ་མཆིན་པ་དང་མཁྲིས་པའི་ཁམས་སྐྱེད་པར་བྱེད། མ་མོ་ཞེས་བྱ་བ་དབུ་མ་ལས་གྱེས་ནས་ལྟེ་བར་ཟུག་པའི་རྩ་མདུད་ཊིའི་རྣམ་པར་གནས་པ་ཊི་ཤ་ཀུ་ན་སྟེ་གློ་བའི་ཁམས་སྐྱེད་པར་བྱེད། མཚན་མོ་མ་ཞེས་བྱ་བ་རོ་མ་ལས་འགྱེས་ནས་སྣ་རྩེར་ཟུག་པའི་རྩ་མདུད་ཀོའི་རྣམ་པར་གནས་པ་ཀོ་ས་ལ་སྟེ་རྒྱུ་མའི་ཁམས་སྐྱེད་པར་བྱེད། བསིལ་སྦྱིན་མ་ཞེས་བྱ་བ་སྣ་རྩེར་གྱེས་ནས་ཡ་རྐན་དུ་ཟུག་པ་རྩ་མདུད་ཀའི་རྣམ་པར་གནས་པ་ཀ་ལིཾ་ཀ་སྟེ་ཆུ་རྒྱུས་དང་རྩིབས་ཤུན་གྱི་ཁམས་སྐྱེད་པར་བྱེད། དེ་ལས་གྱེས་པའི་རྩ་ཚ་བ་མ་ཞེས་བྱ་བ་མགྲིན་པའི་ཏོག་ཏོག་པོ་ལ་ཟུག་པའི་རྩ་མདུད་ལཾ་གྱི་རྣམ་པར་གནས་པ་ལཾ་པ་ཀ་སྟེ་ལྟོ་བའི་ཁམས་སྐྱེད་པར་བྱེད།
གཞོལ་པ་མ་ཞེས་བྱ་བ་དབུ་མ་ལས་གྱེས་ནས་སྙིང་ཁར་ཟུག་པའི་རྩ་མདུད་ཀའི་རྣམ་པར་གནས་པ་ཀ་ཙི་ཀ་སྟེ་ལྒང་པའི་ཁམས་སྐྱེད་པར་བྱེད། རྩ་ཆུ་བ་མ་ཞེས་བྱ་བ་རྐྱང་མ་ལས་གྱེས་ནས་འདོམ་བར་དུ་ཟུག་པའི་རྩ་མདུད་ཧིའི་རྣམ་པར་གནས་པ་ཧི་མ་ལ་ཡ་སྟེ་བུད་མེད་ཀྱི་ཟེའུ་འབྲུ་དང་སྐྱེས་པའི་འབྲས་བུའི་ཁམས་སྐྱེད་པར་བྱེད་དོ། ། སྙིང་ཁ་ཆོས་ཀྱི་འཁོར་ལོ་ནས་གྱེས་པ་བརྒྱད་ནི་སྙིང་ཁ་ནས་ཡོན་ཏན་གྱི་རྩ་ཁྱི་མོ་ཉལ་བ་ལྟ་བུ་ཡོད་པས་དེ་ལས་སྐྱེས་པའི་རྣམ་ཤེས་ཚོགས་བརྒྱད་དང་འབྲེལ་བའི་རྩ་བརྒྱད་ནི་ཧཱུྃ་རིང་པོའི་རྣམ་པ་ཅན་འབའ་ཞིག་ཏུ་གནས་ལ། དེ་ལ་རྩ་མཛེས་མ་ཞེས་བྱ་བ་ནི་ཀུན་འདར་མའི་ཁམས་དྭངས་མ་བརྟན་ཅིང་གཡོ་བའི་ནུས་པ་དང་ཀུན་གཞིའི་རྣམ་པར་ཤེས་པའི་ཁམས་སྐྱེད་པར་བྱེད། རོ་བཅུད་མ་ཞེས་བྱ་བ་ནི་ཉི་མ་བརྟན་ཅིང་གཡོ་བའི་ནུས་པ་དང་ཉོན་ཡིད་ཀྱི་ཁམས་སྐྱེད་པར་བྱེད། ཀུན་སྐྱོབ་ནི་གླ་རྩི་བརྟན་པ་དང་གཡོ་བའི་ནུས་པ་དང་ཡིད་ཀྱི་རྣམ་པར་ཤེས་པའི་ཁམས་སྐྱེད་པར་བྱེད། འདི་གསུམ་གྱི་སྣེ་མོ་ནི་གསང་གནས་སུ་ཟུག་པ་ཡིན་ནོ། ། སུམ་བསྐོར་མ་ནི་མིག་གི་འབྲས་བུ་གཉིས་ལ་ཟུག་པ་མིག་གི་རྣམ་པར་ཤེས་པའི་ཁམས་སྐྱེད་པར་བྱེད། འདོད་མ་ནི་རྣ་བའི་བུ་ག་གཉིས་སུ་ཟུག་པ་རྣ་བའི་རྣམ་པར་ཤེས་པའི་ཁམས་སྐྱེད་པར་བྱེད། ཁྱིམ་མ་ནི་སྣའི་མདུད་སོ་ལ་ཟུག་པ་སྣའི་རྣམ་པར་ཤེས་པའི་ཁམས་སྐྱེད་པར་བྱེད།
གཏུམ་མོ་མ་ནི་ལྕེའི་རྩ་བར་ཟུག་པ་ལྕེའི་རྣམ་པར་ཤེས་པའི་ཁམས་སྐྱེད་པར་བྱེད། བདུད་འདུལ་མ་ནི་ལུས་ཀྱི་བ་སྤུའི་བུ་ག་ཕལ་ཆེར་ལ་ཟུག་པ་ལུས་ཀྱི་རྣམ་པར་ཤེས་པའི་ཁམས་བསྐྱེད་པར་བྱེད། འདི་རྣམས་ཀྱི་སྣེ་མོ་ནི་དབང་པོའི་སྒོ་རྣམས་སུ་ཟུག་པའི་མཾ་དང་ཌཾ་ལ་སོགས་པའི་རྣམ་པར་གནས་པ་ཡིན་ནོ། ། ལྟེ་བ་སྤྲུལ་པའི་འཁོར་ལོ་ལ་གནས་པའི་རྩ་འདབ་བརྒྱད་ནི། གཟུགས་བཟང་མ་ཞེས་བྱ་བ་རྩ་གསུམ་གྱི་འདུས་སོ་ནས་གྱེས་པ། མཚན་མར་ཟུག་པ་རྩ་མདུད་པྲེའི་རྣམ་པར་གནས་པ་པྲེ་ཏ་པུ་རི་སྟེ་བད་ཀན་གྱི་ཁམས་སྐྱེད་པར་བྱེད། དེ་ལས་གྱེས་པའི་རྩ་སྤྱི་མ་ནི་བཤང་ལམ་ལ་ཟུག་པའི་རྩ་མདུད་གྲྀའི་རྣམ་པར་གནས་པ་གྲྀ་ཧ་དེ་ཝ་སྟེ་རྣག་གི་ཁམས་སྐྱེད་པར་བྱེད། རྩ་རྒྱུ་སྦྱིན་མ་ནི་རོ་མ་ལས་གྱེས་ནས་བརླ་གཉིས་ལ་ཟུག་པའི་རྩ་མདུད་སཽའི་རྣམ་པར་གནས་པ་སཽ་རཥྚ་སྟེ་ཁྲག་གི་ཁམས་སྐྱེད་པར་བྱེད། དེ་ལས་གྱེས་པའི་རྩ་སྦྱོར་བྲལ་མ་ནི་བྱིན་པ་གཉིས་ལ་ཟུག་པའི་རྩ་མདུད་སུའི་རྣམ་པར་གནས་པ་སུ་ཝརྞ་སྟེ་རྔུལ་གྱི་ཁམས་སྐྱེད་པར་བྱེད། རྩ་གདུ་གུ་མ་ནི་དབུ་མ་ལས་འགྱེས་པ་མཐེ་བོང་བཞི་མ་གཏོགས་པའི་སོར་མོ་བཅུ་དྲུག་ལ་གྱེས་པའི་རྩ་མདུད་ནའི་རྣམ་པར་གནས་པ་ན་ག་ར་སྟེ་ཚིལ་དང་རྐང་མར་གྱི་ཁམས་སྐྱེད་པར་བྱེད།
དེ་ལས་གྱེས་པའི་རྩ་གྲུབ་མ་ནི་ལག་གཉིས་ཀྱི་རྒྱབ་དང་བོལ་གོང་གཉིས་ལ་ཟུག་པའི་རྩ་མདུད་སིའི་རྣམ་པར་གནས་པ་སིནྡྷུ་སྟེ་མཆི་མའི་ཁམས་སྐྱེད་པར་བྱེད། འདི་ནི་སྐྱོན་མ་དང་འཇུག་མ་གཉིས་དང་འབྲེལ་ནས་ཡོད། རྩ་འཚེ་བ་མ་ནི་གྲུ་མོ་ལས་གྱེས་ནས་མཐེ་བོང་བཞི་ལ་ཟུག་པའི་རྩ་མདུད་མའི་རྣམ་པར་གནས་པ་མ་རོ་སྟེ་ལུད་པ་དང་མཆིལ་མའི་ཁམས་སྐྱེད་པར་བྱེད། འདི་ནི་སིལ་སྦྱིན་མ་དང་འབྲེལ་ནས་ཡོད། ། དེ་ལས་གྱེས་པའི་རྩ་ཡིད་བཟང་མ་ནི་པུས་མོ་གཉིས་ལ་གྱེས་པའི་རྩ་མདུད་ཀུའི་རྣམ་པར་གནས་པ་ཀུ་ལུ་ཏ་སྟེ་སྣབས་ཀྱི་ཁམས་སྐྱེད་པར་བྱེད། འདི་རྩ་མཚན་མོ་དང་འབྲེལ་ནས་ཡོད། དེ་ལྟར་བྱང་ཆུབ་ཀྱི་སེམས་གཙོ་བོར་འབབ་པའི་རྩ་སུམ་ཅུ་རྩ་གཉིས་ཀྱི་རྩ་མདུད་གང་ན་གནས་པའི་ས་དེར་གཡའ་ཟ་བ་དང་། སྤུ་སྐྱེ་བ་དང་། ཤ་མདོག་གཞན་ལས་ཆེས་དཀར་བ་ལ་སོགས་པ་འབྱུང་ངོ་། ། ཕོ་བྲང་ལྔའི་རྩ་མདུད་ཀྱི་གནས་ཚུལ་ནི་སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་ནི།
དབུ་མའི་ཡར་རྩེ་ལ་ཕ་ལས་ཐོབ་པའི་ཁམས་དཀར་པོ་ཧཾ་མགོ་ཐུར་དུ་བསྟན་པ་ལྟ་བུ། དེ་ལས་གྱེས་པའི་རྩ་འདབ་སུམ་ཅུ་རྩ་གཉིས་ཀྱི་རྩ་མདུད་ལ་ཨ་ལི་ཕྲག་གཉིས་གཡས་སྐོར་གཡོན་སྐོར་དུ་གནས། རྩ་འཁོར་ཁ་ཐུར་དུ་ཕྱོགས་པ་གདུགས་ཕུབ་པ་ལྟ་བུ། རྩ་རིང་བ་རྣམས་ལུས་དང་མཉམ་པ། ཐུང་བ་ཕལ་ཆེར་བྱང་ཆུབ་ཀྱི་སེམས་གཙོ་བོར་འབབ་པའི་རྩ་སུམ་ཅུ་རྩ་གཉིས་དང་འབྲེལ་ནས་ཡོད། མགྲིན་པའི་རྩ་འཁོར་ནི། རྩ་གསུམ་འཛོམས་པའི་མདུད་པ་ཨོཾ་གྱི་རྣམ་པ་ཅན། དེའི་ནང་ན་ཁམས་དམར་པོ་ཨཾ་གི་རྣམ་པར་གནས། དེ་ལས་གྱེས་པའི་ནང་སྐོར་གྱི་རྩ་འདབ་བཞི་ནི་ཡ་ར་ལ་ཝ་སྟེ་ཡི་གེ་བཞིའི་རྣམ་པར་གནས། དེ་ལས་གྱེས་པའི་རྩ་འདབ་བཅུ་དྲུག་ནི་ཨ་ལི་ཕྲག་གཅིག་གཡོན་སྐོར་དུ་གནས།
རྩ་འཁོར་འདི་དང་སྤྱི་བོའི་རྩ་འཁོར་རྣམས་བསྡམས་ནས་སྦྲུལ་བཅུས་པ་ལྟ་བུར་གནས་པས་ཕྱིའི་ལུས་ཀྱི་མགྲིན་པ་ཕྲ་བའི་རྒྱུ་མཚན་ཡང་དེ་ཉིད་ཡིན་ནོ། རྩ་འདི་ཁ་གྱེན་དུ་ཕྱོགས་པའི་རིང་བ་རྣམས་སྤྱི་གཙུག་ཏུ་སླེབ་པ། ཐུང་བ་རྣམས་རྐན་དང་སོ་དང་མཆུ་ལ་སོགས་པ་ལ་ཟུག་པའོ། ། རྩ་འདི་རྣམས་ཐུང་ཞིང་སྦུབས་དོག་པའི་རྣམ་པར་གནས་སོ། ། སྙིང་ཁའི་རྩ་འཁོར་ནི། རྩ་གསུམ་འཛོམ་པའི་མདུད་པ་ཧཱུྃ་རིང་པོ་མགོ་ཐུར་བསྟན་གྱི་རྣམ་པར་གནས་སོ། ། དེ་ལས་གྱེས་པའི་ཕྱོགས་ཀྱི་རྩ་འདབ་བཞི་ནི་བྷྲཱུ་ཨྃ་ཛྲིཾ་ཁྃ་གི་རྣམ་པར་གནས་པ་འདི་ལྔ་ལ་དུག་ལྔའི་ས་བོན་གྱི་ཡི་གེ་ཡང་ཟེར་ཏེ་སྦས་པའི་རྩ་ལྔ་ཡང་ཟེར། སམྦུ་ཊི་ལས། ལུས་ཅན་སྙིང་གི་དབུས་སུ་ནི། ། རྩ་རྣམ་ལྔ་ནི་ཡང་དག་གནས། །
ཞེས་གསུངས་པས་སོ། ། མཚམས་བཞིར་འགྱེས་པའི་རྩ་འདབ་བཞི་ནི་ལྃ་མྃ་པྃ་ཏྃ་གྱི་རྣམ་པར་གནས། རྩ་འཁོར་འདི་སྤྱི་བོ་དང་མགྲིན་པའི་རྩ་རྣམས་ཀྱིས་བསྐོར་ཞིང་བསྐོར་བའི་གྲུ་བུ་སྒྲིལ་བ་ལྟ་བུར་གནས། རྩ་དབུ་མའི་རྒྱབ་ཕྱོགས་ན་དབུ་མའི་ཆ་ཤས་རྩ་བདུད་བྲལ་མ་ཞེས་བྱ་བ་ཡོན་ཏན་གྱི་རྩ་གཡེར་མ་ཁ་ཕྱེ་བ་ལྟ་བུ། དེའི་ནང་ན་བྱང་ཆུབ་ཀྱི་སེམས་དྭངས་མ་ཡུངས་དཀར་གྱི་ཚད་ཙམ་ཧཱུྃ་འོད་ཟེར་སྣ་ལྔ་འཕྲོ་བ་ཡོད་པས། སེམས་ཅན་གྱི་དུས་ཁ་ཐུར་དུ་ཕྱོགས་པ་ཟུམ་པའི་རྣམ་པ་ཅན་དང་། བྱང་ཆུབ་སེམས་དཔའི་དུས་སུ་ཁ་འཕྲེད་དུ་བསྟན་ཏེ་ཅུང་ཟད་བྱེ་བའི་རྣམ་པ། སངས་རྒྱས་ཀྱི་དུས་ནས་ཁ་གྱེན་དུ་བསྟན་ཏེ་རབ་ཏུ་བྱེ་བའི་རྣམ་པར་གནས་ལ། འདིས་ལུས་ཅན་གྱི་སྙིང་དགའ་བར་བྱེད་དེ། སམྦུ་ཊི་ལས།
བྷ་སན་ཏ་ཞེས་བཤད་པ་ནི། ། ལུས་ཅན་ཙམ་གྱི་སྙིང་དགའ་བྱེད། ། ཅེས་གསུངས་པ་ལྟར་རོ། ། ལྟེ་བ་སྤྲུལ་པའི་འཁོར་ལོ་ནི། རྩ་གསུམ་འདུས་པའི་རྩ་མདུད་གྲུ་གསུམ་གདེངས་ཁ་གྱེན་དུ་ཕྱོགས་པའི་རྩའི་རྒྱལ་པོ་བ་གླང་མིག་ཅེས་བྱ་བར་ཁམས་དམར་པོ་ཨཾ་ཐུང་གི་རྣམ་པར་གནས། དེ་ལས་གྱེས་པའི་ནང་སྐོར་གྱི་རྩ་འདབ་བརྒྱད་ལ་ཨ་ཀ་ཙ་ཊ་ཏ་ལ་སོགས་པའི་ཡི་གེའི་རྣམ་པར་གནས། དེ་ལས་གྱེས་པ་བཅུ་གཉིས། དེ་ལས་གྱེས་པ་བཅུ་བཞི་བཅུ་དྲུག་རྣམས་ཐགས་བརྐྱང་བ་ལྟ་བུའི་ཕྱེད་སྟེང་དང་ཕྱེད་འོག་ཏུ་བྱས་པའི་ལུས་ཀྱི་བསྐྱེད་པ་ཕྲ་བའི་རྒྱུ་མཚན་ནི་དེ་ཉིད་ཡིན། རྩ་དེ་རྣམས་དོན་སྣོད་དང་ནང་ཁྲོལ་ལ་ཟུག་པའོ། ། དེ་ལས་གྱེས་པའི་སོར་བཞི་གཞལ་བའི་རྩ་ནི་རྒོད་མ་ཁ་ཞེས་བྱ་བ་ཡིན་ལ།
དེའི་མས་སྣ་མཉམ་གནས་ཀྱི་མེའི་རྟེན་ཕག་མོ་མེ་ཤེལ་ཐིག་ལེའི་རྣམ་པར་གནས་ལ། དེས་ལུས་ཀྱི་དྲོད་བསྐྱེད་པ་ཡིན་ཏེ། སམྦུ་ཊི་ལས། རྒོད་མ་ཁ་ཞེས་མེ་ཡི་གཟུགས། ། བདག་མེད་ཏི་ལ་ཀ་ཞེས་བརྗོད། ། ཅེས་གསུངས་སོ། ། གསང་གནས་བདེ་སྐྱོང་གི་འཁོར་ལོ་རྩ་འདབ་སུམ་ཅུ་རྩ་གཉིས་ནི་ཝ་ཤོར་གྱི་རྣམ་པར་གནས་པ་ཡིན་ནོ། སྤྱིར་གསང་གནས་ཙམ་ནི་ལྟེ་བའི་གཉེར་པོ་ཆེ་ནས་རྟགས་ཀྱི་རྩའི་བར་ཡིན་ལ། དེར་བྷ་གའི་ཡི་གེ་བཅུ་བཞི་ཡོད་ལ་དེའི་གནས་ཚུལ་ནི་གསང་བ་འདུས་པ་ལྟར་ན་སྤྱི་བོར་གནས་པར་བཤད། སམྦུ་ཊི་ལས་ལུས་ཀྱི་ཆ་ཤས་ཕལ་ཆེར་ན་ཡོད་པར་བཤད།
འདིར་ནི་རྣལ་འབྱོར་དབང་ཕྱུག་གི་མན་ངག་ལྟར་ཡིན་ནོ། ། མྱ་ངན་འདས་པའི་ཡི་གེ་གསུམ་ནི་ཕྱིའི་དབྱིབས་ཀྱི་ཨ་དང་། སྙིང་པོའི་ཨ། ཟུང་འཇུག་གི་ཧཱུྃ་རྣམས་སོ། ། དེ་ཡང་རོ་མའི་ཆ་ཤས་དང་པོ་ལ་བསམ་གཏན་གྱི་ས་བོན་ཨ་དཀར་པོ། དེའི་འོག་ཏུ་འདོད་ཁམས་ཀྱི་ས་བོན་ཨ་དམར་པོ། དེའི་འོག་ཏུ་མིའི་ས་བོན་ཎི་སྔོན་པོ། རྐྱང་མའི་ཆ་ཤས་དང་པོ་ལ་གཟུགས་ཁམས་ཀྱི་ས་བོན་ཤེས་རབ་ཀྱི་ཨ་དམར་པོ། ། དེའི་འོག་ཏུ་ལྷ་མ་ཡིན་གྱི་ས་བོན་སུ་སེར་པོ། དེའི་འོག་ཏུ་ཡི་དྭགས་ཀྱི་ས་བོན་པྲེ་དམར་པོ། །
དེའི་འོག་ཏུ་སྙིང་པོའི་ཨ་དཀར་པོ། དབུ་མའི་ཆ་ཤས་དང་པོ་ལ་ཟུང་འཇུག་གི་ཧཱུྃ་སྔོན་པོ། དེའི་འོག་ཏུ་དུད་འགྲོའི་ས་བོན་དུ་ཡིག་སེར་ནག ། དེའི་འོག་ཏུ་དམྱལ་བའི་ས་བོན་ཏྲི་ཡིག་ནག་པོ། དེའི་འོག་ཏུ་ཕྱི་དབྱིབས་ཀྱི་ཨ་དཀར་པོ། དེའི་འོག་ཏུ་སྲིན་པོའི་ཀྵ་ཡིག་ལྗང་ཁུ། དེའི་འོག་ཏུ་སྟོབས་ཀྱི་ཧཱུྃ་ནག་པོ་མགོ་ཐུར་དུ་བསྟན་པ་རོ་མའི་ནུས་པས་བསྐྱེད། དེའི་འོག་ཏུ་དྲག་པོའི་ཕཊ྄་དམར་ནག་རྐྱང་མའི་ནུས་པས་བསྐྱེད། འདི་རྣམས་འཁོར་བའི་ཡི་གེ་བཅུ་གཅིག་དང་། མྱ་ངན་ལས་འདས་པའི་ཡི་གེ་གསུམ་རྣམས་སུ་འདུས་པ་ཡིན་ནོ། །
གཞན་ཡང་འདྲེའི་རྩ་ནི། སྙིང་ལ་རྒྱལ་པོའི་རྩ་གློ་བ་ལ། བཙན་དང་བདུད་ཀྱི་རྩ་མཁལ་མ་དང་མཆིན་པ་ལ། མ་མོའི་རྩ་ཕོ་བ་ལ། ཐེ་རང་གི་རྩ་རྒྱུ་མ་ལ་ཀླུའི་རྩ་རྣམས་རྣམ་རྟོག་གིས་ཁ་ཕྱེ་ནས་དེར་རླུང་སེམས་འདུས་པས་ཕྱི་རོལ་ཏུ་དེ་དག་མཐོང་བ་དང་། དེ་དག་གིས་གནོད་པ་བྱེད་པ་འབྱུང་ངོ་། ། རྩ་དེ་དག་གི་གནད་ལག་པའི་སྲིན་མཛུབ་གཉིས་ལ་གཙོ་བོའི་ཚུལ་དང་། རྐང་པའི་སྲིན་མཛུབ་གཉིས་ལ་ཕལ་པའི་ཚུལ་དུ་གནས་སོ། ། མྱ་ངན་གྱི་རྩ་ནི་རྐང་པའི་མཐེ་བོང་གཉིས་ལ་གཙོ་བོའི་ཚུལ་དང་། ལག་པའི་མཐེ་བོང་གཉིས་ལ་ཕལ་པའི་ཚུལ་དུ་གནས།
དེའི་རྩ་བརྒྱུད་སྒྱིད་ཁུང་དུ་སླེབ་པ་ནི་ཉམ་ངའི་རྩ་ཡིན་ནོ། ། གཡལ་གྱི་རྩ་ནི་མཁལ་མའི་ཕྱི་སྐོར་ལ་ཟུག་པ་དེ་ཉིད་སྟེང་དུ་སླེབ་པ། མིག་རྩ་འཁྱིལ་པ་ཉིད་ནི་མཆི་མའི་རྩ་ཡིན་ནོ། ། སྐྱིགས་བུ་འབྱུང་བའི་རྩ་ནི་མཁལ་མའི་ནང་དུ་ཟུག་ནས་མགྲིན་པར་སླེབ་པ་དེའི་ནང་དུ་རླུང་སེམས་འདུས་ཤིང་འདར་བའི་སྟོབས་ཀྱིས་དབྱི་གུ་འབྱུང་ངོ་། ། སྦྲིད་པ་འབྱུང་བའི་རྩ་ནི་སྣ་རྩེར་མཚན་མོའི་རྩ་ལས་གཉིས་སུ་འགྱེས་ནས་སྙིང་དང་གློ་བ་ལ་ཟུག་པས་དེར་གློ་བུར་དུ་རླུང་སེམས་འདུས་པས་སྦྲིད་པ་འབྱུང་ཞིང་སྙིང་གསལ་བར་བསྟན་ཏོ། ། རྩའི་འཁོར་ལོ་ལ་གཡོ་བའི་འཁོར་ལོ་བཞིའམ་ལྔའོ། ། སྤྱི་བོར་ཕ་ལས་ཐོབ་པའི་ཁམས་དཀར་པོ་ཧཾ་ཡིག་མགོ་ཐུར་བསྟན་རྐྱང་མའི་ནུས་པ་འཛིན་པ། ལྟེ་བ་ན་མ་ལས་ཐོབ་པའི་ཁམས་དམར་པོ་ཨཾ་ཐུང་རོ་མའི་ནུས་པ་འཛིན་པ་མི་གཡོ་བའི་འཁོར་ལོ་གཉིས། ཡན་ལག་ཚིགས་ཆེན་བཅུ་གཉིས་ལ་ནད་འདུ་བ་བཞི་བསྐྱེད་པའི་འཁོར་ལོ་བཅུ་གཉིས། དབུ་མ་ལ་རོ་རྐྱང་གཉིས་ཀྱིས་བཅར་བའི་དོག་པའི་གནད་སུམ་ཅུ་རྩ་གཉིས་ཡོད་པ་ལ་རྩ་མདུད་སུམ་ཅུ་རྩ་གཉིས་ཀྱི་མིང་གིས་ཀྱང་འདོགས་སོ། །
དེ་ལྟར་ལུས་རྩའི་རྣམ་གཞག་རགས་པ་བཤད་ཟིན་ནས། གཉིས་པ་རྩ་ཡི་གེའི་རྣམ་གཞག་ཀྱང་ཞར་ལ་བཤད་ཟིན་ཏོ། ། གསུམ་པ་ཁམས་བདུད་རྩིའི་རྣམ་བཞག་ལ་ལུས་ཀྱི་ཟུངས་དྭངས་མ་བདུན་འགྱུར་དུ་འགྲོ་བའི་ཚུལ་ནི། དེ་ལྟར་བཟའ་བཏུང་རྣམས་ཟོས་ཤིང་བཏུངས་པས་གྱེན་རྒྱུའི་རླུང་གིས་ཐུར་དུ་ཕུལ་བས་ཕོ་བའི་ནང་དུ་སླེབ་པ་ན་མཉམ་གནས་ཀྱི་མེ་དང་། བད་ཀན་ཉག་བྱེད་དང་། མཁྲིས་པ་མདོག་འགྱུར་གསུམ་གྱིས་ཞག་གཅིག་ལ་བསྡེབས་བཞུ་སྦྱངས་པས་དྭངས་སྙིགས་གཉིས་སུ་ཕྱེ། དྭངས་མ་མངལ་གྱི་ནང་དུ་ཁྲག་ཏུ་སོང་། དེས་མཆིན་པའི་རྩ་ཆེན་རིམ་བཞིན་བརྒྱུད་དེ་ལུས་ཀྱི་རྩ་གནས་ཐམས་ཅད་ལ་ཁྲག་གིས་ཁྱབ། སྙིགས་མ་བསྐ་སླ་གཉིས་སུ་གྱུར་ནས་རྒྱུ་མ་ནས་རིམ་བཞིན་ཐུར་སེལ་གྱི་རླུང་གིས་བསྐ་བ་བཤང་ལམ་ནས་འཕེན་པར་བྱེད། སླ་བ་ལྒང་པའི་ནང་དུ་བསགས་ནས་མཐར་གཅིན་པའི་ལམ་ནས་འདོར་བར་བྱེད་དོ། །
ཁྲག་དེ་ཞག་གཅིག་ནས་ཤ་རུ་འགྱུར། དེ་ཞག་གཅིག་ནས་ཚིལ་དུ་འགྱུར། དེ་ཞག་གཅིག་ནས་རུས་པར་འགྱུར། དེ་ཞག་གཅིག་ནས་རྐང་མར་རྒྱུང་པ་ཀླད་པ་གསུམ་དུ་འགྱུར། དེ་ཞག་གཅིག་ནས་ཀུནྡ་བྱང་ཆུབ་ཀྱི་སེམས་སུ་འགྱུར་བ་ཡིན་ནོ། ། དེ་ལ་ལུས་ཟུངས་བདུན་འགྱུར་རམ་ནང་སྐྱེ་བ་བདུན་འགྱུར་གྱི་ནང་གི་སྐྱེ་བ་བདུན་པ་ཞེས་ཀྱང་བྱའོ། ། དེ་ལ་ཞག་གཅིག་གི་ནང་དུ་དྭངས་སྙིགས་གཉིས་སུ་ཕྱེ་ནས་དྭངས་མས་ལུས་ཀྱི་སྟོབས་དང་བཀྲག་མདངས་དང་གཟི་མདངས་ལ་སོགས་པ་སྐྱེད་པར་བྱེད། སྙིགས་མ་ནི་དབང་པོའི་སྒོ་རྣམས་དང་བ་སྤུའི་བུ་ག་རྣམས་ནས་འཛག་གོ ། དེ་ཡང་སོ་སོ་སྐྱེ་བོ་ཐ་མལ་པ་རྣམས་ལ། མི་དགེ་བའི་རྣམ་རྟོག་སྣ་ཚོགས་ཀྱིས་སེམས་ཁོང་ནས་དཀྲུགས་པའི་དབང་གིས་དྭངས་སྙིགས་མ་ཕྱེད་པར་ཁྲག་ཞག་དང་ཆུ་སེར་ལ་སོགས་པའི་སྙིགས་མ་ཤས་ཆེ་བས་དེས་ནད་འདུ་བ་བཞི་ལ་སོགས་པ་བསྐྱེད་པས་མི་བདེ་བའི་ཆ་ཤས་ཆེར་འབྱུང་ངོ་། །
རྣལ་འབྱོར་པས་ལམ་རིམ་གཉིས་ལ་འབད་རྩོལ་བྱས་པས་ས་དང་པོ་ལ་སོགས་པ་ཐོབ་པའི་ཚེ་ཁམས་ཀུནྡའི་རང་བཞིན་དང་། ཁྲག་འོ་མའི་རང་བཞིན་དུ་འགྱུར་རོ། ། སངས་རྒྱས་པའི་ཚེ་སྐུ་གསེར་གྱི་གཏན་པ་ཕྱིས་པ་ལྟ་བུ་མཚན་དང་དཔེ་བྱད་ཀྱིས་བརྒྱན་པ་འོད་ཀྱི་རང་བཞིན་འཇའ་ལུས་རྡོ་རྗེའི་སྐུར་འགྱུར་བ་ཡིན་ནོ། ། དེ་རྣམས་ཀྱི་ནང་ནས་ཁམས་དཀར་དམར་གཉིས་གཙོ་བོ་ཡིན་ལ། དེ་གཉིས་འཕེལ་འགྲིབ་བྱེད་པའི་གནས་ཚུལ་ཞག་གཅིག་གི་དབང་དུ་བྱས་ན་དེ་ཡང་ཉིན་པར་ཁམས་དམར་པོ་འཕེལ་བར་བྱེད་ལ། གསང་གནས་མེ་རླུང་གི་སྟོབས་འཕེལ་བས་གཏུམ་མོ་ཨ་ཐུང་གི་ནུས་པ་བསྐྱེད་ནས་ཕྱི་རོལ་ཏུ་ཉི་མ་ཤར་བ་དང་། ཟས་ཟོས་ཚད་འཇུ་བ་དང་དྲོད་སྐྱེ་བ་མགོ་རྩོམ་པ་ཡིན་ནོ། ། དེ་ནས་ཉི་དྲོས་ཀྱི་དུས་སུ་མེ་རླུང་ལྟེ་བར་སླེབ་པ་ན་ནང་དུ་འདོད་ཆགས་ཤས་ཆེ་བས་ཕྱི་རོལ་ཏུ་གླུ་གར་དང་བཞད་གད་དང་རྩེད་མོ་ལ་སོགས་པའི་ཚོར་བ་བདེ་བ་ཤས་ཆེ་བ་འབྱུང་ངོ་། ། དེ་ནས་ཉི་མ་ཕྱེད་ཀྱི་དུས་སུ་མེ་རླུང་སྙིང་ཁར་སླེབ་པས་གཏི་མུག་གི་རྟོག་པ་ཤས་ཆེ་བས་ཤེས་པ་ལྕི་ཞིང་གཉིད་བྲོ་བ་ལ་སོགས་པའི་རྟོག་པ་འབྱུང་། ཉི་མ་ཕྱེད་ཡོལ་གྱི་དུས་སུ་མེ་རླུང་མགྲིན་པར་སླེབ་པས་ཞེ་སྡང་གི་རྟོག་པ་ཤས་ཆེ།
སེམས་སྐྱོ་ཞིང་སྙིང་མི་དགའ་བ་དང་། ཕྱི་རོལ་ཏུ་འཐབ་རྩོད་ལ་སོགས་པའི་རྟོག་པ་འབྱུང་། ཉི་མ་དགོང་མོའི་དུས་སུ་མེ་རླུང་སྤྱི་བོར་རྫོགས་པས་ལུས་གྲང་བ་དང་། ཟས་མི་འཇུ་བ་དང་། ཉི་མ་ནུབ་པ་ལ་སོགས་པ་འབྱུང་ངོ་། ། དེ་ནས་སྲོད་ཀྱི་དུས་སུ་སྤྱི་བོའི་བྱང་ཆུབ་ཀྱི་སེམས་དྭངས་མ་ཐིག་ལེ་ཆ་བཅུ་དྲུག་མགྲིན་པར་བབས་པས་ཕྱི་རོལ་ཏུ་ཟླ་བ་དང་སྐར་མའི་བཀྲག་བརྙེད། དེའི་དུས་སུ་ནང་རྩ་གནས་རྣམས་བྱང་ཆུབ་ཀྱི་སེམས་གཡོས་པས་ཕྱི་རོལ་ཏུ་དཔའ་བོ་དང་རྣལ་འབྱོར་མ་རྣམ་འདུ་ཞིང་གདོན་ལ་སོགས་པའི་འབྱུང་པོ་རྣམས་ཀྱང་ཚོགས་པ་འབྱུང་བ་ཡིན་ནོ། ། དེར་ཐིག་ལེ་ཆ་བརྒྱད་ལུས་ཀྱི་ཟུངས་སུ་གྱུར། ཆ་བརྒྱད་སྙིང་ཁར་བབས། དེའི་ཆ་བཞི་ལུས་ཀྱི་ཟུངས་སུ་གྱུར།
ཆ་བཞི་ལྟེ་བར་བབས། དེའི་ཆ་གཉིས་ལུས་ཀྱི་ཟུངས་སུ་གྱུར། ཆ་གཉིས་ཐོ་རངས་གསང་གནས་སུ་བབས་པས་ལུས་ཀྱི་རེག་ཆ་གྲང་། གསང་རྩ་ལས་རུང་དུ་འགྱུར་བས་ཐིག་ལེ་ཉམས་པའི་ཉེན་ཆེ་བ་ལ་སོགས་པ་འབྱུང་། དེ་གཉིས་ཀྱི་ཐིག་ལེ་དམར་པོ་མེའི་ནུས་པ་བསྐྱེད་དེ་མེ་རླུང་འབར་བས་སླར་ཡང་ཕྱི་རོལ་ཏུ་ཉི་མ་འཆར་བ་ལ་སོགས་པ་འབྱུང་། ཟླ་བ་གཅིག་གི་ནང་དུ་ཁམས་འཕེལ་འགྲིབ་བྱེད་ཚུལ་ནི། བཤད་རྒྱུད་མཁའ་འགྲོ་རྒྱ་མཚོ་དང་སྡོམ་འབྱུང་གཉིས་ལས་འབྱུང་བ་ལྟར་བཤད་ན། ཁམས་དམར་པོའི་དྭངས་མ་རྡུལ་ཕྲ་རབ་ཀྱི་ཆོས་ལས་འདས་པ་ཟླ་བ་གཅིག་གི་ནང་དུ་ཡར་ངོའི་ཚེས་གཅིག་ལ་སྐྱེས་པའི་རྐང་པ་གཡོན་པའི་མཐེ་བོང་ལ་ཨ་ཐུང་ངུའི་རྣམ་པར་གནས། ཚེས་གཉིས་ལ་བྱིན་པར་ཨཱ་རིང་པོའི་རྣམ་པར་གནས། ཚེས་གསུམ་ལ་བརླ་ལ་ཨི་ཐུང་ངུའི་རྣམ་པར་གནས།
ཚེས་བཞི་ལ་གསང་གནས་སུ་ཨཱི་རིང་པོའི་རྣམ་པར་གནས། ཚེས་ལྔ་ལ་ལྟེ་བར་ཨུ་ཐུང་ངུའི་རྣམ་པར་གནས། ཚེས་དྲུག་ལ་སྙིང་ཁར་ཨཱུ་རིང་པོའི་རྣམ་པར་གནས། ཚེས་བདུན་ལ་ནུ་མའི་སྟེང་དུ་རྀ་ཐུང་ངུའི་རྣམ་པར་གནས། བརྒྱད་ལ་ལྐོག་མར་རཱྀ་རིང་པོའི་རྣམ་པར་གནས། དགུ་ལ་ལག་པ་གཡོན་པའི་སྟེང་དུ་ལྀ་ཐུང་ངུའི་རྣམ་པར་གནས། བཅུ་ལ་མཆུ་གཡོན་པར་ལཱྀ་རིང་པོའི་རྣམ་པར་གནས། བཅུ་གཅིག་ལ་མཁུར་ཚོས་གཡོན་པར་ཨེ་ཐུང་ངུ་། བཅུ་གཉིས་ལ་མིག་གཡོན་པར་ཨཻ་རིང་པོ། བཅུ་གསུམ་ལ་རྣ་བ་གཡོན་པར་ཨོ་ཐུང་ངུ་།
བཅུ་བཞི་ལ་ཀླད་པའི་ནང་དུ་ཨཽ་རིང་པོ། བཅོ་ལྔ་ལ་ཉིན་མཚན་གཉིས་སུ་ཕྱེ་བའི་ཉིན་པར་རྐྱང་མའི་སྟེང་དུ་ཨཾ་གིས་མཚན་པར། མཚན་མོ་དབུ་མའི་སྟེང་ན་ཨཱཿཚེག་དྲག་ཅན་དེས་ཁམས་དྭངས་མའི་ནུས་པ་ལུས་ཐམས་ཅད་ལ་ཁྱབ་པར་གནས་སོ། ། དེ་ནས་ཟླ་བ་བྱང་ཆུབ་ཀྱི་སེམས་མར་ངོའི་ཚེས་གཅིག་ནས་རིམ་གྱིས་འཕེལ་ནས་གནམ་སྟོང་ལ་རྐང་མཐིལ་ལ་གནས་སོ། ། དེ་བཞིན་དུ་རྡུལ་ཕྲ་རབ་ཀྱི་ཆོས་ལས་འདས་པ་མར་ངོའི་ཚེས་གཅིག་ལ་རྐང་པ་གཡས་པའི་མཐེ་བོང་ལ་ཨ་ཐུང་གཉིས་ཀྱི་རྣམ་པར་གནས་སོ། ། དེ་ནས་གནམ་སྟོང་ལ་ཉིན་མཚན་གཉིས་སུ་ཕྱེ་བའི་ཉིན་མོ་རོ་མའི་སྟེང་ན་ཨཾ་གི་རྣམ་པར་གནས། མཚན་མོ་ཀུན་འདར་མའི་སྟེང་དུ་ཨཱཿཚེག་དྲག་ཅན་ཀྱི་རྣམ་པར་གནས། དེའི་ཚེ་ཁམས་དམར་པོའི་དྭངས་མ་ལུས་ཐམས་ཅད་ལ་ཁྱབ་པར་གནས་སོ། ། ལོ་གཅིག་གི་འཕེལ་འགྲིབ་ཀྱི་དབང་དུ་བྱས་ན་དབྱར་ཉི་ལོག་ནས་ཟླ་བ་གཅིག་གི་བར་དུ་ཁམས་དཀར་པོ་གཡོན་གྱི་ཆ་ལ་བརྟེན་ནས་རྒྱས། ཞག་གཅིག་ལ་གནས་ཉི་ཤུ་རྩ་བཞིའི་རླུང་ཉིན་མོ་ལ་འབྲི་ནས་མཚན་མོ་ལ་བསྣན་པས་ཉིན་ཐུང་།
མཚན་མོ་རིང་། དེའི་ཚེ་ལུས་རྒྱས། ཁམས་བཟང་། གཉིད་ཆུང་བ་ལ་སོགས་པ་འབྱུང་ངོ་། ། དེ་ནས་སྟོན་གྱི་དུས་སུ་ཁམས་དཀར་དམར་ཆ་མཉམ་པས་འབྲས་བུ་སྨིན། ཚོར་བ་བདེ་བ་ཤས་ཆེ་བ་འབྱུང་། དགུན་གྱི་དུས་སུ་ཁམས་དཀར་པོ་ཆེ་ཆེར་རྒྱས། ཁམས་དམར་པོ་འགྲིབ་པས་གྲང་བའི་རེག་བྱ་འབྱུང་ཞིང་། ཆབ་རོམ་ལ་སོགས་པ་འབྱུང་ངོ་། ། དེ་ལྟར་གཡོན་དུས་སྦྱོར་གྱི་ཁྱིམ་དྲུག་ཐིམ་ནས་དགུན་ཉི་ལྡོག །
དེ་ནས་ཉི་མ་དྲུག་གི་བར་དུ་ཁམས་དམར་པོ་གཡས་ཀྱི་ཆ་ལ་བརྟེན་ནས་རྒྱས། ཞག་གཅིག་ལ་གནས་ཉི་ཤུ་རྩ་བཞི་རླུང་མཚན་མོ་ལ་འཕྲི་ནས་ཉིན་མོ་ལ་བསྣན་པས་མཚན་མོ་ཐུང་ཞིང་ཉིན་མོ་རིང་བ་ཡིན་ལ། དེའི་ཚེ་ལུས་རིད། ཁམས་ངན། གཉིད་བྲོ་བ་ལ་སོགས་པ་འབྱུང་ངོ་། ། དཔྱིད་ཀྱི་དུས་སུ་ཁམས་དཀར་དམར་ཆ་མཉམ་པས་ཕྱི་རོལ་ཏུ་དྲོད་གཤེར་འཛོམ་དར་བས་མྱུ་གུ་ལ་སོགས་པ་འབྱུང་ངོ་། ། དེ་ལྟར་དབྱར་གྱི་དུས་སྦྱོར་གྱི་ཁྱིམ་དྲུག་ཐིམ་ནས་དབྱར་ཉི་ལྡོག སླར་ཡང་སྔར་བཞིན་ནོ། ཚེ་གཅིག་ལ་འཕེལ་འགྲིབ་ཀྱི་དབང་དུ་བྱས་ན་སྐྱེས་ནས་རང་ལོ་ཉི་ཤུ་རྩ་ལྔའི་བར་དུ་ཁམས་དཀར་དམར་གཉིས་ཆེས་ཆེར་འཕེལ། བྱེ་བྲག་ཏུ་ཁམས་དཀར་པོ་ཆེས་ཆེར་འཕེལ།
དེ་ནས་ལོ་བཞི་བཅུ་ཞེ་དགུའི་བར་དུ་དཀར་དམར་གཉིས་ཀ་བརྟན། གཙོ་ཆེར་དམར་པོ་བརྟན། དེ་ནས་མ་ཤིའི་བར་དུ་དཀར་དམར་གཉིས་ཀ་འགྲིབ་ཅིང་གཙོ་ཆེར་དཀར་པོ་འགྲིབ་པ་ཡིན་ནོ། ། དེ་ཡང་ཐ་མལ་པ་རྣམས་ལ་རང་གི་དཀར་དམར་ཆ་མཉམ་ན་ལུས་ལ་ན་ཚ་མེད་ཅིང་སེམས་ལ་བདེ་བ་འབྱུང་། རྣལ་འབྱོར་པའི་དཀར་དམར་ཆ་སྙོམས་ན་འགལ་རྐྱེན་བར་ཆད་མི་འབྱུང་ཞིང་ཉམས་རྟོགས་མཐའ་དག་འབྱུང་ངོ་། ། བཞི་པ་སྙིང་པོ་ཡེ་ཤེས་རླུང་འཆད་པ་ལ་ཡེ་ཤེས་ཀྱི་རླུང་ནི་དབུ་མའི་ནང་དུ་རྒྱུ་བ་མེད་པའི་བདག་ཉིད་ཅན་དུ་གནས།

ལས་ཀྱི་རླུང་ནི་རོ་རྐྱང་གཉིས་ཀྱི་ནང་དུ་རྒྱུ་ཞིང་གཡོ་བའི་བྱ་བ་བྱེད་དོ། ། ལས་ཀྱི་རླུང་ལ་རྩ་བའི་རླུང་དང་ཡན་ལག་གི་རླུང་གཉིས་ལས་དང་པོ་ལ་ལྔ་ཡོད་པའི་སྲོག་འཛིན་ཆུའི་རླུང་ནི་གནས་སྙིང་ལ་གནས། ལས་ལུས་དང་སེམས་མི་འབྲལ་བར་བྱེད། ང་དང་བདག་ཏུ་འཛིན་པར་བྱེད། ཟིན་ན་སྙིང་འཕྱོ་ཞིང་འཁྲུག སྟོད་གཟེར་ཞིང་ན། ཁ་ཤུགས་འབྱིན་པ་ལ་སོགས་འབྱུང་ངོ་། ། ཏིང་ངེ་འཛིན་སྟོང་གསལ་ཡུན་ཐུང་བ་ཅིག་སྐྱེ། རེངས་ན་སྙིང་རླུང་ལ་སོགས་པར་འགྱུར་རོ། ། མཉམ་གནས་ས་རླུང་ལྟེ་བ་ན་གནས། ལས་ཁ་ཟས་འཇུ་བ་དང་།
དྭངས་སྙིགས་འབྱེད་པ་ལ་སོགས་པ་བྱེད། ཟིན་ན་ཕོ་བ་སྦོ་འུར་སྒྲ་འབྱིན། ཏིང་ངེ་འཛིན་བདེ་སྟོང་ཡུན་ཐུང་བ་གཅིག་སྐྱེ། རེངས་ན་སྐྲན་དང་དམུ་ཆུར་འགྱུར། གྱེན་རྒྱུ་མེ་རླུང་གནས་མགྲིན་པ་ན་གནས། ལས་སྨྲ་ཞིང་དགོད། ཁ་ཟས་རྟེན་ཅིང་འཕུལ་བར་བྱེད། ཟིན་ན་ལྐོག་མ་ཚ་ཞིང་དྲབ། ཏིང་ངེ་འཛིན་ཤེས་པ་གསལ་ལ་སྙོག་པ་མེད་པ་སྐྱེ། རེངས་ན་ལྐོག་འབྲས་ལ་སོགས་པ་འབྱུང་།
ཐུར་སེལ་རླུང་གི་རླུང་ནི་གནས་གསང་གནས་ན་གནས། ལས་ཁམས་དཀར་དམར་དང་དྲི་ཆེན་དྲི་ཆུ་འཕེན་པར་བྱེད། ཟིན་ན་བཤང་གཅི་འགྲོ་འོང་གི་བར་ཆད་ཚ་ཞིང་གཟེར། ཏིང་ངེ་འཛིན་བདེ་སྟོང་ཡུན་ཐུང་བ་གཅིག་སྐྱེ། རེངས་ན་རོ་སྨད་ཤལ་ཅིང་མི་ཐེག དྲི་ཆེན་དྲི་ཆུ་སྡོམ་པ་ལ་སོགས་པ་འབྱུང་ངོ་། ། ཁྱབ་བྱེད་ནམ་མཁའི་རླུང་གི་གནས་སྤྱི་བོ་དང་ཡན་ལག་གི་ཚིགས་ཆེན་རྣམས་ལ་ཁྱབ་བྱེད་དུ་གནས། ལས་མཆོང་རྒྱུག་རྡེག་རྩོག་ལ་སོགས་པ་བྱེད། ཟིན་ན་མགོ་དང་ཡན་ལག་ཚིགས་ཆེན་རྣམས་གཟེར་ཞིང་ན། ཏིང་ངེ་འཛིན་ལུས་སྟོང་རྗེན་པར་འཆར།
རེངས་ན་པགས་འབྲུམ་དང་ཟ་ཕྲུག་ལ་སོགས་པ་འབྱུང་ངོ་། ། གཉིས་པ་ཡན་ལག་གི་རླུང་ལ་ལྔ་ཡོད་པའི་དང་པོ་རྒྱུ་བ་ས་རླུང་གི་གནས་མིག་ལ་གནས། ལས་གཟུགས་རབ་འབྲིང་ཐ་གསུམ་རིག་པར་བྱེད། ཟིན་ན་མིག་དང་མིག་ཕུགས་ན་ཏིང་ངེ་འཛིན་དེས་མི་གནོད་ཅིང་སླར་རྟོགས་པ་ཡེ་ཤེས་སྐྱེ་བའི་གྲོགས་བྱེད། རེངས་ན་ལོང་བ་ལ་སོགས་པ་འབྱུང་། མཉམ་རྒྱུ་ཆུ་རླུང་ནི་གནས་རྣ་བ་ལ་གནས། ལས་སྒྲ་རབ་འབྲིང་ཐ་གསུམ་རིག་པར་བྱེད། ཟིན་ན་རྣ་ཁུང་གཉིས་གཟེར་ཞིང་ན། ཏིང་ངེ་འཛིན་འདྲ། རེངས་ན་འོན་པ་ལ་སོགས་པ་འབྱུང་།
ཡང་དག་པར་རྒྱུ་བ་མེ་རླུང་ནི། གནས་སྣའི་འདོམ་སོ་ལ་གནས། ལས་དྲི་རབ་འབྲིང་ཐ་གསུམ་རིག་པར་བྱེད། ཟིན་ན་སྣ་དང་སྣ་རུས་ན། ཏིང་ངེ་འཛིན་འདྲ། རེངས་ན་སྣ་དང་སྣ་རུས་ཞོམ་པ་ལ་སོགས་པ་འབྱུང་། རབ་ཏུ་རྒྱུ་བ་རླུང་གི་རླུང་ནི་གནས་ལྕེ་ལ་གནས། ལས་རོ་རབ་འབྲིང་ཐ་གསུམ་རིག་པར་བྱེད། ཟིན་ན་ལྕེ་དང་ལྕེ་ཆུང་སྐྲངས་ཤིང་ན། ཏིང་ངེ་འཛིན་འདྲ།
རེངས་ན་ལྐུགས་པ་ལ་སོགས་པ་འབྱུང་། ངེས་པར་རྒྱུ་བ་ནམ་མཁའི་རླུང་ནི་གནས་རྩ་དང་ཚིགས་རྣམས་དང་བ་སྤུའི་བུ་ག་ཐམས་ཅད་ལ་ཁྱབ་པར་གནས། ལས་རེག་བྱ་རབ་འབྲིང་ཐ་གསུམ་རིག་པར་བྱེད། ཟིན་ན་ལུས་ཚ་ཞིང་དྲབ། ཏིང་ངེ་འཛིན་འདྲ། རེངས་ན་པགས་འགྲམས་དང་ཟ་ཁྲུ་ལ་སོགས་པ་འབྱུང་ངོ་། ། རླུང་དེ་རྣམས་རྒྱུ་བའི་ཚུལ་ནི་སྤྱིར་དུས་ཀྱི་འཁོར་ལོ་ལས་ཡེ་ཤེས་ཀྱི་རླུང་ཆ་རེ་རྒྱུ་བར་བཤད་ཀྱང་། བཤད་རྒྱུད་རྡོ་རྗེ་ཕྲེང་བ་དང་། བླ་མའི་མན་ངག་ལས་ཐུན་བཞིའི་མཚམས་འབྱུང་བཞིའི་རླུང་རྣམས་ལ་ཁྱབ་བྱེད་ཀྱི་ཚུལ་གྱིས་མི་གསལ་བར་རྒྱུ་ཡི། གསལ་བར་དངོས་སུ་རྒྱུ་བར་མ་བཤད་དོ། །
ནམ་མཁའི་རླུང་ནི་དུས་ཀྱི་འཁོར་ལོ་ལས་ཆ་རེ་ཙམ་རྒྱུ་བར་བཤད། རྡོ་རྗེ་ཕྲེང་བ་དང་བླ་མའི་མན་ངག་ལས་ད་ལྟའི་འབྱུང་བཞིའི་རླུང་གི་ཚུལ་དུ་མི་གསལ་བར་རྒྱུ། འཆི་བའི་ཚེ་རླུང་གཞན་རྣམས་དེ་ཉིད་ཀྱིས་དབང་དུ་བྱས་ཏེ་གཙོ་བོའི་ཚུལ་དུ་རྒྱུ་བ་ཡིན་ནོ། ། སམྦུ་ཊི་ལས། རྣམ་སྣང་ལ་སོགས་སངས་རྒྱས་རྣམས། ། སྟེང་གི་སྒོར་ནི་གཡོ་ཞིང་གནས། ། དེ་བཞིན་འོག་ཏུ་རྣམ་པར་རྒྱུ། ། ཞེས་དང་། བཤད་རྒྱུད་རྡོ་རྗེ་ཕྲེང་བ་ལས། ལུས་ཀུན་ལ་ནི་ཁྱབ་པའི་རླུང་། །
འཆི་བའི་ཚེ་ན་འབྱུང་བར་འགྱུར། ། ཞེས་གསུངས་པའི་ཕྱིར་རོ། ། འབྱུང་བཞིའི་རླུང་རྒྱུ་ཚུལ་ནི་ས་རླུང་ཁ་དོག་སེར་པོ། ཆུ་རླུང་ཁ་དོག་དཀར་པོ་གཉིས་ནི་སྣ་བུག་གཉིས་ཀ་ནས་རྒྱུའོ། ། མེ་རླུང་ཁ་དོག་དམར་པོ་སྣ་བུག་གཡས་ཁོ་ན་ལས་རྒྱུའོ། ། རླུང་གི་རླུང་ལྗང་སེར་སྣ་བུག་གཡོན་ཁོ་ན་ལས་རྒྱུ་བ་ཡིན་ཏེ། སམྦུ་ཊི་ལས། རླུང་ལ་སོགས་པ་རབ་དབྱེ་བས། ། རྟག་ཏུ་འགྲོ་བ་རླུང་རྣམ་བཞི། ། ཞེས་གསུངས་སོ། །
འབྱུང་བཞིའི་རླུང་ལ་མགོན་པོའི་རླུང་ཞེས་དང་། དེ་རེ་རེ་ལའང་འབྱུང་ཆུང་བཞི་བཞི་དང་ལྡན་པ་ནི་ལྷ་མོའི་རླུང་ཞེས་བྱའི། དེའི་རྒྱུ་ཚུལ་ནི་མེ་རླུང་ལྟ་བུ་གཅིག་ལ་མཚོན་ན་སྟེང་འོག་ལ་སོགས་པ་གནས་ཐམས་ཅད་དུ་རྒྱུ་བ་ཡིན་ཏེ། སམྦུ་ཊི་ལས། སྟེང་དང་འོག་དང་བྲང་འོག་འགྲོ། ཞེས་གསུངས་པ་ལྟར་རོ། ། མེ་རླུང་སྣ་བུག་སྟེང་ཕྱོགས་ནས་ཕྱིར་སོར་བཞིའི་བར་དུ་རྒྱུ། རླུང་གི་རླུང་ནི་མཁུར་ཚོས་གཡས་ངོས་སུ་སོར་དྲུག ས་རླུང་ནི་དབུས་ཀྱི་ཐད་ཀར་སོར་བཅུ་དྲུག ཆུ་རླུང་ནི་འོག་ཕྱོགས་སུ་སོར་བཅུ་གཉིས་ཀྱི་བར་དུ་རྒྱུའོ། །
དུས་ཀྱི་འཁོར་ལོ་ལས། ས་རླུང་སོར་བཅུ་གཉིས། ཆུ་རླུང་བཅུ་གསུམ། མེ་རླུང་བཅུ་བཞི། རླུང་གི་རླུང་བཅོ་ལྔ། ནམ་མཁའི་རླུང་སོར་བཅུ་དྲུག་གི་བར་དུ་རྒྱུ་བར་བཤད། རླུང་དེ་དག་གི་གནས་སམ་རྒྱུ་བའི་ལམ་ནི། ཡེ་ཤེས་ཀྱི་རླུང་ཨ་ཝ་དྷཱུ་ཏི་ལ་བརྟེན་ནས་གནས་རོ་རྐྱང་གཉིས་འབྱུང་བའི་དབང་གིས་སྲོག་རྩོལ་གཉིས་འབྱུང་། ཡང་སྙིང་ཁའི་ནང་སྐོར་གྱི་རྩ་འདབ་བཞི་ནས་འབྱུང་བཞིའི་རླུང་འབྱུང་བས་དེས་འཁོར་ལོ་བཞི་དང་ཡུལ་ཉི་ཤུ་རྩ་བཞིའི་གནས་རྣམས་སུ་རྒྱུས་ནས་མགྲིན་པའི་ཡ་ར་ལ་ཝའི་རྩ་འདབ་བཞི་ནས་འབྱུང་བཞིའི་བདག་ཉིད་ཅན་གྱི་རླུང་རྒྱུ་བ་ནི་གསུང་གི་སྒོ་ནས་འབྱུང་བའི་རླུང་ཞེས་བྱ། སྣ་བུག་གཉིས་ནས་རྒྱུ་བ་ནི་ཐུགས་ཀྱི་སྒོ་ནས་རྒྱུ་བའི་རླུང་ཞེས་བྱ།
དེ་ལས་གཞན་དབང་པོའི་སྒོ་དང་བ་སྤུའི་བུ་ག་ལ་སོགས་པ་ནས་རྒྱུ་བ་ནི་སྐུའི་སྒོ་ནས་རྒྱུ་བའི་རླུང་ཞེས་བྱའོ། ། ཡང་རླུང་དེ་རྣམས་བྱེ་བྲག་ཏུ་རླུང་རགས་པ་སྣ་བུག་གཉིས་ནས་རྒྱུ་བའི་གྲངས་ནི། ཉིན་ཞག་ཕྲུགས་གཅིག་ལ་ཉི་ཁྲི་ཆིག་སྟོང་དྲུག་བརྒྱ་རྒྱུ་བ་ཡིན་ཏེ། རྡོ་རྗེ་གདན་བཞི་ལས། འབྱུང་བའི་གྲངས། ། ཉི་ཁྲི་དང་ནི་ཆིག་སྟོང་དང་། ། བརྒྱ་ཕྲག་དྲུག་གི་གྲངས་ཀྱིས་ནི། ། ཉིན་དང་མཚན་མོར་ངེས་པར་རྒྱུ། ། ཞེས་གསུངས་པའི་ཕྱིར། དེ་ལྟར་ཕྱི་རོལ་ཏུ་དབྱུ་གུའི་ཚད་དང་ཆུ་ཚོད་ལ་སོགས་པ་འབྱུང་བ་ཡང་ནང་དུ་རླུང་གིས་ཚད་འཛིན་པས་འབྱུང་སྟེ།
དེ་ཡང་ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་ནས་རླུང་རྒྱུ་བའི་དབང་གིས་ཕྱི་རོལ་ཏུ་དབྱུ་གུ་དྲུག་ཅུ་རྩ་བཞི་བྱུང་། སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་ནས་རླུང་རྒྱུ་བའི་དབང་གིས་ཕྱི་རོལ་ཏུ་ཆུ་ཚོད་སུམ་ཅུ་རྩ་གཉིས་བྱུང་། མགྲིན་པ་ལོངས་སྤྱོད་ཀྱི་རྩ་འདབ་བཅུ་དྲུག་ནས་རླུང་རྒྱུ་བའི་སྟོབས་ཀྱིས་ཕྱི་རོལ་ཏུ་འཕོ་བ་བཅུ་དྲུག་བྱུང་། སྙིང་ཁ་ཆོས་ཀྱི་འཁོར་ལོ་རྩ་འདབ་བརྒྱད་ནས་རླུང་རྒྱུ་བའི་དབང་གིས་ཕྱི་རོལ་ཏུ་ཐུན་ཕྱེད་པ་བརྒྱད་བྱུང་། སྙིང་ཁའི་ནང་སྐོར་གྱི་རྩ་འདབ་བཞི་ནས་རླུང་རྒྱུ་བའི་དབང་གིས་ཕྱི་རོལ་ཏུ་ཐུན་ཚོད་བཞི་འབྱུང་། གང་ལྟར་དངོས་ཀྱང་ཉིན་ཞག་ཕྲུགས་གཅིག་གི་ནང་དུ་ལས་ཀྱི་རླུང་རགས་པ་སྣ་བུག་གཉིས་ནས་ཉི་ཁྲི་ཆིག་སྟོང་དྲུག་བརྒྱ་ཚང་བ་ཡིན་ནོ། ། དེ་ཡང་རླུང་ལྡང་འཇུག་གནས་གསུམ་སྡོམ་པ་ལ་ལས་རླུང་རེ་རེར་བྱེད་པ་ཡིན་ནོ། ། དེ་ལྟར་རྣལ་འབྱོར་པས་རླུང་གི་རྣལ་འབྱོར་གསུམ་ཉམས་སུ་བླངས་པ་ལ་བརྟེན་ནས་ལས་རླུང་ཟིན། དེའི་ཤུགས་ཀྱིས་སེམས་ཟིན་ཅིང་ཞི་གནས་སྐྱེ། དེ་ལ་བརྟེན་ནས་ལྷག་མཐོང་སྐྱེ།
མཐར་ལས་རླུང་ཐམས་ཅད་འགགས་ནས་ཡེ་ཤེས་ཀྱི་རླུང་འབའ་ཞིག་ཏུ་འགྱུར་བ་ཡིན་ནོ། ། གསུམ་པ་ཐ་མར་འཇུག་པའི་ཚུལ་ནི། གོང་ལྟར་རྩ་ཡི་གེ་དང་ཁམས་བདུད་རྩི་རྣམས་ཀྱི་ནུས་པ་རིམ་གྱིས་བྲི་བའི་མཐར་ཁྱབ་བྱེད་ནམ་མཁའི་རླུང་གྱེན་ལ་ལོག་པས་རྩ་འཁོར་མདུད་པ་རྣམས་གཞིགས་ནས་འབྱུང་བཞི་རླུང་གི་མལ་འཆུགས་ཏེ་ཁམས་བདུད་རྩིའི་ནང་དུ་སྡུད་པར་བྱེད། དེ་ཡང་ལུས་ཆགས་པ་ལྟེ་བ་ནས་ཆགས་པ་དང་སྒོ་བསྟུན་ནས་འདིར་འཇིག་པ་ཡང་ལྟེ་བ་ནས་འཇིག་པ་ཡིན་ཏེ། ལྟེ་བའི་འཁོར་ལོའི་རྩ་མདུད་གཞིགས་པ་ལ་བརྟེན་ནས་ས་རླུང་མལ་འཆུགས། དེ་ནས་སྙིང་ཁའི་རྩ་མདུད་ཞིག་པ་ལ་བརྟེན་ནས་ཆུ་རླུང་མལ་འཆུགས། དེ་ནས་མགྲིན་པའི་རྩ་མདུད་ཞིག་པ་ལ་བརྟེན་ནས་མི་རླུང་མལ་འཆུགས། དེ་ནས་གསང་གནས་ཀྱི་རྩ་མདུད་ཞིག་པ་ལ་བརྟེན་ནས་རླུང་གི་རླུང་མལ་འཆུགས། དེང་དུས་མཉམ་དུ་དབང་པོའི་སྒོ་རྣམས་ནས་འབྱུང་བའི་རྒྱུ་བ་ལ་སོགས་པའི་རླུང་གི་མལ་འཆུགས་པ་ལ་བརྟེན་ནས་མིག་གིས་གཟུགས་མི་མཐོང་བ་ལ་སོགས་པ་འབྱུང་ངོ་། ། དེ་ནས་ཁམས་དང་དབང་པོ་རྣམས་རིམ་བཞིན་འགྲིབས་པའི་མཐར།
ཕ་ལས་ཐོབ་པའི་ཁམས་དཀར་པོ་སྤྱི་བོ་ནས་ཐུར་དུ་བབས་པའི་ཚེ་དཀར་ལམ་འཆར་ཏེ་སྣང་བ་ཞེས་བྱའོ། ། དེ་ནས་མ་ལས་ཐོབ་པའི་ཁམས་དམར་པོ་གྱེན་ལ་བྱུང་བའི་ཚེ་དམར་ལམ་འཆར་ཏེ་མཆེད་པ་ཞེས་བྱའོ། ། དེ་གཉིས་སྙིང་ཁར་འཕྲད་པའི་ཚེ་ནག་ལམ་འཆར་ཏེ་ཐོབ་པ་ཞེས་བྱ། དེའི་ཚེ་རང་བཞིན་བརྒྱད་ཅུའི་རྟོག་པ་འགགས་ནས་འཆི་བ་དོན་དམ་པའི་རྟོགས་པ་ཞེས་ཀྱང་བྱ། ཉེར་ཐོབ་འོད་གསལ་ཞེས་ཀྱང་བྱ། འཆི་བ་འོད་གསལ་ཆོས་སྐུ་ཞེས་བྱ་བ་མངོན་དུ་འགྱུར་རོ། ། གཉིས་པ་དེ་ལ་འགོད་པའི་ལུས་དཀྱིལ་དངོས་བཤད་པ་ལ་གཉིས་ཏེ། རྟེན་གྱི་དཀྱིལ་འཁོར་བཤད་པ། བརྟེན་པའི་ལྷ་བཤད་པའོ། ། དང་པོ་ལ་གསུམ་སྟེ།
རྒྱུད་ལས་བསྟན་ཚུལ། དེ་འགྲེལ་བྱེད་དོན་ལྡན་གྱིས་ཇི་ལྟར་བཀྲལ་བའི་ཚུལ། དེ་ལ་ལོག་རྟོག་བསལ་བའོ། ། དང་པོ་ནི། རྩ་རྒྱུད་ལས། ཇི་ལྟར་ཕྱི་རོལ་དེ་བཞིན་ནང་། ། སྡོམ་པའི་དེ་ཉིད་རབ་ཏུ་དབྱེ། ། ཞེས་པས་མདོར་བསྟན། རྡོ་རྗེ་གུར་གྱི་གླེང་གཞིའི་སྐབས་སུ། ནམ་མཁའ་བེམ་བཅས་དྭངས་པ་དང་། །
གོ་སྐབས་མེད་དང་དབྱེ་འབྱེད་དང་། ། ཞེས་འབྱུང་བཞི་ཙམ་མཚོན་ནས་བསྟན། སམྦུ་ཊི་ལས། ལུས་ཀྱི་དཀྱིལ་འཁོར་ཉམས་དགའ་བར། ། སྒོ་བཞི་ཇི་སྐད་གསུངས་པ་སྟེ། ། རང་གི་ཡན་ལག་བརྒྱད་འབྱུང་བས། ། ཀ་བ་དེ་ཡིས་བསྐོར་ནས་གནས། ། དངོས་པོ་ཀུན་གྱི་མཉམ་པ་ཡིས། ། གྲུ་བཞི་པ་ནི་རབ་ཏུ་གྲགས། ། སྐུ་གསུང་ཐུགས་ཀྱི་ངོ་བོ་ཡིས། །
འཁོར་ལོ་གསུམ་པོ་རབ་ཏུ་གསུངས། ། རི་ནི་མགོན་པོའི་ཟེའུ་འབྲུ་ལ། ། ཇི་ལྟར་རྩོམ་ཆེན་ལ་སོགས་རིམ། ། བླ་མའི་དུས་ཐབས་རིམ་གཉིས་ཀྱིས། ། དེར་ནི་དཀྱིལ་འཁོར་རྫོགས་པར་གནས། ། ཞེས་གསུངས་པས་མདོར་བསྟན། རྒྱས་པར་དེ་ཉིད་ལས། རྐང་པའི་མཐིལ་དུ་རྩོམ་ཆེན་རླུང་། ། གཞུ་ཡི་དབྱིབས་སུ་ཡང་དག་གནས། ། སུམ་མདོ་ཡི་ནི་གནས་སུ་ནི། །
གྲུ་གསུམ་འབར་བ་རྣམ་པར་གནས། ། ཟླུམ་པོའི་རྣམ་པའི་གཟུགས་ཀྱིས་ནི། ། ཆུ་ནི་ལྟོ་བར་རྣམ་པར་གནས། ། སྙིང་ཁ་ཡང་ནི་ས་ཉིད་དེ། ། ཀུན་ནས་གྲུ་བཞི་པ་ཉིད་དོ། ། རྒལ་ཚིགས་དབྱུ་གུའི་གཟུགས་ཀྱི་ནི། ། རི་རབ་རི་རྒྱལ་དེ་བཞིན་ནོ། ། ཞེས་གསུངས་སོ། ། གཉིས་པ་ནི། འགྲེལ་ཚུལ་མང་དུ་བྱུང་ཡང་འདིར་རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་ལྟར་ན།
རྒྱུད་ཀྱི་དངོས་བསྟན་ཕྱི་རོལ་གྱི་སྣང་བ་ཐམས་ཅད་རྡོ་རྗེའི་ལུས་ལ་སྡོམ་པའི་ཚུལ་དང་། དེ་ཉིད་བླ་མའི་མན་ངག་གིས་ཁ་བཀང་སྟེ་ལུས་དཀྱིལ་བསྒོམ་པའི་ཚུལ་ལོ། ། དང་པོ་ནི། གོང་དུ་གྲངས་པའི་རྩ་རྒྱུད་ཀྱི་ཚིག་རྐང་པ་གཉིས་ཀྱི་ལུང་གི་གོ་དོན་རྫོགས་རིམ་ལ་སྦྱོར་བའི་ཚེ་ཕྱི་རོལ་གྱི་ཆོས་ཇི་སྙེད་ཡོད་པ་ཐམས་ཅད་ནང་དུ་རྩ་ཁམས་ལ་སྡོམ་པ་དང་། དེ་ཉིད་བསྐྱེད་རིམ་ལ་སྦྱོར་བའི་ཚེ་ཕྱིའི་གཞལ་ཡས་ཁང་གི་ཆ་ཤས་ཡོད་པ་ཐམས་ཅད་ནང་ལུས་ཀྱི་དཀྱིལ་འཁོར་ལ་ཚང་བ་ཡིན་ཏེ། དེ་ཡང་ཕྱིའི་གཞལ་ཡས་ཁང་གྲུ་བཞི་ཡོད་པ་ཐམས་ཅད་ནང་ལུས་ཀྱི་ཕན་ཚུན་དང་ཡས་མས་མཉམ་པ་ལ་ཚང་། ཕྱིའི་སྒོ་བཞི་ཡོད་པ་ནི་སྙིང་ཁ་ནས་འབྱུང་བཞིའི་རླུང་རྒྱུ་བའི་བུ་ག་བཞི་ཡོད་པ་ལ་ཚང་། ཕྱིའི་ཀ་བ་བརྒྱད་ཡོད་པ་ནི་ནང་ཀ་བ་བརྒྱད་ཀྱིས་བསྐོར་ནས་ཡོད་པ་ལ་ཚང་། སྐུ་གསུང་ཐུགས་ཀྱི་འཁོར་ལོ་གསུམ་གྱི་འཁོར་ལོ་རྩིབས་ཉེར་བཞི་ཡོད་པ་ནི་སྤྱི་བོ་ལ་སོགས་པའི་གནས་ཉི་ཤུ་རྩ་བཞི་ལ་ཚང་། གཞལ་ཡས་ཁང་གི་གདན་ནམ་རྒྱུར་གྱུར་པའི་འབྱུང་བཞི་ཡོད་པ་ནི་རྐང་མཐིལ་ལ་སོགས་པའི་གནས་བཞི་ལ་ཚང་།
རི་རབ་ལ་ལྕོག་བརྒྱད་ཡོད་པ་ནི་མགོ་བོ་ཟུར་བཞི་ལ་ཚང་། རི་རབ་ནི་ནང་དུ་རྒལ་ཚིགས་ཉི་ཤུ་རྩ་གཅིག་དབྱུ་གུའི་གཟུགས་སུ་གནས་པ་ལ་ཚང་བ་ཡིན་ནོ། ། གཉིས་པ་ནི་གོང་དུ་དྲངས་པའི་བླ་མའི་དུས་ཐབས་རིམ་གཉིས་ཀྱིས། ། དེ་ནི་རྫོགས་པར་དཀྱིལ་འཁོར་གནས། ། ཞེས་གསུངས་པའི་དོན་བླ་མའི་མན་ངག་ལས་འབྱུང་བ་ལྟར་བཤད་ན་ཕྱིའི་གཞལ་ཡས་ཁང་ལ་ཇི་སྙེད་ཡོད་པ་ཐམས་ཅད་ལུས་ལ་ཆ་ཤས་ཡོངས་སུ་རྫོགས་པར་ལུས་དཀྱིལ་རྒྱས་པར་བསྒོམ་དགོས་ཞེས་པའི་དོན་ཏོ། ། མན་ངག་ལ་གཉིས་ཏེ། ཇོ་བོ་ནཱ་རོ་པ་ནས་བརྒྱུད་པ་དང་། རྣལ་འབྱོར་དབང་ཕྱུག་ནས་བརྒྱུད་པ་གཉིས་ལས་དང་པོ་ནི། ལུས་ལ་སྲུང་འཁོར་མི་བསྒོམ་པ་དང་། མིག་རྣ་བ་སྣ་ལྕེ་མཆུ་རྒྱུ་མ་ལ་སོགས་པ་གཞལ་ཡས་ཁང་གི་རྒྱན་ཙམ་དུ་བསྒོམ་པ་བསྡུས་པ་དང་།
གཉིས་པ་ནི། སྤྱི་བོར་སྣ་ཚོགས་རྡོ་རྗེ་ལ་སོགས་པ་སྲུང་བའི་འཁོར་ལོ་དང་། མིག་པཉྩ་རེ་ཁ་ལ་སོགས་པའི་གཞལ་ཡས་ཁང་སྟེ་ལུས་དཀྱིལ་རྒྱས་པར་བསྒོམ་པ་ཡིན་ལ། དེ་ཡང་རྣལ་འབྱོར་དབང་ཕྱུག་ནས་རིམ་བཞིན་སྙན་ནས་སྙན་དུ་བརྒྱུད་པའི་ལུས་དཀྱིལ་བསྒོམ་པའི་མན་ངག་ཁྱད་ཅན་འདི་དང་མཐུན་པ་སློབ་དཔོན་དགྲ་ལས་རྣམ་རྒྱལ་གྱིས་ཕྱག་བཞི་པའི་སྒྲུབ་ཐབས་ལས། སྲུང་འཁོར་རྡོ་རྗེའི་ས་གཞི་ནི། ། རྐང་མཐིལ་གཉིས་ཡིན་རྩིབས་རུས་རྣམས། ། རྡོ་རྗེའི་རྭ་བ་རྒྱས་པ་ཉིད། ། ཀུན་གཡོགས་རྡོ་རྗེའི་རྭ་བ་འོ། མེ་ནི་སེན་མོ་ཉི་ཤུ་སྟེ། ། ཇི་ལྟར་སྣ་ཚོགས་རྡོ་རྗེ་ནི། །
མ་ལུས་བསྐྱེད་ཅིང་སྤྲོ་བྱེད་པ། ། སྤྱི་བོར་གནས་པ་དེ་བཞིན་ནོ། ། ལུས་ཀུན་གྲུ་བཞི་པ་ཡིན་ནོ། ། རྩ་ཡི་བུ་ག་སྒོ་བཞི་ཡིན། ། རྐང་རྣམས་ཀ་བ་བརྒྱད་ཡིན་ཏེ། ། མིག་ནི་རྩིག་པ་ལྔ་རྣམས་སོ། ། རྣ་བ་རྟ་བབས་སྣ་ཕ་གུ། ། ལྕེ་ནི་མཆོད་པ་མཆུ་སྣམ་བུ། ། སོ་ནི་དྲ་བ་ལ་སོགས་རྒྱན། ། མ་ལུས་པར་ནི་བསམ་པ་འོ། །
ཞེས་གསུངས་སོ། ། གསུམ་པ་ལ་ལུས་དཀྱིལ་སྒོམ་ཚུལ་བཞི་ཙམ་འབྱུང་སྟེ། དེ་ཡང་ལུས་ཀྱི་ཆ་ཤས་གང་དང་གང་ཡིན་པ་དེ་གནས་གཞལ་ཡས་ཁང་གི་ཆ་ཤས་གང་དང་གང་ཡིན་པ་དེར་གསལ་གདབ་པ་རྒྱུད་དོན་མན་ངག་གིས་བཀྲལ་བར་རྗེ་བཙུན་ས་སྐྱ་པ་ཡབ་སྲས་གཙོ་བོར་བཞེད་པ་དང་། མིག་ལ་སོགས་པའི་ལུས་ཀྱི་ཆ་ཤས་གང་དང་གང་ཡིན་པ་དེར་རྩིག་པ་ལ་སོགས་པ་གཞལ་ཡས་ཁང་གི་ཆ་ཤས་དེ་དང་དེའི་ངོ་བོའམ། དོད་ཙམ་ཚང་རྩི་བའི་ཚུལ་དུ་བསྒོམ་པ་སྔར་བྱོན་པའི་མཁས་པ་འགོས་རྔོག་དང་། དཔྱལ་སེ་བ་ལ་སོགས་པ་རྣམས་ཀྱིས་བཞེད་པ་དང་། མིག་ལ་སོགས་པའི་རིགས་འདྲ་སྔ་མ་ཆད་པས་རྩིག་པ་ལ་སོགས་པའི་གཞལ་ཡས་ཁང་གི་ཆ་ཤས་ལ་བསྟིམ་པ་ལུས་དཀྱིལ་མཚན་ཉིད་པར་འདོད་པ་ཕྱིས་བྱོན་པའི་མཁས་པ་ཞིག་བཞེད་པ་དང་། ཕྱི་རྟེན་དང་བརྟེན་པར་བཅས་པ་བསྐྱེད་པའི་དཀྱིལ་འཁོར་གྱི་ནང་དུ་རང་ཉིད་ཕྱི་རོལ་ཏུ་ལུས་ཀྱི་ཆ་ཤས་ལས་གྲུབ་པའི་གཞལ་ཡས་ཁང་བསྒོམ་པ་ལུས་དཀྱིལ་མཚན་ཉིད་པར་འདོད་པའི་ལུགས་སོ། ། དེ་ཡང་དང་པོ་གཉིས་ནི་རྣམ་པ་བསྒོམ་པ་དང་། ངོ་བོ་རྣམ་པའི་ཁྱད་པར་མི་འདྲ་བ་ཙམ་ཡོད་ཀྱང་།
གཉིས་ཆར་ཡང་ཕྱི་རོལ་གྱི་ཆོས་ཐམས་ཅད་རྣལ་འབྱོར་པའི་ལུས་ལ་སྡོམ་པར་དོན་གཅིག་པས་རྒྱུད་དོན་མན་ངག་གིས་བཀྲལ་བའི་ལུགས་བཟང་ཁོ་ན་ཡིན་ནོ། ། གསུམ་པ་མི་འཐད་དེ། ཁྱེད་ཀྱི་ཆ་ཤས་ཀྱི་རིགས་འདྲ་སྔ་མ་བསྲེ་བའི་དཀྱིལ་འཁོར་དེ་ཕྱི་དཀྱིལ་ཡིན་ནམ་ནང་དཀྱིལ་ཡིན་ཞེས་དྲིས་ན་ལན་སྨྲ་རྒྱུ་མེད་ཅིང་། དེ་གཉིས་ཀྱི་གཞི་མཐུན་མེད་པར་སློབ་དཔོན་རྡོ་རྗེ་དྲིལ་བུ་པས་གསུངས་སོ། ། བཞི་པ་ཡང་ཅུང་ཟད་མི་འཐད་དེ། རྒྱུད་ཀྱི་དངོས་བསྟན་ཕྱི་རོལ་གྱི་ཆོས་ཐམས་ཅད་ནང་ལུས་ལ་སྡོམ་དགོས་པ་ལས་ཁྱོད་ཀྱིས་ལུས་ཀྱི་ཕྱི་རུ་སྟོན་པའི་ཕྱིར་རོ། ། གཉིས་པ་བརྟེན་པ་ལྷ་བཤད་པ་ནི། རྩ་རྒྱུད་ལས། ཨེ་ཡི་རྣམ་པ་ལྷ་མོ་སྤྱན། ། ཝཾ་གྱི་བདག་མེད་བརྗོད་པར་བྱ། །
མ་ནི་ལྷ་མོ་གོས་དཀར་མོ། ། ཡ་ཡིས་རྣམ་པས་སྒྲོལ་མར་བརྗོད། ། ཅེས་པས་ཕོ་བྲང་ལྔའི་གྲངས་བསྟན། སྤྲུལ་པའི་འཁོར་ལོའི་རྩ་དྲུག་ཅུ་རྩ་བཞི་དང་། ཆོས་ཀྱི་འཁོར་ལོའི་རྩ་འདབ་བརྒྱད། ལོངས་སྤྱོད་ཀྱི་འཁོར་ལོའི་རྩ་འདབ་བཅུ་དྲུག་དང་། བདེ་ཆེན་གྱི་འཁོར་ལོའི་རྩ་འདབ་སུམ་ཅུ་རྩ་གཉིས་དང་ཞེས་པས་འཁོར་ལོ་རྣམས་ཀྱི་རྩ་འདབ་ཀྱི་གྲངས་བསྟན་ཏེ་རྩ་རྒྱུད་ལས་མདོར་བསྟན། རྒྱས་པར་ནི་སམྦུ་ཊི་ལས། ཨེ་ནི་ས་རུ་བཤད་པ་སྟེ། ། ལས་ཀྱི་ཕྱག་རྒྱ་སྤྱན་མ་ཉིད། །
ཅེས་པ་ནས། འདབ་སྐྱེས་འདབ་མ་སུམ་ཅུ་གཉིས། ། བདེ་བ་ཆེན་པོར་བརྗོད་པར་བྱ། ། ཞེས་པའི་བར་གསུངས་སོ། ། ལྷ་དེ་རྣམས་འགོད་ཚུལ་ནི། རྩ་རྒྱུད་ལས། དེ་བཞིན་གཤེགས་པ་དེ་རྣམས་ཧེ་རུ་ཀའི་གཟུགས་ཀྱིས་ཕྱུང་སྟེ། ཞེས་པའི་སྐབས་ནས་བསྟན་པའི་ཧེ་རུ་ཀ་ཕོ་བྲང་ལྔ་ལ་འགོད་པར་བསྟན། རྡོ་རྗེའི་གླུ་སྤྱན་ལ་སོགས་པས་བླང་བར་བྱའོ། ། ཞེས་པའི་སྐབས་ནས་བསྟན་པའི་ཡུམ་བཞི་འཁོར་ལོའི་རྩ་འདབ་རྣམས་ལ་འགོད་པར་བསྟན།
གུར་གུམ་གྱི་ཆར་འབབ་པར་འགྱུར་རོ། ། ཞེས་པའི་སྐབས་ནས་བསྟན་པའི་སེམས་དཔའ་དང་སེམས་མ་རྣམས་སྐྱེ་མཆེད་ལ་འགོད་པར་བསྟན། རྔའི་སྒྲ་འབྱུང་བར་འགྱུར་རོ་ཅེས་པའི་སྐབས་ནས་བསྟན་པའི་ཁྲོ་བོ་བཅུ། ཚིགས་ཆེན་བརྒྱད་སྤྱི་བོ་དང་རྐང་མཐིལ་དང་བཅུ་ལ་འགོད་པར་བསྟན་ཏོ། ། དེ་རྣམས་མདོར་བསྡུས་པ་ནི། དཔལ་སམྦུ་ཊི་ལས། དེ་ལྟར་རིགས་ནི་རྣམ་པ་ལྔ། ། སངས་རྒྱས་ལྔ་དང་ཡེ་ཤེས་ལྔ། ། དེ་བཞིན་རྡོ་རྗེ་སྙིང་པོ་སོགས། ། ཁྲོ་བོ་ཁམས་གསུམ་སེམས་ཅན་བསྐྱེད། །
ནང་གི་དབྱེ་བ་འདི་ཉིད་ནི། ། བླ་མའི་ཞལ་ལས་རྙེད་པར་འགྱུར། ། ཞེས་གསུངས་པས་བླ་མའི་ཞལ་ནས་རྙེད་ཚུལ་ནི་རྣལ་འབྱོར་དབང་ཕྱུག་གི་མན་ངག་དང་མཐུན་པར་སློབ་དཔོན་དགྲ་ལས་རྣམ་རྒྱལ་གྱིས་ཕྱག་བཞི་པའི་སྒྲུབ་ཐབས་ལས། རྣམ་སྣང་ལ་སོགས་སངས་རྒྱས་ལྔ། ། འཁོར་ལོའི་དབུས་སུ་རོལ་ཅིང་གནས། ། ཞལ་མདོག་མཚན་མ་ལ་སོགས་པ། ། རྒྱུད་ལས་ཇི་ལྟར་གསུངས་པ་བསྒོམ། ། ཞེས་གསུངས། རྒྱུད་ལས་གསུངས་ཚུལ་ནི་རྒྱས་པ་རྡོ་རྗེ་གུར་ལས་བསྟན་པའི་ཧེ་རུ་ཀ་ཞལ་བརྒྱད། ཕྱག་བཅུ་དྲུག་ན་ཕྱག་མཚན་མི་འདྲ་བ་བཅུ་དྲུག་འཛིན་པར་བཤད།
འབྲིང་པོ་ལ་རྒྱུད་ལས་བསྟན་པའི་ཧེ་རུ་ཀ་ཞལ་བརྒྱད་ཕྱག་བཅུ་དྲུག་ན་གཡས་བརྒྱད་ནི་རང་རང་གི་མཆན་མ་འཛིན་ཅིང་། གཡོན་བརྒྱད་ན་དྲིལ་བུ་འཛིན་པའོ། ། བསྡུས་པ་ནི་དཀྱུས་ན་བཞུགས་པ་ལྟར་ཞལ་གཅིག་ཕྱག་གཉིས་པར་བསྒོམ་པ་ཡིན་ཏེ་སློབ་དཔོན་དགྲ་ལས་རྣམ་རྒྱལ་གྱིས། རྒྱལ་ཆེན་ཧེ་རུ་ཀ་ལྔ་པོ། ། བདེ་བ་སྐྱེད་བྱེད་ཡུམ་དང་བཅས། ། གཡས་པ་ཡིས་ནི་རོལ་བར་བཞུགས། ། འཁོར་ལོའི་མདོག་མཚུངས་ཕྱག་གཉིས་པ། ། འཁོར་ལོ་པདྨ་རྡོ་རྗེ་དང་། རིན་ཆེན་རལ་གྲི་གཡས་པས་འཛིན། ། གཡས་མིན་དྲིལ་བུ་འཛིན་པ་འོ། །
ཞེས་གསུངས་སོ། ། གཉིས་པ་གཞུང་དོན་ལ་གསུམ་སྟེ། གང་གིས་ཉམས་སུ་ལེན་པའི་གང་ཟག དུས་ནམ་གྱི་ཚེ་ཉམས་སུ་ལེན་པ། ཇི་ལྟར་ཉམས་སུ་བླངས་བའི་ཚུལ་ལོ། ། དང་པོ་ནི། ཕྱིའི་དཀྱིལ་འཁོར་དུ་དབང་རྫོགས་པར་ཐོབ་ཅིང་། ཕྱི་བསྐྱེད་རིམ་གྱི་བསྒོམ་བྱའི་དོན་ལ་ཐོས་བསམ་གྱི་སྒྲོ་འདོགས་བཅད་པ། བཅད་དོན་གྱི་སེམས་འཛིན་ལ་ནན་ཏན་བྱས་ནས་ནང་དུ་མྱོང་བ་ཅུང་ཟད་སྐྱེས་ནས། ཟབ་མོ་ལུས་ཀྱི་དཀྱིལ་འཁོར་དུ་དབང་རྫོགས་པར་ཐོབ་པའོ། །
གཉིས་པ་ནི། ཕྱི་བསྐྱེད་པའི་རིམ་པ་རྒྱས་འབྲིང་གང་ཡང་རུང་བའི་མངོན་རྟོགས་དམ་ཚིག་པ་བསྐྱེད་ཅིང་མིག་སོགས་སྐྱེ་མཆེད་བྱིན་གྱིས་བརླབ་པ་ཚར་བའི་དུས་སུའོ། ། གསུམ་པ་ལ་གསུམ་སྟེ། ཟབ་མོ་ལུས་ཀྱི་དཀྱིལ་འཁོར་བསྐྱེད་པ། བསྐྱེད་པ་དེ་གསལ་གདབ་པ། གསལ་བཏབ་པ་དེ་ལ་སེམས་འཛིན་པའོ། ། དང་པོ་ནི། ཕྱི་བསྐྱེད་པའི་རིམ་པ་རྒྱས་འབྲིང་གང་རུང་བའི་དམ་ཚིག་པ་བསྐྱེད་པ་ནས། རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར་པ་ནི། ཞེས་པའི་བར་གྱིས་བསྟན་ཏོ། །
རྒྱས་འབྲིང་བསྡུས་གསུམ་དུ་འཇོག་ཚུལ་ལ་ཡབ་ཡུམ་གཉིས་ཀའི་དབང་དུ་བྱས་ནས་ཡན་ལག་བཞིས་འཆིང་བའི་མངོན་རྟོགས་རྣམས་ནི་རྒྱས་པ། ཡན་ལག་དྲུག་གིས་འཆིང་བའི་མངོན་རྟོགས་རྣམས་ནི་འབྲིང་པོ། ཡུམ་གྱི་མངོན་རྟོགས་ནི་བསྡུས་པ་ཡིན་ནོ། ། ཡབ་ཁོ་ནའི་དབང་དུ་བྱས་ནས་ཡན་ལག་བཞིའི་མངོན་རྟོགས་ལས་བསྐྱེད་པའི་མངོན་རྟོགས་རྣམས་ནི་རྒྱས་པ། ཡན་ལག་དྲུག་གི་མངོན་བྱང་ལས་བསྐྱེད་པའི་མངོན་རྟོགས་རྣམས་འབྲིང་པོ། སྐད་ཅིག་གམ་བོན་ལས་བསྐྱེད་དེ་གསལ་བཏབ་པ་ནི་བསྡུས་པའོ། ། གཉིས་པ་བསྐྱེད་རིམ་གསལ་གདབ་པ་ལ་རྟེན་གསལ་གདབ་པ་དང་། བརྟེན་པ་གསལ་གདབ་པ་གཉིས་ལས། དང་པོ་ལ་ཡང་སྲུང་འཁོར་དང་། གཞལ་ཡས་ཁང་གཉིས་ཀྱི།
དང་པོ་ནི། སྤྱི་བོ་སྣ་ཚོགས་རྡོ་རྗེ་ཞེས་པ་ནས་འཁོར་ལོ་ཞེས་པའི་བར་གྱིས་བསྟན་ཏོ། ། དེ་ཡང་ཕྱིའི་བར་ཆད་གདོན་གསུམ། ནང་གི་བར་ཆད་ནད་གསུམ། གསང་བའི་བར་ཆད་ཉོན་མོངས་པ་གསུམ་ལ་སོགས་པའི་མ་དག་པའི་རྟོག་པ་བག་ཆགས་དང་བཅས་པ་སྦྱོང་བའི་ཕྱིར་དང་། སྦྱང་གཞི་རང་གི་ཐ་མལ་པའི་སྤྱི་བོ་ལ་སོགས་པར་ཞེན་ཅིང་ཆགས་པའི་རྟོག་པ་སྦྱང་བའི་ཕྱིར་སྦྱོང་བྱེད་ཡེ་ཤེས་ཀྱི་སྣང་བ་ལས་གྲུབ་པའི་སྣ་ཚོགས་རྡོ་རྗེ་ཤར་དཀར། ལྷོར་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པར་བསྒོམ།
རྐང་པའི་མཐིལ་པགས་པའི་འོག་ཤ་རུས་རྩ་རྒྱུས་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་ཉིད་དུ་རྡོ་རྗེ་ས་གཞི་སྔོན་པོ་ནས་འབྲས་བརྡལ་བ་ལྟ་བུར་བསྒོམ། རྩིབས་མ་རིང་ཐུང་རྣམས་ཀྱིས་རྒྱུར་བྱས་པ་ལས་བྱུང་བའི་སྦྱོང་བྱེད་རྡོ་རྗེའི་ར་བ་ཕོ་མོའི་རྩིབས་མ་སོ་སོའི་དབྱིབས་དང་མཐུན་པར་བསྒོམ། ལུས་ཀུན་གཡོགས་པའི་པགས་པ་རྒྱུར་བྱས་པ་ལས་བྱུང་བའི་སྦྱོང་བྱེད་རྡོ་རྗེའི་གུར་དང་བླ་བྲེ་ཕྱི་མཚན་དཔེའི་རང་བཞིན་དུ་གནས་པ། ནང་རི་མོར་བྲིས་པ་ལྟ་བུ་མེ་ལོང་ནང་དུ་གཟུགས་བརྙན་ཤར་བ་ལྟར་བསྒོམ། རྩ་བྱེ་བ་ཕྲག་ཕྱེད་དང་བཞིའི་སྒོར་ཟུག་པའི་ཡེ་ཤེས་ཀྱི་མདའ་ལྟོང་ནང་དུ་བསྟན་པ། རྡོ་རྗེ་རྩེ་ལྔ་པ་ཕྱེད་པའི་མདེའུ་བྱས་པ་ཕྱིར་བསྟན་པ་བྱེ་བ་ཕྲག་ཕྱེད་དང་བཞི་བསྒོམ། ཉིང་ལག་གི་སེན་མོ་ཉི་ཤུ་རྒྱུར་བྱས་པ་ལས་གནས་དེ་དག་ཏུ་སྦྱོང་བྱེད་སེན་མོ་ཟངས་ཀྱི་མདོག་ལྟར་དམར་བ་ལ་ནང་ཡེ་ཤེས་ཀྱི་མེ་ཕུང་འབར་བའི་རྣམ་པར་བསྒོམ། གཉིས་པ་གཞལ་ཡས་ཁང་གསལ་གདབ་པ་ནི་རྐང་མཐིལ་རླུང་ཞེས་པ་ནས་རྐང་རྣམས་ཀ་བ་བརྒྱད་དེ་རྟེན་གྱི་དཀྱིལ་འཁོར་རོ། ། ཞེས་པའི་བར་གྱིས་བསྟན་ཏེ། དེ་ཡང་རང་གི་རྐང་མཐིལ་རྡོ་རྗེའི་ས་གཞི་དང་ཁྲོ་བོ་གནོད་མཛེས་ཀྱི་བར་ན་སྦྱང་གཞི་རྐང་པ་འདེགས་འཇོག་ལ་སོགས་པ་གཡོ་བའི་ལས་བྱེད་པའི་སྦྱང་གཞི་རང་བཞིན་གྱིས་གྲུབ་པའི་རླུང་།
གནས་དེ་ཉིད་དུ་སྦྱོང་བྱེད་དོན་ཡོད་གྲུབ་པའམ་དམ་ཚིག་གི་སྒྲོལ་མའི་ངོ་བོ་རྣམ་པ་རླུང་གི་དཀྱིལ་འཁོར་སྔོན་པོ་འོད་མའི་གཞུ་ལྟ་བུ་རླུང་གི་རང་བཞིན་ཡཾ་དང་བ་དན་གྱིས་མཚན་པ། སྦྱང་གཞི་སུམ་མདོར་རང་བཞིན་གྱི་དྲོད་གཞིར་གནས་ཀྱི་མེ་སྦྱོང་བྱེད་གནས་དེ་ཉིད་དུ་འོད་དཔག་མེད་དམ་གོས་དཀར་མོའི་ངོ་བོ། རྣམ་པ་མེའི་དཀྱིལ་འཁོར་གྲུ་གསུམ་དམར་པོ་རཾ་དང་འབར་བས་མཚན་པ། སྦྱང་གཞི་ལྟོ་བ་ཟླུམ་པོ་ཆུའི་དབྱིབས་སུ་གནས་པ་སྦྱོང་བྱེད་གནས་དེ་ཉིད་དུ་མི་བསྐྱོད་པའམ་མཱ་མ་ཀིའི་ངོ་བོ། རྣམ་པ་ཆུའི་དཀྱིལ་འཁོར་དཀར་པོ་བུམ་པ་ཆུས་གང་བས་མཚན་པ། སྙིང་ཁར་སྦྱང་གཞི་རང་བཞིན་གྱིས་གྲུབ་པའི་ས་གྲུ་བཞི་པའི་རྣམ་པར་གནས་པ་སྦྱོང་བྱེད་གནས་དེ་ཉིད་དུ་རྣམ་པར་སྣང་མཛད་དམ་སྤྱན་མའི་ངོ་བོ། རྣམ་པ་སའི་དཀྱིལ་འཁོར་སེར་པོ་ལྟེ་བ་ལ་ལཾ་དང་ཟུར་བཞིར་རྡོ་རྗེ་ཕྱེད་པས་མཚན་པ། ཕྱི་རོལ་ཏུ་འབྱུང་བཞིའི་རི་རབ་ཡོད་པ་ནི་རྒལ་ཚིགས་ཉི་ཤུ་རྩ་གཅིག་རྒྱུར་བྱས་པ་ལས་བྱུང་བའི་རྒལ་ཚིགས་རེ་རེ་ཡང་ཡེ་ཤེས་ཀྱི་སྣང་བ་ལས་གྲུབ་པའི་ཕྱིར་ཤར་ཤེལ། ལྷོ་བཻཌཱུ་རྻ། ནུབ་པདྨ་རཱ་ག
བྱང་གསེར་ལས་གྲུབ་པ། བང་རིམ་བཞི་དང་ལྡན་པ་རེ་རེ་བསྒོམ། ཕྱི་རོལ་རི་རབ་ཀྱི་སྟེང་དུ་ལྕོག་ཡོད་པ་ནི་ནང་ཐོད་རུས་ཟུར་བཞི་རྒྱུར་བྱས་པ་ལས་བྱུང་བའི་ལྕོག་བཞིའམ་ཁ་དོག་གི་སྒོ་ནས་བརྒྱད་དུ་བསྒོམ། སྦྱང་གཞི་ལག་མཐིལ་ནས་ལག་མཐིལ། རྐང་མཐིལ་ནས་རྐང་མཐིལ། རྐང་མཐིལ་ནས་སྤྱི་བོའི་བར་ལུས་མི་མཉམ་པ་མེད་པ་གྲུ་བཞི་སྦྱོང་བྱེད་བྱང་ཕྱོགས་སོ་བདུན་གྱི་ངོ་བོ་གཞལ་ཡས་ཁང་གྲུ་བཞིའི་རྣམ་པར་བསྒོམ། སྦྱང་གཞི་སྙིང་ཁའི་ཕྱོགས་བཞིར་ས་ལ་སོགས་པའི་འབྱུང་བཞིའི་རླུང་རྒྱུ་བའི་རྩའི་བུ་ག་བཞི་ནི་གསུང་གི་སྒོ་བཞི་སྦྱོང་བྱེད་གཞལ་ཡས་ཁང་གི་སྒོ་བཞིའི་ཡ་ཐེམ་མ་ཐེམ་སྒོ་གླེགས་གཉིས་འཁོར་ལོ་ལ་སོགས་པའི་རིགས་བཞིའི་ཕྱག་མཚན་གྱིས་མཚན་པར་བསྒོམ། སྦྱང་བཞི་མིག་གི་ཆ་ཤས་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་ཉིད་དུ་གྲུབ་པའི་རིན་པོ་ཆེའི་རྩིག་པ་ལྔའི་རྣམ་པར་བསྒོམ། སྦྱང་གཞི་སྣའི་འདོམ་སོའི་ཤ་རུས་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་དག་ཏུ་རིན་པོ་ཆེའི་ཕ་གུ་སེར་པོ་ལ་རིན་པོ་ཆེ་སྣ་ཚོགས་ཀྱི་ཕྲ་ཚོམ་གྱིས་སྤྲས་པ་བསྒོམ། སྦྱང་གཞི་སོ་སུམ་ཅུ་རྩ་གཉིས་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་དག་ཏུ་རིན་པོ་ཆེའི་དྲ་བ་དང་དྲ་བ་ཕྱེད་པའི་རྣམ་པར་བསྒོམ།
སྦྱང་གཞི་ལྕེ་དང་མཆུ་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་དག་ཏུ་འདོད་ཡོན་གྱི་སྣམ་བུ་དམར་པོའི་རྣམ་པར་བསྒོམ། སྦྱང་གཞི་རྣ་བ་གཉིས་ཀྱི་ཤ་རུས་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་ཉིད་དུ་གཞལ་ཡས་ཁང་མཛེས་པར་བྱེད་པའི་རྟ་བབས་བང་རིམ་བཞི་དང་ལྡན་པ་འདེགས་བྱེད་ཀྱི་ཀ་བ་བཞི་བཞི་ཀ་རྒྱན་དང་བཅས་པའི་རྣམ་པར་བསྒོམ། སྦྱང་གཞི་རྐང་ཆེན་བརྒྱད་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་དག་ཏུ་ཡེ་ཤེས་ཀྱི་སྣང་བ་ལས་གྲུབ་པའི་གཞལ་ཡས་ཁང་གི་གདུང་འདེགས་བྱེད་ཀྱི་ཀ་ཆེན་བརྒྱད་གཞུ་རིང་ཐུང་དང་བཅས་པའི་རྣམ་པར་བསྒོམ། མདོར་ན་གང་དང་གང་བསྒོམས་ཀྱང་གཅིག་གིས་གཅིག་མ་བསྒྲིབས་ཤིང་གོ་ས་མ་བཀག་པ། ཕྱི་མཚན་དཔེའི་ཆ་ཤས་མ་བསྒྲིབས་ཤིང་། ནང་མེ་ལོང་གི་གཟུགས་བརྙན་ལྟར་དྭངས་ཤིང་ཐོགས་པ་མེད་པར་བསྒོམ། གཉིས་པ་བརྟེན་པ་ལྷ་བསྐྱེད་པ་ལ་ཕུང་པོ་ལྔ་ལྷ་བརྒྱ་ལྔ་བཅུ་རྩ་བདུན་དུ་གསལ་འདེབས་ཚུལ་དང་། ཡུལ་ཡུལ་ཅན་གྱི་ལྷ་མོ་བཅུ་གཉིས་དང་ཁྲོ་བོ་བཅུ་གསལ་བཏབ་སྟེ་ལུས་དཀྱིལ་དུ་བསྒོམ་པའི་ཚུལ་གཉིས་ཡོད་པའི་དང་པོ་ཕུང་པོ་ལྔ་ལྷ་བརྒྱ་ལྔ་བཅུ་རྩ་བདུན་དུ་གསལ་འདེབས་ཚུལ་ལ་གཉིས་ཏེ། གང་ནས་གསལ་འདེབས་པའི་གོ་རིམ་དང་། ཇི་ལྟར་གསལ་འདེབས་པའི་ཚུལ་དངོས་གཉིས།
དང་པོ་ནི། ཆོས་རྗེ་དཔལ་ལྡན་སེང་གེས་གང་ནས་བདེ་བ་འབྱུང་བའི་དབང་དུ་བྱས་ནས་སྤྱི་བོ་ནས་རིམ་བཞིན་གསལ་འདེབས། ངག་དབང་གྲགས་པའི་གཉུག་མ་དྲན་པའི་མན་ངག་ལས་གང་དུ་བདེ་བ་སྐྱོང་བའི་གནས་ཀྱི་དབང་དུ་བྱས་ནས་གསང་གནས་ནས་རིམ་བཞིན་གསལ་འདེབས། གཞུང་བཤད་རྙིང་མ་འགའ་ཞིག་དེང་འཕགས་པ་རིན་པོ་ཆེས་ཐོག་མར་སྙིང་ཁ་ནས། དེ་ནས་ལྟེ་བ། མགྲིན་པ། སྤྱི་བོ། གསང་གནས་ཀྱི་བར་དུ་གསལ་འདེབས། སྔགས་འཆང་གཟུངས་ཀྱི་དཔལ་གྱིས་གཞན་ལ་འཆད་པ་དང་། ཡི་གེར་འབྲི་ན་ལྟེ་བ་དང་།
རང་ཉིད་ཉམས་སུ་ལེན་ན་སྙིང་ཁ་ནས་གསལ་འདེབས་པ་ལ་སོགས་པ་བཞེད་པ་མི་འདྲ་བ་མང་དུ་ཡོད་ཀྱང་། འདིར་གཞུང་བཤད་སྲས་དོན་མ་དང་། དམར་མ་དང་། རྗེ་བཙུན་རིན་པོ་ཆེའི་བསྐྱེད་རིམ་གྱི་ཡིག་ཆུང་རྣམས་ལས་མགྲིན་གཅིག་ཏུ་གསུངས་པ། དང་པོར་བསྐྱེད་པ་ལུས་ཆགས་ཚུལ་གྱི་དབང་དུ་བྱས་ནས་ལྟེ་བ་ནས་གསལ་འདེབས། སེམས་འཛིན་པའི་ཚེ་སེམས་གཙོ་བོར་གང་ན་གནས་པ་དང་། ཐུགས་རྡོ་རྗེ་ལུས་དཀྱིལ་གྱི་གཙོ་བོ་ཡིན་པ་ལ་དགོངས་ནས་སྙིང་ཁ་ནས་འཛིན་པ་ཡིན་ནོ། ། གཉིས་པ་ཇི་ལྟར་གསལ་འདེབས་ཚུལ་དངོས་ནི། ལྟེ་བ་སྤྲུལ་པའི་ཞེས་པ་ནས། དཔེ་བྱད་བཟང་པོ་བརྒྱད་བཅུས་བརྒྱན་པ།
ཞེས་པའི་བར་གྱིས་བསྟན། དེ་ཡང་ཚིག་རྣམས་ངག་ཏུ་བརྗོད་ཅིང་ཕྲ་བའི་སྦྱང་གཞི་སྦྱོང་བྱེད་ལེགས་པར་ངོ་སྤྲད་ནས་ཉམས་སུ་ལེན་པ་ཡིན་ཏེ། དེ་ཡང་ཀུན་གཞིའི་སྟེང་ན་ཚེ་ཐོག་མེད་ཀྱི་ཕུང་པོ་ལྔའི་ནང་ནས་ཚོར་བའི་ཕུང་པོ། ཉོན་མོངས་པ་ལྔའི་ནང་ནས་ང་རྒྱལ་དང་སེར་སྣ། བདུད་རྩི་ལྔའི་ནང་ནས་རཀྟ། འབྱུང་བ་བཞིའི་ནང་ནས་ས། སྐྱེ་གནས་བཞིའི་སྐྱེ་བ་ལེན་ཚུལ་གྱི་རིམ་པ་ལས་ཁྲག་དྲོད་གསལ་བ་སྟེ་མའི་ཕྱོགས་ཀྱི་བག་ཆགས་ཇི་སྙེད་ཡོད་པ་རྣམས་ལྟེ་བའི་ཐད་རྒལ་ཚིགས་ལ་ཉེ་བའི་དབུས་སུ་རྩ་འདབ་དྲུག་ཅུ་རྩ་བཞི་ཐགས་བརྐྱངས་པ་ལྟ་བུའི་དབུས་སུ་རྩ་ཡིག་ཨཾ་གི་རྣམ་པར་གནས་པའི་ནང་དུ་ཁམས་དམར་ཆའི་རྣམ་པར་གནས་པ་ནི་སྦྱོང་བྱེད་རིགས་ལྔའི་ནང་ནས་རིན་ཆེན་འབྱུང་ལྡན། ཡུམ་བཞིའི་ནང་ནས་སྤྱན་མ། ཡེ་ཤེས་ལྔའི་ནང་ནས་མཉམ་པ་ཉིད་ཀྱི་ཡེ་ཤེས། མངོན་བྱང་ལྔའི་ནང་ནས་མངོན་བྱང་གཉིས་པ།
ཚད་མེད་བཞིའི་ནང་ནས་སྙིང་རྗེ། ཕར་ཕྱིན་བཞིའི་ནང་ནས་ཐབས་ཀྱི་ཕར་ཕྱིན་གྱི་ངོ་བོ་སངས་རྒྱས་ཐམས་ཅད་ཀྱི་ཡོན་ཏན་ཡོངས་སུ་རྫོགས་པ་རིན་ཆེན་འབྱུང་ལྡན་གཙོ་བོར་གྱི་རྣམ་པར་གསལ་བཏབ་སྟེ་བསྒོམ་པ་ཡིན། དེ་ཡང་རྩ་འཁོར་གྱི་རྩ་ཡིག་གི་ནང་གི་ཁམས་དམར་པོ་རིན་ཆེན་འབྱུང་ལྡན་ཞལ་གཅིག་ཕྱག་གཉིས་གཡས་རིན་པོ་ཆེ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པས་ཡུམ་ལ་འཁྱུད་པ། ཕྱི་ཤུན་གྱི་རྩ་གཙོ་མོ་སྟེ་ཡུམ་རིན་ཆེན་སྒྲོལ་མ་གཡས་གྲི་གུ་དང་གཡོན་ཐོད་པ་འཛིན་པས་ཡབ་དང་མཉམ་པར་སྦྱོར་བ། ཕྱི་སྐོར་གྱི་འདབ་མ་དྲུག་ཅུ་རྩ་བཞི་ནི་འཁོར་གྱི་ལྷ་མོ་སྟེ་གཙོ་བོ་ལ་ཞལ་ཕྱོགས་པ་དྲུག་ཅུ་རྩ་བཞི་ནོར་བུའི་ཕྲེང་བ་བསྟར་ལ་བརྒྱུས་པ་ལྟར་དུ་འཁོར་ཡུག་ཏུ་བསྐོར་བ་གསལ་བར་བསྒོམ་པའོ། ། དེ་རྣམས་ཀྱི་སྐུ་མདོག་འཛམ་བུ་ཆུ་བོའི་གསེར་ལྟ་བུ་ལ་འོད་ཟེར་མཐའ་ཡས་པ་འཕྲོ་བའོ། ། བཞུགས་ཚུལ་ནི་སློབ་དཔོན་དགྲ་ལས་རྣམ་རྒྱལ་གྱི་ཕྱག་བཞི་པ་དང་གཞུང་བཤད་སྲས་དོན་མ་གཉིས་ལས་ཡབ་རྣམས་ཞབས་གཡས་བརྐྱངས་དང་། ཡུམ་རྣམས་གཡོན་བརྐྱངས་བའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པར་བཞེད། ཁ་ཅིག་སྐྱིལ་ཀྲུང་གིས་བཞུགས་པར་འདོད་པ་ནི་མི་འཐད་དེ་སྒྲུབ་བྱེད་ཀྱི་ལུང་མེད་ཅིང་གོང་གི་ལུང་གཉིས་དང་འགལ་བའི་ཕྱིར་རོ། །
ལྟེ་བ་སྤྲུལ་པ་ཞེས་པ་ནི་དང་པོ་རྡོ་རྗེའི་ལུས་བསྐྱེད་པའི་སྤྲུལ་གཞི་ཡིན་པས་དེར་གནད་དུ་བསྣུན་པས་མཚན་མ་དང་རྣམ་པར་རྟོག་པ་ཐམས་ཅད་གཅོད་པའི་ཕྱིར་རོ། ། འཁོར་ལོ་གཉིས་པ་གསང་གནས་བདེ་སྐྱོང་ནི། རང་གི་སེམས་ཀུན་གཞིའི་སྟེང་དུ་ཐོག་མ་མེད་པ་ནས་ཀྱི་ཕུང་པོ་ལྔའི་ནང་ནས་འདུ་བྱེད་ཀྱི་ཕུང་པོ། ཉོན་མོངས་པ་ལྔའི་ནང་ནས་ཕྲག་དོག བདུད་རྩི་ལྔའི་ནང་ནས་ཤ་ཆེན་གྱི་དྭངས་མ། ཁམས་ལྔའི་ནང་ནས་རླུང་ཁམས་སྐྱེ་གནས་བཞིར་སྐྱེ་བ་ལེན་ཚུལ་གྱི་རིམ་པའི་ཕ་མའི་ཁམས་དཀར་དམར་གྱི་ཆ་དང་བར་དོའི་རྣམ་ཤེས་རོ་གཅིག་ཏུ་འདྲེས་པ་མ་དག་པའི་བག་ཆགས་ཇི་སྙེད་ཡོད་པ་རྣམས་གསང་གནས་ཀྱི་དབུས་དྲང་པོ་ན་རྩ་འདབ་སུམ་ཅུ་རྩ་གཉིས་ཝ་གཤོར་ལྟ་བུར་ཡོད་པའི་དབུས་སུ་རྩ་ཡིག་ཧཾ་གི་རྣམ་པར་གནས་པའི་ནང་དུ་ཁམས་དང་བཅས་ཏེ་སྨིན་པ་ནི་སྦྱོང་བྱེད་རིགས་ལྔའི་ནང་ནས་དོན་ཡོད་གྲུབ་པ། ཡུམ་བཞིའི་ནང་ནས་སྒྲོལ་མ། ཡེ་ཤེས་ལྔའི་ནང་ནས་བྱ་བ་གྲུབ་པའི་ཡེ་ཤེས། མངོན་བྱང་ལྔའི་ནང་ནས་བཞི་པ། ཚད་མེད་བཞིའི་ནང་ནས་བཏང་སྙོམས།
ཕར་ཕྱིན་བཞིའི་ནང་ནས་ཡེ་ཤེས་ཀྱི་ཕར་ཕྱིན་རྣམ་པར་དག་པའི་བདག་ཉིད་སངས་རྒྱས་ཐམས་ཅད་ཀྱི་ཕྲིན་ལས་ཀྱི་ངོ་བོ་དོན་ཡོད་གྲུབ་པ་ཡབ་ཡུམ་གྱི་རྣམ་པར་གསལ་བཏབ་ནས་བསྒོམ་པ་ཡིན་ཏེ། དེ་ཡང་རྩ་འཁོར་གྱི་དབུས་ཀྱི་རྩ་ཡིག་གི་ནང་གི་ཁམས་རྣམས་ཡབ་དོན་ཡོད་གྲུབ་པ་ཞལ་གཅིག་ཕྱག་གཉིས་པ། གཡས་རལ་གྲི་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པས་ཡུམ་ལ་འཁྱུད་པ། ཕྱི་ཤུན་གྱི་རྩ་ནི་གཙོ་མོ་སྟེ་ཡུམ་དམ་ཚིག་སྒྲོལ་མ་གྲི་གུག་དང་ཐོད་པ་འཛིན་པས་ཡབ་དང་མཉམ་པར་སྦྱོར་བ། ཕྱི་སྐོར་གྱི་འདབ་མ་སུམ་ཅུ་རྩ་གཉིས་ནི་འཁོར་གྱི་ལྷ་མོ་སྟེ་ནང་དུ་གཙོ་བོ་ལ་ཞལ་ཕྱོགས་པ་སུམ་ཅུ་རྩ་གཉིས་འཁོར་ཡུག་ཏུ་བསྐོར་བར་བསམ་མོ། ། སྐུ་མདོག་རྣམས་ལྗང་ཞིང་འོད་འཕྲོ་བའོ། ། བཞུགས་ཚུལ་ནི་འདྲ། རྒྱན་གྱི་ཁྱད་པར་ནི་སྤྱིར་ཕོ་བྲང་ལྔའི་ཡབ་རྣམས་ལ་རུས་པའི་རྒྱན་དྲུག་དང་། ཡུམ་རྣམས་ལ་རུས་པའི་རྒྱན་ལྔས་བརྒྱན་པ། བྱེ་བྲག་ཏུ་ལྟེ་བ་སྤྲུལ་པའི་འཁོར་ལོའི་ལྷ་རྣམས་ལ་རྗེ་ག་ཡ་དྷ་རའི་གཟིགས་སྣང་ལྟར་རིན་པོ་ཆེའི་རྒྱན་གྱིས་བརྒྱན་པར་བཞེད་དོ། །
གསང་གནས་བདེ་སྐྱོང་གི་རྒྱུ་མཚན་ནི་ཕྱག་རྒྱའི་རྣལ་འབྱོར་གྱི་སྐབས་སུ་བྱང་ཆུབ་ཀྱི་སེམས་བདུད་རྩིའི་རང་བཞིན་སྤྱི་བོ་ནས་བབས་ཏེ་གང་དུ་བདེ་བ་ལ་ལོངས་སྤྱོད་པའམ་སྐྱོང་བས་ན་དེ་སྐད་ཅེས་བརྗོད། འཁོར་ལོ་གསུམ་པ་སྙིང་ཁ་ཆོས་ཀྱི་འཁོར་ལོ་ནི། རང་གི་སེམས་ཀུན་གཞིའི་སྟེང་ན་ཐོག་མ་མེད་པ་ནས་ཀྱི་ཕུང་པོ་ལྔའི་ནང་ནས་རྣམ་པར་ཤེས་པའི་ཕུང་པོ། ཉོན་མོངས་པ་ལྔའི་ནང་ནས་ཞེ་སྡང་། བདུད་རྩི་ལྔའི་ནང་ནས་དྲི་ཆུ། ཁམས་ལྔའི་ནང་ནས་ཆུ་ཁམས། སྐྱེ་གནས་བཞིར་སྐྱེ་བ་ལེན་ཚུལ་གྱི་རིམ་པའི་ནང་ནས་བྱང་སེམས་ཤེར་པ་སྟོང་པ་སྟེ་ཕའི་ཕྱོགས་ཀྱི་བག་ཆགས་ཇི་སྙེད་ཡོད་པ་རྣམས་ནུ་མ་གཉིས་ཀྱི་བར་རྒལ་ཚིགས་ལ་ཉེ་བའི་གནས་སུ་རྩ་ཡིག་ཧཱུྃ་གི་རྣམ་པར་གནས་པའི་ནང་དུ་ཕ་མ་གཉིས་ཀྱི་ཁམས་དཀར་དམར་སྲན་མ་ཙ་ན་གའི་ཚད་ཙམ་དུ་སྨིན་པ་ནི། སྦྱོང་བྱེད་རིགས་ལྔའི་ནང་ནས་མི་བསྐྱོད་པ། ཡུམ་ལྔ་ལས་མཱ་མ་ཀི ཡེ་ཤེས་ལྔ་ལས་མེ་ལོང་ལྟ་བུའི་ཡེ་ཤེས།
མངོན་བྱང་ལྔ་ལས་དང་པོ། ཚད་མེད་བཞིའི་ནང་ནས་བྱམས་པ། ཕར་ཕྱིན་བཞིའི་ནང་ནས་སྨོན་ལམ་གྱི་ཕར་ཕྱིན་རྣམས་རྣམ་པར་དག་པའི་བདག་ཉིད། སངས་རྒྱས་ཐམས་ཅད་ཀྱི་ཐུགས་རྗེའི་ངོ་བོ་མི་བསྐྱོད་པ་ཡབ་ཡུམ་གྱི་རྣམ་པར་གསལ་བཏབ་སྟེ་བསྒོམ། དེ་ཡང་རྩ་འཁོར་དབུས་ཀྱི་རྩ་ཡིག་གི་ཁམས་ནི་ཡབ་མི་བསྐྱོད་པ་གཡས་རྡོ་རྗེ། གཡོན་དྲིལ་བུ་འཛིན་པས་ཡུམ་ལ་འཁྱུད་པའོ། ། ཕྱི་ཤུན་གྱི་རྩ་ནི་ཡུམ་མཱ་མ་ཀི་གྲི་གུག་དང་ཐོད་པ་འཛིན་པ་ཡབ་དང་མཉམ་པར་སྦྱོར་བའོ། ། ཕྱི་སྐོར་གྱི་རྩ་འདབ་བརྒྱད་ནི་འཁོར་གྱི་ལྷ་མོ་མཱ་མ་ཀི་གྲི་གུག་དང་ཐོད་པ་འཛིན་པ་གཙོ་བོ་ལ་ཞལ་ཕྱོགས་པ་བརྒྱད་འཁོར་ཡུག་ཏུ་བསྐོར་བའོ། ། སྐུ་མདོག་ནི་ཨིནྡྲ་ནི་ལ་ལྟར་སྔོ་བ་ནམ་མཁའ་ལྟར་གསལ་ཞིང་དྭངས་པ་འོད་ཟེར་འཕྲོ་བ་བཞུགས་ཚུལ་དང་རྒྱན་ནི་འདྲ། འཁོར་ལོ་གསུམ་པ་འདི་ལ་ཆོས་ཀྱི་འཁོར་ལོ་ཞེས་པའི་རྒྱུ་མཚན་དེར་གནད་དུ་བསྣུན་པས་ཆོས་ཐམས་ཅད་སྤྲོས་པའི་མཐའ་ཐམས་ཅད་དང་བྲལ་བའི་གསལ་སྟོང་ཟུང་འཇུག་ཡེ་ཤེས་བདེ་བླག་ཏུ་རྟོགས་པར་འགྱུར་བ་ཡིན་ནོ། །
འཁོར་ལོ་བཞི་པ་ལོངས་སྤྱོད་ཀྱི་འཁོར་ལོ་ནི། སེམས་ཀུན་གཞིའི་སྟེང་ན་ཐོག་མ་མེད་པ་ནས་ཀྱི་ཕུང་པོ་ལྔ་ལས་འདུ་ཤེས་ཀྱི་ཕུང་པོ། ཉོན་མོངས་པ་ལྔ་ལས་འདོད་ཆགས། བདུད་རྩི་ལྔ་ལས་བྱང་ཆུབ་ཀྱི་སེམས། ཁམས་ལྔ་ལས་མེའི་ཁམས། སྐྱེ་གནས་བཞིར་སྐྱེ་བ་ལེན་ཚུལ་གྱི་རིམ་པའི་ནང་ནས་བར་དོའི་རྣམ་པར་ཤེས་པ་རྣམས་ཏེ་མ་དག་པའི་སེམས་སྣང་བག་ཆགས་དང་བཅས་པ་མགྲིན་པའི་ཏོག་ཏོག་པོའི་རྩ་འདབ་བཅུ་དྲུག་སྦྲུལ་གཅུས་པ་ལྟ་བུའི་དབུས་སུ་རྩ་ཡིག་ཨོཾ་གྱི་རྣམ་པར་གནས་པའི་ནང་དུ་ཁམས་དམར་པོའི་རྣམ་པར་སྨིན་པ་སྦྱོང་བྱེད་རིགས་ལྔའི་ནང་ནས་འོད་དཔག་མེད། ཡུམ་བཞི་ལས་གོས་དཀར་མོ། ཡེ་ཤེས་ལྔ་ལས་སོ་སོར་རྟོགས་པའི་ཡེ་ཤེས། མངོན་བྱང་ལྔ་ལས་གསུམ་པ། ཚད་མེད་བཞི་ལས་དགའ་བ་ཚད་མེད།
ཕར་ཕྱིན་བཞི་ལས་སྟོབས་ཀྱི་ཕར་ཕྱིན་རྣམ་པར་དག་པའི་བདག་ཉིད་སངས་རྒྱས་ཐམས་ཅད་ཀྱི་གསུང་རྡོ་རྗེའི་ངོ་བོ་འོད་དཔག་མེད་ཡབ་ཡུམ་གྱི་ངོ་བོར་གསལ་བཏབ་ནས་བསྒོམ་པ་ཡིན་ཏེ། དེ་ཡང་རྩ་འཁོར་གྱི་དབུས་ཀྱི་རྩ་ཡིག་གི་ནང་གི་ཁམས་ནི་ཡབ་འོད་དཔག་མེད་གཡས་པདྨ། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཕྱི་ཤུན་གྱི་རྩ་ནི་ཡུམ་གོས་དཀར་མོ་གྲི་གུག་དང་ཐོད་པ་འཛིན་པ། ཕྱི་སྐོར་གྱི་འདབ་མ་བཅུ་དྲུག་ནི་འཁོར་གྱི་ལྷ་མོ་སྟེ་གོས་དཀར་མོ་གྲི་གུག་དང་ཐོད་པ་འཛིན་པ་ནང་དུ་གཙོ་བོ་ལ་ཞལ་ཕྱོགས་པ་འཁོར་ཡུག་ཏུ་བསྐོར་བའོ། ། སྐུ་མདོག་ནི་པདྨ་རཱ་ག་ལྟར་དམར་ཞིང་ནོར་བུ་མེ་ཤེལ་ལྟར་གསལ་ཞིང་དྭངས་པ་འོད་འཕྲོ་བའོ། ། བཞུགས་ཚུལ་དང་རྒྱན་ནི་འདྲའོ། ། འཁོར་ལོ་བཞི་པ་འདི་ལ་ལོངས་སྤྱོད་ཀྱི་འཁོར་ལོ་ཞེས་བརྗོད་པའི་རྒྱུ་མཚན་ནི་རོ་དྲུག་ལ་ལོངས་སྤྱོད་པས་ན་དེ་སྐད་ཅེས་བྱའོ། ། ལྔ་པ་བདེ་ཆེན་གྱི་འཁོར་ལོ་ནི། རང་གི་ཀུན་གཞིའི་སྟེང་ན་ཐོག་མ་མེད་པ་ནས་ཀྱི་ཕུང་པོ་ལྔ་ལས་གཟུགས་ཕུང་།
ཉོན་མོངས་པ་ལྔ་ལས་གཏི་མུག བདུད་རྩི་ལྔ་ལས་དྲི་ཆེན། ཁམས་ལྔ་ལས་ནམ་མཁའི་ཁམས། སྐྱེ་གནས་བཞིར་སྐྱེ་བ་ལེན་ཚུལ་གྱི་རིམ་པའམ་ཚོགས་པ་ལྔ་ལས་ལུས་ཡོངས་སུ་གྲུབ་པ། མ་དག་པའི་རྟོག་པ་ཇི་སྙེད་ཡོད་པ་རྣམས་ལུས་ཀྱི་ཐོད་རུས་ཀྱི་ནང་རྩ་འདབ་སུམ་ཅུ་རྩ་གཉིས་གདུགས་ཕུབ་པ་ལྟ་བུའི་དབུས་སུ་རྩ་ཡིག་ཧཾ་མགོ་ཐུར་བསྟན་གྱི་ནང་དུ་ཁམས་དཀར་པོའི་རྣམ་པར་སྨིན་པ་ནི་སྦྱོང་བྱེད་རིགས་ལྔའི་ནང་ནས་རྣམ་སྣང་། ཡུམ་བཞི་ལས་རྡོ་རྗེ་དབྱིངས་ཀྱི་དབང་ཕྱུག་མ། ཡེ་ཤེས་ལྔ་ལས་ཆོས་དབྱིངས་ཡེ་ཤེས། མངོན་བྱང་ལྔ་ལས་ཕྱི་མ། ཚད་མེད་བཞི་ལས་བཏང་སྙོམས། ཕར་ཕྱིན་བཞི་ལས་ཡེ་ཤེས་ཀྱི་ཕར་ཕྱིན།
ཕྱག་རྒྱ་བཞི་ལས་དམ་ཚིག་གི་ཕྱག་རྒྱ་རྣམས་རྣམ་པར་དག་པའི་བདག་ཉིད་སངས་རྒྱས་ཐམས་ཅད་ཀྱི་སྐུ་རྡོ་རྗེའི་ངོ་བོ་རྣམ་པར་སྣང་མཛད་ཡབ་ཡུམ་གྱི་རྣམ་པར་གསལ་བཏབ་ནས་བསྒོམ་པ་ཡིན་ཏེ། དེ་ཡང་རྩ་འཁོར་གྱི་ནང་གི་རྩ་ཡི་གེའི་ནང་གི་ཁམས་ནི་ཡབ་རྣམ་པར་སྣང་མཛད་ཞལ་གཅིག་ཕྱག་གཉིས་གཡས་འཁོར་ལོ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པས་ཡུམ་ལ་འཁྱུད་པ། ཕྱི་ཤུན་གྱི་རྩ་ནི་ཡུམ་རྡོ་རྗེ་དབྱིངས་ཀྱི་དབང་ཕྱུག་མ་གྲི་གུག་དང་ཐོད་པ་འཛིན་པས་ཡབ་དང་མཉམ་པར་སྦྱོར་བ། ཕྱི་སྐོར་གྱི་རྩ་འདབ་སུམ་ཅུ་རྩ་གཉིས་ནི་འཁོར་གྱི་ལྷ་མོ་རྡོ་རྗེ་དབྱིངས་ཀྱི་དབང་ཕྱུག་མ་གྲི་གུག་དང་ཐོད་པ་འཛིན་པ་ནང་དུ་གཙོ་བོ་ལ་ཞལ་ཕྱོགས་པ་སུམ་ཅུ་རྩ་གཉིས་འཁོར་ཡུག་ཏུ་བསྐོར་བར་བསྒོམ། སྐུ་མདོག་ཟླ་བ་ལྟར་དཀར་བ་ནོར་བུ་ཆུ་ཤེལ་ལྟར་དྭངས་ཤིང་འོད་འཕྲོ་བའོ། ། བཞུགས་ཚུལ་དང་རྒྱན་ནི་འདྲ། འཁོར་ལོ་ལྔ་པ་འདི་ལ་བདེ་ཆེན་གྱི་འཁོར་ལོ་ཞེས་བྱ་བའི་རྒྱུ་མཚན་ནི་བདེ་བ་ལམ་དུ་བྱེད་པ་ན་བདེ་ཆེན་ཐམས་ཅད་འབྱུང་བའི་རྩ་སྤྱི་བོའི་ཧཾ་ཡིག་ཡིན་པས་སོ། ། ཕོ་བྲང་ལྔའི་རྩ་འདབ་རྣམས་ལ་ལྷ་མོ་རྐྱང་པ་འགོད་པའི་རྒྱུ་མཚན་ནི་དེར་ཁམས་རྒྱུ་བ་རྩ་ལས་བསྐྱེད་པ་དང་འབབ་པའི་བྱ་བ་བྱེད་པའི་ཕྱིར་རོ། ། ཕོ་བྲང་ལྔའི་གཙོ་བོའི་དབུའི་གཙུག་ཏོར་རྣམས་ལྟ་བས་མི་མངོན་པ་དང་། ལྗགས་སྲབ་ཅིང་མཉེན་པ་ཞལ་གྱི་དཀྱིལ་འཁོར་ཁེབ་པ།
ཕྱག་ཞབས་ལ་འཁོར་ལོའི་རི་མོ་ལ་སོགས་པ་མཚན་བཟང་པོ་སུམ་ཅུ་རྩ་གཉིས་དང་། སེན་མོ་ཟངས་ཀྱི་མདོག་ལྟར་དམར་ཞིང་སྣུམ་པ་དང་། ཟླུམ་པ་དང་། བྱིན་གྱིས་ཕྲ་བ་ལ་སོགས་པ་དཔེ་བྱད་བཟང་པོ་བརྒྱད་ཅུས་བརྒྱན་པའོ། ། དེ་ལྟར་སྦྱང་གཞི་སྦྱོང་བྱེད་སྦྱོང་ཚུལ་གྱི་གནད་དེ་རྣམས་ཞིབ་ཏུ་ན་སྦྱང་གཞི་རྒྱུའི་རིགས་བརྒྱ། སྦྱོང་བྱེད་ལམ་གྱི་རིགས་བརྒྱ། སྦྱངས་པ་འབྲས་བུའི་རིགས་བརྒྱའོ། དང་པོ་ནི། ས་སོགས་འབྱུང་བ་ལྔ་པོ་རེ་རེ་ཡང་ཉོན་མོངས་པ་ལྔ་དང་ལྡན་པས་ཉི་ཤུ་རྩ་ལྔ། དེ་རེ་རེ་ཡང་ཤ་ཆེན་སྤྱི་ཁྱབ་ཏུ་བཏང་བའི་བདུད་རྩི་རིགས་བཞི་བཞི་དང་ལྡན་པས་རྒྱུའི་རིགས་བརྒྱ།
གཉིས་པ་ལ་སེམས་བསྐྱེད་རིམ་གྱི་རིགས་བརྒྱ་དང་། རྫོགས་རིམ་གྱི་རིགས་བརྒྱ། དང་པོ་ནི། འདིར་ལམ་བསྐྱེད་རིམ་ཡིན་པས་དེའི་དབང་དུ་བྱས་ན་རྒྱལ་བ་རིགས་ལྔ་པོ་རེ་རེའང་མངོན་བྱང་ལྔ་ལྔའམ། ཡེ་ཤེས་ལྔ་ལྔས་ཕྱེ་བས་ཉི་ཤུ་རྩ་ལྔ། དེ་རེ་རེ་ཡང་ཚད་མེད་དམ་ལྷ་མོ་བཞི་བཞི་དང་ལྡན་པས་རིགས་བརྒྱའོ། ། གཉིས་པ་ནི། འདི་རྩ་ཐིག་ལ་རླུང་དུ་བསྣུན་པའི་སྒོ་ནས་རྫོགས་རིམ་དུ་ཡང་འགྲོ་བས་དེའི་དབང་དུ་བྱས་ན་ཐིག་ལེ་ཅུང་ཟད་ཅིག་གི་སྟེང་ན་ཡང་འབྱུང་བ་ལྔ་ཀ་ཚང་བས་དེ་རེ་རེ་ཡང་བདུད་རྩི་བཞི་བཞིར་ཕྱེ་ན་ཉི་ཤུ། རྟེན་ཐིག་ལེ་རེ་རེ་ཡང་མཚོན་བྱེད་དཔེའི་ཡེ་ཤེས་ལྔ་ལྔ་དང་ལྡན་པས་རྫོགས་རིམ་གྱི་རིགས་བརྒྱའོ། ། གསུམ་པ་ནི།
སྤྲུལ་སྐུ་རིགས་ལྔ་པོ་རེ་རེ་ཡང་ཡེ་ཤེས་ལྔ་ལྔ་དང་ལྡན་པས་ཉི་ཤུ་རྩ་ལྔ། དེ་རེ་རེའང་ཡུམ་བཞིའམ་ཚད་མེད་བཞི་བཞི་དང་ལྡན་པས་སྦྱངས་པ་འབྲས་བུའི་རིགས་བརྒྱ་སྟེ། ཞིབ་པར་ནི་ཕོ་བྲང་ལྔ་པོ་རེ་རེ་ལ་རིགས་བརྒྱ་བརྒྱ་སྟེ་བསམ་གྱིས་མི་ཁྱབ་པ་སྤྲོས་ཏེ་ཤེས་པར་བྱའོ། ། གཉིས་པ་ཡུལ་ཡུལ་ཅན་གྱི་ལྷ་མོ་བཅུ་གཉིས་དང་ཁྲོ་བོ་བཅུ་གསལ་བཏབ་སྟེ་ལུས་དཀྱིལ་དུ་བསྒོམ་པའི་ཚུལ་ནི་རྗེ་བཙུན་རིན་པོ་ཆེའི་གསུང་ངག་གླེགས་བམ་གྱི། བསྐྱེད་རིམ་ཡིག་ཆུང་གི་མཆན་བུ་ལས་ཞར་ལ་དྲན་པར་བྱ་བ་ཉི་ཤུ་རྩ་གཉིས་ནི་སྐྱེ་མཆེད་བཅུ་གཉིས་དང་ཁྲོ་བོ་བཅུ་སྟེ་བདུན་ཅུ་རྩ་དགུར་དྲན་པར་བྱའོ། ། ཞེས་པ་ཙམ་དང་། དེ་བཞིན་དུ་གཞུང་བཤད་དམར་མ་ལས། དེའི་རྗེས་ལ་ཡུལ་དང་ཡུལ་ཅན་གྱི་ལྷ་དྲུག་གཉིས་བཅུ་གཉིས་དང་། ཡན་ལག་གི་ཧཱུྃ་བཅུའི་ཁྲོ་བོ་བཅུའང་དྲན་པར་བྱའོ། ། ཞེས་པ་ཙམ་ལས་གང་དུ་འགོད་གསལ་བར་མ་གསུངས་སོ། །
བླ་མ་དམ་པའི་མན་ངག་གཏེར་མཛོད་ལ་སོགས་པའི་གཞུང་བཤད་འགའ་ཞིག་ཏུ་ཕ་རྒྱུད་ལྟར་ཡུལ་ཅན་གྱི་ལྷ་སའི་སྙིང་པོ་ལ་སོགས་པ་བྱང་ཆུབ་སེམས་དཔའ་བརྒྱད་བསྒོམ། ཡུལ་གྱི་ལྷ་གཟུགས་རྡོ་རྗེ་མ་ལ་སོགས་པ་དྲུག་ཏུ་བསྒོམ་པ་དང་། མ་རྒྱུད་ལྟར་ན་བྱང་ཆུབ་སེམས་དཔའི་ཚབ་ཏུ་གཏི་མུག་རྡོ་རྗེ་མ་ལ་སོགས་པ། གཟུགས་རྡོ་རྗེ་མའི་ཚབ་ཏུ་གཽ་རཱི་ལ་སོགས་པ་བསྒོམ་པར་བཞེད། ལུགས་གཉིས་པོ་གང་བསྒོམས་ཀྱང་དོན་ལ་འགལ་བ་མེད་པར་བཞེད་དོ། ། འཕགས་པ་རིན་པོ་ཆེས་མཛད་པའི་གཞུང་བཤད་དང་ལུས་དཀྱིལ་མངོན་རྟོགས་ལས་ཡུལ་གྱི་ལྷ་གཟུགས་རྡོ་རྗེ་མ་ལ་སོགས་པ་བསྒོམ་པར་བཞེད་པས་གང་སྒོམ་ཀྱང་འགལ་བ་མེད་མོད་ཀྱི། འདིར་ཕྱག་ལེན་ལ་དཀྱུས་ན་བཞུགས་པ་ལྟར་ལུགས་ཕྱི་མ་ཉིད་གཙོ་བོར་མཛད་དོ། ། ཁྲོ་བོ་བཅུ་འགོད་ཚུལ་ནི་བླ་མ་དམ་པའི་མན་ངག་གཏེར་མཛོད་ལ་སོགས་པའི་གཞུང་བཤད་ཕལ་ཆེར་ལས་ཁྲོ་བོ་བཅུ་ཡབ་རྐྱང་པ་སྒོམ་པར་བཞེད། ལྷོ་པ་ཀུན་མཁྱེན་དཔལ་གྱི་གཞུང་བཤད་ལས་ཁྲོ་བོ་ཁྲོ་མོར་བསྒོམས་ཀྱང་འགལ་བ་མེད་པར་བཤད། སློབ་དཔོན་དགྲ་ལས་རྣམ་རྒྱལ་གྱི་ཕྱག་བཞི་པའི་སྒྲུབ་ཐབས་དང་།
འགྲེལ་པ་གུར་རྒྱན་ལས་ཁྲོ་བོ་བཅུ་རང་འོད་ཀྱི་ཡུམ་དང་བཅས་པ་བསྒོམ་པར་བཞེད་པ་ལ་སོགས་པ་ཡོད་ཅིང་། འདིར་ཕྱག་ལེན་ལ་དཀྱུས་ན་བཞུགས་པ་ལྟར་ཡབ་རྐྱང་བསྒོམ་པར་མཛད་ཀྱང་རང་འོད་ཀྱི་ཡུམ་དང་བཅས་པ་བསྒོམས་ན་འགལ་བ་མེད་ཅིང་ལེགས་པ་ཡིན་ནོ། ། གང་ལྟར་ཡང་། གཞན་ཡང་། མིག་ཏུ་གཏི་མུག་རྡོ་རྗེ་མ། ། ཞེས་པ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ཞེས་པའི་བར་གྱིས་བསྟན་ལ། དེ་ལ་གཉིས་ཏེ། ལྷ་དེ་རྣམས་གནས་དེ་དག་ཏུ་བཀོད་པའི་དགོས་པ་ཐུན་མོང་མ་ཡིན་པ་བཤད་པ་དང་།
ཕྲ་བའི་སྦྱང་གཞི་སྦྱོང་བྱེད་ལེགས་པར་ངོ་སྤྲད་དེ་ཉམས་སུ་ལེན་པའི་ཚུལ་དངོས་བཤད་པའོ། ། དང་པོ་ནི། སམྦུ་ཊི་ལས། སྙིང་ཁ་ནས་འབྱུང་བཞིའི་རླུང་རྒྱུ་བའི་རྩ་བཞི་སྟེ་གསུང་གི་སྒོ་བཞི། ལུས་ཀྱི་བུ་ག་དགུ་དང་འབྲེལ་བའི་རྩ་རྣམས་ཏེ་སྐུའི་སྒོ་དགུ་དང་། སྨིན་མཚམས་གནད་ཀྱི་སྒོ་དང་། སྤྱི་གཙུག་གསེར་གྱི་སྒོ་སྟེ་ཐུགས་ཀྱི་སྒོ་གཉིས་རྣམས་ནི་སྤྱི་གཙུག་དབུ་མར་འཇུག་པའི་སྒོ་ཡིན་ནོ། ། གནས་དེ་དག་ཏུ་གནད་དུ་བསྣུན་པ་ལ་བརྟེན་ནས་རླུང་སེམས་དབུ་མར་ཞུགས་ནས་བདེ་སྟོང་གི་ཏིང་ངེ་འཛིན་ཁྱད་པར་ཅན་སྐྱེ་བར་འགྱུར་ལ། དེ་ལ་གནད་དུ་བསྣུན་པའི་ཚུལ་ནི་སྙིང་ཁའི་སྒོ་བཞི་ནི་རྟེན་གཞལ་ཡས་ཁང་གི་སྒོ་གླེགས་བཞིར་སྒོམ་པ་དང་། སྐུ་དང་ཐུགས་ཀྱི་སྒོ་རྣམས་ལ་ལྷ་ཉི་ཤུ་རྩ་གཉིས་པོ་ཕལ་ཆེར་སྒོམ་པས་ཟབ་པ་ཡིན་ནོ། །
གཉིས་པ་ནི། རང་གི་ཀུན་གཞིའི་སྟེང་དུ་ཐོག་མ་མེད་པ་ནས་ཀྱི་མ་དག་པའི་སྐྱེ་མཆེད་བཅུ་གཉིས་དང་། ཚིགས་ཆེན་བརྒྱད་ལ་སོགས་པའི་བག་ཆགས་ཇི་སྙེད་ཡོད་པ་རྣམས་མཾ་ལ་སོགས་པའི་རྩ་ཡིག་གི་རྣམ་པར་སྨིན་པ་ནི་སྦྱང་གཞི་ཡིན་ལ། སྦྱང་གཞི་དེ་རྣམས་གནས་དེ་དང་དེ་དག་ཏུ་ལྷ་ཉི་ཤུ་རྩ་གཉིས་སུ་བསྒོམས་པ་སྦྱོང་བྱེད་ཡིན་ཏེ། ཞིབ་ཏུ་ན་མིག་གཉིས་ཀྱི་སྒོ་ནང་དུ་ཡིད་གཟུགས་ལ་འཇུག་པའི་རྟེན་དུ་གྱུར་པའི་རྩ་ཡིག་མཾ་གྱི་རྣམ་པར་གནས་པ། རྣ་བ་གཉིས་སུ་ཡིད་སྒྲ་ལ་འཇུག་པའི་རྟེན་དུ་གྱུར་པའི་རྩ་ཡིག་དཱཾ་གྱི་རྣམ་པར་གནས་པ། སྣའི་འཛོམ་སར་ཡིད་དྲི་ལ་འཇུག་པའི་རྟེན་དུ་གྱུར་པའི་རྩ་ཡིག་པཾ་གྱི་རྣམ་པར་གནས་པ། ལྕེའི་རྩ་བར་ཡིད་རོ་ལ་འཇུག་པའི་རྟེན་དུ་གྱུར་པའི་རྩ་ཡིག་རཾ་གྱི་རྣམ་པར་གནས་པ། སྨིན་མཚམས་སུ་ཕ་ལས་ཐོབ་པའི་ཁམས་དཀར་པོ་ཁྱད་པར་ཅན་འཛིན་ཅིང་ཡིད་རེག་བྱ་ལ་འཇུག་པའི་རྟེན་དུ་གྱུར་པའི་རྩ་ཡིག་ཨྃ་གི་རྣམ་པར་གནས་པ། སྙིང་ཁའི་སྟོད་དུ་ཡིད་ཡུལ་སྣ་ཚོགས་ལ་འཇུག་པའི་རྟེན་དུ་གྱུར་པའི་རྩ་ཡིག་ནཾ་གི་རྣམ་པར་གནས་པའི་ནང་དུ་ཁམས་དང་བཅས་པ་ནི་སྦྱང་གཞི་ཡིན་ལ།
སྦྱོང་བྱེད་གནས་དེ་དང་དེ་དག་ཏུ་རིམ་བཞིན་གཏི་མུག་རྡོ་རྗེ་མ། ཞེ་སྡང་རྡོ་རྗེ་མ། སེར་སྣ་རྡོ་རྗེ་མ། འདོད་ཆགས་རྡོ་རྗེ་མ། ཕྲག་དོག་རྡོ་རྗེ་མ། བདག་མེད་རྣལ་འབྱོར་མ་རྣམས་སྐུ་མདོག་ཕྱག་མཚན་བཞུགས་ཚུལ་ལ་སོགས་པ་དཀྱུས་ན་བཞུགས་པ་ལྟར་ཡིན་ཅིང་། གཡས་གྲི་གུག་ནམ་མཁའ་ལ་འཕྱར་བ། གཡོན་ཐོད་པ་ཐུགས་ཀར་འཛིན་པ། གྲུ་མོ་ན་ཁ་ཊྭཱ་ག་ཡོད་པའོ། ། ཡུལ་ཅན་གྱི་ལྷ་མོ་རྣམས་སྐུ་མདོག་སྣ་ཚོགས་སུ་འབྱུང་བའི་རྒྱུ་མཚན་ཡང་ཡིད་ཡུལ་སྣ་ཚོགས་སུ་འཇུག་པའི་རྣམ་རྟོག་གི་རིགས་མི་འདྲ་བ་དུ་མ་འཕྲོ་བས་ཀུན་རྫོབ་སྤྲོས་བཅས་ཀྱི་ཆ་ནས་བཞག་པ་ཡིན་ནོ། །
མཾ་ལ་སོགས་པའི་རྩ་ཁམས་དེ་དག་ལ་གནས་པའི་རྣམ་པར་ཤེས་པ་ཡུལ་ལ་འཇུག་པར་བསྐུལ་བ་རྣམས་ནི་སྦྱང་གཞི་ཡིན་ལ། སྦྱོང་བྱེད་གཽ་རཱི་ལ་སོགས་པའི་ལྷ་མོ་དྲུག་སྐུ་མདོག་ཕྱག་མཚན་རྒྱན་ཆ་ལུགས་བཞུགས་ཚུལ་རྣམས་དཀྱུས་ན་བཞུགས་པ་ལྟར་རོ། ། ཡུལ་གྱི་ལྷ་མོ་རྣམས་སྐུ་མདོག་ནག་མོར་འབྱུང་བའི་རྒྱུ་མཚན་ནི་ཡུལ་རང་ངོས་ནས་སྤྲོས་པའི་མཐའ་ཐམས་ཅད་དང་བྲལ་བ་འགྱུར་བ་མེད་པ་དོན་དམ་ཆོས་ཉིད་ཀྱི་ཆ་ནས་བཞག་པ་ཡིན་ནོ། ། དེ་ཡང་ཡུལ་ཅན་གྱི་ལྷ་མོ་རྣམས་ཞལ་ཕྱིར་གཟིགས། ཡུལ་གྱི་ལྷ་མོ་རྣམས་ཞལ་ནང་དུ་གཟིགས་པས་རེག་ལ་མ་འབྱར་བའི་ཚུལ་གྱིས་ཞལ་སྦྱོར་དུ་བཞུགས་པར་བསྒོམ་མོ། ། ཁྲོ་བཅུའི་སྦྱང་གཞི་སྦྱོང་བྱེད་སྦྱོར་ཚུལ་ནི་རང་གི་ལག་མགོ་གཉིས་དང་ལག་ངར་གྱི་སྦྲེལ་མཚམས་ཀྱི་ཚིགས་ནང་དང་། ལྕེའི་དབུས་དྲང་པོ་དང་། གསང་གནས་རྡོ་རྗེ་ནོར་བུའི་རྩེ་ལ་ཉེ་བའི་ནང་དང་། ཕྲག་པ་གཉིས་དང་དཔུང་པ་གཉིས་ཀྱི་སྦྲེལ་མཚམས་ཀྱི་ཚིགས་ནང་དང་། པུས་མོ་གཉིས་ཀྱི་ལྷ་ངའི་འོག་རྐང་གཉིས་དང་བརླ་རྐང་གཉིས་སྦྲེལ་མཚམས་ཀྱི་ཚིགས་དང་རྐང་འོག་གཉིས་དང་རྐང་ངར་གཉིས་ཀྱི་སྦྲེལ་མཚམས་ཀྱི་ཚིགས་ནང་རྣམས་སུ་རྩ་འདབ་བཅུ་གཉིས་བཅུ་གཉིས་ཡོད་པའི་དབུས་སུ་རྩ་ཡིག་ཧཱུྃ་རིང་པོའི་རྣམ་པར་གནས་པའི་ནང་གི་ཁམས་དང་བཅས་པ་ནི་སྦྱང་གཞི་ཡིན་ལ།
སྦྱོང་བྱེད་ནི་གནས་དེ་དང་དེ་དག་ཏུ་ཁྲོ་བོ་གཤིན་རྗེ་གཤེད་ལ་སོགས་པ་རྣམས་ཀྱི་སྐུ་མདོག་དང་ཕྱག་མཚན་རྒྱན་བཞུགས་ཚུལ་ལ་སོགས་པ་རྣམས་ནི་དཀྱུས་ན་བཞུགས་པ་ལྟར་རོ། ། དེ་ལྟར་བསྐྱེད་ཅིང་གསལ་བཏབ་པའི་ལྷ་བརྒྱ་དང་བདུན་ཅུ་རྩ་དགུ་མདངས་འགག་མེད་ཞལ་ཕྱག་གི་རྣམ་པར་གསལ་གདབ་པ་སྐུ་དབྱིབས་བུམ་དབང་གི་ལམ། དེ་ཡང་བྱང་ཆུབ་ཀྱི་སེམས་ཀྱི་རང་བཞིན་དུ་གནས་པ། རྣམ་པ་བདེ་བ་ཤེས་རབ་ཡེ་ཤེས་ཀྱི་ལམ། དེ་ཡང་རྩ་ཡི་གེའི་རང་བཞིན་གསལ་སྟོང་དུ་གནས་པ་གསང་དབང་གི་ལམ། དེ་ཡང་གསལ་སྟོང་དང་བདེ་བ་མ་བྲལ་བ་བརྗོད་པའི་མཐའ་ཐམས་ཅད་དང་བྲལ་བར་གནས་པ་ངོ་བོ་ཟུང་འཇུག་ནི་དབང་བཞི་པའི་ལམ་མོ། ། དེ་ཐམས་ཅད་ཀྱང་སྐུ་བཞིའི་ལམ་བྱེད་ཀྱི་སྒྲུབ་ཐབས་སུ་འགྲོ་བ་ཡིན་ཏེ་ལུས་རྩ་ལ་གནད་དུ་བསྣུན་པས་སྤྲུལ་སྐུ་ལམ་བྱེད། རྩ་ཡི་གེ་ལ་གནད་དུ་བསྣུན་པས་ལོངས་སྐུ་ལམ་བྱེད། ཁམས་བདུད་རྩི་ལ་གནད་དུ་བསྣུན་པས་ཆོས་སྐུ་ལམ་བྱེད། སྙིང་པོ་ཡེ་ཤེས་རླུང་ལ་གནད་དུ་བསྣུན་པས་ངོ་བོ་ཉིད་ཀྱི་སྐུ་མངོན་དུ་བྱེད།
ལྷ་དེ་རྣམས་རེ་རེའི་སྟེང་དུ་ལམ་བྱེད་ཀྱི་སྒྲུབ་ཐབས་རེ་རེ་ཡོད་པ་ནི་ཆེས་ཆེར་ཟབ་པའོ། ། དེ་ལྟར་ཉམས་སུ་བླངས་པའི་ཚེ་ཡན་ལག་དྲུག་པ་དང་འབྲེལ་ན་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ཏུ་འདུས། ཡན་ལག་བཞི་པ་དང་འབྲེལ་བའི་ཚེ་བསྒྲུབ་པའི་ཡན་ལག་ཏུ་འདུས། དེ་ནས་དབང་ལྷ་སྤྱན་དྲངས་ནས་དབང་རྒྱས་འབྲིང་བསྡུས་གསུམ་གང་ཡང་རུང་བ་སྐབས་དང་སྦྱར་ནས་དབང་བླངས་ཏེ་རིགས་བདག་གིས་རྒྱས་འདེབས་སོ། ། རྒྱས་འདེབས་ཚུལ་ནི་ཕོ་བྲང་ལྔའི་ལྷ་རྣམས་ལ་རང་རང་གི་རིགས་ཀྱི་བདག་པོས་རྒྱས་འདེབས་པ་དང་། གཙོ་བོ་རྣམས་ལ་དེ་ལྟར་བྱས་ནས་འཁོར་རྣམས་ལ་གཙོ་བོ་ཉིད་ཀྱིས་རྒྱས་འདེབས་པ་དང་། ལྷ་གཞན་རྣམས་ལ་རྡོ་རྗེ་སེམས་དཔའི་ངོ་བོ་རྡོ་རྗེ་དཀར་པོ་རྩེ་ལྔ་པ་རེ་རེས་རྒྱས་འདེབས་པ་དང་། ཡང་ལྷ་ཐམས་ཅད་ལ་རྡོ་རྗེ་སེམས་དཔའ་ཡབ་ཡུམ་གྱིས་རྒྱས་འདེབས་པ་རྣམས་ལས་འདིར་ཕྱི་མ་ཉིད་དཀྱུས་ན་བཞུགས་པ་ལྟར་ཕྱག་ལེན་ལ་མཛད་ཅིང་། དེ་དང་མཐུན་པར་སློབ་དཔོན་དགྲ་ལས་རྣམ་རྒྱལ་གྱི་ཕྱག་བཞི་པའི་སྒྲུབ་ཐབས་ལས་ཀྱང་། ཀུན་གྱི་དབང་སྐུར་གནས་སུ་ནི། །
རྡོ་རྗེ་སེམས་དཔའ་ཟླ་བའི་མདོག ། ཤེས་རབ་མ་དང་མཉམ་སྦྱོར་བས། ། རྡོ་རྗེ་དྲིལ་བུ་འཛིན་པར་བསྒོམ། ། ཞེས་གསུངས་པའི་ཕྱིར་རོ། ། གསུམ་པ་གསལ་བཏབ་པ་ལ་སེམས་འཛིན་ཚུལ་ནི། དང་པོར་རྟེན་ལ་སེམས་འཛིན་པ་ཡིན་ཏེ། དེ་ཡང་གསལ་འདེབས་པའི་རིམ་པ་དང་བསྟུན་ནས་ཐོག་མར་སྲུང་བའི་འཁོར་ལོ། དེ་ནས་རིམ་བཞིན་འབྱུང་བཞི་རི་རབ་དང་བཅས་པ་གཞལ་ཡས་ཁང་གི་རྒྱན་ཕྲ་མོ་ཚུན་ཆད་ལ་སེམས་འཛིན། དེ་ཡང་དང་པོར་སྒྲིམ། བར་དུ་གློད།
ཐ་མར་རེས་འཇོག་ཏུ་བྱ། དེ་ཡང་གསལ་ན་གསལ་བས་འཕྲོ་བཅད། མི་གསལ་ན་མི་གསལ་བས་འཕྲོ་བཅད། བསམ་གཏན་གྱི་དུག་དབྱུང་ཞིང་ཉམས་སུ་ལེན་ནོ། ། དེ་ནས་བརྟེན་པ་ལྷ་ལ་སེམས་འཛིན་པ་ཡིན་ཏེ། དེ་ཡང་ཐོག་མར་སྙིང་ཁ་ནས་སེམས་འཛིན་པ་ཡིན་ཏེ། སེམས་གཙོ་བོར་སྙིང་ཁ་ན་གནས་ཤིང་། ཐུགས་རྡོ་རྗེ་མི་བསྐྱོད་པ་དེ་སེམས་རྣམ་པར་དག་པའི་བདག་ཉིད་ཡིན། དེར་སེམས་བཟུང་བས་ཐ་མལ་གྱི་རྣམ་པར་རྟོག་པས་མི་བསྐྱོད་ཅིང་བདེ་སྟོང་གི་ཏིང་ངེ་འཛིན་ཁྱད་པར་ཅན་མྱུར་དུ་སྐྱེ་བའི་རྟེན་འབྲེལ་ཡོད་དོ། ། ཐུགས་ཁའི་མི་བསྐྱོད་པ་འཁོར་བཅས་གསལ་ཐེབས་ནས་དེ་ནས་མགྲིན་པ་ལོངས་སྤྱོད་ཀྱི་འཁོར་ལོ།
དེ་ནས་རིམ་བཞིན་སྤྱི་བོ། ལྟེ་བ་གསང་གནས་རྣམས་སུ་སེམས་འཛིན་ནོ། ། སེམས་འཛིན་ཚུལ་གྱི་གོ་རིམ་དེ་ལྟར་བྱེད་པའི་རྒྱུ་མཚན་ནི། དང་པོར་འོད་གསལ་ལས་སེམས་སྐྱེ། དེ་ལས་ངག་གི་བདག་ཉིད་རླུང་སྐྱེ། དེ་ལས་འབྱུང་བ་གཞན་གསུམ་སྐྱེ། དེ་ལ་བརྟེན་ནས་ལུས་གྲུབ། དེ་ལ་ཁ་དོག་རང་བཞིན་བཟང་ངན་ལ་སོགས་པའི་ཡོན་ཏན་རྣམས་སྐྱེ་བ་ཡིན་ནོ། ། དེའི་རྗེས་སུ་ཡུལ་ཡུལ་ཅན་གྱི་ལྷ་མོ་བཅུ་གཉིས་ཁྲོ་བོ་དང་བཅས་པ་ལ་སེམས་འཛིན་ཅིང་། སྦྱང་གཞི་དེ་རྣམས་སྦྱོང་བྱེད་ཟབ་མོ་ལུས་དཀྱིལ་གྱི་རྟེན་དང་བརྟེན་པར་བསྒོམས་པས།
སྦྱང་གཞི་འདོད་ཆགས་དང་ཞེ་སྡང་ལ་སོགས་པ་སྦྱོང་བྱེད་མི་བསྐྱོད་པ་དང་། མེ་ལོང་ལྟ་བུའི་ཡེ་ཤེས་ལ་སོགས་པར་གནས་གྱུར་ནས་འཁོར་བ་མཐའ་དག་རང་གྲོལ་དུ་འགྱུར་བ་ཡིན་ཏེ། རྩ་རྒྱུད་ལས། སྐྱེ་བོ་མི་ཟད་པ་ཡི་ལས། ། གང་དང་གང་གིས་འཆིང་གྱུར་པ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་དང་། འདོད་ཆགས་ཞེ་སྡང་གཏི་མུག་དང་། ། དེ་བཞིན་ཕྲག་དོག་ང་རྒྱལ་ཉིད། །
དེ་ཀུན་དེ་ནས་ཉམས་དགའ་བར། ། བཅུ་དྲུག་ཆར་ཡང་མི་ཕོད་དོ། ། ཞེས་དང་། རྣམ་རྟོག་ཉིད་ཀྱིས་རྣམ་རྟོག་དང་། ། སྲིད་པ་ཉིད་ཀྱིས་སྲིད་པ་དག ། ཅེས་དང་། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པ་ཉིད། ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། །
ཞེས་དང་། རྨོངས་ཕྱིར་འཁོར་བའི་གཟུགས་ཅན་ཉིད། ། རྨོངས་མེད་འཁོར་བ་དག་པས་ན། ། འཁོར་བ་མྱ་ངན་འདས་པར་འགྱུར། ། ཞེས་གསུངས་པ་རྣམས་ཀྱི་དོན་ཡིན་ནོ། ། ད་ནི་འཕྲོས་དོན་ཅུང་ཟད་བརྗོད་པར་བྱ་སྟེ། དེ་ལྟ་བུའི་ཟབ་མོ་ལུས་ཀྱི་དཀྱིལ་འཁོར་འདི་ཉིད་ལ་མཁས་པར་རློམ་པ་གཞན་དག་གིས་ལོག་རྟོག་གི་རྩོད་པ་སྤང་བ་ལ་གསུམ་སྟེ། རྟེན་ལུས་དཀྱིལ་ལ་རྩོད་པ་སྤང་བ། བརྟེན་པ་ལུས་དཀྱིལ་ལ་རྩོད་པ་སྤང་བ། ལུས་དཀྱིལ་འདི་རྒྱུད་གཞུང་ནས་མ་བཤད་པའི་རྩོད་པ་སྤང་བའོ། །
དང་པོ་ནི། ས་སྐྱ་པའི་མ་རྒྱུད་ཀྱི་ལུས་དཀྱིལ་མང་པོར་རྒྱུད་གཞུང་ནས་མ་བཤད་པའི་ལུས་དཀྱིལ་གྱི་སྲུང་འཁོར་དང་། གཞལ་ཡས་ཁང་གི་རྩིག་པ་དང་། རྒྱན་དང་། བསྐྱེད་ཚུལ་ལ་སོགས་པ་བྱས་སོ། ། ཞེས་ཁ་ཅིག་རང་གིས་མ་མཐོང་བ་རྒྱུ་མཚན་དུ་བྱས་ནས་བརྒྱུད་པའི་མན་ངག་ལ་སྐུར་པ་འདེབས་པའི་ལོག་རྟོག་ཆེན་པོ་བྱུང་བ་ནི་སྔར་ལུས་དཀྱིལ་འདི་རྒྱུད་གཞུང་ནས་བསྟན་ཚུལ་དུ་བཤད་པ་རྣམས་ཀྱིས་སུན་དབྱུང་བར་བྱའོ། ། གཉིས་པ་ལ་གསུམ། ཕྱི་ནང་གི་ལྷ་གྲངས་མ་མཐུན་པའི་རྩོད་པ་སྤང་བ། ཕྱི་ནང་ཐུན་མོང་གི་ལྷ་མེད་པའི་རྩོད་པ་སྤང་བ། ལུས་དཀྱིལ་དང་ལུས་ལ་ལྷ་འགོད་པའི་ཁྱད་པར་མ་ཕྱེད་པའི་རྩོད་པ་སྤང་བའོ། །
དང་པོ་ནི། ཁ་ཅིག་ན་རེ། ས་སྐྱ་པའི་ཕྱི་དཀྱིལ་ལྷ་དགུ་ལས་མེད་པ་ལ་ནང་དཀྱིལ་ལྷ་བརྒྱ་ལྔ་བཅུ་རྩ་བདུན་ལ་སོགས་པ་འགོད་པ་ནི་ཕྱི་ནང་གི་ལྷ་གྲངས་མི་མཐུན་པའི་ཕྱིར་མི་འཐད་དོ། ། ཞེས་ཟེར་རོ། ། དེ་ནི་མི་འཐད་དེ། ཕྱི་ནང་གི་ལྷ་གྲངས་ལ་མང་ཉུང་བྱུང་བས་མི་འཐད་པ་ཡིན་ན་ཁྱེད་རང་གིའང་བདེ་མཆོག་དྲིལ་བུ་ལུགས་དང་། གསང་འདུས་འཕགས་ལུགས་ཀྱི་སྐབས་སུ་ཡང་ཤེས་བཞིན་དུ་མི་འཐད་པ་བྱས་པར་འགྱུར་ཏེ། དང་པོའི་སྐབས་སུ་ཕྱིའི་ལྷ་གཅིག་ལས་མེད་པ་ལ་ནང་གི་ལྷ་དྲུག་ཅུ་རྩ་གཉིས་བཀོད་པའི་ཕྱིར་དང་། ཕྱི་མའི་སྐབས་སུ་ཕྱི་དཀྱིལ་ལ་ས་སྙིང་དང་ཕྱག་རྡོར་དང་གནོད་མཛེས་རྣམས་རེ་རེ་ལས་མེད་པ་ལ། ལུས་དཀྱིལ་ལ་གཉིས་གཉིས་བཀོད་པའི་ཕྱིར་རོ། །
གཞན་ཡང་གྲུབ་ཆེན་དྷ་རི་ཀ་པའི་བདེ་མཆོག་ལྷ་ལྔ་མ་དང་བཅུ་གསུམ་མའི་སྒྲུབ་ཐབས་ཀྱང་མི་འཐད་པར་འགྱུར་ཏེ། ཕྱི་དཀྱིལ་ལ་ལྷ་ལྔ་དང་བཅུ་གསུམ་ལས་མེད་པ་ལ་ནང་དཀྱིལ་ལྷ་དྲུག་ཅུ་རྩ་གཉིས་བཀོད་པའི་ཕྱིར་རོ། ། གཞན་ཡང་བདེ་མཆོག་སྡོམ་འབྱུང་གི་སྒྲུབ་ཐབས་ཀྱང་མི་འཐད་པར་འགྱུར་ཏེ། ཕྱི་དཀྱིལ་ལ་ལྷ་བཅུ་གསུམ་ལས་མེད་པ་ལ་ནང་དཀྱིལ་ལ་ལྷ་དྲུག་ཅུ་རྩ་གཉིས་ཡོད་པའི་ཕྱིར་རོ། ། གཉིས་པ་ནི། ལོག་པར་རྟོག་པ་ཁ་ཅིག་ན་རེ། ས་སྐྱ་པའི་ཀྱཻ་རྡོ་རྗེའི་ལུས་དཀྱིལ་ལ། ལུས་དཀྱིལ་གྱི་ལྷའི་ནང་ན་ཕྱི་དཀྱིལ་ལ་འགོད་པ་དང་ཐུན་མོང་བའི་ལྷ་གཅིག་ཀྱང་མེད་པས་ནོར་བ་ཡིན་ནོ། ཞེས་བྱུང་རྒྱལ་དུ་སྨྲའོ། ། དེ་ལ་འདི་ལྟར་འདྲི་སྟེ།
ཁྱེད་ཀྱི་ཕྱི་ནང་གི་ལྷ་ཐུན་མོང་བའི་གོ་རྒྱུ་དེ་མིང་དང་ཞལ་ཕྱག་སོགས་ཀྱི་སྒོ་ནས་འཇོག་གམ། རིགས་ཀྱི་སྒོ་ནས་འཇོག དང་པོ་ལྟར་ན། གྲུབ་ཆེན་ཏེ་ལོ་པའི་བདེ་མཆོག་ལྷ་ལྔའི་སྒྲུབ་ཐབས་ཀྱང་ནོར་བར་འགྱུར་ཏེ། དེ་ན་ཕྱི་ནང་ཐུན་མོང་བའི་ལྷ་མེད་པའི་ཕྱིར། ཕྱི་དཀྱིལ་ལ་ཧེ་རུ་ཀ་རིགས་ལྔ་ཞལ་གཅིག་ཕྱག་གཉིས་པ་ཡུམ་དང་བཅས་པ་ལྔ་དང་ཐོད་པ་བཞི་ཙམ་ཞིག་བསྒོམས་ནས་ལུས་དཀྱིལ་ལ་གཙོ་བོ་ཞལ་བཞི་ཕྱག་བཅུ་གཉིས་པ་ཡུམ་ཅན་དང་། འཁོར་གྱི་ལྷ་དྲུག་ཅུ་ཞལ་གཅིག་ཕྱག་བཞི་པར་འགོད་པར་བཤད་པའི་ཕྱིར་རོ། ། གཞན་ཡང་མངོན་བརྗོད་བླ་མའི་ལེའུ་ཉེར་དྲུག་པར་གཙོ་བོ་སངས་རྒྱས་ཐོད་པ་སེར་པོ་ཞལ་གཅིག་ཕྱག་གཉིས་པ་ལ་མ་མོ་བཅུ་གཉིས་ཀྱིས་བསྐོར་བའི་ཕྱི་དཀྱིལ་བསྒོམས་ནས། ནང་དཀྱིལ་གཙོ་བོའི་སྙིང་ཁ། མགྲིན་པ་སྤྱི་བོ་གསུམ་དུ་ཐུགས་གསུང་སྐུའི་འཁོར་ལོ་སྔོ་དམར་དཀར་གསུམ་བརྒྱད་བརྒྱད་འགོད་པར་བཤད་པ་ཡང་ནོར་བར་འགྱུར་ཏེ།
སྒྲུབ་ཐབས་དེ་ན་ཕྱི་ནང་ཐུན་མོང་བའི་ལྷ་མི་འདུག་པའི་ཕྱིར་རོ། ། གཞན་ཡང་ཀྱེ་རྡོ་རྗེའི་སྐབས་སུ་ལུས་དཀྱིལ་གྱི་ལྷའི་ནང་ན་ཕྱི་དཀྱིལ་ལ་འགོད་པ་དང་ཐུན་མོང་བའི་ལྷ་གཅིག་ཀྱང་མེད་པའང་མ་གྲུབ་སྟེ། ལེགས་པར་བལྟས་ན་ཕྱིའི་ལྷ་དགུ་ཆར་ལུས་དཀྱིལ་གྱི་ནང་ན་ཡོད་པའི་ཕྱིར་རོ། ། གཉིས་པ་ལྟར་ནའང་མི་རིགས་ཏེ། ནང་ནི་སྦྱང་གཞིའི་དབང་གིས་ལྷ་བརྒྱ་བདུན་ཅུ་རྩ་དགུར་སྒོམ་པ་ཙམ་མ་གཏོགས་ཐམས་ཅད་ཀྱང་རིགས་ལྔ་ཡབ་ཡུམ་གྱི་རིགས་ལས་མ་འདས་ལ། ཕྱི་དཀྱིལ་གྱི་ལྷ་དགུ་ཡང་རིགས་ལྔའི་ངོ་བོ་ཡིན་པའི་ཕྱིར་རོ། ། གསུམ་པ་ནི། ས་སྐྱ་པས་ལུས་དཀྱིལ་གྱི་ལྷ་དང་ལུས་ལ་ལྷ་འགོད་པ་ཙམ་གྱི་ཁྱད་པར་ཙམ་ཡང་མ་ཕྱེད་དོ། ། ཞེས་འགའ་ཞིག་བབ་ཅོལ་དུ་སྨྲ་བར་བྱེད་པ་ནི་ཤིན་ཏུ་མི་འཐད་དེ། རྣལ་འབྱོར་བླ་མེད་གཞིར་བཞག་ལ་ལུས་ལ་ལྷ་འགོད་པ་ཙམ་ལ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པའི་ཕྱིར་འགོད་པ་ནི།
མིག་སོགས་སྟོང་ཉིད་དུ་སྦྱངས་པའི་ངང་ལས་གནས་དེ་དང་དེ་དག་ཏུ་རྡོ་རྗེ་ཆོ་ག་གསུམ་མམ། ས་བོན་ཙམ་མམ། སྐད་ཅིག་གིས་བསྐྱེད་པའི་ལྷ་དང་། བདེ་མཆོག་གི་སྐབས་འགའ་ཞིག་ཏུ་ཕུང་ཁམས་བྱིན་གྱིས་བརླབས་པའི་ལྷ་སོ་བདུན་སྐད་ཅིག་གིས་བསྒོམ་པ་ཡོད་དེ་དེ་དག་ནི་ཕྱི་དཀྱིལ་ཡིན་ལ། ལུས་དཀྱིལ་ནི་རྣལ་འབྱོར་པ་རང་གི་ལུས་ལ་གནས་པའི་རྩ་ཐིག་རླུང་གསུམ་མམ། ཕ་རྒྱུད་པ་ལྟར་ན་རགས་པའི་ཕུང་ཁམས་སོགས་ཀྱི་ཆ་ཤས་གང་ཡང་རུང་བ་གཅིག་རྒྱུར་བྱས་པ་ལས་ལྷར་བསྒོམ་པ་ཡིན་ཏེ། མདོར་ན་དེ་གཉིས་ཀྱི་ཁྱད་པར་ཤིན་ཏུ་ཆེ་བ་ཡིན་ནོ། ། དེ་གཉིས་ཀྱི་ཁྱད་པར་མ་ཕྱེད་པའི་སྐྱོན་ཁྱོད་ཀྱི་རྟོག་བརྟགས་ཀྱིས་བསྙད་པར་མི་ནུས་ཏེ། ངེད་ཀྱི་ལམ་སྲོལ་འདི་ནི་སངས་རྒྱས་ནས་རྩ་བའི་བླ་མའི་བར་ཚད་མ་བཞིས་གཏན་ལ་ཕབ་པའི་མན་ངག་ཁོ་ན་ཡིན་པའི་ཕྱིར་རོ། ། གསུམ་པ་ནི།
འགའ་ཞིག་ན་རེ། ས་སྐྱ་པའི་ཀྱཻ་རྡོ་རྗེའི་ལུས་དཀྱིལ་འདི་རྒྱུད་དང་རྒྱ་གཞུང་ཚད་ལྡན་གང་ནས་ཀྱང་མ་བཤད་དོ། ། ཞེས་སྙིང་ཚན་བསྐྱེད་ནས་སྨྲའོ། ། ཐོས་ཆུང་གི་སྐུར་འདེབས་དེ་ནི་སྔར་ལུས་དཀྱིལ་བསྟན་ཚུལ་དུ་དྲངས་པའི་ལུང་དེ་དག་གིས་སུན་དབྱུང་བར་བྱའོ། ། རྩོད་སྤོང་དེ་དག་ནི་མདོར་བསྡུས་པ་ཞིག་བྲིས་པ་ཡིན་གྱི། རྒྱས་པར་ནི་བདག་ཅག་གི་བརྒྱུད་པའི་བླ་མ་སྙིགས་དུས་ཀྱི་རྡོ་རྗེ་འཆང་གཉིས་པ་ཀུན་དགའ་བཟང་པོས་མཛད་པའི་ལུས་དཀྱིལ་ལ་རྩོད་པ་སྤོང་བའི་བསྟན་བཅོས་སྨྲ་བ་ངན་འཇོམས་དང་། ལྟ་བ་ངན་སེལ་གྱི་སྟེང་དུ་རྟོགས་པར་བྱའོ། ། དེ་དག་གིས་ནི་རྗེ་བཙུན་ཡབ་ཀྱི་ལུས་དཀྱིལ་བཤད་པ་བསྟན་ཟིན་ནས། གཉིས་པ་དེ་དང་མི་འདྲ་བའི་ཆོས་རྣམས་སྦྱར་ཏེ་རྗེ་བཙུན་ཡུམ་གྱི་ལུས་དཀྱིལ་བཤད་པ་ལ་དེ་ལྟར་བཤད་པའི་ཡབ་ཀྱཻ་རྡོ་རྗེའི་ལུས་དཀྱིལ་དེ་ཉིད་གཞིར་བྱས་ནས་ད་ནི་རྗེ་བཙུན་རྡོ་རྗེ་བདག་མེད་མའི་ནང་བསྐྱེད་པའི་རིམ་པ་ཟབ་མོ་ལུས་ཀྱི་དཀྱིལ་འཁོར་ཇི་ལྟར་སྒོམ་པའི་ཚུལ་བཤད་པར་བྱ་བ་ལ་དོན་གསུམ་སྟེ། སྤྱིར་རྗེ་བཙུན་བདག་མེད་མའི་དཀྱིལ་འཁོར་དུ་སྨིན་བྱེད་ཀྱི་དབང་དང་།
གྲོལ་བྱེད་ཀྱི་ལམ་རིམ་པ་གཉིས་ཇི་ལྟར་གསུངས་པའི་ཚུལ་དང་། དེའི་དགོངས་འགྲེལ་གང་གི་རྗེས་སུ་འབྲང་ནས་བསྟན་པ་དང་། སྐབས་དོན་བདག་མེད་མའི་ལུས་དཀྱིལ་བསྒོམ་ཚུལ་བསྟན་པ་དངོས་དང་གསུམ་མོ། ། དང་པོ་ལ་སྨིན་བྱེད་ཀྱི་དབང་ནི། རྟག་པ་དང་པོའི་ལེའུ་བཅུ་པར་དབང་གི་མངོན་པར་རྟོགས་པ་བདུན་ཚང་བར་བསྟན་ཅིང་། གྲོལ་བྱེད་ཀྱི་ལམ་རིམ་གཉིས་ནི་བརྟག་པ་དང་པོའི་ལེའུ་དང་པོར་ལྷ་མོ་བཅོ་ལྔའི་རང་བཞིན་གྱི་རྩ་སུམ་ཅུ་རྩ་གཉིས་་་་་་ཀྱཻ་བཅོམ་ལྡན་འདས་རྡོ་རྗེའི་ལུས་ལ་རྩ་དུ་ལགས། བཅོམ་ལྡན་འདས་ཀྱིས་བཀའ་བསྩལ་པ། རྩ་རྣམས་ནི་སུམ་ཅུ་རྩ་གཉིས་ཏེ་ཞེས་གསུངས། གསུངས། གཉིས་པར་རྣལ་འབྱོར་མ་རྣམས་ཀྱི་ཕྲེང་སྔགས་ཨ་ཨཱཿ
ཨིཾ་ཨཱིཾ། ཨུཾ་ཨཱུཾ། རྀཾ་རཱྀཾ། ལྀཾ་ལཱྀཾ། ཨེཾ་ཨཻཾ། ཨོཾ་ཨཽཾ། ཨཾ་ཨཱཿགསུངས། ལྔ་པར་རྫོགས་རིམ་གྱི་རྟེན་ལས་ཀྱི་ཕྱག་རྒྱའི་ཚུལ་་་་་་སྐྱེད་བྱེད་མ་དང་སྡིང་མོ་ཉིད། ། རྣམ་པར་རིག་པས་ཐམས་ཅད་མཆོད། ། ཞེས་སོ།
གསུངས། དྲུག་པར་རྣལ་འབྱོར་མ་རྣམས་་་་་་ཤིན་ཏུ་བཞིན་བཟང་མིག་ཡངས་ལ། ། རང་གིས་དབང་སྐུར་སྙིང་པོ་ཅན། ། ཞེས་པ། དང་སྤྱོད་པ་སྤྱད་པའི་ཚུལ་གསུངས། བདུན་པར་རྣལ་འབྱོར་མ་རྣམས་དང་འདུ་བའི་ཕྱག་རྒྱ་་་་་་གང་ཞིག་སོར་མོ་གཅིག་སྟོན་ལ་དང་། འདུ་བའི་གནས་་་་་་ཀྱཻ་བཅོམ་ལྡན་འདས་འདུ་བའི་གནས་དུ་ལགས། བཅོམ་ལྡན་འདས་ཀྱིས་བཀའ་བསྩལ་བ། གནས་ནི་ཛྭ་ལན་དྷ་རར་བཤད། ། ཅེས་སོགས་དང་།
སེམས་ཅན་ཀུན་གྱི་དོན་གྱི་ཕྱིར། ། རྣམ་པར་མ་རྒྱུད་ཀྱཻ་རྡོ་རྗེར། ། རྣལ་འབྱོར་མ་ཡི་ལེགས་འདུ་བ། ། ཞེས་སོ། ། དང་། འདུ་བའི་དུས་དང་། ནང་རྡོ་རྗེའི་ལུས་ལ་ལྷ་མོ་རྣམས་བསྒོམ་པའི་གནས་དང་། དེ་དག་གིས་རླུང་སེམས་དབུ་མར་ཞུགས་པ་ལས་ས་ལམ་བགྲོད་པའི་ཚུལ་རྣམས་་་་་་རེ་ཞིག་ནང་གི་འཕར་མ་ལ། ཞེས་དང་། གཟུགས་ཕུང་རྡོ་རྗེ་མ་ཡིན་སྟེ།
སོགས་གསུངས། ། བརྒྱད་པར་སྦས་དོན་ལྟར་ན་ཉེ་རྒྱུ་སྟོན་མོད་ཀྱི། སྤྱི་དོན་ལྟར་ན་ལྷ་མོ་བཅོ་ལྔའི་རྟེན་དང་བརྟེན་པར་བཅས་པའི་ཕྱི་བསྐྱེད་པའི་རིམ་པ་་་་་་དེ་ནས་རྣལ་འབྱོར་མའི་འཁོར་ལོ་བཤད་པར་བྱའོ། ། ནམ་མཁའི་ཁམས་སུ་བྷ་ག་བསམ། ། དབུས་སུ་རྣམ་པར་སྒོམ་པ་ནི། ། ཞེས་སོགས་དང་། གསུངས། དགུ་པར་དེའི་རྣམ་དག་གསུངས། བརྟག་པ་ཕྱི་མའི་ལེའུ་གཉིས་པར། བདག་མེད་རྣལ་འབྱོར་ལྡན་པའམ། །
ཡང་ན་ཧེ་རུ་ཀ་དཔལ་བརྩོན། ། གཞན་པའི་སེམས་ཀྱིས་སྐད་ཅིག་ཀྱང་། ། དངོས་གྲུབ་འདོད་པས་མི་གནས་སོ། ། ཞེས་རྒྱུད་འདིའི་ལུགས་ཀྱི་ཚེ་འདི་ལ་ཕྱག་ཆེན་མཆོག་གི་དངོས་གྲུབ་བསྒྲུབ་པའི་རྟེན་ལ་ཧེ་རུ་ཀ་ཕྱག་བཅུ་དྲུག་པའམ། བདག་མེད་མ་གང་རུང་གི་རྣལ་འབྱོར་བསྒོམ་དགོས་ཀྱི། ཧེ་རུ་ཀ་གཞན་གསུམ་དང་ཀུ་རུ་ཀུལླེ་སོགས་ཀྱི་རྣལ་འབྱོར་གྱིས་ཚེ་འདིར་ཕྱག་ཆེན་མཆོག་གི་དངོས་གྲུབ་མི་འགྲུབ་པར་གསུངས་སོ། ། ལེའུ་གསུམ་པར་ཡུལ་དྲུག་་་་་་ཡུལ་དྲུག་ནི། གཟུགས་སྒྲ་དེ་བཞིན་དྲི་དང་ནི། ། སོགས། དང་།
དབང་པོ་དྲུག་ལྷ་མོ་དྲུག་ཏུ་སྒོམ་ཚུལ་རྡོ་རྗེ་སྙིང་པོས་གསོལ་པ།་་་་་ ཐམས་ཅད་ཡུལ་གྱི་རྣམ་དག་པ། ། སོགས། གསུངས། བཞི་པར་ལྷ་མོ་བཅོ་ལྔར་ཕྱག་རྒྱ་གང་གིས་རྒྱས་འདེབས་པ་་་་་་ཞེ་སྡང་ཕྱག་རྒྱས་བདག་མེད་མ། ། གཏི་མུག་ཕྱག་རྒྱས་རྡོ་རྗེ་ལ། ། སོགས། དང་། ས་བོན་གང་ལས་བསྐྱེད་པ་་་་་་ཨཱ་ལི་དང་པོས་བདག་མེད་མ། ། སོགས།
དང་། རྩ་སོ་གཉིས་ལྷ་མོ་གང་ཡིན་པ་སོགས་གསུངས་ཏེ། རྩ་ནི་གཉིས་གཉིས་རྣལ་འབྱོར་མ། ། རེ་རེའི་རྣམ་པ་རྣམས་སུ་བརྗོད། ། རྐྱང་མ་རོ་མ་ཀུན་འདར་མ། ། བདག་མེད་རྣལ་འབྱོར་མ་ཞེས་བརྗོད། ། གང་ཕྱིར་བཅུ་དྲུག་ཆ་མེད་པ། ། འབད་པས་ཀུན་གྱི་ལྷག་མ་སྤང་། ། ཅིའི་སླད་དུ་ཞེ་ན། དོན་གྱི་བྱ་བ་མི་བྱེད་ཕྱིར། །
ཞེས་གསུངས་པས་བདུད་བྲལ་མ་གཏོགས་པའི་རྩ་སུམ་ཅུ་རྩ་གཅིག ནང་ནས་རོ་རྐྱང་དབུ་མ་གསུམ་བདག་མེད་མ་དང་། གཞན་ཉི་ཤུ་རྩ་བརྒྱད་ལྷ་མོ་བཅུ་བཞིར་བསྒོམ་པར་གསུངས་ཤིང་། བདུད་བྲལ་མ་ཤེས་རབ་སྟོང་པ་ཉིད་ཀྱི་ཆ་ཡིན་པས་དེ་ཡབ་ཀྱི་སྦྱང་གཞི་ཡིན་གྱི། ཡུམ་གྱིས་མི་སྦྱོང་སྟེ་སྟོང་པ་ཉིད་ཀྱིས་སྟོང་པ་ཉིད་ལ་གླགས་མི་རྙེད་པའི་ཕྱིར་རོ། ། གཉིས་པ་ནི། རྣལ་འབྱོར་དབང་ཕྱུག་བིརྺ་པའི་རྗེས་འབྲང་རྗེ་བཙུན་ས་སྐྱ་པ་ཡབ་སྲས་ཁུ་དབོན་རྣམས་ཀྱིས་མཛད་པའི་རྒྱུད་ཀྱི་འགྲེལ་པ་རྣམས་ལས་གསུངས་པའི་ཡུམ་གྱི་སྐབས་ནས་བསྟན་པའི་སྒོས་ཆོས་རྣམས་དང་། ཁྱད་པར་དུ་བདག་མེད་མའི་བསྟོད་པ་རྩ་འགྲེལ་རྣམས་ལས་ཞིབ་ཏུ་ཤེས་པར་བྱ་དགོས་ལ། ནང་བསྐྱེད་པའི་རིམ་པའི་དབང་དུ་བྱས་ན་ལུས་ཀྱི་གནས་གང་དུ་རྩ་གང་ལྷ་མོ་གང་དུ་སྒོམ་པ། བྱང་ཕྱོགས་སོ་བདུན་གང་གི་ངོ་བོ་ཡིན་པ།
ས་དང་པོ་རབ་ཏུ་དགའ་བ་ལ་སོགས་པ་བཅུ་གཉིས་པོ་གང་གི་རྟོགས་པ་བསྐྱེད་པ་དང་རྣམ་པ་ལྔ་ལྔར་གནས་པ་ནི། དང་པོའི་དང་པོ་དང་ཕྱི་མའི་བཞི་པར་སྦྱར་ཏེ་ཤེས་པར་བྱའོ། ། འཕོ་བའི་རིམ་པ་དང་སྦྱར་ན་ཚེས་བཅུ་དྲུག ཕྱིའི་འཕོ་བ་བཅུ་དྲུག རྩ་བཅུ་དྲུག ཡི་གེ་བཅུ་དྲུག ནང་གི་འཕོ་བ་བཅུ་དྲུག དགའ་བ་བཅུ་དྲུག་རྣམས་སུ་ཡོད་པ་ལས། བཅོ་ལྔ་པ་རྣམས་ལྷ་མོས་སྦྱོང་ཞིང་། བཅུ་དྲུག་པ་ལྷ་མོས་མི་སྦྱོང་བའི་རྒྱུ་མཚན་དང་བཅས་ཏེ་ཕྱི་མའི་བཞི་པར་གསུངས་ལ།
འདི་ནི་སྦྱང་གཞི་སྦྱོང་བྱེད་སྦྱར་བ་ཙམ་ཡིན་གྱི། འཕོ་བའི་གནས་དེ་དང་དེར་ལྷ་མོ་ཞལ་ཕྱག་གི་རྣམ་པ་ཅན་སྒོམ་པ་ནི་མེད་དོ། ། གསུམ་པ་ལ་བདག་མེད་མའི་ལུས་དཀྱིལ་འདི་གང་གིས་སྒོམ་པའི་གང་ཟག ཇི་ལྟར་སྒོམ་པའི་ལམ། བསྒོམས་པའི་ལྷ་ལ་དབང་བཞི་ཇི་ལྟར་བསྐུར་བ་དང་གསུམ་ལས། དང་པོ་ནི། ཀྱཻ་རྡོ་རྗེ་ཡབ་ཡུམ་གྱི་ཕྱིའི་དཀྱིལ་འཁོར་གཉིས་ཆར་དུ་དབང་བསྐུར་བ་ཐོབ་ན་ཤིན་ཏུ་བཟང་ཞིང་། དེ་མ་ཡིན་ནང་ཡབ་ཡུམ་གང་རུང་གི་ཕྱི་དཀྱིལ་དུ་དབང་བསྐུར་བ་ལེགས་པར་ཐོབ་ནས་དེ་དག་གི་རིམ་གཉིས་ཀྱི་རྣལ་འབྱོར་སྒོམ་ཞིང་། ཁྱད་པར་དུ་བདག་མེད་མའི་སིནྡྷུ་རའི་དཀྱིལ་འཁོར་དུ་དབང་བཞི་བྱིན་རླབས་ཀྱི་ཚུལ་དུ་ལེགས་པར་ཐོབ་ནས་རྗེ་བཙུན་མའི་ལུས་ཀྱི་དཀྱིལ་འཁོར་བསྒོམ་པར་འདོད་པའི་གང་ཟག་གོ ། གཉིས་པ་ཇི་ལྟར་བསྒོམ་པའི་ལམ་ནི།
རྗེ་བཙུན་ཆེན་པོས་མཛད་པའི་ཡུམ་གྱི་མངོན་རྟོགས་ཡན་ལག་བཞི་དྲུག་གང་རུང་བསྒོམས་ནས་ཡེ་ཤེས་པ་གཞུག་པའི་རྗེས་སུ་འོག་ནས་འབྱུང་བ་ལྟར་ལུས་དཀྱིལ་རྒྱས་པར་བསྒོམ་ཞིང་དབང་བླངས་ཀྱང་རུང་མོད། འདིར་ཡབ་ཀྱི་མངོན་རྟོགས་ཡན་ལག་བཞི་དྲུག་གང་རུང་དང་སྦྱར་ཏེ་ཡུམ་གྱི་ལུས་དཀྱིལ་བསྒོམ་པ་ལུང་རིགས་མན་ངག་གིས་གྲུབ་ཅིང་བླ་མའི་ཕྱག་ལེན་ལ་ཡང་མཛད་པས་དེའི་ངག་འདོན་དང་སྒོམ་དོན་རྣམས་བརྗོད་པར་བྱ་སྟེ། རྟེན་ལུས་དཀྱིལ་གྱི་རྐང་བརྒྱད་ཀ་བ་བརྒྱད། བུ་ག་བརྒྱད་དུར་ཁྲོད་བརྒྱད་དེ་ལུས་རང་བཞིན་གྱི་གྲུབ་པའི་དཀྱིལ་འཁོར་དུ་གྱུར། ཅེས་པའི་རྗེས་སུ་རང་གི་སྙིང་ཁར་ཨྃ། སྤྱི་བོ་ལ་སོགས་པའི་གནས་རྣམས་སུ་རྩ་ཡི་གེ་པུ་ཛ། ཨོ་ཨ། གོ་ར། དེ་མ། ཀ་ཨོ།
ཏྲི་ཀོ ཀ་ལ། ཀ་ཧི། པྲེ་གྲི སཽ་སུ། ན་སི། མ་ཀུ། སྙིང་ཁའི་རྒྱབ་ངོས་ཀྱི་མཚམས་གཉིས་དང་། མདུན་ངོས་ཀྱི་མཚམས་གཉིས་སུ་ཧཱུྃ་ཧཱུྃ། ཧཱུྃ་ཧཱུྃ་གི་ཡི་གེ་རྣམས་ཡོངས་སུ་གྱུར་པ་ལས་གནས་རྣམས་སུ་ཡུལ་ཉི་ཤུ་རྩ་བཞི་སོགས་དང་རྩ་ཁམས་རྣམས་རྣལ་འབྱོར་མ་རྣམས་སུ་གྱུར་པ་ནི་སྙིང་ཁའི་རྩ་གསུམ་མམ་ལྔའི་ངོ་བོ་རྗེ་བཙུན་རྡོ་རྗེ་བདག་མེད་མ། སྤྱི་བོ་དང་སྤྱི་གཙུག་ཏུ་རྡོ་རྗེ་མ།
རྣ་བ་གཡས་པ་དང་ལྟག་པར་གསང་བའི་དཀར་མོ། རྣ་གཡོན་པ་དང་སྨིན་མའི་དབུས་སུ་ཆུའི་རྣལ་འབྱོར་མ། མིག་གཉིས་དང་ཕྲག་པ་གཉིས་སུ་རྡོ་རྗེ་མཁའ་འགྲོ་མ། མཆན་ཁུང་གཉིས་དང་ནུ་མ་གཉིས་སུ་པུཀྐ་སཱི། ལྟེ་བ་དང་སྣ་རྩེར་རི་ཁྲོད་མ། ཁ་དང་མགྲིན་པར་གདོལ་པ་མོ། སྙིང་ཁ་དང་འདོམ་བར་དུ་གཡུང་མོ། རྟགས་དང་བཤང་ལམ་དུ་གཽ་རཱི། བརླ་གཉིས་དང་བྱིན་པ་གཉིས་སུ་ཙཽ་རཱི། སོར་མོ་བཅུ་དྲུག་དང་བོལ་གོང་གཉིས་སུ་བཻཏྟ་ལི།
མཐེ་བོང་བཞི་དང་པུས་མོ་གཉིས་སུ་གྷསྨ་རཱི། སྙིང་ཁའི་རྩ་བརྒྱད་ཀྱི་རྒྱབ་ངོས་ཀྱི་མཚམས་གཉིས་སུ་ས་སྤྱོད་མ། མདུན་ངོས་ཀྱི་མཚམས་གཉིས་སུ་མཁའ་སྤྱོད་མ་སྟེ་ལྷ་མོ་དེ་ཐམས་ཅད་ཀྱང་སྐུ་མདོག་ནག་མོ་ཞལ་གཅིག་ཕྱག་གཉིས་མ། མཁྲང་ཞིང་མཐོ་བའི་ནུ་མ་བརྗིད་པའི་འབུར་དང་ལྡན་པ། རབ་ཏུ་གཞོན་ཞིང་ཤ་རྒྱས་པ། དབུ་སྐྲ་དམར་སེར་གྱེན་དུ་ལངས་པ། དམར་ཞིང་ཟླུམ་པའི་སྤྱན་གསུམ་དང་སྨིན་མ་དཔྲལ་བར་བསྡུས་པའི་ཁྲོ་གཉེར་དང་ལྡན་པ། ཅུང་ཟད་འཛུམ་ཞིང་མཆེ་བ་གཙིགས་པའི་ཞལ་ཅན། ཕྱག་གཡས་རྡོ་རྗེ་གྲི་གུག་འཕྱར་ཏེ་འཛིན་པ། གཡོན་པས་རབ་ཏུ་དཀར་བའི་ཐོད་པ་བདུད་བཞིའི་ཁྲག་གིས་གང་བ་ཐུགས་གར་བཟུང་བ་ལ་གཡོན་དུ་འགྱིང་བའི་སྤྱན་གྱིས་ཅུང་ཟད་གཟིགས་པ།
གཡོན་གྱི་གྲུ་མོར་ཁ་ཊྭཱཾ་ག་ལ་དྲིལ་བུ་དང་བ་དན་གྱིས་བརྒྱན་པ་འཛིན་པ། རུས་པའི་རྒྱན་ལྔས་བརྒྱན་ཅིང་སྟག་གི་པགས་པའི་སྨད་དཀྲིས་བྱས་པ། ཞབས་གཡོན་པའི་མཐིལ་གྱིས་རོའི་སྟེང་དུ་མནན་ཞིང་སྐྱིལ་ཀྲུང་ཕྱེད་པའི་གར་གྱིས་ཡེ་ཤེས་ཀྱི་མེ་འབར་བའི་དབུས་ན་ཟག་པ་མེད་པའི་བདེ་བ་ཆེན་པོ་དང་དམིགས་པ་མེད་པའི་ཐུགས་རྗེ་ཆེན་པོས་སེམས་ཅན་གྱི་དོན་མཛད་ཅིང་བཞུགས་པ། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པ་ནས་སྙིང་པོ་ཡེ་ཤེས་རླུང་ངོ་བོ་ཉིད་ཀྱི་སྐུར་གྱུར། ཅེས་པའི་བར་ཡབ་ཡུམ་ཐུན་མོང་བ་ཡིན་པས་དེ་དག་གི་སྒོམ་དོན་དང་ངག་འདོན་ལ་ཁྱད་མེད་དོ། ། གསུམ་པ་ནི། དབང་ལེན་པ་ལ་ཡང་ཡབ་ལས་གྲངས་མང་དུ་སོང་བས་དམིགས་པ་རྒྱས་སུ་སོང་ཞིང་ལུས་དཀྱིལ་གྱི་ལྷ་ཐམས་ཅད་ལ་རྡོ་རྗེ་སེམས་དཔས་རྒྱས་གདབ་པ་ཡང་འདྲ་བས་ཐུན་མོང་གི་ངག་འདོན་རྣམས་ནི་བླ་མ་གོང་མ་རྣམས་དང་རྗེས་འབྲང་གི་མཁས་པ་ཚད་ལྡན་གྱིས་མཛད་པའི་མངོན་རྟོགས་ཡན་ལག་དྲུག་པ་དང་། ལུས་དཀྱིལ་དང་ལམ་དུས་ཀྱི་དབང་ཆོག་ཇི་ལྟ་བ་བཞིན་དུ་བྱའོ། ། དེ་ལྟར་གོང་དུ་བསྟན་པའི་ལུས་ལ་བཀོད་པའི་ལྷ་མོ་བཅོ་ལྔ་པོ་དེ་དག་གི་ཞལ་གཟིགས་ཕྱོགས་སོགས་ཀྱི་སྒོམ་དོན་རྣམས་ཇི་ལྟར་བྱ་བའི་ཚུལ་ནི་བདག་མེད་མ་ཞལ་ནང་དུ་གཟིགས་པ། ལྷ་མོ་བརྒྱད་ནི་གཙོ་མོ་ལ་ཞལ་གཟིགས་པའི་ཚུལ་དང་།
སྤྱི་བོ་དང་སྤྱི་གཙུག་གི་རྡོ་རྗེ་མ་གཉིས་ཞལ་སྤྲོད། རྣ་བ་གཡས་པའི་གསང་བའི་དཀར་མོ་དང་གཡོན་པའི་ཆུའི་རྣལ་འབྱོར་མ་གཉིས་ཞལ་སྤྲོད། ལྟག་པའི་གསང་བའི་དཀར་མོ་དང་སྨིན་མའི་དབུས་ཀྱི་ཆུའི་རྣལ་འབྱོར་མ་གཉིས་ཞལ་སྤྲོད། མིག་གཉིས་ཀྱི་རྡོ་རྗེ་མཁའ་འགྲོ་མ་གཉིས་ཞལ་རྒྱབ་གཟིགས། དཔུང་པ་གཉིས་ཀྱི་རྡོ་རྗེ་མཁའ་འགྲོ་མ་གཉིས་ཞལ་སྤྲོད། མཆན་ཁུང་གི་པུཀྐ་སཱི་གཉིས་ཞལ་སྤྲོད། ནུ་མ་གཉིས་ཀྱི་པུཀྐ་སཱི་གཉིས་ཞལ་སྤྲོད། ལྟེ་བ་དང་སྣ་རྩེའི་ཤ་ཝ་རི་གཉིས་ཞལ་རྒྱབ་གཟིགས། ཁ་དང་མགྲིན་པའི་ཙཎྚ་ལི་གཉིས་ཞལ་སྤྲོད། སྙིང་ཁ་དང་འདོམ་བར་གྱི་ཌོམྦྷི་ནི་གཉིས་ཞལ་རྒྱབ་གཟིགས།
རྟགས་ཀྱི་རྩེ་མོ་དང་བཤང་ལམ་གྱི་གཽ་རཱི་གཉིས་ཞལ་སྤྲོད། བརླ་གཉིས་ཀྱི་ཙཽ་རཱི་གཉིས་ཞལ་སྤྲོད། བྱིན་པ་གཉིས་ཀྱི་ཙཽ་རཱི་གཉིས་ཞལ་སྤྲོད། ལག་པའི་སོར་མོའི་བཻཏྟ་ལཱི་རྣམས་ཞལ་ནང་གཟིགས། རྐང་པའི་སོར་མོའི་བཻཏྟ་ལི་རྣམས་ཞལ་སྤྲོད། བོལ་གོང་གཉིས་ཀྱི་བཻཏྟ་ལཱི་གཉིས་ཞལ་སྤྲོད།

ལག་པའི་མཐེ་བོང་གཉིས་ཀྱི་གྷསྨ་རི་གཉིས་ཞལ་སྤྲོད། རྐང་པའི་མཐེ་བོང་གཉིས་ཀྱི་གྷསྨ་རཱི་གཉིས་ཞལ་སྤྲོད། པུས་མོ་གཉིས་ཀྱི་གྷསྨ་རཱི་གཉིས་ཞལ་སྤྲོད་དུ་སྒོམ་པ་བདག་ཆེན་བློ་གྲོས་རྒྱལ་མཚན་དཔལ་བཟང་པོའི་གསུང་རབ་ལམ་ཟབ་བླ་མའི་རྣལ་འབྱོར་གྱི་མཇུག་ན་ཡི་གེ་ཆུང་ངུ་ཞིག་གིས་འབྲི་བར་མཛད་འདུག་པ་བཞིན་འདིར་ཇི་ལྟ་བར་བཀོད་པ་ཡིན་པས་དཔལ་ལྡན་ས་སྐྱ་པའི་རྗེ་བཙུན་གོང་མ་བརྒྱུད་པ་དང་བཅས་པའི་གསུང་རྒྱུན་གྱི་མན་ངག་འཁྲུལ་པ་དང་བྲལ་བར་ཤེས་པར་བྱའོ། ། དེ་ལྟར་རྡོ་རྗེ་བདག་མེད་མའི་ལུས་དཀྱིལ་གྱི་ལྷ་མོ་རྣམས་ཀྱི་བསྐྱེད་གཞི། རྩའི་གཙོ་མོ་གསུམ། སྙིང་ཁའི་དབུས་དང་ཕྱོགས་ཀྱི་ཡི་གེ་ལྔ། སྤྱི་བོ་ལ་སོགས་པའི་རྩ་ཡི་གེ་པུ་ཛ། ཨོ་ཨ། གོ་ར། དེ་མ། ཀ་ཨོ།
ཏྲི་ཀོ ཀ་ལ། ཀ་ཧི། པྲེ་གྲི། སཽ་སུ། ན་སི། མ་ཀུའི་དབྱིབས་སུ་གནས་པའི་རྩ་དེ་རྣམས་ལ། རྩ་རྒྱུད་བརྟག་པ་གཉིས་པ་ལས། མི་ཕྱེད་མ་དང་། ཕྲ་གཟུགས་མ་ལ་སོགས་པའི་རྩའི་མིང་གི་བསྟན་པའི་ཚུལ་སོགས་དེ་དག་གི་རྣམ་གཞག་ཅུང་ཟད་བརྗོད་ན།
དེ་ཡང་རྩ་རྒྱུད་བརྟག་པ་དང་པོའི་རྡོ་རྗེ་རིགས་ཀྱི་ལེའུ་ལས། རྡོ་རྗེ་སྙིང་པོས་གསོལ་པ། ཀྱཻ་བཅོམ་ལྡན་འདས། རྡོ་རྗེའི་ལུས་ལ་རྩ་དུ་ལགས། བཅོམ་ལྡན་འདས་ཀྱིས་བཀའ་བསྩལ་པ། རྩ་རྣམས་ནི་སུམ་ཅུ་རྩ་གཉིས་ཏེ། བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པ་བདེ་བ་ཆེན་པོའི་གནས་སུ་འཛག་པའོ། ། དེ་རྣམས་ཀྱི་ནང་ནས་རྩ་རྣམ་པ་གསུམ་ནི་གཙོ་མོ་སྟེ། རྐྱང་མ་དང་། རོ་མ་དང་།
ཀུན་འདར་མའོ། ། རྐྱང་མ་ཤེས་རབ་རང་བཞིན་ཏེ། ། ཐབས་ཀྱིས་རོ་མ་ཡང་དག་གནས། ། ཀུན་འདར་མ་ནི་དབུས་གནས་སུ། ། གཟུང་དང་འཛིན་པ་རྣམ་པར་སྤངས། ། རྐྱང་མ་མི་བསྐྱོད་འབབ་པ་སྟེ། ། རོ་མ་དེ་བཞིན་ཁྲག་འབབ་ཅིང་། ། ཤེས་རབ་ཟླ་བ་འབབ་བཤད་པ། ། དེ་ནི་ཀུན་འདར་མར་རབ་གྲགས། ། མི་ཕྱེད་མ་དང་།
ཕྲ་གཟུགས་མ་དང་། བརྩེ་བ་མ་དང་། གཡོན་པ་མ་དང་། ཐུང་ངུ་མ་དང་། རུས་སྦལ་སྐྱེས་མ་དང་། བསྒོམ་པ་མ་དང་། དབང་མ་དང་། སྐྱོན་མ་དང་། འཇུག་མ་དང་། མ་མོ་དང་།
མཚན་མོ་དང་། བསིལ་སྦྱིན་མ་དང་། ཚ་བ་མ་དང་། རྐྱང་མ་དང་། ཀུན་འདར་མ་དང་། རོ་མ་དང་། གཞོལ་མ་དང་། རངས་མ་དང་། ཤིན་ཏུ་གཟུགས་ཅན་མ་དང་། སྤྱི་མ་དང་།
རྒྱུ་སྦྱིན་མ་དང་། སྦྱོར་བྲལ་མ་དང་། སྡུག་གུ་མ་དང་། གྲུབ་མ་དང་། འཚེད་མ་དང་། དེ་བཞིན་དུ་ཡིད་བཟང་མ་དང་། གསུམ་སྐོར་མ་དང་། འདོད་མ་དང་། ཁྱིམ་མ་དང་། གཏུམ་མོ་དང་།
བདུད་བྲལ་མའོ། ། རྡོ་རྗེ་སྙིང་པོས་གསོལ་པ། ཀྱེ་བཅོམ་ལྡན་འདས་རྩ་སུམ་ཅུ་རྩ་གཉིས་པོ་འདི་རྣམས་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། སྲིད་གསུམ་ཡོངས་གྱུར་ཐམས་ཅད་ནི། ། གཟུང་དང་འཛིན་པ་རྣམ་པར་སྤངས། ། ཡང་ན་ཐབས་ནི་ཐམས་ཅད་ཀྱིས། ། དངོས་པོའི་མཚན་ཉིད་དུ་ནི་བརྟགས། ། ཞེས་གསུངས་ཏེ། དེ་ཡང་རྡོ་རྗེ་སྙིང་པོས།
ཀྱེ་བཅོམ་ལྡན་འདས་ཞེས་བོས་ནས་རྣལ་འབྱོར་པའི་རྡོ་རྗེའི་ལུས་སྐྱོན་མེད་ལ་ལྷན་ཅིག་སྐྱེས་པའི་ཡེ་ཤེས་ཀྱི་རྟེན་རྩ་དུ་མཆིས་ལགས་ཞེས་ཞུས་པའོ། ། ལན་ལ་བྱང་ཆུབ་ཀྱི་སེམས་འབབ་པའི་རྩ་སུམ་ཅུ་རྩ་གཉིས། དེ་རྣམས་ཀྱི་ནང་ནས་གཙོ་མོ་གསུམ། རྩ་སུམ་ཅུ་རྩ་གཉིས་ཀྱི་གསལ་བ་མིང་གི་རབ་དབྱེ། དེ་དག་གི་སྤྱིའི་མཚན་ཉིད་དང་བཞིའི་དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། རྡོ་རྗེའི་ལུས་ལ་རྩ་རྣམས་ནི་སུམ་ཅུ་རྩ་གཉིས་ཡོད་དེ། སོ་དང་སེན་མོའི་ཁམས་ལ་སོགས་པ་བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པ་དཀྱིལ་འཁོར་འཁོར་ལོ་ལྟར་ན་བདེ་བ་ཆེན་པོ་ལྷན་སྐྱེས་སྐྱེ་བའི་གནས་གསང་གནས་སུ་འཛག་ཅིང་། རང་བྱིན་བརླབས་ལྟར་ན་བདེ་བ་ཆེན་པོ་རང་བྱུང་གི་ཡེ་ཤེས་སྐྱེ་བའི་གནས་ལྟེ་བར་འཛག་པའོ། ། གཉིས་པ་ལ།
རྩའི་གཙོ་མོ་གསུམ་གྱི་མིང་། དོན་དམ་པའི་ལས། ཀུན་རྫོབ་ཀྱི་ལས་དང་གསུམ་གྱི་དང་པོ་ནི། སུམ་ཅུ་རྩ་གཉིས་པོ་དེ་རྣམས་ཀྱི་ནང་ནས། རྩ་རྣམ་པ་གསུམ་ནི་རྒྱུ་དང་། ལམ་དང་། འབྲས་བུའི་དུས་སུ་ལས་བྱེད་པ་ལ་གཙོ་ཆེ་བའི་ཕྱིར་གཙོ་མོ་སྟེ། དེ་རྣམས་ཀྱི་མིང་གང་ཞེ་ན། གཡོན་རྐྱང་མ་དང་། གཡས་རོ་མ་དང་།
དབུས་ཀུན་འདར་མ་ཞེས་པའོ། ། གཉིས་པ་ནི། ལམ་དུ་བྱས་ན། རྐྱང་མར་ཤེས་རབ་ཀྱི་རང་བཞིན་སྟོང་པ་ཉིད་ཀྱི་ཉམས་སྐྱེ་ལ། རོ་མར་ཐབས་སྤྲོས་པའི་རང་བཞིན་གྱི་ཉམས་ཡང་དག་པར་གནས་ཤིང་། ཀུན་འདར་མ་ནི་གནས་རྩ་གཉིས་ཀྱི་དབུས་ན་གནས་ནས་གཟུང་བ་དང་འཛིན་པ་རྣམ་པར་སྤངས་པའི་ཟུང་འཇུག་གི་ཉམས་སྐྱེའོ། ། གསུམ་པ་ནི། ལམ་དུ་མ་བྱས་པའི་ཚེ་ན་རོ་རྐྱང་གཉིས་ལྟེ་བ་མན་ཆད་དུ་གཉིས་སུ་གྱེས་ཏེ་འཁོར་བའི་རྩ་བཞིར་འགྲོ་བ་ལས། རྐྱང་མའི་མདུན་ནས་མི་བསྐྱོད་པ་སྟེ་དྲི་ཆུ་དང་། གཡོན་ནས་ཁུ་བ་འབབ་ལ།
དེ་བཞིན་དུ་རོ་མ་གནས་ནས་ཁྲག་དང་། རྒྱབ་ནས་དྲི་ཆེན་འབབ་ཅིང་། ཤེས་རབ་ཀྱི་ངོ་བོ་ཟླ་བ་སྟེ་ཐིག་ལེའི་དྭངས་མ་འབབ་པར་བཤད་པ་དེ་ནི་དབུས་ཀུན་འདར་མར་རབ་ཏུ་གྲགས་སོ། ། དེ་ཡང་སམྦུ་ཊི་ལས། རྩ་གཅིག་སྐྱེ་གནས་དབུས་སུ་ནི། ། གཡོན་དང་གཡས་པའི་ངོས་དག་ལ། ། གཡོན་ལས་ཁུ་བ་རྣམ་ཤེས་བྱ། ། གཡས་པ་ལ་ནི་ཁྲག་ཉིད་དོ། ། ཞེས་སོ། ། འོ་ན་འདིར།
ཀུན་འདར་མས་ཁུ་བ་བསྐྱེད་པར་བཤད་ལ། སམྦུ་ཊི་ལས། རྐྱང་མར་བསྐྱེད་པར་བཤད་པ་འགལ་ལོ་ཞེ་ན། མི་འགལ་ཏེ། ཀུན་འདར་མས་སྨིན་མཚམས་སུ་ཕ་ལས་ཐོབ་པའི་ཁུ་བ་འཛིན་ལ། གསང་གནས་སུ་མ་ལས་ཐོབ་པའི་ཁྲག་འཛིན་ཏེ། དེ་གཉིས་ནི་མི་གཡོ་བ་ཡིན་ནོ། ། དེ་བས་ན་འདིར་སྨིན་མཚམས་ཀྱི་བྱང་སེམས་ལ། སམྦུ་ཊི་ནི། བརྐྱང་མའི་ཁུ་བ་འབབ་པ་ལ་དགོངས་པས་སྐྱོན་མེད་དོ། །
གསུམ་པ་ནི། གཙོ་མོ་གསུམ་དང་བཅས་པའི་རྩ་སུམ་ཅུ་རྩ་གཉིས་ཀྱི་མིང་ནི། ཡེ་ཤེས་རྟོག་པས་མི་ཕྱེད་པ་བསྐྱེད་པས་མི་ཕྱེད་མ་ནི་སྤྱི་བོར་གནས་ནས་སོ་དང་སེན་མོའི་ཁམས་འབབ་པ། རྣམ་རྟོག་ཕྲ་བ་བསྐྱེད་པས་ཕྲ་གཟུགས་མ་ནི་སྤྱི་གཙུག་ཏུ་གནས་ནས་སྐྲ་དང་བ་སྤུའི་ཁམས་འབབ་པ་དང་། བདེ་བ་ལ་རྩེ་བས་བརྩེ་བ་མ་ནི་རྣ་བ་གཡས་པར་གནས་ནས་ལྤགས་པ་དང་དྲི་མའི་ཁམས་འབབ་པ་དང་། དེ་བཞིན་དུ་གཡོན་པ་མ་ནི་ལྟག་པར་གནས་ནས་ཤའི་ཁམས་འབབ་པ་དང་། སངས་རྒྱས་ཀྱི་ས་ལ་ཐག་བསྟུང་པས་ཐུང་ངུ་མ་ནི་རྣ་བ་གཡོན་པར་གནས་ནས་ཆུ་རྒྱུས་ཀྱི་ཁམས་འབབ་པ་དང་། སྲིད་ཞིའི་མཐའ་ལ་མི་གནས་པའི་རྟོག་པ་བསྐྱེད་པས་རུས་སྦལ་སྐྱེས་མ་ནི་སྨིན་མའི་དབུས་སུ་གནས་ནས་རུས་པའི་ཁམས་འབབ་པ་དང་། བདེ་བ་ཡིད་ལ་བྱེད་པས་བསྒོམ་པ་ལ་ནི་མིག་གཉིས་ལ་གནས་ནས་མཁལ་མའི་ཁམས་འབབ་པ་དང་། རྟོག་པའི་དྲི་མ་འཁྱུད་པས་དབང་མ་ནི་དཔུང་པར་གནས་ནས་སྙིང་གི་ཁམས་འབབ་པ་དང་།
ཉོན་མོངས་པ་བསྐྱེད་པས་སྐྱོན་མ་ནི་མཆན་ཁུང་དུ་གནས་ནས་མིག་གི་ཁམས་འབབ་པ་དང་། ཡེ་ཤེས་ལ་འཇུག་པར་བྱེད་པས་འཇུག་མ་ནི་ནུ་མ་གཉིས་ལ་གནས་ནས་འཁྲིག་པའི་ཁམས་འབབ་པ་དང་། ཏིང་ངེ་འཛིན་གྱི་མར་གྱུར་པས་མ་མོ་ནི་ལྟེ་བར་གནས་ནས་གློ་བའི་ཁམས་འབབ་པ་དང་། རྣམ་རྟོག་གི་ཉི་མ་ནུབ་པར་བྱེད་པས་མཚན་མོ་ནི་སྣ་རྩེར་གནས་ནས་སྒྱུ་མའི་ཁམས་འབབ་པ་དང་། ཉོན་མོངས་པའི་གདུང་བ་ཞི་བར་བྱེད་པས་བསིལ་སྦྱིན་མ་ནི་ཁ་ལ་གནས་ནས་ཆུ་རྒྱུས་ཀྱི་ཁམས་འབབ་པ་དང་། དྲོད་བསྐྱེད་པས་ཚ་བ་མ་ནི་མགྲིན་པར་གནས་ནས་ལྟོ་བའི་ཁམས་འབབ་པ་དང་། བྱང་སེམས་རྐྱང་ནས་འབབ་པས་རྐྱང་མ་དང་། རྟོག་ཀུན་འཇིགས་ཤིང་འདར་བར་བྱེད་པས་ཀུན་འདར་མ་དང་། བདེ་བའི་རོ་མྱོང་བར་བྱེད་པས་རོ་མ་དང་གསུམ་གྱི་གནས་དང་བྱེད་ལས་སྔར་བཤད་ཟིན་ལ། བདེ་བ་ལ་གཞོལ་བས་གཞོལ་མ་ནི་སྙིང་ཁར་གནས་ནས་གཤང་བའི་ཁམས་འབབ་པ་དང་།
བདེ་བས་ཡིད་ཚིམ་པར་བྱེད་པས་ར་ས་མ་ནི་འདོམས་བར་ན་གནས་ནས་རུས་པའི་ཁམས་འབབ་པ་དང་། ཏིང་ངེ་འཛིན་མུན་པ་ལྟ་བུའི་གཟུགས་བསྐྱེད་པས་ཤིན་ཏུ་གཟུགས་ཅན་མ་ནི་རྟགས་ལ་གནས་ནས་བད་ཀན་གྱི་ཁམས་འབབ་པ་དང་། མཉམ་པ་ཉིད་བསྐྱེད་པས་སྤྱི་མ་ནི་བཤང་ལམ་དུ་གནས་ནས་རྣག་གི་ཁམས་འབབ་པ་དང་། ཡེ་ཤེས་ཀྱི་རྒྱུ་སྟེར་བས་རྒྱུ་སྦྱིན་མ་ནི་བརླ་གཉིས་ལ་གནས་ནས་ཁྲག་གི་ཁམས་འབབ་པ་དང་། སྡུག་བསྔལ་གྱི་སྦྱོར་བ་དང་བྲལ་བར་བྱེད་པས་སྦྱོར་བྲལ་མ་ནི་བྱིན་པ་གཉིས་ལ་གནས་ནས་རྔུལ་གྱི་ཁམས་འབབ་པ་དང་། ཏིང་ངེ་འཛིན་ཡིད་དུ་འོང་བ་བསྐྱེད་པས་སྡུག་གུ་མ་ནི་སོར་མོ་རྣམས་ལ་གནས་ནས་ཚིལ་བུའི་ཁམས་འབབ་པ་དང་། ཡིད་ལ་འདོད་པ་གྲུབ་པས་གྲུབ་མ་ནི་བོལ་གོང་ལ་གནས་ནས་འཆི་མའི་ཁམས་འབབ་པ་དང་། རྣམ་རྟོག་ཡེ་ཤེས་སུ་བསྒྱུར་བས་འཚེད་མ་ནི་མཐེ་བོར་གནས་ནས་མཆིལ་མའི་ཁམས་འབབ་པ་དང་། དེ་བཞིན་དུ་ཡིད་བདེ་བའི་ཏིང་ངེ་འཛིན་བསྐྱེད་པས་ཡིད་བཟང་མ་ནི་པུས་མོར་གནས་ནས་སྣབས་ཀྱི་ཁམས་འབབ་པ་དང་། སྐུ་གསུང་ཐུགས་ཀྱིས་རྩ་གསུམ་མ་ལན་གསུམ་དཀྲིས་པས་སུམ་སྐོར་མ་དང་།
ཆགས་པའི་རྣམ་རྟོག་བསྐྱེད་པས་འདོད་མ་ནི་སྙིང་ཁའི་རྒྱབ་ཀྱི་མཚམས་གཉིས་ལ་གནས་ལ། བདེ་བའི་རྟེན་བྱེད་པས་ཁྱིམ་མ་དང་། རྟོག་པའི་སྲོག་གཅོད་པས་གཏུམ་མོ་ནི་སྙིང་ཁའི་མདུན་གྱི་མཚམས་གཉིས་ན་གནས་ཏེ། འདི་བཞི་རྩ་བཞི་ལས་བརྒྱད་དུ་འགྱེས་པའི་མཚམས་ན་རླུང་དང་བདུད་རྩི་ལྔ་འདྲེས་པའི་ཁམས་འབབ་པར་བྱེད་དོ། ། རྟོག་པའི་འཆིང་བ་འདྲལ་བས་བདུད་བྲལ་མ་ནི་ཀུན་འདར་གྱི་རྒྱབ་ཀྱི་ཆ་ལ་བསྟེན་ནས་མི་རྟོག་པ་བསྐྱེད་དོ། ། བཞི་པ་ལ་ཞུས་པ་དང་ལན་གཉིས་ཀྱི་དང་པོ་ནི། ཀྱེ་བཅོམ་ལྡན་འདས་ཞེས་བོས་ནས། རྩ་སུམ་ཅུ་རྩ་གཉིས་པོ་འདི་རྣམས་ཀྱི་སྤྱིའི་བྱེད་ལས་ཇི་ལྟ་བུ་ལགས་ཞེས་ཞུས་པའོ། ། ལན་ལ་ཤེས་རབ་དོན་དམ་པའི་ལས་དང་། ཐབས་ཀུན་རྫོབ་ཀྱི་ལས་གཉིས་ཀྱི་དང་པོ་ནི།
བཅོམ་ལྡན་འདས་ཀྱིས་བཀའ་སྩལ་པ། སྲིད་གསུམ་ནི་རྩའི་རང་བཞིན་ཏེ་འདོད་པ་དང་གཟུགས་དང་གཟུགས་མེད་པ་ནི་སྤྱིའི་དོན་གྱི་སྲིད་གསུམ། ཞུ་བ་ལ་བདེ་བ་དང་མི་རྟོག་པ་ནི་སྦས་དོན་གྱི། སྐུ་དང་གསུང་དང་ཐུགས་ནི་མཐར་ཐུག་གི་སྲིད་པ་གསུམ་སྟེ་དེ་དག་གི་བག་ཆགས་ཀྱི་རྟེན་དུ་གྱུར་པའི་རྩ་རྣམས་ལམ་གྱིས་ཡོངས་སུ་གྱུར་ན། རྩ་ཐམས་ཅད་ནི་གཟུང་བ་དང་འཛིན་པ་རྣམ་པར་སྤངས་ཏེ་མི་རྟོག་པའི་ཏིང་ངེ་འཛིན་སྐྱེད་པར་བྱེད་དོ། ། གཉིས་པ་ནི། ཡང་ན་ཞེས་པ་ཐབས་ཀྱིས་མ་ཟིན་ན། ཐབས་སྤྲོས་པའི་རང་བཞིན་རྩ་ཐམས་ཅད་ཀྱིས་ནི་ཐ་མལ་གྱི་རྟོག་པ་དང་བུ་ཚའི་ལུས་ཀྱི་དངོས་པོ་བསྐྱེད་པའི་མཚན་ཉིད་དུ་ནི་བརྟག་གོ ། དེའང་སམྦུ་ཊི་ལས། རུས་པ་རྐང་དང་ཁུ་བ་རྣམས། །
ཕ་ལས་ཐོབ་པ་གསུམ་དུ་བརྗོད། ། པགས་པ་དང་ནི་ཤ་དང་ཁྲག ། མ་ལས་སྐྱེས་པར་དེ་བཞིན་བརྗོད། ། ཅེས་སོ། ། དེ་ལྟ་བུའི་བྱང་ཆུབ་ཀྱི་སེམས་འབབ་པའི་རྩ་དེ་རྣམས་ལྷ་མོ་གང་དང་གང་གི་དབང་བྱས་པའི་ཚུལ་ནི། རྩ་རྒྱུད་བརྟག་པ་ཕྱི་མའི་ལེའུ་བཞི་པ་ལས། རྡོ་རྗེ་སྙིང་པོ་ལ་སོགས་པའི་དཔའ་བོ་དང་། བདག་མེད་མ་ལ་སོགས་པའི་མཁའ་འགྲོ་མ་རྣམས་ཀྱིས་ཐེ་ཚོམ་བསལ་བར་ཞུས་པ་ནི། རིགས་ཀྱི་ལེའུ་ལས་གང་བཤད་པ། ། བཅུ་དྲུག་གཉིས་ཀྱི་བདག་ཉིད་རྩ། །
བཅོམ་ལྡན་བདག་ནི་འཁྲུལ་གྱུར་པས། ། དེ་རྣམས་རྣམ་དག་བཤད་དུ་གསོལ། ། ཞེས་ཞུས་པའི་ལན་དུ། རིགས་ཀྱི་ལེའུ་ལས་རྩ་རྣམས་གང་། ། བཅུ་དྲུག་གཉིས་ཀྱི་བདག་ཉིད་གསུངས། ། རྩ་ནི་གཉིས་གཉིས་རྣལ་འབྱོར་མ། ། རེ་རེའི་རྣམ་པ་རྣམས་སུ་བརྗོད། ། རྐྱང་མ་རོ་མ་ཀུན་འདར་མ། ། བདག་མེད་རྣལ་འབྱོར་མ་ཞེས་བརྗོད། ། གང་ཕྱིར་བཅུ་དྲུག་ཆ་མེད་པས། །
འབད་པས་ཀུན་གྱི་ལྷག་མ་སྤང་། ། ཅིའི་སླད་དུ་ཞེ་ན། དོན་གྱི་བྱ་བ་མི་བྱེད་ཕྱིར། ། བཅོ་ལྔ་ཆ་ཡི་བདག་ཉིད་ཀྱི། ། ཟླ་བ་བྱང་ཆུབ་སེམས་སུ་འགྱུར། ། བདེ་བ་ཆེན་པོ་ཨཱ་ལིའི་གཟུགས། ། རྣལ་འབྱོར་མ་རྣམས་དེ་ཡི་ཆ། ། ཞེས་གསུངས་ཏེ། དེ་ཡང་རྡོ་རྗེ་རིགས་ཀྱི་ལེའུ་ལས་གང་བཤད་པའི་བཅུ་དྲུག་གཉིས་ཀྱི་བདག་ཉིད་ཀྱི་རྩ་གསུངས་ན། བཅོམ་ལྡན་འདས་ཞེས་བོས་ནས་དེ་དག་དག་བྱེད་ཀྱི་ལྷ་མོ་གང་ཞེས་བདག་ནི་ཡིད་འཁྲུལ་པར་གྱུར་པས།
རྩ་དེ་རྣམས་རྣམ་པར་དག་པར་བྱེད་པའི་ལྷ་མོ་གང་ལགས་བཤད་དུ་གསོལ་ཞེས་ཞུས་པའི་ལན་དུ། རྩ་རྣམས་ལྷ་མོ་བཅོ་ལྔའི་ངོ་བོར་དག་པ། བཅུ་དྲུག་པ་ལ་བསྟན་པའི་རྒྱུ་མཚན། དེ་ཉིད་ཡབ་ཀྱི་ངོ་བོར་དག་པ་དང་གསུམ་གྱི་དང་པོ་ནི། རྡོ་རྗེ་རིགས་ཀྱི་ལེའུ་ལས། བྱང་ཆུབ་ཀྱི་སེམས་འབབ་པའི་རྩ་རྣམས་གང་དག་གི་བཅུ་དྲུག་པ་གཉིས་ཀྱི་བདག་ཉིད་དེ་སུམ་ཅུ་རྩ་གཉིས་གསུངས་པ་དེའང་། སྦྱང་གཞི་རྩ་ནི་གཉིས་གཉིས་སྦྱོང་བྱེད་རྣལ་འབྱོར་མ་རྡོ་རྗེ་མ་ལ་སོགས་པ་རེ་རེའི་རྣམ་པ་རྣམས་སུ་བརྗོད་ལ། དེར་གྲངས་ངེས་སམ་ཞེ་ན། རྐྱང་མ་དང་རོ་མ་དང་ཀུན་འདར་མ་གསུམ་སྦྱོང་བ་ལ་བདག་མེད་རྣལ་འབྱོར་མ་ཞེས་བརྗོད་དོ། ། གཉིས་པ་ལ་སྤྱི་དོན་དང་།
གཞུང་དོན་གཉིས་ཀྱི། དང་པོ་ལ། གང་སྦྱོང་བའི་དངོས་པོ། གང་གིས་སྦྱོང་བའི་ལྷ། ཇི་ལྟར་སྦྱོང་བའི་ཚུལ་དང་གསུམ་ལས། དེ་ལ་ཐོག་མར་གང་སྦྱོང་ན་བདུན་ལས། ཚེས་ནི་ཡར་གྱི་བཅོ་ལྔ། མཚན་མོ་ཟླ་བའི་དཀྱིལ་འཁོར་ཡོངས་སུ་རྫོགས་པའི་ཆ་དང་བཅུ་དྲུག མར་ངོའི་ཚེས་བཅོ་ལྔ། མཚན་མོ་སྟོང་པའི་ཆ་དང་བཅུ་དྲུག་གོ །
འཕོ་བ་ནི། ལུག གླང་། འཁྲིག་པ། ཀར་ཀ་ཊ། སེང་གེ བུ་མོ། སྲང་། སྡིག་པ། གཞུ།
ཆུ་སྲིན། བུམ་པ། ཉ།་་་་་ ཕྱི་རུ་ཉི་མ་གཟས་ཟིན།་་་་་ ནང་དུ་རོ་མའི་ཁྲག་ལ་ཁུ་དེ་འདྲེས་པའོ། ཕྱི་རུ། ཟླ་བ་ཕྱི་རུ་གཟས་ཟིན།་་་་་ ནང་དུ་རྐྱང་མའི་ཁུ་བ་ལ་ཁྲག་འདྲེས་པའོ། ། ཐིག་ལེ་་་་་་ཕྱི་རུ་གཟའ་སྐར་ནང་དུ་ཐིག་ལེ་ཕྲ་མོ། འགོགས་པ།
ནམ་མཁའ་་་་་་ཕྱི་རོལ་ཏུ་གོ་སྐབས་འབྱེད་པས་ནམ་མཁའ། ནང་དུ་སྤྲོས་པ་དང་བྲལ་བའི་ཡེ་ཤེས། ཁ་ཅིག་ཉི་ཟླ་གཟའ་ཟིན་རོ། རྐྱང་གི་རླུང་སེམས་དབུ་མར་ཐིམ་པ་ལའང་འདོད་དོ། འགོགས་པ་སྟེ་བཅུ་དྲུག རྩ་ནི་རོ་རྐྱང་ཀུན་འདར་གསུམ་གཅིག་ཏུ་བསྡུས། གཞན་གཉིས་གཉིས་རེ་རེར་བསྡུས། བདུད་བྲལ་མ་དང་བཅུ་དྲུག ཡི་གེ་ནི་ཨ་ལི་བཅུ་དྲུག བྱང་ཆུབ་ཀྱི་སེམས་ནི།
གཡས་གཡོན་ན་ཐིག་ལེ་བཅོ་ལྔ་བཅོ་ལྔ་དབུས་ཀྱི་དང་བཅུ་དྲུག དགའ་བ་ནི་དགའ་བའི་དགའ་བ་ལ་སོགས་པའི་དབྱེ་བས་བཅུ་དྲུག དེ་དག་གང་ན་ཡོད་པའི་གནས་ནི། ལུས་ཀྱི་གཡས་གཡོན་གྱི་མཐེ་བོང་། བྱིན་པ། བརླ། གསང་གནས་ཀྱི་ཆ། ལྟེ་བའི་ཆ། སྙིང་ཁ། ནུ་མ།
ལྐོག་མ། ལག་མཐིལ། མཆུ། མཁུར་ཚོས། མིག རྣ་བ། ཀླད་པའི་ཆ། སྤྱི་བོའི་ཆ། སྤྱི་གཙུག་དང་བཅུ་དྲུག་ཡོད་དོ། ། གཉིས་པ་གང་གིས་སྦྱོང་བར་བྱེད་པའི་ལྷ་ནི།
ལྷ་མོ་བཅོ་ལྔ། ཧེ་རུ་ཀ་དང་བཅུ་དྲུག་གོ ། དེའང་། བདག་མེད་རྣལ་འབྱོར་ལྡན་པའམ། ། ཡང་ན་ཧེ་རུ་ཀ་དཔལ་བརྩོན། ། ཞེས་གསུངས་སོ། ། གསུམ་པ་སྦྱོང་ཚུལ་ལ། གཞན་གྱི་འདོད་པ་དགག་པ་དང་། རང་གི་འདོད་པ་བརྗོད་པ་གཉིས་ཀྱི་དང་པོ་ནི། སློབ་དཔོན་ཤཏྟི་པས།
སྦྱང་གཞི་སུམ་ཅུ་རྩ་གཉིས་ཁོ་ན་ཡིན་ལ། ཐོག་མའི་བདག་མེད་མས་རྩ་གསུམ་སྦྱོང་བ་བཞིན་དུ། ཐ་མའི་མཁའ་སྤྱོད་མས་ཀྱང་། བདུད་བྲལ་མ་དང་བཅས་པའི་རྩ་གསུམ་སྦྱོང་བས་སྦྱོང་བྱེད་ཀྱི་ལྷའང་ལྷ་མོ་བཅོ་ལྔ་ཁོ་ན་ཡིན་ནོ། ། ཞེས་གསུངས། འདི་ནི་མི་འཐད་པས་དགག་པ་ལ་གཉིས་ལས། གཞུང་དང་འགལ་བ་ནི། འབད་པ་ཀུན་གྱི་ལྷག་མ་སྤང་། ། ཞེས་འབྱུང་བས། ཀུན་གྱི་ཚིག་དང་འགལ་ཏེ།
སྦྱང་གཞི་རྩ་ཁོ་ན་ལས་མེད་པའི་ཕྱིར། ལྷ་མོ་བཅོ་ལྔས་རྩ་སུམ་ཅུ་རྩ་གཉིས་པོ་དེ་ལྟར་སྦྱངས་ན། ལྷག་མ་མེད་པས་སྤང་བའི་ཚིག་དང་ཡང་འགལ་ལོ། ། དེ་དོན་དང་ཡང་འགལ་ཏེ། རྩའི་མངོན་པར་རྟོགས་པ་ལས། བདུད་བྲལ་མ་ཤེས་རབ་སྟོང་པ་ཉིད་ཀྱི་རྩར་བཤད། མཁའ་སྤྱོད་མའང་སྟོང་པ་ཉིད་ཀྱི་རང་བཞིན་དུ་གསུངས་པས་སྟོང་པས་སྟོང་པ་སྦྱོང་བར་མི་ནུས་ཤིང་། གལ་ཏེ་ནུས་ན་ཟུང་འཇུག་གི་ལམ་མི་སྲིད་པར་འགྱུར་རོ། ། གཉིས་པ་རང་ལུགས་ལ་གཉིས་ལས། སྦྱོང་བའི་ཚུལ་སྤྱིར་བསྟན་པ་ནི།
དོན་གྱི་བྱ་བ་དང་བཅས་པས། སྤྲོས་པའི་རང་བཞིན་སྦྱང་གཞི་བཅོ་ལྔ་པོ་རྣམས། སྤྲོས་མེད་སྟོང་པའི་ངོ་བོ་ལྷ་མོ་བཅོ་ལྔས་སྦྱོང་ཞིང་། དོན་གྱི་བྱ་བ་མི་བྱེད་པ་བཅུ་དྲུག་པའི་ཆ་རྣམས་ཐབས་ཀྱི་རང་བཞིན་ཧེ་རུ་ཀས་སྦྱངས་པས་ལུས་ལ་སེམས་དང་། སེམས་ལ་ལུས་ཀྱི་རྒྱ་ལྟར་སྦྱང་གཞི་དང་སྦྱོང་བྱེད་དུ་ཡང་རིགས་ཤིང་། ཟུང་དུ་འཇུག་པར་ཡང་འགྱུར་བ་ཡིན་ནོ། ། གཉིས་པ་འཕོ་ཚུལ་བྱེ་བྲག་ཏུ་བཤད་པ་ལ། གང་ནས་འཕོ་བའི་ཡུལ། ཇི་ལྟར་འཕོ་བའི་ཚུལ། དེ་ལྟར་འཕོ་བའི་འཐད་པ་དང་གསུམ་གྱི་དང་པོ་ནི།
ལུས་ཀྱི་གཡས་གཡོན་གྱི་མཐེ་བོ་ནས། སྤྱི་གཙུག་གི་བར་སྔར་སྨོས་པ་རྣམས་ཉིད་ཡིན་ནོ། ། གཉིས་པ་ཇི་ལྟར་འཕོ་བའི་ཚུལ་ལ་དྲུག་ལས། དང་པོ་ནམ་འཕོ་བའི་དུས་ནི། ཡར་གྱི་ངོའི་ཚེས་གཅིག་ལ། སྐྱེས་པའི་རྐང་པ་གཡས་པའི་མཐེ་བོང་གཏུམ་མོ་ནས་མགོ་འཛིན་ལ། བུད་མེད་ཀྱི་གཡོན་པའི་མཐེ་བོང་མི་ཕྱེད་མ་ནས་མགོ་འཛིན་ཅིང་། མར་ངོའི་ཚེས་གཅིག་ལ་སྐྱེས་པའི་གཡོན་མི་ཕྱེད་མ་དང་། བུད་མེད་ཀྱི་གཡས་གཏུམ་མོ་ནས་མགོ་འཛིན་ནོ། ། དེ་ནས་ཚེས་རེ་རེ་བཞིན་གནས་རྣམས་ནས་འཕོས་ནས།
ཡར་ངོ་དང་མར་ངོའི་བཅོ་ལྔའི་མཚན་མོ་སྤྱི་གཙུག་ནས་ཀུན་འདར་མར་འཇུག་གོ ། དེ་ཉིད་ཡེ་ཤེས་ཐིག་ལེ་ལས། གཡས་དང་གཡོན་གྱི་ཡན་ལག་ཏུ། ། ཡར་ངོ་དེ་བཞིན་མར་ངོ་ཡི། ། འདོད་པ་ཡིས་ནི་འཇུག་པའི་ཚེ། ། བཅུ་དང་ལྔ་ནི་གཉིས་མེད་སྦྱོར། ། ཞེས་གསུངས། གཉིས་པ་ངོ་བོ་གང་འཕོ་ན། ལུས་ཀྱི་གནས་དེ་རྣམས་ན་སྲོག་གི་གནད་འཛིན་པའི་ཁམས་དྭངས་མ་རེ་གནས་ལ། ཚེས་གཅིག་ལྟ་བུ་ལ་མཐེ་བོའི་ནུས་པ་འཕེལ་ཞིང་།
ཚེས་གཉིས་པའི་མགོ་འཛིན་པའི་ཚེ་མཐེ་བོའི་ནུས་པ་དེ་ཉིད་དུ་ཐིམ་ནས་བྱིན་པའི་ནུས་པ་འཕེལ་བར་འགྱུར་རོ། ། དེ་ལྟར་རང་གི་ནུས་པ་འབྱུང་བ་ལ་འཕོ་བར་བཏགས་ཀྱི་གཅིག་ནས་གཅིག་ཏུ་འཕོ་བ་ནི་མ་ཡིན་ནོ། ། འདི་ལ་སྨན་དཔྱད་ཀྱི་གཞུང་ལས། བླ་གནས་སམ་གནད་ཀྱི་གནས་ཞེས་ཟེར་རོ། ། གསུམ་པ་རྣམ་པ་ནི། ཚེས་གཅིག་དང་བཅུ་དྲུག་ནས་བཅོ་ལྔ་དང་གནམ་སྟོང་གི་བར་ཨ་ནས་ཨཾ་གི་བར་གྱི་རྣམ་པ་འཕོས་ནས། བཅོ་ལྔའི་མཚན་མོ་དང་། གནམ་སྟོང་གི་མཚན་མོ་ཀུན་འདར་མར་ཨཿཚེག་དྲག་ཅན་གཉིས་ཀྱི་རྣམ་པར་འཇུག་ཅིང་། ཨ་གཉིས་འདྲེས་པས་ཧ་དང་། ཚེག་དྲག་གཅིག་ཞབས་ཀྱུ་དང་།
གཅིག་ཀླད་ཀོར་དང་ཐིག་ལེར་འགྱུར་བས་ཧཱུྃ་འགྲུབ་སྟེ། དེ་ནི་ཧེ་རུ་ཀའི་ས་བོན་ནོ། ། བཞི་པ་དགའ་བའི་ངོ་བོ་ནི། རིམ་པ་བཞིན་དགའ་བའི་དགའ་བ་ལ་སོགས་པ་སྟེ། བཅུ་དྲུག་པ་ནི་ལྷན་སྐྱེས་ཀྱི་ལྷན་སྐྱེས་སོ། ། ལྔ་པ་ལྷ་མོ་གང་གིས་དབང་བྱས་པ་ནི། མཐེ་བོར་ཚེས་གཅིག་ལ་མཁའ་སྤྱོད་མ། བྱིན་པར་ས་སྤྱོད་མ་ནས་རིམ་པ་བཞིན་ཏེ་རོ་རྐྱང་གཉིས་དང་ཀུན་འདར་མ་ནི་བདག་མེད་མའོ། ། དྲུག་པ་མིང་ནི། ལུག་ལ་སོགས་པ་བཅུ་དྲུག་པོ་རྣམས་སོ། །
གསུམ་པ་དེ་ལྟར་འཕོ་བའི་འཐད་པ་ལ་གསུམ་ལས། ཕྱི་རོལ་ཏུ་ཇི་ལྟར་གནས་པ་ནི། ནམ་མཁའ་ལ་རྒྱུ་སྐར་ཉི་ཤུ་རྩ་བདུན་གྱི་དཀྱིལ་འཁོར་ཁྱིམ་བཅུ་གཉིས་ཀྱིས་དགོས་པ་ལ། ཉི་མ་དང་ཟླ་བ་ལྷོ་བགྲོད་བྱང་བགྲོད་ཀྱི་ཚུལ་གྱིས་རྒྱུ་བ་དང་། སྒྲ་གཅན་འགྲོས་གཅིག་གི་ཚུལ་གྱིས་རྒྱུ་བ་དང་། ས་ལ་རི་རབ་དང་། རྒྱ་མཚོ་དང་གླིང་བཞི་ལ་སོགས་པ་དང་། དབྱར་དགུན་སྟོན་དཔྱིད་ཟླ་བ་བཅུ་གཉིས་ལ་སོགས་པའི་དུས་སུ་གནས་སོ། ། གཉིས་པ་དེ་ཉིད་ནང་དུ་སྦྱར་ན། ནང་གཡས་གཡོན་གྱི་གནས་རྣམས་སུ་ཐིག་ལེ་ཕྲ་མོ་དཔག་ཏུ་མེད་པ་གནས་པ་ལ།
རོ་རྐྱང་གཉིས་ཀྱི་ནུས་པ་སྔར་བསྟན་པའི་ཚུལ་གྱིས་བྱང་ཆུབ་ཀྱི་སེམས་འཕོ་བ་དང་། ཉི་ཟླའི་ངོ་བོ་རོ་རྐྱང་གཉིས་ཀྱི་ནུས་པས་འདྲེན་པ་དང་། རྒལ་ཚིགས་རི་རབ་དང་། ལྟོ་བ་རྒྱ་མཚོ་དང་། ཡན་ལག་བཞི་གླིང་བཞི་དང་། ཐུན་ཚོད་བཞི་ནམ་ཟླ་བཞི་དང་། འཕོ་བ་བཅུ་གཉིས་ཟླ་བ་བཅུ་གཉིས་ལ་སོགས་པ་ནང་དུ་གནས་པ་ཡིན་ནོ། ། གསུམ་པ་དེས་ན་ཆོས་ཐམས་ཅད་སེམས་སུ་བསྡུ་བ་ནི། ཐོག་མ་མེད་པའི་བག་ཆགས་སེམས་ལ་གནས་པ། ལུས་ལ་རྩ་ཡིག་དང་རླུང་སེམས་ལ་སོགས་པའི་རྣམ་པར་འགྲུབ།
དེ་ཉིད་ཕྱི་རོལ་ཏུ་དོན་གྱི་རྣམ་པར་སྣང་བ་ཡིན་ཏེ། ལང་ཀར་གཤེགས་པ་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང་། ། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་གསུངས་པས། ཕྱི་ནང་གི་ཆོས་ཐམས་ཅད་རོ་གཅིག་པར་ཤེས་ནས། བསྒོམས་པས་འབྲས་བུ་མྱུར་དུ་འགྲུབ་པ་ཡིན་ནོ། ། གཞུང་དོན་ནི།
རྒྱུ་མཚན་གང་གི་ཕྱིར་བཅུ་དྲུག་པའི་ཆ་སྦྱོང་བའི་ལྷ་མོ་བཅུ་དྲུག་པ་མེད་པས། འབད་པས་ཏེ་ངེས་པར་རྩ་ལ་སོགས་པ་ཀུན་གྱི་ལྷག་མ་བཅུ་དྲུག་པ་རྣམས་སྤང་བར་བྱའོ། ། དེ་ཅིའི་སླད་དུ་ཞེ་ན། འཕེལ་འགྲིབ་ལ་སོགས་པ་དོན་གྱི་བྱ་བ་མི་བྱེད་པའི་ཕྱིར་་་་་་ཟླ་བའི་ཆ་བཅུ་དྲུག་པ་ཚེས་བཅུ་དྲུག་པ། བཅོ་ལྔ་དང་གནམ་སྟོང་གི་མཚན་མོའི་ཆ་རྩ་བཅུ་དྲུག་པ་བདུད་བྲལ་མ་བུ་ཚའི་ཁམས་བསྐྱེད་པའི་ཡི་གེ་བཅུ་དྲུག་པ་ཨ་ཚེག་དྲག་ཅན་ལྷ་མོ་བསྐྱེད་པའི་དགའ་བ་བཅུ་དྲུག་པ་ལྷན་སྐྱེས་ཀྱི་ལྷན་སྐྱེས་རྟོག་པ་བསྐྱེད་པའི་འཕོ་བ་བཅུ་དྲུག་པ་ནམ་མཁའ་འགོག་པ་སྟེ། སྤྲོས་པ་བསྐྱེད་པའི་བྱ་བ་མི་བྱེད་པའི་ཕྱིར། བཀའ་འགྲེལ་ལས། བདུད་བྲལ་མ་ནི་དབུ་མའི་ཆ་ཤས་སྤྱི་གཙུག་ན་ཧཾ་གི་རྣམ་པ་ཡོད་པ་ཡིན་ལ་དེ་གཟུང་འཛིན་བསྐྱེད་པའི་བྱ་བ་མི་བྱེད་པས་སོ། ། ཞེས་སོ། ། སྤྲོས་མེད་ཡིན་པས་སྟོང་པའི་ངོ་བོ་ལྷ་མོས་མི་སྦྱོང་ལ།
བཅོ་ལྔའི་ཆ་ཤས་དང་ལྡན་པའི་བདག་ཉིད་ཀྱི་ཟླ་བ་ཡར་ངོ་ལ་འཕེལ་བ་བཅོ་ལྔ་དང་། མར་ངོ་ལ་འགྲིབ་པ་བཅོ་ལྔར་འགྱུར་བ་ལྟར། བྱང་ཆུབ་ཀྱི་སེམས་བཅོ་ལྔའང་དགའ་བ་ལ་སོགས་པའི་རྟོགས་པ་བཅོ་ལྔ་བསྐྱེད་ཅིང་། བགྲོད་པ་དང་བཅས་པའི་བྱ་བ་བྱེད་པ་རྣམས་སུ་འགྱུར་བས་ཐབས་ཀྱི་རང་བཞིན་ཧེ་རུ་ཀའོ། ། གསུམ་པ་ནི། འཕོ་བའི་ཆོས་ཚན་བཅུ་དྲུག་ཏུ་ཕྱེ་བའི་བཅོ་ལྔ་པ་ཡན་ཆད་ནི་ཐབས་ཀྱི་ཆ་ཡིན་ཞིང་། བཅུ་དྲུག་པ་རྣམས་ཤེས་རབ་ཀྱི་ཆ་ཡིན་པས་བདེ་བ་ཆེན་པོ་ཧེ་རུ་ཀ་ནི་ཨ་ལི་བཅོ་ལྔའི་གཟུགས་ཏེ། སྤྲོས་བཅས་སུ་མཚུངས་ཤིང་། རྣལ་འབྱོར་མ་བཅོ་ལྔ་པོ་རྣམས་དེའི་ཆ་བཅུ་དྲུག་པ་སྟེ་སྤྲོས་མེད་དུ་མཚུངས་ལ། དེ་དག་ཕན་ཚུན་བསྣོལ་བས་ཐབས་ཤེས་སམ་སྦྱང་གཞི་དང་སྦྱོང་བྱེད་དུ་འགྱུར་རོ། །
དེ་ལྟར་གོང་དུ་བསྟན་པའི་རྩ་དེ་རྣམས་ལུས་ཀྱི་གནས་གང་ན་གནས་པ་དང་། བྱང་ཆུབ་ཀྱི་སེམས་གང་འབབ་པའི་ཚུལ་རྩ་དེ་རྣམས་རྣལ་འབྱོར་མ་གང་གི་དབང་བྱས་ཤིང་། ལམ་དུ་བྱས་པའི་ཚེ་ས་གང་གི་རྟོགས་པ་བསྐྱེད་སོགས་ཚིག་ཉུང་ངུས་རྟོགས་པར་བྱ་བའི་ཕྱིར། ཚིགས་སུ་བཅད་པ་འདི་ལ་འཇུག་པར་བྱ་སྟེ། མི་ཕྱེད་ཕྲ་གཟུགས་སྤྱི་བོ་སྤྱི་གཙུག་ཏུ། ། སོ་སེན་སྐྲ་དང་བ་སྤུ་རྡོ་རྗེ་མ། ། བརྩེ་བ་གཡོན་མ་རྣ་གཡས་ལྟག་པ་རུ། ། ལྤགས་དྲི་ཤ་འབབ་དཀར་མོ་རབ་དགའི་ས། ། ཐུང་ངུ་རུས་སྦལ་རྣ་གཡོན་སྨིན་དབུས་སུ། ། ཆུ་རྒྱུས་རུས་ཕྲེང་ཆུ་ཡི་རྣལ་འབྱོར་མ། །
བསྒོམ་མ་དབང་མ་མིག་དང་དཔུང་པ་ལ། ། མཁལ་སྙིང་རྡོ་རྗེ་མཁའ་འགྲོ་དྲི་མ་མེད། ། རྐྱེན་མ་འཇུག་མ་མཆན་ཁུང་ནུ་མ་ལ། ། མིག་མཁྲིས་པུཀྐ་སཱི་སྟེ་འོད་བྱེད་པའོ། ། མ་མོ་མཚན་མོ་ལྟེ་བ་སྣ་རྩེ་རུ། ། གློ་བ་རྒྱུ་མ་རི་ཁྲོད་འོད་འཕྲོ་བའོ། ། བསིལ་སྦྱིན་ཚ་བ་ཁ་དང་མགྲིན་པ་ལ། ། ངོས་རྒྱུས་ལྟོ་བ་གདོལ་མ་སྦྱང་དཀའ་བའོ། ། གཞོལ་མ་རངས་མ་སྙིང་ཁ་འདོམས་བར་དུ། ། བཤང་བ་རུས་དང་གཡུང་མོ་མངོན་དུ་གྱུར། །
གཟུགས་ཅན་སྤྱི་མ་རྟགས་དང་བཤང་ལམ་དུ། ། བད་ཀན་རྣག་འབབ་གཽ་རི་རིང་དུ་སོང་། ། རྒྱུ་སྦྱིན་སྦྱོར་བྲལ་བརླ་དང་བྱིན་པ་ལ། ། ཁྲག་དང་རྔུལ་འབབ་ཙཽ་རཱི་མི་གཡོ་བའོ། ། སྡུག་གུ་གྲུབ་མ་སོར་མོ་བོལ་གོང་ལ། ། ཚིལ་བུ་མཆི་མ་རོ་ལངས་ལེགས་པའི་བློ། ། མཚེད་མ་ཡིད་བཟང་མཐེ་བོང་པུས་མོ་ལོ། ། མཆིལ་མ་སྣབས་འབབ་གྷས་རི་ཆོས་ཀྱི་སྤྲིན། ། སུམ་བསྐོར་འདོད་མ་ཁྱིམ་མ་གཏུམ་མོ་བཞི། ། སྙིང་པད་ལ་གནས་ཡུལ་དུ་དབང་པོ་སྦྱོར། །
ས་སྤྱོད་མཁའ་སྤྱོད་དཔེ་མེད་རྟོགས་པ་བསྐྱེད། ། རོ་རྐྱང་ཀུན་འདར་གཡས་གཡོན་དབུས་གནས་ནས། ། ཁྲག་དང་ཁུ་བ་འདྲེས་འབབ་བདག་མེད་མ། ། བདུད་བྲལ་ཆ་བཅས་བཅུ་གཉིས་ཡེ་ཤེས་ཆེའོ། ། སྦས་པའི་རྩ་ལྔ་བདུད་འབྲལ་ཆ་བཅས་ལས། ། བཅུ་གསུམ་རྡོ་རྗེ་འཛིན་པའི་རྟོགས་པ་བསྐྱེད། ། ཅེས་སོ། ། ཚིགས་སུ་བཅད་པ་འདིའི་ནང་ན་ཡུལ་དུ་དབང་པོ་སྦྱོར་ཞེས་པའི་དོན། སུམ་སྐོར་མ། འདོད་མ།
ཁྱིམ་མ། གཏུམ་མོ་བཞི། སྙིང་ཁའི་རྩ་འདབ་མདུན་དང་གཡས་དང་། རྒྱབ་དང་གཡོན་བཞི་ལ་གནས་ནས་རིམ་པ་བཞིན། མིག་གིས་གཟུགས་མཐོང་། རྣ་བས་སྒྲ་ཐོས། སྣ་ཡིས་དྲི་ཚོར། ལྕེས་རོ་མྱོང་བར་བྱེད་ཅེས་ཊིཀྐཁ་ཅིག་ལས་བཤད་ལ། ཡང་བདུད་བྲལ་མ་དང་བཅས་པས། གཟུགས།
སྒྲ། དྲི། རོ། ཆོས་རྣམས་འབབ་ཅེས་ཨ་བྷྱ་ཀ་ར་བཞེད་མོད་ཀྱི། རྩ་སུམ་ཅུ་སོ་གཉིས་པོ་ཐམས་ཅད་ཀྱི་བྱང་ཆུབ་ཀྱི་སེམས་འབབ་པར་བཤད་པ་དང་མི་འགྲིག་པས། རང་གི་ལུགས་ལ་རྗེ་བཙུན་ཆེན་པོས། འདི་བཞི་སྙིང་གི་འདབ་བརྒྱད་ལྟེ་བ་ཡི། ། མཚམས་ནས་རླུང་དང་བདུད་རྩི་ལྔ་འདྲེས་འབབ། ། ཅེས་གསུངས་པའི་རྗེས་སུ་འབྲང་སྟེ། འདི་བཞི་ནི།
རྩ་བཞི་པོ་སྙིང་ཁ་ཆོས་ཀྱི་འཁོར་ལོའི་ནང་བསྐོར་རྩ་འདབ་བཞི་ལས་ཕྱི་བསྐོར་བརྒྱད་དུ་གྱེས་པའི་ལྟེ་བའི་མཚམས་ནས་རླུང་དང་བདུད་རྩི་ལྔ་འདྲེས་པ་འབབ་པའི་རྩ་བཞི་སྟེ། འདི་དག་ལ་དགོངས་ནས། བཅོམ་ལྡན་འདས་ཀྱི་རྒྱུད་ཀྱི་དགོངས་པ། སློབ་དཔོན་རྡོ་རྗེ་དྲིལ་བུ་པས་བླངས་ཏེ། ནང་བསྐོར་བཞི་ལ་སྙིང་པོའི་རྣལ་འབྱོར་མ་བཞི། ཕྱི་བསྐོར་བརྒྱད་ལ་སྒོ་མཚམས་མ་བརྒྱད། དེ་བརྒྱད་ཁ་དོག་ཐ་དད་པར་འབྱུང་བ་ཡང་། རླུང་དང་བདུད་རྩི་ལྔ་ཐ་དད་པ་འདྲེས་པ་འབབ་པ་ལ་དགོངས་པ་ཡིན་ཞེས་གསུངས་སོ། ། རོ་རྐྱང་ཀུན་འདར་མ་གསུམ་ནི་ཁྲག་དང་ཁུ་བ་འདྲེས་པ་འབབ་ཟེར་ཡང་། བདག་མེད་མའི་བསྟོད་པར།
ཀུན་འདར་རོ་རྐྱང་བདུད་བྲལ་ཨཿདང་བཅས། ། ཁུ་ཁྲག་དྲི་ཆེན་དྲི་ཆུ་མི་རྟོག་བསྐྱེད། ། ཅེས་གསུངས་པ་ལྟར་ཡིན་ལ། སྦས་པའི་རྩ་ལྔ་ནི། གནས་སྙིང་ཁ་ན་གནས་ཏེ། སམྦུ་ཊི་ལས། ལུས་ཅན་སྙིང་གི་ནང་དུ་ནི། ། རྩ་ལྔ་རྣམས་ནི་རྣམ་པར་གནས། ། ཞེས་གསུངས་ཞིང་། བདུད་བྲལ་མ་ནི་དེ་དག་གི་རྒྱབ་ཀྱི་ཆ་ལ་བརྟེན་ཏོ། །
འོ་ན་རྩ་ལྔ་པོ་དེ་ཉིད་གང་ཡིན་ཞེ་ན། རང་གི་ལུགས་ཀྱི་དབུ་མ་དང་། རོ་རྐྱང་གཉིས་ལ་གཉིས་སུ་གྱེས་པས་ལྔ་པོ་ཡིན་པར་སློབ་དཔོན་རིན་པོ་ཆེ་བཞེད། རྩ་ལྔ་པོ་དེ་ནས་རླུང་དང་བྱང་ཆུབ་ཀྱི་སེམས་ཐམས་ཅད་ཀྱི་སྟོབས་སྡོམ་པ་འབབ་པ་ཡིན་ནོ། ། འདི་དག་ནི་རང་ལུགས་ཀྱི་དགོངས་པ་དཔྱིས་ཕྱིན་པར་ཁོ་བོས་བཀོད་པ་ཡིན་ནོ། ། དེ་དག་གིས་ནི་ཡབ་དང་མི་འདྲ་བའི་ཆོས་རྣམས་སྦྱར་ཏེ་རྗེ་བཙུན་ཡུམ་གྱི་ལུས་དཀྱིལ་བཤད་པ་བསྟན་ཟིན་ནས། སྤྱི་དོན་གསུམ་པ་ལམ་དེ་དག་ཉམས་སུ་བླངས་པ་ལས་བྱུང་བའི་འབྲས་བུ་ས་ལམ་བགྲོད་ཚུལ་གྱི་རྣམ་གཞག་བཤད་པ་ལ། སྐལ་བཟང་གི་གདུལ་བྱ་ལ་སྨིན་བྱེད་དབང་བཞིས་རྒྱུད་སྦྱངས། གྲོལ་བྱེད་ལམ་རིམ་གཉིས་བསྒོམས་པས་ཡེ་ཤེས་ཕྱག་ཆེན་མངོན་དུ་གྱུར་པ་དེ་སྤྱོད་པ་རྣམ་གསུམ་གྱིས་བོགས་འབྱུང་ནས་ཉེ་རྒྱུས་མཚམས་སྦྱར་ཏེ་ས་བཅུ་གསུམ་དང་། ལམ་ལྔ་དང་།
རྟེན་འབྲེལ་ལྔ་དང་བྱང་ཕྱོགས་སོ་བདུན་སོགས་བགྲོད་པའི་རིམ་པ་དཔྱོད་ལྡན་གྱི་རྣ་བའི་བདུད་རྩིར་གྱུར་པ་ཞིག་འཆད་པར་འགྱུར་ལ་མཉན་པར་བྱོས་ཤིག དེ་ཡང་སྡོམ་གསུམ་རབ་དབྱེ་ལས། ཕ་རོལ་ཕྱིན་གཞུང་མི་ནུས་པར། ། གལ་ཏེ་གསང་སྔགས་བསྒོམ་འདོད་ན། ། ཞེས་པ་ནས། རྡོ་རྗེ་འཛིན་པའི་ས་དགེ་བ། ། བཅུ་གསུམ་པ་ནི་ཐོབ་པར་འགྱུར། ། ཞེས་པའི་བར་གྱིས་བསྟན་ལ། གསང་སྔགས་བླ་མེད་ཀྱི་ས་ལམ་བགྲོད་ཚུལ་གྱི་སྙིང་པོ་བསྡུས་པ་དཔལ་ལྡན་ས་སྐྱ་པའི་རྒྱུད་མན་ངག་དང་བཅས་པའི་ཟབ་གནད་ཀྱིས་བཀྲོལ་བ་ནི་འདི་ལྟར་ཡིན་ཏེ། སྨིན་བྱེད་ཀྱི་དབང་བཞི།
གྲོལ་བྱེད་ཀྱི་རིམ་གཉིས། དེ་ལས་སྐྱེས་པའི་ཡེ་ཤེས་ཕྱག་རྒྱ་ཆེན་པོ། དེ་ལ་བོགས་འབྱིན་སྤྱོད་པ་སྤྱོད་ཚུལ། དེ་ལས་ས་ལམ་བགྲོད་ཚུལ་ལོ། ། འདི་རྣམས་ཀྱང་ལུགས་ལྡོག་གིས་མས་རིམ་བཞིན་བཤད་ན་ས་ལམ་བགྲོད་ཚུལ་ལ་སྤྱིར་ཐེག་དམན་ས་ལམ་གྱི་རྣམ་གཞག བྱེ་བྲག་ཐེག་ཆེན་ས་ལམ་གྱི་རྣམ་གཞག ཁྱད་པར་གསང་སྔགས་བླ་མེད་ཀྱི་ས་ལམ་གྱི་རྣམ་གཞག་གོ ། དང་པོ་ལ་དམན་པ་ས་བརྒྱད་ཅེས་གྲགས་པ་སྟེ། དཀར་པོ་རྣམ་པར་མཐོང་བའི་ས། རིགས་ཀྱི་ས།
བརྒྱད་པའི་ས། མཐོང་བའི་ས། སྲབ་པའི་ས། འདོད་ཆགས་དང་བྲལ་བའི་ས། བྱས་པ་རྟོགས་པའི་ས། རང་སངས་རྒྱས་ཀྱི་ས་དང་བརྒྱད་ལས། དང་པོ་དང་ཉན་ཐོས་ཀྱི་ཚོགས་ལམ་དོན་གཅིག་པ་ནས་ཉན་ཐོས་ཀྱི་སྦྱོར་ལམ། རྒྱུན་བཞུགས་ཞུགས་པའི་ལམ། རྒྱུན་བཞུགས་འབྲས་གནས་ཙམ་པོའི་ལམ། ཕྱིར་འོང་གི་ལམ།
ཕྱིར་མི་འོང་གི་ལམ། ཉན་ཐོས་དགྲ་བཅོམ་པའི་ལམ། རང་རྒྱལ་གྱི་ལམ་དང་རིམ་བཞིན་དོན་གཅིག་པ་ཡིན་ནོ། ། གཉིས་པ་ཐེག་ཆེན་ཕ་རོལ་ཏུ་ཕྱིན་པའི་ལུགས་ལ་ནི་མངོན་རྟོགས་རྒྱན་ལས་ས་བཅུར་ཕྱེ་ནས་བཅུ་པ་ལ་སངས་རྒྱས་ཀྱི་སར་བཤད་པ་དང་། བྱང་ས་ལས། ཐེག་ཆེན་མོས་སྤྱོད་ལ་ས་གཉིས་དང་། བྱང་སེམས་འཕགས་པའི་ས་བཅུ་དང་། སངས་རྒྱས་ཀྱི་ས་དང་བཅུ་གསུམ་དུ་བཤད་པ་ལ་སོགས་པ་ཡོད་མོད་ཀྱི་མདོ་སྡེ་རྒྱན་རྩ་འགྲེལ་ལས། བྱང་སེམས་འཕགས་པའི་ས་རབ་དགའ་ལ་སོགས་པ་བཅུ་དང་། བཅུ་གཅིག་པ་སངས་རྒྱས་ཀྱི་ས་དང་བཅུ་གཅིག་ཏུ་བཤད་པ་འདི་སྙིང་པོར་བཟུང་ངོ་། །
གསུམ་པ་བླ་མེད་རྡོ་རྗེ་ཐེག་པའི་ལུགས་ལ་ཁ་ཅིག་ས་བཅུ་གཅིག་ཁོ་ནར་བཞེད་པ་དང་། ལ་ལ་ས་བཅུ་གཉིས་ཁོ་ནར་བཞེད་པ་དང་། གཞན་དག་ས་བཅུ་བཞི་དང་། བཅུ་དྲུག་སོགས་སུ་བཞེད་པའང་སྣང་མོད་ཀྱི། ཁོ་བོ་ཅག་འཁྲུལ་པའི་དྲི་མ་ཟད་པ་འཇམ་མགོན་ས་སྐྱ་པའི་རིང་ལུགས་འཛིན་པ་དག་གིས་ས་བཅུ་གསུམ་གྱི་རྣམ་གཞག་འདི་ལུང་རིགས་མན་ངག་གསུམ་གྱིས་གཏན་ལ་ཕབ་སྟེ་འཐད་ལྡན་དུ་ཁས་ལེན་པ་ཡིན་ནོ། ། དེས་ན་འདི་ལ་གསུམ། ས་བཅུ་གསུམ་གྱི་བགྲོད་ཚུལ་དང་། ལམ་ལྔ་དང་བྱང་ཕྱོགས་སོ་བདུན་གྱི་བགྲོད་ཚུལ། དེ་ལ་ས་ལམ་གྱི་འཇུག་ལྡོག་བསྟན་པའོ། ། དང་པོ་ལ་ཡང་གསུམ་སྟེ།
ཡུལ་ཆེན་སོ་བདུན་གྱི་སྒོ་ནས་ས་ལམ་བགྲོད་པའི་ཚུལ། རྩ་དབུ་མའི་མདུད་པ་གྲོལ་ཚུལ་གྱི་སྒོ་ནས་ས་ལམ་བགྲོད་པའི་ཚུལ། དགའ་བ་བཅུ་དྲུག་འཆར་ཚུལ་གྱི་སྒོ་ནས་ས་ལམ་བགྲོད་ཚུལ་ལོ། ། དང་པོ་ལ་འཁོར་ལོ་བདེ་མཆོག་ནས་བཤད་ཚུལ་དང་། དགེས་པ་རྡོ་རྗེ་ནས་བཤད་པའི་ཚུལ་ལོ། ། དང་པོ་ལ་གསུམ། ཕྱིའི་ཡུལ་ཆེན་སོ་བདུན་ངོས་བཟུང་བ། ནང་གི་ཡུལ་ཆེན་སོ་བདུན་ངོས་བཟུང་བ། དེ་ལས་ས་ལམ་བགྲོད་ཚུལ་མདོར་བསྡུས་བཤད་པའོ། ། དང་པོ་ལ་ཐུགས་འཁོར་གྱི་གནས་བརྒྱད།
གསུང་འཁོར་གྱི་གནས་བརྒྱད། སྐུ་འཁོར་གྱི་གནས་བརྒྱད། དམ་ཚིག་གི་འཁོར་ལོའི་གནས་བརྒྱད། བདེ་ཆེན་འཁོར་ལོའི་གནས་ལྔའོ། ། དང་པོ་ནི། འཛམ་བུ་གླིང་གི་ལྟེ་བ་རྡོ་རྗེ་གདན་དབུས་སུ་བཞག་པའི་ཕྱོགས་བཞི་མཚམས་བརྒྱད་ན་གནས་པའི་པུལླི་ར་མ་ལ་ཡ་སྟེ་རྒྱས་པའི་རི། ཛ་ལནྡྷ་རིའམ་ཛནྡྷ་ར་སྟེ་འབར་བ་འཛིན་པའམ་དྲ་བ་འཛིན་པ། ཨུ་ཌི་ན་སྟེ་ཨདྱན། ཨརྦུ་ཏ་སྟེ་མཆོད་འོས། གོ་ད་ཝ་རི་སྟེ་བ་ཡཾ་མཆོག་སྦྱིན།
རསྨི་ཤྭ་ར་སྟེ་དགའ་བྱེད་དབང་ཕྱུག དེ་ཝི་ཀོ་ཊ་སྟེ་ལྷ་མོའི་ཁར། མཱ་ལ་ཝ་སྟེ་ཕྲེང་བ་ཅན་དང་བརྒྱད་གནས་པ་དེའོ། ། གཉིས་པ་ནི། དེའི་ཕྱི་སྐོར་གྱི་ཕྱོགས་མཚམས་བརྒྱད་ན། ཀ་མ་རུ་སྟེ་འདོད་པའི་གཟུགས། ཨོ་ཏྲེ་སྟེ་རོལ་པ་ཅན། ཏྲི་ཤ་ཀུ་ནེ་སྟེ་དགེ་མཚན་གསུམ་པ། ཀོ་ས་ལ་སྟེ་མཛོད་ལེན་ནམ་དགེ་བ་ཅན། ཀ་ལིངྐ་སྟེ་སྨྲ་བའི་རྟགས།
ལམྤ་ཀ་སྟེ་འཕྱང་བ་ཅན། ཀཉྩི་ཀ་སྟེ་སྐྱུར་བག་ཅན། ཧི་མ་ལ་ཡ་སྟེ་གངས་ཅན་དང་བརྒྱད་གནས་པ་དེའོ། ། གསུམ་པ་ནི། དེའི་ཕྱི་རོལ་གྱི་ཕྱོགས་མཚམས་བརྒྱད་ན་པྲེ་ཏ་པུ་རི་སྟེ་ཡི་དྭགས་ཀྱི་གྲོང་ཁྱེར། གྲྀ་ཧ་དེ་ཝ་སྟེ་ཁྱིམ་གྱི་ལྷ། སཽ་རཥྚ་སྟེ་ཡུལ་འཁོར་བཟང་པོ། སུ་ཝརྞ་དེ་ཝ་སྟེ་གསེར་དང་ལྡན་པའི་གླིང་། ནཱ་ག་ར་སྟེ་གྲོང་ཁྱེར། སིནྡྷུ་ར་སྟེ་ལེགས་སྦྱར་སོར་བཞག
མ་རོ་སྟེ་མྱ་ངམ་གྱི་ཐང་ངམ་ཆུ་མེད་པའི་ཐང་། ཀུ་ལུ་ཏ་སྟེ་རིགས་དང་ལྡན་པ་ཞེས་པའི་གནས་བརྒྱད་གནས་པ་དེའོ། ། བཞི་པ་ནི། དེའི་ཕྱི་རོལ་ན་གླིང་བཞི་དང་། ཤར་ལྷོའི་གླིང་ཕྲན་གཉིས་གཅིག་ཏུ་བརྩིས་པ་སོགས་གླིང་ཕྲན་བཞི་སྟེ་བརྒྱད་གནས་པ་དེའོ། ། ལྔ་པ་ནི། དབུས་ཀྱི་རི་བོ་མཆོག་རབ་ཀྱི་རྩེ་དབུས་དང་ཕྱོགས་བཞིའི་གནས་ཏེ་ལྔ་པོ་དེ་ལ་བྱེད་དོ། ། འདི་དག་ཀྱང་ཤར་ནས་བརྩམས་པའི་ཕྱོགས་གཡོན་འཁོར་དང་། ཤར་ལྷོ་ནས་བརྩམས་པའི་མཚམས་གཡས་སྐོར་དུ་གནས་པ་ནི་འཁོར་ལོ་བདེ་མཆོག་གི་སྲོལ་ལོ། ། གཉིས་པ་ནང་གི་ཡུལ་ཆེན་སོ་བདུན་ནི།
བྱང་སེམས་འབབ་པའི་རྩ་སུམ་ཅུ་རྩ་གཉིས། སྙིང་ཁ་ན་གནས་པའི་སྦས་པའི་རྩ་ལྔ་སྟེ་རྩ་སུམ་ཅུ་རྩ་བདུན། དེ་དག་གི་ནང་ན་གནས་པའི་རྩ་ཡི་གེ་སུམ་ཅུ་རྩ་བདུན། ཁམས་སུམ་ཅུ་རྩ་བདུན། རླུང་སུམ་ཅུ་རྩ་བདུན་རྣམས་ལ་འཇོག་པ་ཡིན་ཏེ། དེ་ཡང་བྱང་སེམས་འབབ་པའི་རྩ་སོ་གཉིས་ལས་སྤྱི་བོ་ནས་གྱེས་པའི་རྩ་བརྒྱད་དང་། དེ་དག་གི་རྩ་མདུད་ཡི་གེ་པུ་ཛ་ཨོ་ཨ་གོ་ར་དེ་མ་བརྒྱད་ཁམས་བདུད་རྩི་རླུང་དང་བཅས་པ་རྣམས་ནང་གི་ཐུགས་འཁོར་གྱི་གནས་བརྒྱད། མགྲིན་པ་ནས་གྱེས་པའི་རྩ་བརྒྱད་དང་། དེ་དག་གི་དབྱིབས་ཀ་ཨོ་ཏྲི་ཀོ་ཀ་ལ་ཀ་ཧིའི་རྣམ་པ་ཅན་ཁམས་བདུད་རྩི་རླུང་དང་བཅས་པ་རྣམས་གསུང་འཁོར་གྱི་གནས་བརྒྱད། ལྟེ་བ་ནས་གྱེས་པའི་རྩ་བརྒྱད་དང་།
དེ་དག་གི་དབྱིབས་པྲེ་གྲྀ་སཽ་སུ་ན་སི་མ་ཀུའི་རྣམ་པ་ཅན་ཁམས་བདུད་རྩི་རླུང་དང་བཅས་པ་རྣམས་སྐུ་འཁོར་གྱི་གནས་བརྒྱད་དང་། སྙིང་ཁ་ནས་གྱེས་པའི་ཕྱི་རོལ་འདབ་མ་བརྒྱད། དེ་དག་གི་དབྱིབས་ཧཱུྃ་རིང་པོ་བརྒྱད་ཀྱི་རྣམ་པ་ཅན་ཁམས་བདུད་རྩི་རླུང་དང་བཅས་པ་རྣམས་དམ་ཚིག་གི་འཁོར་ལོའི་གནས་བརྒྱད་དང་། སྙིང་ཁའི་ནང་སྐོར་གྱི་འདབ་མ་བཞི་དང་། དེ་དག་གི་དབྱིབས་རྩ་མདུད་བྷྲཱུྃ་ཨྃ་ཛྲིཾ་ཁྃ་ཧཱུྃ་གི་རྣམ་པ་ཅན་ཁམས་བདུད་རྩི་རླུང་དང་བཅས་པ་རྣམས་ནང་གི་བདེ་ཆེན་འཁོར་ལོའི་གནས་ལྔར་འཇོག་པའི་ཕྱིར་རོ། ། དེ་ཡང་པུལླི་ར་མ་ལ་སོགས་བརྒྱད་ལ་ཐུགས་འཁོར་གྱི་གནས་དང་། མཁའ་སྤྱོད་ཀྱི་གནས་ཞེས་བྱ་སྟེ་སངས་རྒྱས་ཀྱི་ཐུགས་ལས་སྤྲུལ་བའི་དཔའ་བོ་དང་རྣལ་འབྱོར་མས་བྱིན་གྱིས་བརླབས་པ་དང་། དབང་ཕྱུག་གི་ཐུགས་ལས་སྤྲུལ་བའི་སྟེང་ལྷ་ལས་བབས་པའི་འཇིགས་བྱེད་བརྒྱད་དང་པོར་བྱུང་བའི་གནས་ཡིན་པའི་ཕྱིར་རོ། ། ཀ་མ་རུ་སོགས་བརྒྱད་ལ་གསུང་འཁོར་གྱི་གནས་དང་ས་སྤྱོད་ཀྱི་གནས་ཞེས་བྱ་སྟེ་སངས་རྒྱས་ཀྱི་ཐུགས་ལས་སྤྲུལ་བའི་དཔའ་བོ་དང་རྣལ་འབྱོར་མས་བྱིན་གྱིས་བརླབས་པ་དང་། དབང་ཕྱུག་གི་གསུང་ལས་སྤྲུལ་བའི་གནོད་སྦྱིན་གཙོ་འཁོར་བཞི་དང་།
སྲིན་མོ་གཙོ་འཁོར་བཞི་སྟེ་ས་སྟེང་ན་སྤྱོད་པའི་འཇིགས་བྱེད་བརྒྱད་དང་པོར་བྱུང་བའི་གནས་ཡིན་པའི་ཕྱིར་རོ། ། པྲེ་ཏ་པུ་རི་སོགས་བརྒྱད་ལ་སྐུ་འཁོར་གྱི་གནས་དང་། ས་འོག་ན་སྤྱོད་པའི་གནས་ཞེས་འཇོག་སྟེ་སངས་རྒྱས་ཀྱི་སྐུ་ལས་སྤྲུལ་བའི་དཔའ་བོ་དང་རྣལ་འབྱོར་མས་བྱིན་གྱིས་བརླབས་པ་དང་དབང་ཕྱུག་གི་སྐུ་ལས་སྤྲུལ་བའི་རྒྱ་མཚོའི་ཀླུ་གཙོ་འཁོར་བཞི་དང་། རི་རབ་ཀྱི་ཆུ་མཚམས་མན་ཆད་ན་གནས་པའི་གཙོ་འཁོར་བཞི་སྟེ་ས་འོག་ན་སྤྱོད་པའི་འཇིགས་བྱེད་དང་པོར་བྱུང་བའི་གནས་ཡིན་པའི་ཕྱིར་རོ། ། ཤར་ལུས་འཕགས་སོགས་བརྒྱད་ལ་དམ་ཚིག་གི་འཁོར་ལོའི་གནས་དང་འཕྲིན་ལས་ཀྱི་གནས་ཞེས་བྱ་སྟེ་ཤར་ལུས་འཕགས་པོའི་ལྟེ་བ་ན་ཁྭ་གདོང་མ་གནས། སྒྲ་མི་སྙན་ན་འུག་གདོང་མ་གནས། བ་གླང་སྤྱོད་ན་ཁྱི་གདོང་མ། འཛམ་བུ་གླིང་ན་ཕག་གདོང་མ། ཤར་ལྷོའི་གླིང་ཕྲན་གཉིས་ན་གཤིན་རྗེ་བརྟན་མ། ལྷོ་ནུབ་ཀྱི་གླིང་ཕྲན་གཉིས་ན་གཤིན་རྗེ་ཕོ་ཉ་མོ།
ནུབ་བྱང་གི་གླིང་ཕྲན་གཉིས་ན་གཤིན་རྗེ་མཆེ་བ་མ། བྱང་ཤར་གྱི་གླིང་ཕྲན་གཉིས་ན་གཤིན་རྗེ་འཇོམས་མ་སྟེ་སངས་རྒྱས་ཀྱི་དམ་ཚིག་ལས་སྤྲུལ་བའི་སྒོ་མཚམས་མ་བརྒྱད་ཀྱིས་བྱིན་གྱིས་བརླབས་པ་དང་། དབང་ཕྱུག་གི་ཕྲིན་ལས་ལས་སྤྲུལ་བའི་མ་མོ་བརྒྱད་དང་པོར་བྱུང་བའི་གནས་ཡིན་པའི་ཕྱིར་རོ། ། རི་རབ་རྩེའི་དབུས་ན་འཁོར་ལོ་བདེ་མཆོག་ཡབ་ཡུམ། ཤར་ན་མཁའ་འགྲོ་མ་སྔོན་མོ། བྱང་ན་ལ་མ་ལྗང་ཁུ། ནུབ་ན་ཁཎྜ་རོ་ཧི་དམར་མོ། ལྷོ་ན་གཟུགས་ཅན་མ་སེར་མོ་སྟེ་ལྷ་ལྔ་བཞུགས་པའི་གནས་ལྔ་པོ་དེ་ལ་བདེ་ཆེན་འཁོར་ལོའི་གནས་ཞེས་བྱ་སྟེ། བདེ་མཆོག་འཁོར་ལོའི་ལྷ་གཙོ་འཁོར་ལྔས་བྱིན་གྱིས་བརླབས་པའི་གནས་ཡིན་པའི་ཕྱིར་རོ། ། དེ་ལྔ་ལ་སྦས་པའི་ཡུལ་ལྔ་ཞེས་ཀྱང་བྱ་སྟེ།
ནང་སྦས་པའི་རྩ་ལྔས་མཚོན་པའི་ཕྱིའི་གནས་ཡིན་པའི་ཕྱིར་རོ། ། གསུམ་པ་དེ་ལས་ས་ལམ་བགྲོད་ཚུལ་མདོར་བསྡུས་བཤད་པ་ནི། གོང་དུ་བསྟན་པའི་ཕྱི་ནང་གི་ཡུལ་ཆེན་པོ་སོ་བདུན་ལ་བརྟེན་ནས་ས་བཅུ་གསུམ་བགྲོད་ཚུལ་འདི་ལྟར་ཡིན་ཏེ། གནས་དང་ཉེ་བའི་གནས་གཉིས་ལས་ཕྱེ་བའི་ཐུགས་འཁོར་གྱི་ཡུལ་ཆེན་དང་པོ་བཞི་ལས་ས་དང་པོ་བགྲོད། ཕྱི་མ་བཞི་ལས་ས་གཉིས་པ་བགྲོད། ཞིང་དང་ཉེ་བའི་ཞིང་། ཚནྡྷོ་དང་ཉེ་བའི་ཚནྡྷོ་སྟེ་གནས་བཞི་ལ་གནས་གཉིས་གཉིས་སུ་ཕྱེ་བའི་གསུང་འཁོར་གྱི་གནས་བརྒྱད་ལས་ས་གསུམ་པ། བཞི་པ། ལྔ་པ། དྲུག་པ་སྟེ་བཞི་བགྲོད།
འདུ་བ་དང་ཉེ་བའི་འདུ་བ། དུར་ཁྲོད་ཉེ་བའི་དུར་ཁྲོད་དེ་བཞི་ལས་ཕྱེ་བའི་ནང་ཚན་སྐུ་འཁོར་གྱི་གནས་བརྒྱད་ལས་ས་བདུན་པ་དང་། བརྒྱད་པ་དང་དགུ་པ་དང་བཅུ་པ་དང་བཞི་བགྲོད། འཐུང་སྤྱོད་དང་ཉེ་བའི་འཐུང་སྤྱོད་གཉིས་ལས་ཕྱེ་བའི་དམ་ཚིག་གི་འཁོར་ལོའི་གནས་བརྒྱད་ལས་ས་བཅུ་གཅིག་པ་དང་བཅུ་གཉིས་པ་གཉིས་བགྲོད། སྦས་པའི་ཡུལ་ལྔའི་བདེ་ཆེན་འཁོར་ལོའི་གནས་ལྔ་ལས་ས་བཅུ་གསུམ་པ་བགྲོད་པ་ཡིན་པའི་ཕྱིར་རོ། ། དེས་ན་ས་དང་པོ་དང་གཉིས་པ་གཉིས་དང་། ས་བཅུ་གཅིག་པ་དང་བཅུ་གཉིས་པ་གཉིས་ཏེ་བཞི་ཐོབ་པ་ལ་ཡུལ་ཆེན་བཞི་བཞི་བགྲོད་དགོས་ལ། བར་གྱི་ས་བརྒྱད་ཐོབ་པ་ལ་ཡུལ་ཆེན་གཉིས་གཉིས་བགྲོད་པས་ཆོག་པ་ཡིན་ནོ། ། གཉིས་པ་ཀྱཻ་རྡོ་རྗེ་ནས་བཤད་ཚུལ་ལ། རྩ་རྒྱུད་དང་བཤད་རྒྱུད་སམྦུ་ཊི་སྦྱར་ནས་བཤད་པ་དང་།
རྩ་རྒྱུད་དང་ཆ་མཐུན་གྱི་རྒྱུད་ཕྱག་ཆེན་ཐིག་ལེ་སྦྱར་ནས་བཤད་པ་གཉིས་ལས། དང་པོ་ལ་སྤྱིར་བཏང་རྒྱུད་ལུགས་དང་། དམིགས་བསལ་མན་ངག་ལུགས་གཉིས་ལས། དང་པོ་ནི། རྩ་རྒྱུད་ཀྱི་ལེའུ་བདུན་པ་དང་། ཁ་སྦྱོར་བརྟག་པ་ལྔ་པའི་དང་པོ་དང་། དྲུག་པའི་དང་པོ་རྣམས་སྦྱར་ནས་གསུངས་པའི་དོན་བདག་མེད་མའི་བསྟོད་པར་ཞིབ་ཏུ་འབྱུང་བའི་ཚུལ་བཤད་ན། དེ་ཡང་ས་དང་པོ་ཐོབ་པ་ལ་ཡུལ་ཆེན་བཞི་བགྲོད་དགོས་ཏེ། རྩ་མི་ཕྱེད་མ་དང་། ཕྲ་གཟུགས་མ་དང་།
བརྩེ་བ་མ་དང་། གཡོན་པ་མ་སྟེ་ནང་གི་རྩ་བཞི་དང་། རྩ་བཞི་མདུད་པ་པུ་ཛ་ཨཽ་ཨའི་རྣམ་པས་སྤྱི་བོ། སྤྱི་གཙུག རྣ་བ་གཡས། ལྟག་པ་བཞིར་གནས་པའི་ཡི་གེ་བཞི་དང་། རྩ་དེ་དག་ནས་སོ་དང་སེན་མོའི་ཁམས་སོགས་ཁམས་བདུད་རྩི་བཞི་དང་། ནང་གི་ཡུལ་དེ་བཞི་རེ་རེ་ནས་ལས་ཀྱི་རླུང་དྲུག་བརྒྱ་བདུན་ཅུ་རྩ་ལྔ་པ་རེ་རྒྱུ་བ་རྣམས་དབུ་མར་ཐིམ་པ་དང་། ཕྱིའི་པུལླི་ར་མ་ལ་ཡ། ཛ་ལནྡྷ་ར།
ཨུ་ཌྱི་ན། ཨརྦུ་ཏ་སྟེ་ཡུལ་ཆེན་བཞིའི་དཔའ་བོ་དང་རྣལ་འབྱོར་མ་རྣམས་དབང་དུ་འདུས་པ་ལས་ས་དང་པོའི་རྟོགས་པ་སྐྱེ་བ་ཡིན་པའི་ཕྱིར་ཏེ། དེ་སྐད་དུ་སམྦུ་ཊའི་བརྟག་པ་ལྔ་པའི་དང་པོ་ལས། གནས་ནི་ཛ་ལནྡྷ་རར་གསུངས། ། དེ་བཞིན་དུ་ནི་ཨུ་རྒྱན་ཉིད། ། གནས་ནི་ཀོ་ལ་གི་རི་དང་། ། དེ་བཞིན་ཨརྦུ་ཏ་ཉིད་དོ། ། ཞེས་དང་། དེ་དག་ནང་དང་སྦྱར་བ་ལ་སམྦུ་ཊའི་བརྟག་པ་དྲུག་པའི་དང་པོ་ལས། སྤྱི་བོ་མ་ལ་ཡ་ཡི་ཡུལ། །
དེ་བཞིན་སྤྱི་གཙུག་འབར་བོ་འཛིན། ། དེ་བཞིན་དུ་ནི་ཨུ་ཌི་ཉིད། ། རྣ་བ་གཡས་པ་ཉིད་དུ་བརྗོད། ། རྩིབས་མའི་རྒྱབ་་་་་་དེ་གཞུང་པའི་ལྟག་པ་ལ་བཤད། ནི་ཨརྦུ་ཏ། ། ཌི་ནི་གནས་ཞེས་བྱ་བ་འོ། ། ཞེས་པ་དང་། དེ་དག་སྦྱང་གཞི་རྩ། བྱང་སེམས། ཕུང་ཁམས་སྐྱེ་མཆེད་ཉོན་མོངས་པ་སོགས་དང་།
སྦྱོང་བྱེད་སོ་དང་ལྷ་མོ་སོགས་སྦྱར་ནས་འཆད་པ་ལ་རྗེ་བཙུན་རིན་པོ་ཆེའི་བདག་མེད་མའི་བསྟོད་པ་ལས། པུལླི་ར་མི་ཕྱེད་སོ་དང་སེན་མོའི་ཁམས། ། འབར་འཛིན་ཕྲ་གཟུགས་སྐྲ་དང་སྤུ་འབབ་ཅིང་། ། གཟུགས་ཕུང་གཏི་མུག་མིག་སྦྱོང་ཨ་ལས་བྱུང་། ། འཁོར་ལོའི་ཤར་གནས་རྡོ་རྗེ་མར་ཕྱག་འཚལ། ། ཨུ་རྒྱན་བརྩེ་བ་པགས་པ་དྲི་མ་བསྐྱེད། ། ཨརྦུ་གཡོན་པ་མ་ཏེ་ཤ་འབབ་ཅིང་། ། ཚོར་བ་སེར་སྣ་སྣ་སྦྱོང་ཨི་ལས་བྱུང་། ། ལྷོ་ཕྱོགས་གསང་བའི་དཀར་མོར་བདག་ཕྱག་འཚལ། ། སྤྱི་བོ་སྤྱི་གཙུག་རྣ་བ་ལྟག་པར་ཞུགས། །
ལུས་དང་ཚོར་བ་སེམས་དང་ཆོས་ཀྱི་དངོས། ། རླུང་དང་བྱང་ཆུབ་སེམས་རྣམས་དབུ་མར་ཐིམ། ། གནས་དེ་རབ་དགའི་ས་ལ་བདག་ཕྱག་འཚལ། ། ཞེས་པའི་ཤླཽ་ཀ་གསུམ་མོ། ། དེ་བཞིན་དུ་ས་གཉིས་པ་ཐོབ་པ་ལ་ཡུལ་བཞི་བགྲོད་དགོས་ཏེ་ཐུང་ངུ་མ་དང་། རུས་སྦལ་སྐྱེས་མ་དང་། བསྒོམ་པ་མ་དང་། དབང་མ་སྟེ་རྩ་བཞི་དང་། རྩ་དེ་བཞིའི་མདུད་པ་གོ་ར་དེ་མའི་རྣམ་པས་རྣ་བ་གཡོན་པ། སྨིན་ཕྲག
མིག་གཉིས། ཕྲག་པ་གཉིས་ཏེ་གནས་བཞིར་གནས་པའི་རྩ་ཡིག་བཞི་དང་། ཆུ་རྒྱུས་ཀྱི་ཁམས་ལ་སོགས་པ་ཁམས་བཞི་དང་། ཡུལ་བཞི་རེ་རེ་ནས་ལས་རླུང་དྲུག་བརྒྱ་བདུན་ཅུ་རྩ་ལྔ་རེ་རྒྱུ་བ་རྣམས་དབུ་མར་ཐིམ་ཞིང་། ཕྱིའི་གོ་ད་ཝ་རི། རསྨི་ཤྭ་ར། དེ་ཝི་ཀོ་ཊ། མཱ་ལ་ཝ་དང་ཡུལ་བཞིའི་དཔའ་བོ་དང་རྣལ་འབྱོར་མ་དབང་དུ་འདུས་པ་ལས་ས་གཉིས་པའི་རྟོགས་པ་སྐྱེ་བ་ཡིན་པའི་ཕྱིར། དེ་སྐད་དུ་ཁ་སྦྱོར་བརྟག་པ་ལྔ་པའི་དང་པོ་ལས། ཉེ་གནས་གོ་ད་ཝ་རི་ཉིད། །
དེ་བཞིན་དགའ་བའི་དབང་ཕྱུག་དང་། ། དེ་བཞིན་དེ་ཝི་ཀོ་ཊར་བཤད། ། དེ་བཞིན་མཱ་ལ་ཝ་ཉིད་དོ། ། ཞེས་དང་། དེ་ཉིད་ནང་དང་སྦྱར་བ་ནི། ། ཁྱད་ནོར་དྲུག་པའི་དང་པོ་ལས། ། རྣ་བ་གཡོན་པའི་རང་བཞིན་ནི། ། དེ་བཞིན་གོ་ད་ཝ་རི་ཞེས། ། དགའ་བའི་དབང་ཕྱུག་བཤད་པ་ནི། ། སྨིན་མའི་དབུས་ནས་རབ་ཏུ་བསྐུལ། །
དེ་བཞིན་མིག་དག་ལྷ་མོའི་མཁར། ། ལག་པའི་རྩ་བར་མཱ་ལ་ཝ། ། བཞི་ནི་ཉེ་བའི་གནས་ཉིད་དོ། ། ཞེས་དང་། དེ་དག་སྦྱང་གཞི་རྩ་སོགས་དང་། སྦྱོང་བྱེད་ལྷ་སོགས་དང་ཞིབ་ཏུ་སྦྱར་ཏེ་འཆད་པ་ལ་བདག་མེད་བསྟོད་པ་ལས། གོ་ད་ཝ་རི་ཐུང་ངུ་ཆུ་རྒྱུས་འབབ། ། རསྨི་རུས་སྦལ་སྐྱེས་མ་རུས་ཕྲེང་སྐྱེ། ། འདུ་ཤེས་འདོད་ཆགས་ལྕེ་སྦྱོང་ཨཱི་ལས་བྱུང་། ། ཆུ་བདག་ཆུ་ཡི་རྣལ་འབྱོར་མར་ཕྱག་འཚལ། །
དེ་ཝི་ཀོ་ཊར་སྒོམ་མ་མཁའ་ལམ་བསྐྱེད། ། མཱ་ལ་དབང་མ་སྙིང་འབབ་འདུ་བྱེད་བསྐྱེད། ། ཕྲག་དོག་ལུས་སྦྱོང་ཨུ་སྐྱེས་ཡང་དག་སྤོང་། ། རྡོ་རྗེ་མཁའ་འགྲོ་གཉིས་པའི་ས་ལ་བསྟོད། ། ཅེས་སོ། ། ཡང་ས་གསུམ་པ་ནས་དྲུག་པའི་བར་ཐོབ་པ་ལ་ཡུལ་གཉིས་གཉིས་བགྲོད་དགོས་པ་ཡིན་ཏེ་སྐྱོན་མ། མཇུག་མ། མ་མོ། མཚན་མོ་སྟེ་རྩ་བཞི་དང་། དེ་དག་གི་མདུད་པ་ཀ་ཨོ་ཏྲི་ཀོའི་རྣམ་པས་མཆན་ཁུང་གཉིས།
ནུ་མ་གཉིས། ལྟེ་བ། སྣ་རྩེ་སྟེ་གནས་བཞིར་གནས་པའི་ཡི་གེ་བཞི་དང་། རྩ་དེ་དག་གི་ནང་གི་མིག་གི་ཁམས་སོགས་བཞི་དང་། ཡུལ་རེ་རེ་ནས་ལས་རླུང་སྔར་བཞིན་རྒྱུ་བ་རྣམས་དབུ་མར་ཐིམ་ཞིང་། ཕྱིའི་ཀ་མ་རུ་པ། ཨོ་ཏྲེ། ཏྲེ་ཤ་ཀོ་ནེ། ཀོ་ས་ལ་དང་ཡུལ་བཞིའི་མཁའ་འགྲོ་དབང་དུ་འདུས་པ་ལས་རིམ་བཞིན་ས་གསུམ་པ་དང་བཞི་པའི་རྟོགས་པ་སྐྱེ། བསིལ་སྦྱིན་མ་དང་།
ཚ་བ་མ་དང་། གཞོལ་མ་དང་། ར་ས་མ་སྟེ་རྩ་བཞི་དང་། རྩ་མདུད་ཀ་ལ་ཀ་ཧིའི་རྣམ་པས་ཁ་དང་། མགྲིན་པ་དང་། སྙིང་ཁ་དང་། འདོམས་བར་ན་གནས་པའི་ཡི་གེ་བཞི་དང་། ཆུ་རྒྱུས་ཀྱི་ཁམས་སོགས་བཞི་དང་། ཡུལ་རེ་རེ་ནས་ལས་རླུང་སྔ་མ་བཞིན་རྒྱུ་བ་རྣམས་དབུ་མར་ཐིམ་ཞིང་། ཀ་ལིངྐ་།
ལཾ་པ་ཀ ཀཉྩི། ཧི་མ་ལ་ཡ་དང་ཕྱིའི་ཡུལ་བཞིའི་མཁའ་འགྲོ་དབང་དུ་འདུས་པ་ལས་རིམ་བཞིན་ས་ལྔ་པ་དང་དྲུག་པའི་རྟོགས་པ་སྐྱེ་བའི་ཕྱིར། དེ་སྐད་དུ་ཁ་སྦྱོར་ལྔ་པའི་དང་པོ་ལས། དེ་བཞིན་ཀ་མ་རུ་པར་གསུངས། ། ཨོ་ཏྲེ་ཞིང་ནི་ཉིད་དུ་ཡང་། ། ཉེ་ཞིང་ཏྲི་ཤ་ཀུ་ནེ་དང་། ། དེ་བཞིན་ཀོ་ས་ལ་ཉིད་དོ། ། ཇི་ལྟར་ཀ་ལིངྐར་གསུངས་པ། ། དེ་བཞིན་ལམ་པ་ཀ་ཉིད་དང་། །
ཀཉྩི་ཁ་བའི་གནས་ཉིད་ནི། ། ཚནྡྷོར་ཡང་དག་པར་གསུངས་སོ། ། ཉེ་བའི་ཚནྡྷོ་ཞེས་པའང་ངོ་། ། ཞེས་དང་། ཕྱི་ནང་སྦྱར་བ་ནི་དྲུག་པའི་དང་པོ་ལས། མཆན་ཁུང་ཀ་མ་རུ་པ་ཉིད། ། ནུ་མ་ཨོ་ཏྲེ་རབ་ཏུ་གྲགས། ། འདི་དག་ཞིང་དུ་ཡང་དག་བརྗོད། ། ལྟེ་བ་ཏྲེ་ཤ་ཀུ་ནེར་བརྗོད། ། སྣ་ཡི་རྩེ་མོ་ཀོ་ས་ལ། །
ཉེ་བའི་ཞིང་དུ་བརྗོད་པ་འོ། ། ཁ་ནི་ཀ་ལིངྐ་རུ་བརྗོད། ། མགྲིན་པ་ལམ་པ་ཀ་རུ་གསུངས། ། ཚནྡྷོ་ཧ་ཞེས་རྣམ་པར་བཤད། ། སྙིང་ནི་ཀཉྩིར་བརྗོད་པ་སྟེ། ། དབང་པོ་ཧི་མ་ལ་ཡ་ཉིད། ། ཉེ་བ་ཡི་ནི་ཚནྡྷོར་བརྗོད། ། ཅེས་དང་། དེ་དག་སྦྱང་གཞི་རྩ་སོགས་དང་སྦྱོང་བྱེད་ལྷ་སོགས་ཞིབ་ཏུ་སྦྱར་ཏེ་འཆད་པ་ལ། ཀ་མ་རུ་པ་སྐྱོན་མ་མིག་འབབ་ཅིང་། །
ཨཽ་ཏྲེར་མཇུག་མ་མཁྲིས་འབབ་ཆུ་ཡི་ཁམས། ། ཨཱུ་སྐྱེས་པུཀྐ་སིས་སྦྱོང་རྫུ་འཕྲུལ་གཉིས། ། བྱང་ཤར་འོད་བྱེད་ཞིང་ལ་ཕྱག་འཚལ་ལོ། ། ཏྲི་ཤ་ཀོ་ནེར་མ་མོ་གློ་བ་འབབ། ། ཀོ་སར་མཚན་མོ་རྒྱུ་མ་ཆུ་ཡི་ཁམས། ། རི་སྐྱེས་ཤ་བ་རིས་སྦྱོང་རྫུ་འཕྲུལ་གཉིས། ། ཤར་ལྷོ་ཉེ་ཞིང་འོད་འཕྲོ་ཕྱག་འཚལ་ལོ། ། ཀ་ལིངྐར་ནི་བསིལ་སྦྱིན་ཆུ་རྒྱུས་འབབ། ། ལམྤ་ཚ་བ་ལྟོ་བ་འབབ་པ་མོ། ། རི་སྐྱེས་ཙཎྜ་ལི་སྦྱོང་དབང་པོ་གཉིས། །
ལྷོ་ནུབ་ཚནྡྷོ་སྦྱང་དཀའ་ཕྱག་འཚལ་ལོ། ། ཀཉྩིར་གཞོལ་མ་མིག་འབབ་ཁ་བའི་རི། ། རངས་མ་རུས་པའི་ཁམས་འབབ་རླུང་གི་ཁམས། ། ལྀ་སྐྱེས་གཡུང་མོས་སྦྱོང་ཞིང་དབང་པོ་གཉིས། ། ནུབ་བྱང་མངོན་གྱུར་ཉེ་བའི་ཚནྡྷོར་བསྟོད། ། ཅེས་སོ། ། དེ་བཞིན་དུ་ས་བདུན་པ་ནས་བཅུ་པའི་བར་ཐོབ་པ་ལ་ཡང་ཡུལ་གཉིས་གཉིས་བགྲོད་དགོས་ཏེ། ཤིན་ཏུ་གཟུགས་ཅན་མ་དང་། སྤྱི་མ་དང་། རྒྱུ་སྦྱིན་མ་དང་།
སྦྱོར་བྲལ་མ་སྟེ་རྩ་བཞི་དང་། རྩ་མདུད་པྲེ་གྲྀ་སཽ་སུའི་རྣམ་པས་མཚན་མ་དང་། བཤང་ལམ་དང་། བརླ་གཉིས་དང་། བྱིན་པ་གཉིས་ཏེ་གནས་བཞིར་གནས་པའི་ཡི་གེ་བཞི་དང་། རྩ་དེ་དག་གི་ནང་གི་བད་ཀན་གྱི་ཁམས་སོགས་བཞི་དང་། ཡུལ་རེ་རེ་ནས་ལས་རླུང་སྔར་བཞིན་དྲུག་བརྒྱ་བདུན་ཅུ་རྩ་ལྔ་རེ་རྒྱུ་བ་རྣམས་དབུ་མར་ཐིམ་ཞིང་། ཕྱིའི་ཡུལ་པྲེ་ཏ་པུ་རི། ཁྱིམ་གྱི་ལྷ། སཽ་རཥྚ།
གསེར་གླིང་དང་བཞིའི་མཁའ་འགྲོ་དབང་དུ་འདུས་པ་ལས་རིམ་བཞིན་ས་བདུན་པ་དང་བརྒྱད་པའི་རྟོགས་པ་སྐྱེ། ཡང་སྡུ་གུ་མ་དང་། གྲུབ་མ་དང་། འཚེད་མ་དང་། ཡིད་བཟང་མ་སྟེ་རྩ་བཞི་དང་། རྩ་མདུད་རྣམས་ན་སི་མ་ཀུའི་རྣམ་པས་སོར་མོ་བཅུ་དྲུག་དང་། བོང་གོང་གཉིས་དང་། མཐེ་བོང་བཞི་དང་། པུས་མོ་གཉིས་ཏེ་གནས་བཞིར་གནས་པའི་ཡི་གེ་བཞི་དང་། རྩ་དེ་དག་གི་ནང་གི་ཚིལ་བུའི་ཁམས་སོགས་བདུད་རྩི་བཞི་དང་།
ཡུལ་རེ་རེ་ནས་ལས་རླུང་སྔར་བཞིན་རྒྱུ་བ་རྣམས་དབུ་མར་ཐིམ་ཞིང་། ཕྱིའི་ཡུལ་ན་ག་ར། སིནྡྷུ། མ་རུ། ཀུ་ལུ་ཏ་དང་བཞིའི་མཁའ་འགྲོ་དབང་དུ་འདུས་པ་ལས་ས་དགུ་པ་དང་བཅུ་པ་གཉིས་ཀྱི་རྟོགས་པ་སྐྱེ་བ་ཡིན་པའི་ཕྱིར། དེ་སྐད་དུ་ཁ་སྦྱོར་བརྟག་པ་ལྔ་པའི་དང་པོ་ལས། པྲེ་ཏ་ཨ་ཏི་བཱ་པ་གསུངས། ། དེ་བཞིན་ཁྱིམ་གྱི་ལྷ་ཉིད་དང་། ། སཽ་རཥྚ་གསེར་གླིང་ཉིད། ། འདུ་བ་དེ་བཞིན་ཉེ་འདུ་བ། །
ན་ག་ར་དང་སིནྡྷུ་ནི། ། དུར་ཁྲོད་ཉིད་དུ་བརྗོད་པ་དང་། ། མ་རུ་དང་ནི་ཀུ་ལུ་ཏ། ། ཉེ་བ་ཡི་ནི་དུར་ཁྲོད་ཉིད། ། ཅེས་དང་། དེ་དག་ནང་དང་སྦྱར་བ་ནི་དྲུག་པའི་དང་པོ་ལས། རྟགས་ལ་ཡི་དྭགས་ལྷག་པར་གནས། ། གསང་བ་ལ་ནི་ཁྱིམ་གྱི་ལྷ། ། ཡི་དྭགས་འདུ་བར་བརྗོད་པ་འོ། ། བརླ་ནི་སཽ་རཥྚ་བརྗོད། །
རྗེ་ངར་གཉིས་ནི་གསེར་གླིང་གི ། རང་གི་ངོ་བོར་རྣམ་པར་བཤད། ། ཉེ་བ་ཡི་ནི་འདུ་བ་ཉིད། ། སོར་མོ་ན་ག་ར་རུ་བརྗོད། ། རྐང་པའི་རྒྱབ་ནི་སིནྡྷུར་ངེས། ། དུར་ཁྲོད་དུ་ནི་ཡང་དག་བརྗོད། ། མཐེ་བོང་ལ་ནི་མ་རུ་ཟེར། ། པུས་མོ་ཀུ་ལུ་ཏ་རུ་བརྗོད། ། འདི་དག་ཉེ་བའི་དུར་ཁྲོད་དེ། ། མཁའ་འགྲོ་མར་ནི་གསུངས་པ་འོ། །
འདི་དག་ཡུལ་དང་རང་ལུས་སྐྱེས། ། རང་གི་ནང་དང་ཕྱི་རོལ་གནས། ། ཞེས་དང་། དེ་དག་རྩ་ཁམས་ལྷ་སོགས་དང་སྦྱར་ཏེ་ཞིབ་ཏུ་འཆད་པ་ལ་བདག་མེད་བསྟོད་པར། པྲེ་ཏར་ཤིན་ཏུ་གཟུགས་ཅན་བད་ཀན་འབབ། ། ཁྱིམ་གྱི་ལྷ་ནི་སྤྱི་མ་སྣབས་འབབ་གཟུགས། ། ལྀ་སྐྱེས་གཽ་རཱིས་སྦྱོང་མཛད་དབང་པོ་སྟོབས། ། ཤར་ཕྱོགས་འདུ་བ་རིང་དུ་སོང་བར་བསྟོད། ། སཽ་རཥྚ་རྒྱུས་སྦྱིན་ཁྲག་འབབ་ཅིང་། ། གསེར་གླིང་སྦྱོར་བྲལ་རྔུལ་འབབ་སྒྲ་ཡི་ཁམས། །
ཨེ་སྐྱེས་ཙཽ་རཱིས་སྦྱོང་མཛད་སྟོབས་གཉིས་ལྷོར། ། མི་གཡོ་ཉེ་བའི་དུ་བར་བདག་ཕྱག་འཚལ། ། ན་ག་རར་ནི་སྡུ་གུ་ཚིལ་བུ་འབབ། ། སིནྡྷུར་གྲུབ་མ་མཆིན་འབབ་སྣ་ཡི་ཡུལ། ། ཨཻ་སྐྱེས་བཻཏྟ་ལིས་སྦྱོང་སྟོབས་གཉིས་ལྷོར། ། དུར་ཁྲོད་ལེགས་པའི་བློ་གྲོས་ལ་ཕྱག་འཚལ། ། མ་རུར་འཚེད་མ་མཆིལ་མ་འབབ་པ་འཛིན། ། ཀུ་ལུར་ཡིད་བཟང་སྣབས་འབབ་ལྕེ་ཡི་ཡུལ། ། ཨོ་སྐྱེས་གྷསྨ་རི་སྦྱོང་བྱང་ཆུབ་གཉིས། ། ཉེ་བའི་དུར་ཁྲོད་ཆོས་ཀྱི་སྤྲིན་ལ་འདུད། །
ཅེས་སོ། ། དེ་ནས་ས་བཅུ་གཅིག་པ་དང་བཅུ་གཉིས་པ་གཉིས་འཐོབ་པ་ལ་ཡུལ་ཆེན་བཞི་བཞི་བགྲོད་དགོས་པ་ལས་ཐོག་མར་ས་བཅུ་གཅིག་པ་ཡུལ་ཆེན་བཞིས་བགྲོད་དགོས་ཏེ། སུམ་སྐོར་མ་དང་། འདོད་མ་དང་། ཁྱིམ་མ་དང་། གཏུམ་མོ་སྟེ་རྩ་བཞི་དང་། རྩའི་མདུད་པ་ཧཱུྃ་གི་རྣམ་པས་སྙིང་ཁ་ཆོས་ཀྱི་འཁོར་ལོར་ཕྱི་འཁོར་འདབ་མ་བརྒྱད་ཀྱི་མཚམས་བཞིར་གནས་པའི་ཡི་གེ་བཞི་དང་། རྩ་དེ་དག་གི་ནང་ན་རླུང་ལྔ་དང་བདུད་རྩི་ལྔ་འདྲེས་ནས་འབབ་པའི་ཁམས་བདུད་རྩི་བཞི་སྟེ། དེ་དག་གི་ནང་ནས་རླུང་གྲངས་སྔར་བཞིན་རྒྱུ་བ་རྣམས་དབུ་མར་ཐིམ་ཞིང་ཕྱིའི་ལས་ཀྱི་གྲངས་ཧ་རི་ཀེ་ལ། ལན་ཚ་རྒྱ་མཚོའི་ནང་སྐྱེས།
བིནྡྷ། གཞོན་ནུའི་གྲོང་ཁྱེར་དང་བཞིའི་མཁའ་འགྲོ་དབང་དུ་འདུས་པ་ལས་ས་བཅུ་གཅིག་པའི་རྟོགས་པ་སྐྱེ་བའི་ཕྱིར། དེ་སྐད་དུ་ཁ་སྦྱོར་ལྔ་པའི་དང་པོ་ལས་འོག་མ་ཉེ་བའི་འཐུང་སྤྱོད་ཀྱི་ཡུལ་བཞི་དང་བསྡོམས་ནས། སྙིང་རྗེ་དེ་བཞིན་ལས་ཀྱི་གྲངས། ། ཧ་རི་ཀེ་ལ་ཉིད་དང་ནི། ། ལན་ཚའི་རྒྱ་མཚོའི་ནང་སོན་དང་། ། བིནྡྷ་གཞོན་ནུའི་གྲོང་ཁྱེར་ཉིད། ། འཐུང་སྤྱོད་ཉེ་བའི་འཐུང་སྤྱོད་དོ། ། དེ་དང་ཉེ་བའི་དུར་ཁྲོད་ཉིད། ། རབ་སོང་དགེ་འདུན་རྒྱ་མཚོའི་འགྲམ། །
སྐྱེད་མོས་ཚལ་གྱི་རྫིང་བུའི་འགྲམ། ། ཞེས་གསུངས་སོ། ། ཕྱི་ནང་སྦྱར་པ་ནི་དྲུག་པའི་དང་པོར་གོང་མ་རྣམས་དང་འབྲེལ་ཆགས་སུ་དངོས་སུ་མ་གསུངས་ཀྱང་། སྙིང་གི་ནང་སོན་པདྨ་ནི། ། འབབ་མ་བརྒྱད་པ་སྙིང་པོར་བཅས། ། ཞེས་དྲུག་པའི་གཉིས་པ་ལས་་་་་་འདབ་མ་རྣམས་ཀྱི་བཞི་ལ་ཡང་། ། འབྱུང་བ་བཞི་ཡི་རྩ་རྣམས་ནི། ། མར་མེའི་རང་བཞིན་ལྟ་བུ་ལས། ། ཕྱོགས་བཞི་ལ་ནི་རྣམ་པར་གནས། ། རྩ་རྣམས་བཞི་ཡང་མཚམས་རྣམས་སུ། །
རྣམ་པར་གནས་ཤིང་དེར་སོན་པའང་། ། བདུད་རྩི་ལྔ་ནི་འབབ་པ་སྟེ། ། ཞེས་པ་འདིས་ཀྱང་བསྟན་པར་སེམས་སོ། གསུངས་པ་འདིས་བསྟན་ཏོ། ། བརྒྱད་པོ་དེ་དག་གི་དང་པོ་བཞི་རྩ་སོགས་དང་སྦྱར་ནས་བདག་མེད་བསྟོད་པར་ཞིབ་ཏུ་འཆད་པ་ལ། སུམ་སྐོར་འདོད་མ་རེག་བྱ་ས་སྤྱོད་སྦྱོང་། ། ཨཽ་སྐྱེས་བྱང་ཆུབ་ལམ་གཉིས་ལ་བཏུད་ནས། ། ཁྱིམ་མ་གཏུམ་མོ་ཆོས་དབྱིངས་མཁའ་སྤྱོད་སྦྱོང་། ། ཨཾ་སྐྱེས་བྱང་ཆུབ་ལམ་གསུམ་ལ་ཕྱག་འཚལ། ། འདི་བཞི་སྙིང་ཁའི་འདབ་བརྒྱད་ལྟེ་བ་ཡི། །
མཚམས་ནས་རླུང་དང་བདུད་རྩི་ལྔ་འདྲེས་འབབ། ། འདི་རྣམས་དབུ་མར་ཐིམ་པས་འཐུང་སྤྱོད་དེ། ། དཔེ་མེད་ཡེ་ཤེས་བཅུ་གཅིག་པར་ཕྱག་འཚལ། ། ཞེས་སོ། ། ཡང་ས་བཅུ་གཉིས་པ་ཐོབ་པ་ལ་ཡུལ་བཞི་བགྲོད་དགོས་ཏེ་ཀུན་འདར་མ། རོ་མ། རྐྱང་མ། བདུད་བྲལ་མ་སྟེ་རྩ་བཞི་ཧཱུྃ་རིང་པོའི་རྣམ་པས་སྙིང་ཁའི་ཕྱི་སྐོར་ཤར་ལ་ཉེ་བའི་དབུས་དང་། གཡས་གཡོན་རྒྱབ་ཀྱི་ཆ་ན་གནས་པའི་ཡི་གེ་བཞི་དང་། དེ་དག་གི་ནང་གི་ཁམས་བདུད་རྩི་བཞི་དང་།
དེ་བཞི་རེ་རེ་ནས་ལས་རླུང་དྲུག་བརྒྱ་བདུན་ཅུ་རྩ་ལྔ་རེ་རྒྱུ་བ་རྣམས་དབུ་མར་ཐིམ་ཞིང་། ཕྱིའི་གཞོན་ནུའི་གྲོང་། རབ་སོང་དགེ་འདུན། རྒྱ་མཚོའི་འགྲམ། སྐྱེད་ཚལ་ར་བའི་རྫིང་བུའི་འགྲམ་དང་ཡུལ་བཞིའི་མཁའ་འགྲོ་དབང་དུ་འདུས་པ་ལས་ས་བཅུ་གཉིས་པའི་རྟོགས་པ་སྐྱེ་བ་ཡིན་པའི་ཕྱིར་ཞེས་འཆད་པ་ལ་བདག་མེད་བསྟོད་པར། དབུས་གནས་གཡས་གཡོན་རྒྱབ་ཀྱི་ཆ་ན་བཞུགས། ། ཀུན་འདར་རོ་རྐྱང་བདུད་བྲལ་ཆ་དང་བཅས། ། ཁུ་ཁྲག་དྲི་ཆུ་དྲི་ཆེན་མི་རྟོག་སྐྱེ། ། འཕགས་པའི་ལམ་གསུམ་བྱང་ཆུབ་ལ་ཕྱག་འཚལ། ། གནས་བཞི་དབུ་མར་སྟོངས་པས་བཅུ་གཉིས་པ། །
ཉེ་བའི་འཐུང་སྤྱོད་ཡེ་ཤེས་ཆེན་པོ་སྟེ། ། སྤང་བྱ་ཀུན་སྤངས་འཐོབ་བྱ་ཀུན་རྫོགས་པའི། ། འཁོར་ལོའི་དབུས་ན་བཞུགས་ལ་ཕྱག་འཚལ་ལོ། ། རྣ་བ་ཞེ་སྡང་རྣམ་ཤེས་ཕུང་པོ་སྦྱོང་། ། སེམས་དག་ཆོས་དབྱིངས་ཡེ་ཤེས་ངོ་བོ་ཉིད། ། སྤྲོས་བྲལ་ཨ་ལས་བྱུང་བའི་བདག་མེད་མ། ། རྡོ་རྗེ་བདག་མེད་མ་དཔལ་བདག་ཕྱག་འཚལ། ། ཞེས་སོ། ། དེས་ན་འདིར། འདི་བཞི་སྙིང་གི་འདབ་བརྒྱད་ལྟེ་བ་ཡི། །
མཚམས་ནས་རླུང་དང་བདུད་རྩི་ལྔ་འདྲེས་འབབ། ། ཅེས་འཐུང་སྤྱོད་ས་བཅུ་གཅིག་པའི་གནས་ཀྱི་རྩ་གསུམ་སྐོར་མ་སོགས་བཞི་པོ་འདི་སྙིང་གི་འདབ་བརྒྱད་ཀྱི་མཚམས་བཞིར་བཤད་པའི་གནད་ཀྱིས་བྱང་སེམས་འབབ་པའི་རྩ་སོ་གཉིས་ཀྱི་ཟླས་ཕྱེ་བའི་ཀུན་འདར་རོ་རྐྱང་བདུད་བྲལ་མ་བཞི་པོ་འདི་སྙིང་གི་འདབ་བརྒྱད་ཀྱི་རྩ་ཕྱོགས་མ་བཞིར་གྲུབ་སྟེ། བརྒྱད་པོ་དེ་སྙིང་ཁ་ནས་གྱེས་པའི་འདབ་མ་བརྒྱད་དུ་བཤད་པ་གང་ཞིག གསུམ་སྐོར་མ་སོགས་བཞི་པོ་དེ་མཚམས་ཀྱི་རྩ་བཞིར་བཤད་པའི་ཕྱིར། དེས་ན་རྩ་སོ་གཉིས་ཀྱི་ནང་ཚན་རོ་རྐྱང་དབུ་གསུམ་པོ་དེ་ཡང་སྙིང་ཁ་ཆོས་ཀྱི་འཁོར་ལོ་ལ་གནས་པའི་རོ་རྐྱང་དབུ་མའི་ཆ་ཤས་རེ་ལ་འཇོག་དགོས་ཀྱི། དེ་གསུམ་ཡོངས་རྫོགས་ལ་འཁྲུལ་བར་མི་བྱ་སྟེ། གནས་བཞི་དབུ་མར་སྟོངས་པས་བཅུ་གཉིས་པ། ། ཞེས་དབུ་མར་སྟོང་རྒྱུའི་དབུ་མ་དང་། སྟོངས་པའི་དབུ་མ་གཉིས་ལ་ཞིབ་ཆ་མ་ཕྱེད་པའི་སྐྱོན་འབྱུང་བའི་ཕྱིར་དང་། གསུམ་སྐོར་མ་སོགས་འཐུང་སྤྱོད་ཀྱི་གནས་བཞི་དང་།
ཀུན་འདར་མ་སོགས་ཉེ་བའི་འཐུང་སྤྱོད་ཀྱི་རྩ་བཞི་སྟེ་བརྒྱད་པོ་དེ་སྙིང་ཁ་ནས་གྱེས་པར་འཆད་དགོས་པའི་ཕྱིར་ཏེ། རྩ་ཡིག་སོ་བདུན་གྱི་ནང་ཚན་ཧཱུྃ་བརྒྱད་པོ་དེ་སྙིང་ཁའི་ཕྱི་སྐོར་འདབ་མ་བརྒྱད་ལ་བཀོད་འདུག་པའི་ཕྱིར་དང་། དེས་ན་རྡོ་རྗེ་ལུས་ཀྱི་སྦས་བཤད་ལས་ཀྱང་བྱང་སེམས་འབབ་པའི་རྩ་སོ་གཉིས་ལ་སྤྱི་བོ་ནས་གྱེས་པ་བརྒྱད་སོགས་བཤད་པ་འདི་རྗེ་བཙུན་ས་སྐྱ་པའི་གསུང་གི་ཉིང་ཁུ་ལམ་སྦས་བཤད་ཀྱི་ཞལ་གདམས་ཡིན་གསུངས་པ་ཡང་རྣ་བའི་བཅུད་ལེན་བླ་ན་མེད་པ་སྟེ། འཐུང་སྤྱོད་ཉེ་བའི་འཐུང་སྤྱོད་ཀྱི་གནས་རྩ་བརྒྱད་པོ་དེ་སྙིང་ཁ་ནས་གྱེས་པར་བཤད་པའི་གནད་ཀྱིས་གནས་དང་ཉེ་བའི་གནས་ཀྱི་རྩ་བརྒྱད་པོ་དེ་སྤྱི་བོ་ནས་གྱེས་པ་དང་། ཞིང་དང་ཉེ་བའི་ཞིང་། ཚནྡྷོ་དང་ཉེ་བའི་ཚནྡྷོའི་གནས་ཀྱི་རྩ་བརྒྱད་པོ་དེ་མགྲིན་པ་ལས་གྱེས་པ་དང་། འདུ་བ་དང་ཉེ་བའི་འདུ་བ། དུར་ཁྲོད་དང་ཉེ་བའི་དུར་ཁྲོད་ཀྱི་གནས་ཀྱི་རྩ་བརྒྱད་པོ་དེ་ལྟེ་གསང་གཉིས་ནས་གྱེས་པར་ཤེས་པའི་ཕྱིར་ཏེ། བདག་མེད་བསྟོད་འགྲེལ་ལས་ཀྱང་། སུམ་སྐོར་མ་དང་འདོད་མ་དང་ཁྱིམ་མ་དང་གཏུམ་མོ་སྟེ་རྩ་བཞི་སྙིང་ཁ་ཆོས་ཀྱི་འཁོར་ལོའི་ནང་སྐོར་རྩ་འདབ་བཞི་ལས་ཕྱི་སྐོར་བརྒྱད་དུ་གྱེས་པའི་མཚམས་ན་རླུང་དང་བདུད་རྩི་ལྔ་པོ་འདྲེས་པར་འབབ་པའི་རྩ་བཞི་པོ་སྟེ།
འདི་དག་ལ་དགོངས་ནས་བཅོམ་ལྡན་འདས་ཀྱིས་རྒྱུད་ལས་གསུངས་པའི་དགོངས་པ་སློབ་དཔོན་རྡོ་རྗེ་དྲིལ་བུ་ཞབས་ཀྱིས་བླངས་ནས་ནང་སྐོར་བཞི་ལ་སྙིང་པོའི་རྣལ་འབྱོར་མ་བཞི་དང་། ཕྱི་སྐོར་བརྒྱད་ལ་སྒོ་མཚམས་མ་བརྒྱད། སྒོ་མཚམས་མ་བརྒྱད་ཀྱི་ཁ་དོག་ཐ་དད་པར་འབྱུང་བའང་རླུང་དང་བདུད་རྩི་ལྔ་ཐ་དད་པར་འདྲེས་པ་འབབ་པ་ལ་དགོངས་པ་ཡིན་ནོ་ཞེས་གསུངས་སོ། ། ཡང་ས་བཅུ་གསུམ་པ་ཐོབ་པ་ལ་ཡུལ་ལྔ་བགྲོད་དགོས་ཏེ་སྦས་པའི་རྩ་ལྔར་གྲགས་པ། སྙིང་ཁ་ཆོས་ཀྱི་འཁོར་ལོའི་དབུས་ནང་སྐོར་གྱི་རྩ་འདབ་ཕྱོགས་བཞི་དབུས་དང་ལྔ་དེ་དག་ན་གནས་པའི་བྷྲཱུྃ་སོགས་ཡི་གེ་ལྔ། ཁམས་བདུད་རྩི་ལྔ། དབུས་ནས་ནམ་མཁའི་རླུང་། ཤར་ནས་ཆུ་རླུང་། ལྷོ་ནས་ས་རླུང་། ནུབ་ནས་མེ་རླུང་།
བྱང་ནས་རླུང་གི་རླུང་སྟེ་དྭངས་པའི་རླུང་ལྔ་དང་བཅས་དབུ་མའི་གཙུག་ཏོར་མཆོག་ཏུ་ཐིམ་ཞིང་། ཕྱིའི་སྦས་པའི་ཡུལ་ལྔའི་མཁའ་འགྲོ་དབང་དུ་འདུས་པ་ལས་ས་བཅུ་གསུམ་པའི་རྟོགས་པ་སྐྱེ་བའི་ཕྱིར། དེ་སྐད་དུ་ཁ་སྦྱོར་དྲུག་པའི་གཉིས་པ་ལས། ལུས་ཅན་སྙིང་གི་དབུས་སུ་ནི། ། རྩ་རྣམས་ལྔ་ནི་རྣམ་པར་གནས། ། ཞེས་སྦས་པའི་རྩ་ལྔ་བསྟན་པའི་ཤུགས་ལ་ནང་གི་གནས་ལྔ་དང་། ཕྱིའི་སྦས་པའི་ཡུལ་ལྔ་ཡང་བསྟན་པ་ཡིན་ལ། དེ་དག་ལྷ་སོགས་དང་སྦྱར་ནས་འཆད་པ་ལ། བདག་མེད་བསྟོད་པར། སྦས་པའི་རྩ་ལྔ་བདུད་བྲལ་ཆ་དང་བཅས། །
སྙིང་ཁའི་དབུས་གནས་གཙུག་ཏོར་མཆོག་ཏུ་ཐིམ། ། འཕགས་པའི་ལམ་ལ་དྲུག་པའི་ཆ་ཡི་དངོས། ། རྡོ་རྗེ་འཛིན་པ་བཅུ་གསུམ་པར་ཕྱག་འཚལ། ། ཞེས་སོ། ། གནད་དེས་ན་རྒྱུད་ཀྱི་དངོས་བསྟན་ལམ་པ་ཞིག་འཆད་པའི་ཚེ་སྦས་པའི་ཡུལ་ལྔའི་བརྟེན་དཀྱིལ་འཁོར་བཞི་དབུ་མར་ཐིམ་མ་ཐག་པ་དེར་བཅུ་གསུམ་རྡོ་རྗེ་འཛིན་པའི་ས་ཞེས་བྱ་བ་སངས་རྒྱས་ཀྱི་ཡེ་ཤེས་མངོན་དུ་གྱུར་པ་ཡིན་པས་ས་བཅུ་གསུམ་པ་དེ་ལ་ཕྱེད་སྔ་ཕྱིའི་རིམ་པ་མི་འབྱེད་པར་ས་བཅུ་གསུམ་པ་ལ་སངས་རྒྱས་ཀྱི་ས་ཡིན་པས་ཁྱབ་པ་ལྟ་བུར་འཆད་པ་ཡིན་ཏེ། རྗེ་བཙུན་ས་པཎ་གྱི་བདག་མེད་བསྟོད་འགྲེལ་ལས། སྦས་པའི་རྩ་ལྔ་ནི་གནས་སྙིང་ཁ་ན་གནས་ཏེ། ཡང་དག་པར་སྦྱོར་བ་ལས། ལུས་ཅན་སྙིང་གི་དབུས་སུ་ནི། ། རྩ་རྣམ་ལྔ་ནི་ཡང་དག་གནས། །
ཞེས་བཤད་པའི་ཕྱིར་རོ། ། བདུད་བྲལ་མ་ནི་དེ་དག་གི་རྒྱབ་ཀྱི་ཆ་ལ་བརྟེན་པའོ། ། རྩ་དེ་དག་ཏུ་རྩ་གཞན་བསམ་གྱིས་མི་ཁྱབ་པའི་ནུས་པ་འདུས་ཏེ། ཡི་གེ་བསམ་གྱིས་མི་ཁྱབ་པ་ཡང་བྷྲཱུྃ་ཨྃ་ཛྲིཾ་ཁྃ་ཧཱུྃ་ལྔར་འདུས། བདུད་རྩི་ལྔ་ཡང་ཤིན་ཏུ་དྭངས་པར་བྱས། རླུང་རྣམས་ཀྱང་ཤིན་ཏུ་སྦྱངས་པས་དཀྱིལ་འཁོར་འཁོར་བཞི་དབུ་མར་ཐིམ་པས་དབུའི་གཙུག་ཏོར་བལྟ་བར་མི་མངོན་པ་སྐྱེའོ། ། བྱང་ཆུབ་ཀྱི་ཕྱོགས་ཀྱི་ས་མཚམས་འཇོག་ནའང་ཡང་དག་པའི་ཏིང་ངེ་འཛིན་ལ་སོགས་ལྔ་དང་། དྲུག་པའི་ཆ་ཡང་དག་པའི་ངག་གོ ། རྡོ་རྗེ་འཛིན་པ་ནི་སངས་རྒྱས་ཀྱི་ས་བཅུ་གསུམ་པ་སྟེ། དེ་ལ་སྒོ་གསུམ་གུས་པས་ཕྱག་འཚལ་བའི་དོན་ཏོ། །
ཞེས་བཤད་པས་སོ། ། ཞེས་བྱ་བ་འདི་ནི་སྤྱིར་བཏང་རྒྱུད་ཀྱི་ལུགས་སོ། ། གཉིས་པ་དམིགས་བསལ་མན་ངག་གི་ལུགས་ལ་སྦས་པའི་ཡུལ་ལྔ་བགྲོད་པ་ཙམ་གྱིས་བཅུ་གསུམ་རྡོ་རྗེ་འཛིན་པའི་ས་ཐོབ་མི་ནུས་ཏེ། སྦས་པའི་རྩ་ལྔའི་རྟེན་དང་བརྟེན་པའི་དཀྱིལ་འཁོར་བཞི་དབུ་མར་ཐིམ་པ་ལས་ས་བཅུ་གསུམ་པའི་ཕྱེད་འོག་མ་དེར་སླེབ་ཅིང་། དབུའི་གཙུག་ཏོར་ཕྱེད་འཕགས་པ་ཙམ་ཡིན་ལ། རྟེན་དེ་ལ་ཉེ་རྒྱུའི་ཉམས་ལེན་གྱི་གནད་ཀྱིས་སྲོག་རྩོལ་གྱི་རླུང་ཨ་ཝ་དྷཱུ་ཏིར་འགགས། དབུའི་གཙུག་ཏོར་ཧྲིལ་ཁམས་དྭངས་མས་བརྟན་པར་བྱས་ཏེ་བཅུ་གསུམ་ཕྱེད་གོང་མ་རྡོ་རྗེ་འཛིན་པ་སངས་རྒྱས་ཀྱི་ས་མཚན་ཉིད་པ་མངོན་དུ་འགྱུར་བ་འདི་གསུང་ངག་རྡོ་རྗེ་ཚིག་རྐང་གི་དགོངས་པ་དཔྱིས་ཕྱིན་པ་ཡིན་ནོ་ཞེས་འཆད་པར་འགྱུར་བའི་ཕྱིར་རོ། ། དེས་ན་ཡུལ་ཆེན་སོ་བདུན་ངོས་འཛིན་དང་བཅས་པ་བཅུ་གསུམ་བགྲོད་ཚུལ་བཤད་ཟིན་མ་ཐག་པ་དེ་དག་ནི་གཙོ་བོར་དགེས་རྡོར་རྒྱུད་གསུམ་འཆད་པ་ལ་འགྲེལ་ལུགས་དང་མན་ངག་གིས་འཆད་པའི་ལུགས་གཉིས་ཡོད་པའི་ཐུན་མོང་མ་ཡིན་པ་ཕྱི་མ་ལྟར་བཤད་པ་ཡིན་ཞིང་། འདིའི་ཡུལ་ཆེན་དང་པོ་ཉེར་བཞི་པོ་འདི་འཁོར་ལོ་བདེ་མཆོག་གི་འཁོར་ལོ་གསུམ་དང་སྦྱར། ཡུལ་ཕྱི་མ་བཅུ་གསུམ་དམ་ཚིག་གི་འཁོར་ལོ་དང་བདེ་ཆེན་འཁོར་ལོ་དང་སྦྱར་ཏེ་མདོར་ན་འཁོར་ལོ་ལྔ་ལ་སྦྱར་ཏེ་ཨ་བྷི་དྷ་ན་ལས།
རབ་ཏུ་དགའ་དང་དྲི་མ་མེད། ། འོད་བྱེད་པ་དང་འོད་འཕྲོ་དང་། ། སྦྱང་དཀའ་དང་ནི་མངོན་དུ་གྱུར། ། རིང་དུ་སོང་དང་མི་གཡོ་བ། ། ལེགས་པའི་བློ་གྲོས་ཆོས་ཀྱི་སྤྲིན། ། དཔེ་མེད་པ་དང་ཡེ་ཤེས་ལྡན། ། རྡོ་རྗེའི་ས་ནི་བཅུ་གསུམ་པ། ། ཞེས་བཤད་པའི་ས་བཅུ་གསུམ་པོ་སྟེ་ཡུལ་ཆེན་སོ་བདུན་དང་སྦྱར་ནས་བཤད་པ་དང་ཡང་མི་འགལ་བ་ཡིན་ནོ། ། འདིས་ནི་གོང་དུ་བཤད་པའི་རྗེ་བཙུན་རྡོ་རྗེ་བདག་མེད་མའི་ལུས་དཀྱིལ་བསྒོམས་པ་ལས་བྱུང་བའི་ས་ལམ་བགྲོད་ཚུལ་གྱི་རྣམ་གཞག་ཀྱང་ཇི་ལྟར་བསྟན་པའི་ཚུལ་རྗེ་བཙུན་གྱིས་བདག་མེད་བསྟོད་པའི་ཚིག་རྣམས་དྲངས་མ་ཐག་པ་དེ་ཉིད་ཀྱིས་ཤེས་སོ། ། གཉིས་པ་ཀྱཻ་རྡོ་རྗེ་རྩ་རྒྱུད་དང་ཕྱག་ཆེན་ཐིག་ལེ་སྦྱར་ནས་འཆད་པའི་ཚུལ་ལ་བརྟག་གཉིས་ཀྱི་བརྟག་པ་དང་པོའི་ལེའུ་བདུན་པ་ལས།
ཀྱཻ་བཅོམ་ལྡན་འདས་འདུ་བའི་གནས་དུ་ལགས། བཅོམ་ལྡན་འདས་ཀྱིས་བཀའ་སྩལ་པ། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་ཉིད་དང་། ། ཚནྡྷོ་ཉེ་བའི་ཚནྡྷོ་དང་། ། དེ་བཞིན་འདུ་བ་ཉེ་འདུ་བ། ། འཐུང་སྤྱོད་ཉེ་བའི་འཐུང་སྤྱོད་ཉིད། ། དུར་ཁྲོད་ཉེ་བའི་དུར་ཁྲོད་ཉིད། ། འདི་རྣམས་ས་ནི་བཅུ་གཉིས་ཏེ། ། ས་བཅུའི་དབང་ཕྱུག་མགོན་པོ་ཉིད། །
འདིས་ནི་གཞན་གྱི་བརྗོད་མིན་བྱ། ། ཞེས་མདོར་བསྟན་ནས། དེ་དག་རྒྱས་བཤད་ཀྱི་སྒོ་ནས་ཡུལ་སུམ་ཅུ་སོ་གཉིས་ངོས་བཟུང་ཡོད་མོད། དངོས་བསྟན་ལྟར་ན་གོ་རིམ་འཁྲུགས་པ་དང་། ཡུལ་བཞི་བཞི་དགོས་པར་མ་ཚང་བ་དང་། གཉིས་གཉིས་དགོས་པར་ལྷག་པ་སོགས་ཡོད་པས་བླ་མའི་མན་ངག་གིས་ཕྱེ་སྟེ་བཤད་དགོས་པ་ཡིན་ནོ། ། དེ་ཡང་མདོར་བསྟན་དུ། འདི་རྣམས་ས་ནི་བཅུ་གཉིས་ཏེ། ། ཞེས་པ་ཡན་གྱིས་གནས་དང་ཉེ་བའི་གནས་སོགས་ས་བཅུ་གཉིས་བཤད་ནས། ས་བཅུའི་དབང་ཕྱུག་མགོན་པོ་ཉིད། །
ཅེས་པས་ས་བཅུ་གསུམ་པ་བསྟན་པ་ཡིན་ཏེ། ས་བཅུ་གཉིས་པ་མན་ལ་གནས་པའི་བྱང་སེམས་ཀྱི་མགོན་པོའམ་གཙོ་བོ་ནི་ས་བཅུ་གསུམ་པ་ལ་གནས་པ་དེ་ཡིན་ནོ་ཞེས་པའི་དོན་དུ་གནའ་མཆན་འགའ་ཞིག་དང་། ཐེག་ཆེན་ཆོས་རྗེའི་གསུང་ཊཱིཀ་སོགས་ལས་བཤད་པ་དེ་ལེགས་བཤད་དུ་སྣང་བས་སོ། ། ད་ནི་ཡུལ་སོ་གཉིས་གསལ་པོར་ས་བཅུ་གཉིས་དང་སྦྱར་ཏེ་ངོས་བཟུང་ན་ས་དང་པོ་གཉིས་ལ་ཡུལ་བཞི་བཞི། ས་བཅུ་གཅིག་པ་དང་ས་བཅུ་གཉིས་པ་ལ་ཡུལ་བཞི་བཞི། བར་གྱི་བརྒྱད་ལ་ཡུལ་གཉིས་གཉིས་ཚང་དགོས་པས་ཐོག་མར་ས་དང་པོ་གནས་ཀྱི་ས་ཐོབ་པ་ལ་ཕྱི་ནང་ཡུལ་ཆེན་བཞི་བགྲོད་དགོས་ཏེ། ཛ་ལནྡྷ་རའམ་འབར་བ་འཛིན་པ་ནི་ཕྱིའི་ཁ་ཆེ་དང་རྒྱ་གར་གྱི་བར་ན་ཡོད་ཅིང་ནང་གི་སྤྱི་གཙུག་དང་། ཨོ་ཌྱི་ན་སྟེ་ཕུར་འགྲོའམ་ཨོ་རྒྱན་ནི་ཕྱིའི་རྒྱ་གར་ནུབ་ཕྱོགས་ན་ཡོད་ཅིང་ནང་གི་སྤྱི་བོ། ཀོལླ་གི་རི་ནི་ལྷོ་ནུབ་ཀོ་ལ་པུ་རིའི་གྲོང་ན་ཡོད་ཅིང་ནང་གི་ཚོགས་མ། ཀ་མ་རུ་པ་སྟེ་འདོད་པའི་གཟུགས་ནི་མཉལ་གྱི་མདའ་རྒྱ་གར་ཤར་ཕྱོགས་ན་ཡོད་ཅིང་ནང་གི་སྨིན་ཕྲག་སྟེ་དེ་བཞིའི་རླུང་སེམས་དབུ་མར་ཐིམ་པ་ལས་ས་དང་པོའི་རྟོགས་པ་སྐྱེ་བའི་ཕྱིར་ཞེས་འཆད་པ་ལ་རྩ་རྒྱུད་ལས།
ཀྱཻ་བཅོམ་ལྡན་འདས་གནས་ལ་སོགས་པ་གང་ལགས། བཀའ་སྩལ་པ། གནས་ནི་ཛ་ལནྡྷ་རར་བཤད། ། དེ་བཞིན་དུ་ནི་ཨུ་རྒྱན་ཉིད། ། གནས་ནི་ཀོལླ་གི་རི་ཉིད། ། དེ་བཞིན་དུ་ཡང་ཀཾ་རུ་ཉིད། ། ཅེས་དང་། ཕྱག་ཆེན་ཐིག་ལེའི་ལེའུ་བཅུ་པ་ལས། ཕྱི་དང་ནང་གི་སྦྱོར་བ་ཡི། ། འདི་རུ་གནས་ནི་བདག་གིས་བཤད། །
རྡོ་རྗེའི་གནས་ནི་ཨུ་རྒྱན་དང་། ། གནས་ནི་ཛ་ལནྡྷ་རར་དྲན། ། གནས་ནི་པུ་ལི་ར་མ་དང་། ། གནས་ནི་ཀ་མ་རུ་པ་འོ། ། ཞེས་དང་། ཕྱི་ནང་སྦྱར་བ་ནི། ཨོ་ཌྱི་ན་སྤྱི་བོའི་གནས། ། ཛ་ལནྡྷ་ར་སྤྱི་གཙུག་དྲན། ། པུ་ལི་ར་ནི་མཚོགས་མ་སྟེ། ། ཀ་མ་རུ་ནི་སྨིན་ཕྲག་དབུས། །
ཞེས་སོ། ། དེ་བཞིན་དུ་ས་གཉིས་པ་ཉེ་གནས་ཐོབ་པ་ལ་ཡུལ་བཞི་བགྲོད་དགོས་ཏེ། མ་ལ་ཝ་ནི་ཕྲེང་བ་ཅན་ཏེ་ལྷོའི་གླིང་ཕྲན་ཏེ་ནང་སྣ་རྩེའོ། ། སིནྡྷུ་ནི་ཆུ་བོ་སིནྡྷུ་འབབ་པའི་ས་ན་ཡོད་ཅིང་མིག་གཉིས་སོ། ། ན་ག་ར་སྟེ་གྲོང་ཁྱེར་ནི་ཡུལ་དབུས་ན་ཡོད་ཅིང་རྣ་བ་གཉིས་སོ། ། ལྕགས་པའི་བྲང་ནི་སིངྒ་གླིང་སྟེ་ནང་གི་ཁ་ནང་སྟེ། དེ་བཞི་ལས་ས་གཉིས་པའི་རྟོགས་པ་སྐྱེ་བའི་ཕྱིར་ཞེས་འཆད་པ་ལ་འཁྲུགས་སྡེབ་ན། ཉེ་གནས་མ་ལ་ཝ་ཞེས་བརྗོད། ། སིནྡྷུ་ན་ག་ར་ཉིད་དོ། ། ཡང་ནི་ལྕགས་པའི་བྲང་ཉིད་དོ། །
ཞེས་དང་། ཕྱག་ཆེན་ཐིག་ལེ་ལས། ཉེ་བའི་གནས་ནི་མཱ་ལར་བསྟན། ། སིནྡྷུ་ན་གར་སིངྒ་ལ། ། ཞེས་དང་། ཕྱི་ནང་སྦྱར་བ་ནི། མཱ་ལ་ཝ་ནི་སྣ་རྩེ་སྟེ། ། སིནྡྷུ་མིག་གཉིས་ཡིན་པར་གྲགས། ། ན་གར་རྣ་བ་གཉིས་སུ་དྲན། ། སིངྒ་ཁ་ཡི་པདྨར་གནས། །
ཞེས་སོ། ། ཞིང་དང་ཉེ་ཞིང་ས་གསུམ་པ་དང་བཞི་པ་ལ་ཡུལ་གཉིས་གཉིས་བགྲོད་དགོས་ཞིང་། ཚནྡྷོ་དང་ཉེ་བའི་ཚནྡྷོ་ས་ལྔ་པ་དང་དྲུག་པ་གཉིས་ལའང་ཡུལ་གཉིས་གཉིས་བགྲོད་དགོས་ཏེ། མུ་མུ་ནི་ལྷོ་ཕྱོགས་རྒྱ་མཚོའི་འགྲམ་ན་ཡོད་ཅིང་ཀོ་སྐོའོ། ། དེ་ཝི་ཀོ་ཊ་སྟེ་ལྷ་མོའི་མཁར་ནི་རྡོ་རྗེ་གདན་གྱི་ཤར་ན་སྟེ་མགྲིན་པའོ། ། དེ་གཉིས་ལས་ས་གསུམ་པ་ཐོབ། ཀུ་ལུ་ཏ་ཞེས་པ་ལྷོ་ནུབ་ན་རྡོ་པུས་མོ་ལྟ་བུ་ཡོད་པ་སྟེ་རྒྱབ་ཀྱི་ཚིགས་པ། ཨརྦུ་ཏ་ཞེས་པ་ལྷོ་ཕྱོགས་ན་རྡོ་ནུ་མ་ལྟ་བུ་ཡོད་པ་སྟེ་ནུ་མ་གཉིས་སོ། ། དེ་གཉིས་ལས་ས་བཞི་པ་ཐོབ། ཧ་རི་ཀེ་ལ་ཞེས་པ་ཤར་ལྷོ་ན་ནམ་མཁའི་ཤིང་ལྡན་ཏེ་སྙིང་ཁའོ། །
གོ་ཏ་ཝ་རི་སྟེ་བའི་མཆོག་སྦྱིན་ནི་ལྷོ་ཕྱོགས་དཔལ་གྱི་རིའི་ངོས་ན་སྟེ་ལྟེ་བའོ། ། དེ་གཉིས་ལས་ས་ལྔ་པ་ཐོབ། ལམྤ་ཀ་ཞེས་པ་རྒྱ་གར་ནུབ་ཕྱོགས་ན་སྟེ་གསང་གནས་སོ། ། ཀཉྩི་ཞེས་པ་ལྷོ་ནུབ་ན་སྟེ་རྟགས་ཀྱི་དབུས་སོ། ། དེ་གཉིས་ལས་ས་དྲུག་པ་ཐོབ་པའི་ཕྱིར་ཞེས་འཆད་པ་ལ་གཞུང་ཐོབ་བརྩིས་ན། ཞིང་ནི་མུ་མུ་ནིར་བཤད་དེ། ། དེ་ཝི་ཀོ་ཊ་དེ་བཞིན་ཞིང་། ། ཉེ་ཞིང་ཀུ་ལུ་ཏ་ཞེས་བརྗོད། ། དེ་བཞིན་ཨརྦུ་ཏ་ཉིད་དོ། ། ཚནྡྷོ་ཧ་རི་ཀེ་ལ་དང་། །
དེ་བཞིན་བ་ཡི་མཆོད་སྦྱིན་ནོ། ། ཉེ་བའི་ཚནྡྷོ་ལམ་པ་ཀ ། དེ་བཞིན་ཀཉྩི་ཀ་ཉིད་དོ། ། ཞེས་དང་། ཕྱག་ཆེན་ཐིག་ལེར། ཞིང་ནི་མུ་མུ་ནི་རུ་གྲགས། ། དེ་བཞིན་དེ་ཝི་ཀོ་ཊ་དང་། ། ཉེ་བའི་ཞིང་ནི་ཀུ་ལུ་ཏ། ། ཨརྦུ་ཏར་ནི་དེ་བཞིན་དྲན། ། ཧ་རི་ཀེ་ལ་ཚནྡྷོ་ཧ།
གོ་ཏ་ཝ་རི་དེ་བཞིན་ནོ། ། ལམ་པ་ཀ་དང་ཀཉྩི་ཏེ། ། ཉེ་བའི་ཚནྡྷོར་བསྟན་པ་འོ། ། ཞེས་དང་། ཕྱི་ནང་སྦྱར་བ་ནི། མུ་མུ་ནི་ནི་ཀོ་སྐོ་འོ། ། དེ་ཝི་ཀོ་ཊ་མགྲིན་གླིང་བུ། ། ཀུ་ལུ་ཏ་ནི་རྒྱབ་གླིང་བུ། ། ཨརྦུ་ཏ་ནི་ནུ་གཉིས་སུ། ། ཧ་རི་ཀེ་ལ་སྙིང་ཁ་འོ། །
གོ་ཏ་ཝ་རི་ལྟེ་བའི་གནས། ། ལམྤ་ཀ་ནི་གསང་པད་དོ། ། ཀཉྩི་སྙིང་ཁའི་དབུས་སུ་གནས། ། ཞེས་སོ། ། དེ་བཞིན་དུ་འདུ་བ་དང་ཉེ་བའི་འདུ་བ་ས་བདུན་པ་དང་བརྒྱད་པ་གཉིས་དང་། དུར་ཁྲོད་དང་ཉེ་བའི་དུར་ཁྲོད་དགུ་པ་དང་བཅུ་པ་གཉིས་ལའང་ཡུལ་གཉིས་གཉིས་བགྲོད་དགོས་ཏེ། བྱེད་པའི་བྲང་ཞེས་པ་ལྷོ་ཕྱོགས་རྒྱ་མཚོའི་གླིང་ཕྲན་ཏེ་རྟགས་ཀྱི་རྩེ་མོའོ། ། གསེར་དང་ལྡན་པའི་གླིང་ནི་ལྷོ་ཕྱོགས་མི་མེད་པའི་གླིང་སྟེ་གཞང་ཁའོ། ། དེ་གཉིས་ལས་ས་བདུན་པ་ཐོབ། ཀངྐོ་ན་ཞེས་པ་ལྷོ་ཕྱོགས་ན་མ་ཧཱ་བི་བྷ་ཞེས་པའི་མཆོད་རྟེན་རང་བྱོན་ཡོད་པའི་གནས་ཏེ་བརླ་གཉིས་སོ། །
བིནྡྷ་ཞེས་པ་རི་བོ་འབིགས་བྱེད་དེ་ལྷོ་ཕྱོགས་ན་ཡོད་ཅིང་པུས་མོ་གཉིས་སོ། ། དེ་གཉིས་ལས་ས་བརྒྱད་པ་ཐོབ། རབ་སོང་དགེ་འདུན་ཞེས་པ་རོ་མང་དུ་གནས་པ་ཡི་དྭགས་འདུས་པ་སྟེ་བྱིན་པ་གཉིས་སོ། ། རྒྱ་མཚོའི་འགྲམ་ནི་རསྨི་ཤྭ་ར་སྟེ་ཡི་དྭགས་རྒྱུ་བའི་གནས་ཡིན་ཞིང་རྐང་བོལ་གཉིས་སོ། ། དེ་གཉིས་ལས་ས་དགུ་པ་ཐོབ། ཙ་རི་ཊ་ཞེས་པ་ལྷོ་ཕྱོགས་རྒྱ་མཚོའི་འགྲམ་ན་ཡོད་ཅིང་སོར་མོ་གཉིས་སོ། ། གཞོན་ནུའི་གྲོང་ཁྱེར་ཞེས་པ་བུ་མོ་གཟུགས་བཟང་པོ་སྐྱེ་བའི་གནས་རྒྱ་མཚོའི་གླིང་ཕྲན་ཏེ་མཐེ་བོང་གཉིས་སོ། ། དེ་ལས་ས་བཅུ་པ་ཐོབ་པའི་ཕྱིར་ཞེས་འཆད་པ་ལ་གཞུང་ཕན་ཚུན་བསྡེབས་ན། འདུ་བ་བྱེད་པའི་བྲང་ཉིད་དོ། ། དེ་བཞིན་གསེར་དང་ལྡན་པའི་གླིང་།
ཉེ་བའི་འདུ་བ་ཀངྐོ་ན། ། དེ་བཞིན་དུ་ནི་འབིགས་བྱེད་ཉིད། ། དུར་ཁྲོད་རབ་སོང་དགེ་འདུན་ཉིད། ། དུར་ཁྲོད་རྒྱ་མཚོའི་འགྲམ་ཉིད་དོ། ། ཉེ་བའི་དུར་ཁྲོད་ཙ་རི་ཊ། ། དེ་བཞིན་གཞོན་ནུའི་གྲོང་ཁྱེར་རོ། ། ཞེས་དང་། ཕྱག་ཆེན་ཐིག་ལེ་ལས། འདུ་བ་དེ་ནི་ཀརྨ་སྟེ། ། དེ་བཞིན་དུ་ན་གསེར་གླིང་ངོ་། །
ཀངྐོ་ན་དང་བིནྡྷ་སྟེ། ། ཉེ་བའི་འདུ་བར་དྲན་པའོ། ། ཡི་དྭགས་འདུས་པའི་དུར་ཁྲོད་དང་། ། དུར་ཁྲོད་རྒྱ་མཚོའི་ངོགས་སུ་འོ། ། ཉེ་བའི་དུར་ཁྲོད་ཙ་རི་ཊ། ། དེ་ནི་ཀོ་མར་པ་ར་འོ། ། ཞེས་དང་། ཕྱི་ནང་སྦྱར་བ་ནི། ཀརྨ་ལིངྐའི་རྩེ་མོར་རོ། ། གསེར་གླིང་གཞང་ཁའི་གནས་སུ་སྟེ། །
ཀངྐོ་ན་ནི་བརླ་གཉིས་དྲན། ། བིནྡྷ་པུས་མོ་གཉིས་ཡིན་ནོ། ། ཡི་དྭགས་འདུས་པ་བྱིན་པ་སྟེ། ། རྐང་བོལ་གཉིས་སུ་རྒྱ་མཚོའི་ངོགས། ། ཀོ་མ་རི་ནི་མཐེ་བོང་སྟེ། ། ཙ་རི་ཊ་ནི་སོར་མོ་འོ། ། ཞེས་སོ། ། ཡང་འཐུང་སྤྱོད་ས་བཅུ་གཅིག་པ་དང་། ཉེ་བའི་འཐུང་སྤྱོད་ས་བཅུ་གཉིས་པ་ལ་ཡུལ་བཞི་བཞི་བགྲོད་དགོས་ཏེ། གྲོང་ཁྱེར་ཞེས་པ་ཁ་ཆེའི་བྱེ་བྲག་སྟེ་ཕྲག་པ།
གྲོང་མཐའ་ཞེས་པ་མོན་ཡུལ་ཏེ་རྐང་མཐིལ། ལཉྩ་རྒྱ་མཚོའི་ནང་སྐྱེས་ནི་ཁྱབ་འཇུག་གིས་བྱས་པའི་རྣམ་སྣང་གི་སྐུ་བཞུགས་པའི་གནས་དེ་དང་། སཽ་རཥྚའམ་ཡུལ་འཁོར་བཟང་པོ་ནི་སྭ་ཝ་ན་ཐ་ན་ཡོད་པ་སྟེ་དེ་གཉིས་སྙིང་ཁའི་ཕྱོགས་ན་ཡོད་པ་དེ་བཞི་ལས་ས་བཅུ་གཅིག་པ་ཐོབ། ཁ་བའི་རི་ཞེས་པ་ཧི་མ་ལ་ཡ་ནི་བལ་པོར་གཏོགས་པའི་བོད་དེ་ལྟག་པ། ཀོ་ས་ལ་ཞེས་པ་རྡོ་རྗེ་གདན་གྱི་ནུབ་མཉན་ཡོད་ཀྱི་ཕྱོགས་ཏེ་སྐེད་པ། ཀ་ལིངྐ་ཞེས་པ་ལྷོ་ཕྱོགས་རྒྱ་མཚོའི་འགྲམ་ཀ་ལིངྐ་དང་ཉེ་བའི་ཡུལ་འཁོར་དང་། སྐྱེ་ཚལ་ར་བའི་རྫིང་བུའི་འགྲམ་ཞེས་པ་མ་སྐྱེས་དགྲའི་སྐྱེད་ཚལ་གྱི་ཕྱོགས་ཏེ་དེ་གཉིས་ཀྱང་སྙིང་ཁའི་ཕྱོགས་ཡིན་ལ། དེ་བཞི་ལས་ས་བཅུ་གཉིས་པ་ཐོབ་པའི་ཕྱིར་ཞེས་འཆད་པ་ལ། འཐུང་སྤྱོད་གྲོང་ཁྱེར་གྱི་དང་ཡང་། ། འཐུང་སྤྱོད་གྲོང་གི་མཐར་གནས་པ། །
ལཉྩ་རྒྱ་མཚོའི་ནང་སྐྱེས་དང་། ། དེ་བཞིན་སཽ་རཥྚ་ཉིད། ། ཉེ་བའི་འཐུང་སྤྱོད་ཁ་བའི་རི། ། ཀོ་ས་ལ་དང་ཀ་ལིང་དང་། ། སྐྱེད་ཚལ་ར་བའི་རྫིང་བུའི་འགྲམ། ། ཉེ་བའི་འཐུང་སྤྱོད་མདོར་བསྡུས་པའོ། ། ཞེས་དང་། ཕྱག་ཆེན་ཐིག་ལེ་ལས། ཀསྨིར་བྷི་ལ་བ་རུ་གྲགས། ། དེ་བཞིན་ཀེ་འུ་རང་ཡུལ་ཡིན། །
ཉེ་བའི་བྷི་ལ་ནེ་པ་ལ། ། ཉེ་བའི་བྷི་ལ་ཀར་ནེ་ཛོ། ། ཞེས་དང་། ཕྱི་ནང་སྦྱར་བ་ནི། ཁ་ཆེའི་ཡུལ་ནི་ལུས་རྣམས་ཀུན། ། ཀེ་ར་ཏ་ནི་རྐང་མཐིལ་ལོ། ། ནེ་པ་ལ་ནི་ལྟག་པ་འོ། ། ཀ་ནུ་ཛ་ནི་སྐེད་པ་འོ། ། དེ་ནི་དོན་དམ་པ་ཡི་གནས། ། ཞེས་སོ། །
ཕྱག་ཐིག་ཏུ་ཡུལ་ཉེར་བརྒྱད་ལས་དངོས་སུ་མ་བཤད་ཀྱང་འཐུང་སྤྱོད་ཀྱི་ཡུལ་ལཉྪ་རྒྱ་མཚོའི་ནང་སྐྱེས་དང་། སཽ་རཥྚ་གཉིས། ཉེ་བའི་འཐུང་སྤྱོད་ཀྱི་ཡུལ་ཀ་ལིངྐ་དང་། སྐྱེད་ཚལ་ར་བའི་རྫིང་བུའི་འགྲམ་གཉིས་ཏེ་བཞི་རྩ་རྒྱུད་ནས་ཁ་བསྐངས་པས་ཡུལ་ཆེན་སོ་གཉིས་འབྱུང་བ་ཡིན་ནོ། ། འདིའི་སྐབས་ཀྱི་ཧི་མ་ལ་ཡ་ཞེས་པ་དེ་གངས་ཅན་གྱི་སྐད་དོད་ཡིན་མོད། མངོན་པ་དང་དུས་འཁོར་ནས་བཤད་པའི་གངས་ཅན་མཚན་ཉིད་པ་མ་ཡིན་ཏེ་འདི་བལ་བོད་ཀྱི་མཚམས་ན་ཡོད་པའི་ཕྱིར་དང་། གངས་ཅན་མཚན་ཉིད་པ་དེའི་ཁྱད་ཆོས་མ་ཚང་བའི་ཕྱིར་རོ། ། དེས་ན་གངས་ཅན་མཚན་ཉིད་པ་ནི་བདེ་ཀྱེ་ནས་བཤད་པའི་ཡུལ་ཆེན་སོ་བདུན་གྱི་ནང་ཚན་མ་ཡིན་པར་གོ་དགོས་སོ། ། འོ་ན་ཡུལ་ཆེན་གྱི་ངོས་འཛིན་བདེ་ཀྱེ་གཉིས་མི་མཐུན་པ་འབྱུང་བ་ཅི་ཡིན་སྙམ་ན་འདི་དག་རྩའི་སྐྱེ་ས་དང་།

འབྲས་བུ་སྨིན་སའི་དབང་གིས་ཐ་དད་པ་ཙམ་ཡིན་གྱི་དོན་ལ་འགལ་བ་མེད་དེ། དཔེར་ན་རྐང་པའི་བོལ་ལ་བསྐུ་མཉེ་བྱས་པས་མིག་བདེ་བར་འགྱུར་བ་རྩ་རྒྱུད་གཅིག་པའི་རྟེན་འབྲེལ་གྱིས་ཡིན་པའི་གནད་ལ་དགོངས་ནས་མིག་སིནྡྷུར་བཤད་པ་དང་། རྐང་པའི་བོལ་སིནྡྷུར་བཤད་པ་གནད་གཅིག་པ་ལྟ་བུ་དང་། ལྟེ་བར་བསྐུ་མཉེ་བྱས་པས་རྣ་བ་བདེ་བར་འགྱུར་བ་རྩའི་གནད་གཅིག་པའི་རྟེན་འབྲེལ་གཟིགས་པས་གོ་ཏ་ཝ་རི་ལྟེ་བའམ་རྣ་བ་གཡོན་དུ་བཤད་པ་ལྟ་བུ་ཡིན་པའི་ཕྱིར་རོ། ། དེ་ལྟར་ན་བརྟག་གཉིས་དངོས་བསྟན་གྱི་ཡུལ་གྱི་ངོས་འཛིན་ཟིང་ཟིང་པོར་ཡོད་པ་དང་། རྗེ་བཙུན་གོང་མའི་ཞལ་ནས་སྙན་དུ་བརྒྱུད་པའི་དག་ལྡན་སོགས་ཀྱི་སྙིང་པོ་འགྲོ་བའི་མགོན་པོ་འཕགས་པ་རིན་པོ་ཆེས་མཆན་བུའི་སྒོ་ནས་གསལ་བར་མཛད་པའི་ཡུལ་ཆེན་སོ་གཉིས་ངོས་འཛིན་དང་། དེ་ས་བཅུ་གཉིས་དང་སྦྱོར་ཚུལ་གྱི་ལེགས་བཤད་འདི་མ་མཐོང་བར་བརྟག་གཉིས་དངོས་བསྟན་གྱི་ཡུལ་ལ་བདེ་མཆོག་ནས་བཤད་པའི་ཡུལ་གྱིས་ཁ་སྐོང་མཛད་པའི་འོ་བརྒྱལ་སོགས་བརྟག་གཉིས་དངོས་བསྟན་གྱི་ཡུལ་ཆེན་གཏན་ནས་ངོས་མ་ཟིན་པ་དེ་དག་ལ་ཕན་པར་གྱུར་ཅིག འོ་ན་འདིའི་སྐབས་ཀྱི་ཡུལ་ཆེན་སོ་བདུན་ཇི་ལྟ་བུ་སྙམ་ན་སྔར་བཤད་པ་དེ་ལྟར་ས་བཅུ་གཉིས་མན་ཆད་ཐོབ་པ་ལ་ཡུལ་སོ་གཉིས་བགྲོད་དགོས་པའི་གནད་ཀྱིས་ས་བཅུ་གསུམ་པའམ། བཅུ་གསུམ་ཕྱེད་འོག་མ་ཐོབ་པ་ལ་སྦས་པའི་རྩ་ལྔས་མཚོན་པའི་ཡུལ་ལྔ་བགྲོད་དགོས་ཏེ། སྦས་པའི་རྩ་ལྔའི་རླུང་སེམས་དབུ་མར་ཐིམ་པ་ལས་རང་ཉིད་འཁོར་ཚོམ་བུ་གཅིག་དང་བཅས་འཚང་རྒྱ་བའི་ཕྱོགས་བཞི་དབུས་དང་ལྔའི་མཁའ་འགྲོ་རྣམས་དབང་དུ་འདུ་བ་ཡིན་པའི་ཕྱིར་རོ། ། སྐབས་འདིའི་སྦས་པའི་ཡུལ་ལྔ་སྒྲུབ་པ་པོ་རང་ཉིད་ཉེ་རྒྱུ་སྤྱོད་བཞིན་པའི་དབུས་དང་ཕྱོགས་བཞི་ལ་ངོས་འཛིན་པ་ཅིས་ཀྱང་འཐད་དེ་མངོན་རྟོགས་ལྗོན་ཤིང་ལས།
ཉེ་རྒྱུ་མངོན་དུ་བྱེད་པའི་གནས་ལ་ཕྱིའི་གནས་རྡོ་རྗེ་གདན། ནང་གི་གནས་འོག་མིན། དོན་དམ་པའི་གནས་སྒྲུབ་པ་པོ་རང་ཉིད་གང་ན་འདུག་པའི་གནས་དེ་ཡིན་པར་བཤད་པའི་ཕྱིར་རོ། ། དེས་ཡུལ་སོ་བདུན་བགྲོད་པ་ལས་ས་རྣམས་ཐོབ་ཚུལ་དཔལ་ལྡན་ས་སྐྱ་པའི་བཤད་སྲོལ་ལས་བྱོན་པ་སྟེ་བསྟན་ཟིན་ཏོ། ། གཉིས་པ་རྩ་དབུ་མའི་མདུད་པ་གྲོལ་ཚུལ་གྱི་སྒོ་ནས་ས་ལམ་བགྲོད་ཚུལ་ལ་གཉིས། སྤྱིར་རྩ་དབུ་མའི་མདུད་པ་ཆགས་ཚུལ་དང་། དེ་གྲོལ་བས་ས་ལམ་བགྲོད་ཚུལ་དངོས་སོ། ། དང་པོ་ནི། རྩ་དབུ་མ་ལ་རོ་རྐྱང་གཉིས་ཀྱིས་བཅེར་བའི་མདུད་པ་སོ་གཉིས་གནས་པ་ཡིན་ཏེ། གསང་གནས་ཀྱི་བདེ་སྐྱོང་གི་འཁོར་ལོའི་ཐད་ཀྱི་རྩ་དབུ་མ་ལ་མདུད་པ་བཞི།
ལྟེ་བ་སྤྲུལ་པའི་འཁོར་ལོའི་རྩ་དབུ་མ་ལ་མདུད་པ་དྲུག སྙིང་ཁ་ཆོས་ཀྱི་འཁོར་ལོའི་རྩ་དབུ་མ་ལ་མདུད་པ་དྲུག མགྲིན་པ་ལོངས་སྤྱོད་ཀྱི་འཁོར་ལོའི་རྩ་དབུ་མ་ལ་མདུད་པ་དྲུག སྨིན་མཚམས་མཛོད་སྤུའི་འཁོར་ལོ་ལ་མདུད་པ་དྲུག སྤྱི་བོ་བདེ་ཆེན་གྱི་འཁོར་ལོ་ལ་མདུད་པ་བཞི་རྣམས་གནས་པས་སོ། ། དེ་ལྟར་ཡང་རྒྱུད་ལས། སྲོག་གི་དབྱིག་པའི་ནང་ན་གནས། ། སུམ་ཅུ་རྩ་གཉིས་མདུད་དང་ལྡན། ། ཕྲ་བའི་ཕྲ་བ་ཡང་དག་མཆོག ། ཕྱི་རོལ་མ་ཡིན་ནང་ན་མིན། །
ཞེས་བཤད་དོ། ། གཉིས་པ་ནི། མདུད་པ་སོ་གཉིས་གྲོལ་བས་ས་བཅུ་གཉིས་མན་ཆད་བགྲོད་ནུས་ཏེ། གསང་གནས་ལྟེ་སྙིང་གི་མདུད་པ་བཅུ་དྲུག་གྲོལ་བས་བུམ་དབང་ས་དྲུག་བགྲོད་དེ། གྲུབ་མཐའ་བཞི་ལས་འཁོར་འདས་དབྱེར་མེད་ཀྱི་གྲུབ་མཐའ་སྙོགས། མགྲིན་སྨིན་གྱི་མདུད་པ་བཅུ་གཉིས་གྲོལ་བས་གསང་དབང་ས་བཞི་བགྲོད་དེ་མ་འདྲེས་ལ་ཡོངས་སུ་རྫོགས་པའི་གྲུབ་མཐའ་སྙོགས། སྤྱི་བོ་བདེ་ཆེན་གྱི་འཁོར་ལོའི་མདུད་པ་བཞི་གྲོལ་བས་ཤེས་རབ་ཡེ་ཤེས་ས་གཉིས་བགྲོད་དེ། གྲུབ་མཐའ་གསུམ་པ་བདེ་སྟོང་རྒྱ་ཆུང་བའི་གྲུབ་མཐའ་སྙོགས། དེས་ས་བཅུ་གཉིས་མན་ཆད་བགྲོད་ཟིན་ནས། བཅུ་གཉིས་པའི་རྟེན་དེ་ལ་ཉེ་རྒྱུའི་ཉམས་ལེན་ལ་བརྟེན་ནས་དབང་བཞི་པ་ས་ཕྱེད་བགྲོད་དེ་གྲུབ་མཐའ་བཞི་པ་བདེ་སྟོང་རྒྱ་ཆེ་བ་སྙོགས།
དེས་ས་བཅུ་གསུམ་ཕྱེད་འོག་མ་དེར་སླེབ་པ་ཙམ་ཡིན་ལ། སླར་ཡང་ཉེ་རྒྱུའི་ཉམས་ལེན་འཕྲོད་མཐུད་པས་བཅུ་གསུམ་ཕྱེད་གོང་མ་དེར་སླེབ་པ་དང་འཁོར་ཚོམ་བུ་གཅིག་དང་བཅས་འཚང་རྒྱས་ཟིན་པ་མཉམ་དུ་འབྱུང་བ་ཡིན་པའི་ཕྱིར་རོ། ། དེ་ཡང་གསུང་ངག་རྡོ་རྗེ་ཚིག་རྐང་ལས། ས་ཐོག་མཐའ་ལ་རེ་རེ། གསུམ་པ་བཅུས་བར་གྱི་རྩ་མདུད་བྲལ་བས་ལ་དོར། ཞེས་ས་དང་པོ་དང་བཅུ་གཉིས་པ་ལ་མདུད་པ་རེ་རེ་གྲོལ་དགོས། བར་གྱི་ས་བཅུ་ལ་མདུད་པ་གསུམ་གསུམ་གྲོལ་དགོས་པར་བཤད་པ་ལྟར་ཡིན་ཏེ། གསང་གནས་འཁོར་ལོའི་མདུད་པ་དང་པོ་གྲོལ་བས་ས་དང་པོ་རབ་ཏུ་དགའ་བའམ་གནས་ཀྱི་ས་ཐོབ། མདུད་པ་ཕྱི་མ་གསུམ་གྲོལ་བས་ས་གཉིས་པ་དྲི་མ་མེད་པའམ་ཉེ་བའི་གནས་ཀྱི་ས་རྫོགས་པར་ཐོབ། ལྟེ་བའི་མདུད་པ་དང་པོ་གསུམ་གྲོལ་བས་ས་གསུམ་པ་འོད་བྱེད་པའམ་ཞིང་གི་ས་རྫོགས་པར་ཐོབ།
ཕྱི་མ་གསུམ་གྲོལ་བས་ས་བཞི་པོ་འཕྲོ་བའམ་ཉེ་བའི་ཞིང་གི་ས་རྫོགས་པར་ཐོབ། སྙིང་ཁའི་མདུད་པ་དང་པོ་གསུམ་གྲོལ་བས་ས་ལྔ་པ་སྦྱང་དཀའ་བའམ་ཚནྡྷོའི་ས་རྫོགས་པར་ཐོབ། ཕྱི་མ་གསུམ་གྲོལ་བས་ས་དྲུག་པ་མངོན་དུ་གྱུར་པའམ་ཉེ་བའི་ཚནྡྷོའི་ས་ཐོབ་པས་བུམ་དབང་ས་དྲུག་རྫོགས་པར་ཐོབ་ཅེས་བྱ་སྟེ་ས་དྲུག་པོ་དེ་གཙོ་བོར་བུམ་དབང་། ལམ་བསྐྱེད་རིམ་སོགས་ཀྱི་ལག་རྗེས་ཡིན་པས་བུམ་དབང་ནི་ཉེར་ལེན་གྱི་རྒྱུ་ལྟ་བུ་དང་། དབང་གཞན་གསུམ་པོ་ལྷན་ཅིག་བྱེད་པའི་རྐྱེན་ལྟ་བུ་ཡིན་པའི་ཕྱིར་རོ། ། དེ་བཞིན་དུ་མགྲིན་པའི་མདུད་པ་དང་པོ་གསུམ་གྲོལ་བས་ས་བདུན་པ་རིང་དུ་སོང་བའམ་འདུ་བའི་ས་རྫོགས་པར་ཐོབ། ཕྱི་མ་གསུམ་གྲོལ་བས་ས་བརྒྱད་པ་མི་གཡོ་བའམ་ཉེ་བའི་འདུ་བའི་ས་རྫོགས་པར་ཐོབ། སྨིན་མཚམས་ཀྱི་མདུད་པ་དང་པོ་གསུམ་གྲོལ་བས་ས་དགུ་པ་ལེགས་པའི་བློ་གྲོས་སམ་དུར་ཁྲོད་ཀྱི་ས་རྫོགས་པར་ཐོབ། ཕྱི་མ་གསུམ་གྲོལ་བས་ས་བཅུ་པ་ཆོས་ཀྱི་སྤྲིན་ནམ་ཉེ་བའི་དུར་ཁྲོད་ཀྱི་ས་རྫོགས་པར་ཐོབ་པས། དེ་བཞི་ལ་གསང་དབང་ས་བཞི་ཞེས་བྱ་སྟེ་གཙོ་བོར་གསང་དབང་གིས་ཉེར་ལེན་དང་།
དབང་གཞན་གསུམ་གྱིས་ལྷན་ཅིག་བྱེད་རྐྱེན་བྱས་པའི་ལག་རྗེས་ལྟ་བུ་ཡིན་པས་སོ། ། དེ་ནས་སྤྱི་བོའི་མདུད་པ་དང་པོ་གསུམ་གྲོལ་བས་ས་བཅུ་གཅིག་པ་དཔེ་མེད་པའི་ས་རྫོགས་པར་ཐོབ། མདུད་པ་ཕྱི་མ་གཅིག་གྲོལ་བས་ས་བཅུ་གཉིས་པ་ཡེ་ཤེས་ཆེན་པོའི་ས་ཐོབ་པས་དེ་གཉིས་ལ་ཤེར་དབང་ས་གཉིས་ཞེས་ཀྱང་བྱ་སྟེ་དབང་དེས་ཉེར་ལེན་དང་། གཞན་གསུམ་གྱིས་ལྷན་ཅིག་བྱེད་རྐྱེན་བྱས་པའི་ས་ཡིན་པའི་ཕྱིར་རོ། ། དེས་ན་དེ་མན་ཆད་ལ་རྩ་དབུ་མའི་མདུད་པ་སོ་གཉིས་གྲོལ་བས་མཐོང་ལམ་ས་དང་པོ་ནས་སྒོམ་ལམ་ས་བཅུ་གཅིག་སྟེ་ས་བཅུ་གཉིས་པོ་དེ་ཐོབ། ས་རེ་རེ་ལས་འཕོ་བ་རེ་རེའི་རླུང་དགུ་བརྒྱ་པ་ཕྲག་གཉིས་ཏེ་སྟོང་བརྒྱད་པ་རེ་འགགས་པས་ལས་རླུང་ཉི་ཁྲི་ཆིག་སྟོང་དྲུག་བརྒྱ་ཡང་འགགས། ས་རེ་རེ་ལ་ལས་རླུང་ཕྱི་ནང་སོར་རེ་རེ་འགགས་པས་ལས་རླུང་གི་ཚད་སོར་བཅུ་གཉིས་པོ་དེ་ཡང་འགགས། རྟེན་འབྲེལ་བཅུ་གཉིས་དང་སྤང་བྱ་རྣམ་རྟོག་བཅུ་གཉིས་ཀྱང་འགགས་ཤིང་། ཕྱི་ནང་གི་ཡུལ་སོ་གཉིས་ཀྱང་བགྲོད། མས་བརྟན་པའི་དགའ་བ་བཅུ་དྲུག་ཀྱང་རྫོགས་པ་ཡིན་མོད།
ད་དུང་ཐམས་ཅད་མཁྱེན་པའི་ས་མཚན་ཉིད་པ་མངོན་དུ་བྱས་པ་ནི་མ་ཡིན་ཏེ། སྦས་པའི་ཡུལ་ལྔ་མ་བགྲོད་པས་དེ་བགྲོད་བྱེད་ཀྱི་ཐབས་ལ་བསླབ་དགོས་པའི་ཕྱིར་རོ། ། ས་བཅུ་གཉིས་པོ་དེའི་ས་བཅུ་ལ་ཕ་རོལ་ཏུ་ཕྱིན་པ་དང་སྒོ་བསྟུན་ནས་རབ་ཏུ་དགའ་བ་སོགས་ཀྱི་མིང་བཏགས་པ་ནི་འབྲུས་བུ་སྒོ་ནས་ཡིན་ལ། བླ་མེད་ཐུན་མོང་མ་ཡིན་པས་གནས་དང་ཉེ་བའི་གནས་སོགས་ཀྱི་མིང་བཏགས་པ་ནི་རྒྱུའི་སྒོ་ནས་བཏགས་ཤིང་། སློབ་ལམ་ས་བཅུ་གཅིག་པ་དང་བཅུ་གཉིས་པ་གཉིས་ནི་ཕ་རོལ་ཏུ་ཕྱིན་པ་ལ་མ་གྲགས་པས་ཐུན་མོང་མ་ཡིན་པའི་མིང་དཔེ་མེད་པའི་ས་དང་། དཔེ་མེད་ཡེ་ཤེས་ཆེན་པོའི་ས་ཞེས་བཤད་པ་ཡིན་ཏེ། སམྦུ་ཊི་ལས། གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་བྱེད་ཅེས་བྱ་སྟེ། །
ཉེ་བའི་ཞིང་ནི་འོད་འཕྲོ་ཅན། ། ཚནྡྷོ་མངོན་དུ་གྱུར་པ་སྟེ། ། ཉེ་བའི་ཚནྡྷོ་སྦྱང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཏེ། ། ཉེ་བའི་དུར་ཁྲོད་ཆོས་ཀྱི་སྤྲིན། ། ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་མ་ཡི་ཀླ་ཀློའི་སྐད། ། པུ་ལ་སོགས་པ་ཅི་གསུངས་པ། །
ཕྱི་དང་ནང་དུ་ཡང་དག་བསམ། ། ཞེས་དང་། ཀྱཻ་རྡོར་རྒྱུད་རྒྱས་པ་ལས། འཐུང་སྤྱོད་དཔེ་མེད་ཡེ་ཤེས་ཏེ། ། ཉེ་བའི་འཐུང་སྤྱོད་ཡེ་ཤེས་ཆེ། ། ཞེས་ས་བཅུ་གཅིག་པ་དང་བཅུ་གཉིས་པ་གཉིས་ཀྱི་མིང་དོན་བཤད་པ་དང་། དགོངས་པ་ལུང་སྟོན་ལས་ཀྱང་། འཇིག་རྟེན་དང་ནི་འཕགས་པའི་ཆོས། ། སྔ་མ་ཀུན་གྱིས་བསྒྲུན་མེད་ཅིང་། ། དེ་ཕྱིར་ཀུན་ཏུ་འོད་འགྱེད་པ། །
དཔེ་མེད་ཡེ་ཤེས་ཞེས་སུ་བཤད། ། ཐུབ་པའི་སྤྱོད་ཡུལ་མ་གཏོགས་པ། ། རྒྱལ་སྲས་ཀུན་གྱི་ས་ལས་བརྒལ། ། ཤེས་བྱ་ཀུན་ལ་འཇུག་ཆོས་ཅན། ། ས་དེ་ཡེ་ཤེས་ཆེན་པོར་འདོད། ། ཅེས་ཀྱང་བཤད་པའི་ཕྱིར་རོ། ། གསུམ་པ་དགའ་བ་བཅུ་དྲུག་འཆར་ཚུལ་གྱི་སྒོ་ནས་ས་ལམ་བགྲོད་ཚུལ་ལ་ལུགས་འདི་ལ་ཡས་འབབ་པའི་དགའ་བ་བཅུ་དྲུག མས་བརྟན་གྱི་དགའ་བ་བཅུ་དྲུག་འཆར་དགོས་པ་ལས། ཡས་འབབ་ཀྱི་དགའ་བ་བཅུ་དྲུག་པ་ལྷན་སྐྱེས་ཀྱི་ལྷན་སྐྱེས་སམ། མས་བརྟན་གྱི་དགའ་བ་བཅུ་དྲུག་གི་དང་པོ་དགའ་བའི་དགའ་བ་ནས་ས་དང་པོ་སྐྱེ་བའི་མགོ་ཚུགས་པ་ཡིན་པས་མས་བརྟེན་གྱི་དགའ་བའི་དགའ་བ།
དགའ་བའི་མཆོག་དགའ། དགའ་བའི་དགའ་བྲལ་གསུམ་གྱི་ཚེ་ས་དང་པོའི་སྐབས་ཡིན་ལ། མས་བརྟན་གྱི་ལྷན་སྐྱེས་ཀྱི་མཆོག་དགའ་ལྷན་སྐྱེས་ཀྱི་དགའ་བྲལ། ལྷན་སྐྱེས་ཀྱི་ལྷན་སྐྱེས་གསུམ་ཤར་བའི་སྐབས་དེར་ས་བཅུ་གཉིས་པར་བསླེབས་ཟིན་པས་བར་གྱི་ས་བཅུ་ལ་དགའ་བ་རེ་རེ་འཆར་བ་ཡིན་ཏེ། རྡོ་རྗེའི་རྩེར་ལྷན་ཅིག་སྐྱེས་པའི་བར་ཐིག་ལེ་གནས་པ་ལྟར་ལུས་བདེ་བས་མྱོས་ཤིང་བརྒྱལ། ། ཞེས་པའི་རྣམ་འགྲེལ་ཕལ་ཆེ་བ་ལས་ས་དང་པོ་ལ་དགའ་བ་གསུམ་སྦྱར་བའི་གནད་ཀྱིས་མཁས་པ་དགེ་བཟང་གི་གཞུང་བཤད་ལས། ས་ཐོག་མཐའ་ལ་དགའ་བ་གསུམ་གསུམ་དང་། བར་པ་བརྒྱད་ལ་དགའ་བ་རེ་རེ་འཆར་ཞེས་གསལ་བར་བཤད་འདུག་པའི་ཕྱིར་རོ། ། དེས་ན་རྡོ་རྗེ་ལུས་ལ་འཁོར་ལོ་དྲུག་གནས་པའི་ལྟེ་གསང་གཉིས་འཁོར་ལོ་གཅིག་དང་། དཔྲལ་སྤྱི་གཉིས་འཁོར་ལོ་གཅིག་ཏུ་བརྩིས་པའི་འཁོར་ལོ་དང་པོ་ལ་མས་བརྟན་གྱི་དགའ་བ་བཞི་ཤར་ཏེ་ཁམས་དྭངས་མ་བརྟན།
གཉིས་པ་ལ་མཆོག་དགའི་བཞི་དང་། གསུམ་པ་ལ་དགའ་བྲལ་གྱི་བཞི་དང་། བཞི་པ་ལ་ལྷན་སྐྱེས་ཀྱི་དགའ་བ་བཞི་ཤར་ཏེ་འཁོར་ལོ་དེ་དག་གི་ལས་རླུང་དག་ནས་ཁམས་དྭངས་མས་གང་ཞིང་བརྟན་པར་བྱས་པ་ཡིན་མོད། གནད་འདི་ཁོང་དུ་མ་ཆུད་ཅིང་ས་བཅུ་གཉིས་དང་དགའ་བ་བཅུ་དྲུག་སྦྱོར་མ་ཤེས་པའི་བབ་ཅོལ་གྱིས་དགའ་བ་བཅུ་དྲུག་ཡོད་པས་ས་ཡང་བཅུ་དྲུག་ཡོད་ཅེས་མགྲིན་པ་འདེགས་པ་དེ་འདྲ་མ་མཛད་ཅིག ཅེས་གདམས་སོ། ། གཉིས་པ་ལམ་ལྔ་དང་བྱང་ཕྱོགས་ཀྱི་བགྲོད་ཚུལ་ལ་གཉིས། ལམ་ལྔའི་བགྲོད་ཚུལ་དང་། བྱང་ཕྱོགས་སོ་བདུན་གྱི་བགྲོད་ཚུལ་ལོ། ། དང་པོ་ལའང་རྒྱུད་དང་མན་ངག་གི་ལུས་གཉིས་ལས། དང་པོ་རྒྱུད་ལུགས་ནི།
དྲོད་ཆུང་ངུ་ཚོགས་ལམ། འབྲིང་པོ་སྦྱོར་ལམ། དྲོད་ཆེན་པོ་མཐོང་ལམ། དེ་ནས་ས་གཉིས་པ་ནས་བཅུ་གཉིས་པའི་བར་སྒོམ་ལམ། ས་བཅུ་གསུམ་པ་ལ་མཐར་ཕྱིན་ལམ་ཞེས་བཞེད་པ་ཡིན་ཏེ། བདག་མེད་བསྟོད་འགྲེལ་ལས། རིམ་པ་གཉིས་བསྒོམས་པ་ལས་དྲོད་ཆུང་ངུ་སྐྱེ་ལ། དེ་ནས་ཀུན་འདར་གསངས་སྟེ་སྤྱོད་དོ། ། དེ་ནས་དྲོད་འབྲིང་པོ་སྐྱེ་ལ། དེ་ཀུན་འདར་འཇིག་རྟེན་པའི་མངོན་དུ་སྤྱོད་དོ། །
དེ་གཉིས་ནི་ཕ་རོལ་ཏུ་ཕྱིན་པ་དང་བསྟུན་ནས་ཚོགས་སྦྱོར་གཉིས་སོ། ། དེ་ནས་དྲོད་ཆེན་པོ་མཐོང་ལམ་གྱི་ཡེ་ཤེས་སྐྱེས་ནས་ཀུན་ཏུ་བཟང་པོའི་སྤྱོད་པ་སྤྱོད་དོ། ། ཞེས་དང་། མངོན་རྟོགས་ལྗོན་ཤིང་ལས་ཀྱང་དེས་དྲོད་ཆེན་པོ་ཐོབ་སྟེ་ཟག་པ་མེད་པའི་ཡེ་ཤེས་འཇིག་རྟེན་ལས་འདས་པའི་གྲུབ་མཐའ་སྙོགས་ནས། ལུང་བསྟན་པའི་ཕྱག་རྒྱ་བྱུང་བ་དང་ཀུན་ཏུ་བཟང་པོའི་སྤྱོད་པ་འཇིག་རྟེན་པའི་མངོན་དུ་སྤྱོད། ཅེས་བཤད་པས་སོ། ། གཉིས་པ་མན་ངག་ལུགས་ལ་ཕ་རོལ་ཏུ་ཕྱིན་པ་དང་སྒོ་བསྟུན་ནས་ལམ་ལྔའི་འཇོག་མཚམས་འདི་ལྟར་བཞེད་དེ། འཇིག་རྟེན་པའི་ལམ་ཁམས་འདུས་པ་གསུམ་གྱི་སྐབས་སུ་ཚོགས་སྦྱོར་གཉིས་འདྲེས་ཤིང་སྐྱེ་བ་ཡིན་ལ། འདས་ལམ་ས་དང་པོ་མཐོང་ལམ། དེ་ནས་ས་བཅུ་གཉིས་པའི་བར་སྒོམ་ལམ།
བཅུ་གསུམ་ཕྱེད་འོག་མ་ལ་མཐར་ཕྱིན་ལམ་དུ་བཞག་ནས། དེ་མན་ཆད་ལ་ཕ་རོལ་ཏུ་ཕྱིན་པ་དང་སྒོ་བསྟུན་པའི་ལམ་ལྔ་རྫོགས་ནས། བཅུ་གསུམ་ཕྱེད་གོང་མ་ལ་བཅུ་གསུམ་རྡོ་རྗེ་འཛིན་པའི་ས་ཞེས་འཇོག་པ་ཡིན་ཏེ། སྡོམ་གསུམ་རབ་དབྱེར། ནང་གི་ས་ལམ་ཀུན་བགྲོད་ནས། ། རྡོ་རྗེ་འཛིན་པའི་ས་དགེ་བ། ། བཅུ་གསུམ་པ་ནི་ཐོབ་པར་འགྱུར། ། ཞེས་པའི་རང་མཆན་དུ་ས་བཅུ་གཉིས་དང་ལམ་ལྔ་ཀུན་བགྲོད་ནས་ས་བཅུ་གསུམ་པ་རྡོ་རྗེ་འཛིན་པའི་ས་ཐོབ་པར་འགྱུར། ཞེས་བཅུ་གསུམ་ཕྱེད་འོག་མ་ལ་མཐར་ཕྱིན་ལམ་དུ་བཞག་པ་དང་། གཞུང་བཤད་སྙག་མ་ལས་ཀྱང་།
ཕྱེད་འོག་མའི་སྐབས་ཀྱི་མཐར་ཕྱིན་གྱི་ལམ་ནས་མཐར་ཐུག་རྟེན་འབྲེལ་གྱི་མཐར་ཐུགས་ཡིད་དག་པར་བྱེད་པ། ཞེས་དང་རྡོ་རྗེ་ཚིག་རྐང་གི་རྣམ་འགྲེལ་གཞན་དུ། ནང་རྟེན་འབྲེལ་ནི་འགྲོས་བཞི་ཐིམ་པའི་དབང་ཉིད་དོ། ། ཉེ་བའི་རྒྱུ་དེ་ཉིད་དང་ལུང་སྒོ་བསྟུན་ནས་ལམ་ལྔ་ལས་མཐར་ཕྱིན་གྱི་ལམ་ནས། ཞེས་བྱ་བ་དང་། རྟེན་འབྲེལ་ལྔ་ལས་མཐར་ཐུག་གི་རྟེན་འབྲེལ། སྤང་བྱ་ལས་ཀྱང་ཤེས་བྱའི་སྒྲིབ་པ་མཐར་ཐུག་འདག་པར་ཤེས་པར་བྱའོ། ། ཞེས་པ་དང་། ཡང་དེ་ཉིད་ལས། རེ་ཞིག་དེ་དག་གིས་ནི་འཇིག་རྟེན་དང་འཇིག་རྟེན་ལས་འདས་པའི་ལམ་གཉིས་ལ་ལུང་སྒོ་བསྟུན་ཏེ་ལམ་ལྟར་ན་ལྔ།
བྱང་ཆུབ་ཀྱི་ཕྱོགས་ལྟར་ན་སུམ་ཅུ་རྩ་བདུན། ས་ལྟར་ན་ཕྱེད་དང་བཅུ་གསུམ་གྱི་ལམ་མ་ལུས་པ་བསྟན་ཏོ། ། ད་ནི་ལམ་དེས་བསྒྲུབས་པའི་འབྲས་བུ་བསྟན་པ་ལས། ཞེས་སོགས་བཤད་པའི་སྙིང་པོ་བསྡུས་ན་བཅུ་གསུམ་ཕྱེད་འོག་མ་འདི་ནི་དབང་བཞི་པ་ས་ཕྱེད་ཅེས་པ་དེ་ཡིན་ལ། ཕྱེད་པོ། དེ་ལ་འབྲས་དུས་ཀྱི་དབང་། འགྲོས་བཞི་ཐིམ་བྱེད་ཀྱི་དབང་། ཉེ་རྒྱུའི་དབང་། མཐར་ཐུག་རྟེན་འབྲེལ་མཐར་ཕྱིན་གྱི་ལམ། མཐར་ཐུག་གི་སྒྲིབ་པ་དག་བྱེད་ཀྱི་གཉེན་པོ་ཞེས་མཚན་གྱི་རྣམ་གྲངས་དུ་མས་བསྟན་ཏེ།
དེ་མན་ཆད་ལ་ལམ་ལྔ་དང་། བྱང་ཕྱོགས་སོ་བདུན། རྟེན་འབྲེལ་ལྔ། ས་ཕྱེད་དང་བཅུ་གསུམ། རྒྱུ་ལམ་འབྲས་བུའི་དབང་རྣམས་རྫོགས་པ་ཡིན་ཀྱང་། བཅུ་གསུམ་ཕྱེད་གོང་མའམ་བཅུ་གསུམ་རྡོ་རྗེ་འཛིན་པའི་ས་ཞེས་གྲགས་པ་སྐུ་ལྔ་ཡེ་ཤེས་ལྔ་ལྡན་གྱི་འབྲས་བུ་དེར་ཅུང་མ་སླེབ་པས། འབྲས་བུ་མཆོག་དེ་ནི་ས་ཕྱེད་པོ་འདིའི་གཙོ་བོའི་བྱེད་ལས་ལས་ཐོབ་དགོས་རྒྱུ་ཡིན་པས་ལམ་ལྔ་ས་ཕྱེད་དང་བཅུ་གསུམ་སོགས་ནི་ལམ་འབྲས་གཉིས་ཀྱི་ཟླས་ཕྱེ་བའི་ལམ་ཡིན་ལ། བཅུ་གསུམ་རྡོ་རྗེ་འཛིན་པའི་ས་ནི་འབྲས་བུ་ཡིན་ནོ། ཞེས་སྐལ་བ་དང་ལྡན་པ་དག་ལ་སྙིང་གི་བདུད་རྩིར་སྦྱིན་པ་ཡིན་པས་ལམ་བཟང་འདི་ལ་ཡིད་ཆེས་པའི་མཚན་མ་དང་ལྡན་པས་བསྟན་པའི་སྙིང་པོ་རྒྱས་པར་གྱུར་ཅིག་ཅེས་སྨོན་པ་འཚལ་ལོ། ། འོ་ན་ཚོགས་སྦྱོར་གཉིས་འདྲེས་ཤིང་སྐྱེ་ཚུལ་ཇི་ལྟར་སྙམ་ན།
སྐལ་བ་བཟང་པོ་དག་ལ་བཤད་པར་བྱ་སྟེ། སྤྱིར་མན་ངག་འདི་པའི་ལུགས་ཀྱི་དབང་བཞིའི་ལམ་བསྐྱེད་རིམ་སོགས་བཞི་ནི་ཏིང་ངེ་འཛིན་སྐྱེ་བའི་རྒྱུ་ཚོགས་པས་ཚོགས་ལམ། ལམ་དེ་ལ་བརྟེན་ནས་སྐྱེས་པའི་བུམ་དབང་གི་ལྟ་བ་ངོ་བོ་ཉིད་གསུམ་སོགས་ལྟ་བའི་ཉམས་ལེན་རྣམས་སྦྱོར་ལམ། ཞེས་འཇོག་ཅིང་། (Dཚོགས་ལམ)་དེ་ལ་དབྱེ་ན་(Eཕྱི་དབྱིབས་ཀྱི་ཚོགས་ལམ། ནང་སྔགས་ཀྱི་ཚོགས་ལམ། གསང་བ་དབང་གི་ཚོགས་ལམ། མཐར་ཐུག་དེ་ཁོ་ན་ཉིད་ཀྱི་ཚོགས་ལམ་)དང་བཞི་ཡོད་པའི་དང་པོ་ནི། བསྐྱེད་རིམ་གྱི་ལམ། གཉིས་པ་ནི།
ལྟེ་བར་རླུང་སེམས་ཚོགས་པར་བྱེད་པ་གསང་དབང་གི་ལམ་གཏུམ་མོ་ཙཎྚ་ལི། དེ་གཉིས་ཁམས་འདུས་པ་དང་པོ་ལ་གཙོ་ཆེ། གསུམ་པ་ནི། ཡུམ་གྱི་གསང་བའི་གནས་སུ་རླུང་སེམས་ཚོགས་པའི་རྒྱུ་ཤེར་དབང་གི་ལམ་དཀྱིལ་འཁོར་འཁོར་ལོ་སྟེ་ཁམས་འདུས་པ་བར་པ་ལ་གཙོ་ཆེ། བཞི་པ་ནི། རྟེན་པདྨ་ཅན་མའི་བྷ་གར་རླུང་སེམས་ཚོགས་པར་བྱེད་པ་དབང་བཞི་པའི་ལམ་རྡོ་རྗེ་རྦ་རླབས་ཏེ་ཁམས་འདུས་པ་ཐ་མ་ལ་གཙོ་ཆེ། དེས་ན་ཁམས་འདུས་པ་གསུམ་གྱི་ཚོགས་ལམ་གསུམ་ལ་ཚོགས་ལམ་ཆུང་འབྲིང་ཆེ་གསུམ་དང་། འདུས་པ་གསུམ་གྱི་ཉམས་གསུམ་ལ་དྲོད་ཆུང་འབྲིང་ཆེ་གསུམ་དུ་འཇོག་པས། དྲོད་ཆེན་པོ་ལ་མཐོང་ལམ་དུ་མི་འཇོག་པ་ནི་རྒྱུད་དང་མན་ངག་གི་བཤད་པའི་སྲོལ་ཐ་དད་པ་ཙམ་མོ། ། དེ་ནི་རགས་པ་ཙམ་ཡིན་ལ།
ཞིབ་པར་འཕགས་པ་རིན་པོ་ཆེའི་ཚོགས་སྦྱོར་མངོན་རྟོགས་ལྟར་བཤད་ན། བླ་མེད་ཐེག་པའི་ས་ལམ་རྣམས་རྡོ་རྗེའི་ལུས་ཀྱི་བྱེད་པ་ལས་བགྲོད་དགོས་པའི་གནད་ཀྱིས་རྩ་དབུ་མའི་མདུད་པ་དང་པོ་གྲོལ་ནས་ས་དང་པོ་མན་ཆད་བགྲོད་པ་ཡིན་ལ། རྩ་དབུ་མའི་མས་སྣར་མདུད་པ་མེད་པ་སོར་བཞི་ཕྱི་ནས་རོ་རྐྱང་གཉིས་ཀྱིས་བཅེར་བ་རོ་གཅིག་པ་ལྟ་བུ་ཞིག་ཡོད་པ་དེའི་ཕྱི་རོལ་ནས་འོག་ཏུ་རླུང་སེམས་འདུ་འཕྲོ་བྱས་པ་ལ་སྦྱོར་ལམ་དྲོད་རྩེ་གཉིས། ནང་ལ་སོགས་ནས་གྱེན་དུ་འདུ་འཕྲོ་བྱས་པ་ལས་བཟོད་མཆོག་གཉིས་སྐྱེ་བ་ཡིན་ཏེ། དེ་ཡང་ཁམས་འདུས་པ་མཐའ་མར་ལུང་བསྟན་པའི་ཕྱག་རྒྱ་པདྨ་ཅན་དང་མཉམ་པར་སྦྱར་བ་ལས་ལྟེ་བའི་འཁོར་ལོར་རླུང་སེམས་ཕབ། དབུ་མའི་མས་སྣའི་ཕྱི་ཤུན་ནར། སོར་ཕྱེད་ཐུར་དུ་བསྐྱོད་པས་དྲོད་ཆུང་ངུ་། ཡང་སོར་ཕྱེད་བསྐྱོད་པས་དྲོད་འབྲིང་། ཡང་སོར་ཕྱེད་བསྐྱོད་པས་དྲོད་ཆེན་པོའི་ཆུང་ངུ་། ཡང་ཕྱེད་བསྐྱོད་པས་ཆེན་པོའི་ཆེན་པོ་སྐྱེ།
སྤང་བྱ་མཐོང་སྤང་ཉོན་མོངས་གཟུང་རྟོག་ཆེན་པོའི་ཆེན་པོ། ཆེན་པོའི་ཆུང་ངུ་། ཉོན་མོངས་གཟུང་རྟོག་འབྲིང་པོ། ཉོན་མོངས་གཟུང་རྟོག་ཆུང་ངུ་སྟེ་བཞི་མངོན་གྱུར་འགག ཡས་འབབ་ཀྱི་དགའ་བ་བཅུ་དྲུག་ལས་དགའ་བའི་དགའ་བ་སོགས་བཞི་འཆར། དེ་ནས་ཡང་སོར་ཕྱེད་པ་བཞི་ཐུར་དུ་བསྐྱོད་པས་སྦྱོར་ལམ་རྩེ་མོ་བཞི་གོང་བཞིན་སྐྱེ། མཐོང་སྤང་རྣམ་བྱང་གཟུང་རྟོག་བཞི་གོང་བཞིན་འགག ཡས་བབ་མཆོག་དགའི་དགའ་བ་བཞི་སྔ་མ་བཞིན་འཆར། དེ་ནས་ནང་ལ་སོགས་ནས་སོར་ཕྱེད་པ་བཞི་གྱེན་དུ་བསྐྱོད། སྦྱོར་ལམ་བཟོད་པ་བཞི་བསྐྱེད།
མཐོང་སྤང་རྫས་འཛིན་རྟོག་པ་བཞི་འགག དགའ་བྲལ་གྱི་དགའ་བ་བཞི་འཆར། ཡང་སོར་ཕྱེད་པ་བཞི་གྱེན་དུ་བསྐྱོད་ཆོས་མཆོག་བཞི་བསྐྱེད། མཐོང་སྤང་བཏགས་འཛིན་རྟོག་པ་བཞི་འགག ལྷན་སྐྱེས་ཀྱི་དགའ་བ་དང་པོ་གསུམ་འཆར། རྩ་རོ་རྐྱང་གི་མས་སྣ་གཉིས་དབུ་མའི་མས་སྣར་ཚུད། རྩ་མདུད་དང་པོ་གྲོལ་ལ་ཁད། ལུས་ངག་ཡིད་རྡོ་རྗེ་སྐྱིལ་ཀྲུང་འཆའ་ཞེས་པ་དེར་བསླེབས། དེ་ནས་མདུད་པ་དང་པོ་གྲོལ་བ་དང་ཡས་འབབ་ཀྱི་དགའ་བ་བཅུ་དྲུག་པ། མས་བརྟན་གྱི་དགའ་བ་དང་པོ།
མཐོང་ལམ་ས་དང་པོ་རྣམས་དུས་གཅིག་ཉིད་ལ་འཆར་བ་ཡིན་པའི་ཕྱིར་རོ། ། དེས་ན་ཁམས་འདུས་པ་དང་པོ་གཉིས་ཀྱི་སྐབས་སུ་ཡང་སྦྱོར་ལམ་དྲོད་ཀྱི་རྟོགས་པ་སྐྱེ་མོད། འདིར་ཁམས་འདུས་པ་ཐ་མའི་སྐབས་སུ་དྲོད་སོགས་བཞི་སྐྱེ་ཚུལ་སྦྱར་བ་ནི་རྟེན་པདྨ་ཅན་མའི་རྟེན་ལ་ཡང་དག་སྤོང་བ་བཞིའི་ཚོགས་ལམ་ཆེན་པོ་ལ་བརྟེན་ནས་དྲོད་སོགས་ཁྱད་པར་བའི་རྟོགས་པ་སྐྱེ་ཚུལ་བྱེ་བྲག་པ་ཞིག་སྦྱར་བ་ཡིན་ལ། རྩེ་མོ་སོགས་གསུམ་ནི་འདུས་པ་ཐ་མའི་སྐབས་འདིར་མ་གཏོགས། དེ་ཡན་ཆད་དུ་སྐྱེ་བའི་བཤད་པ་མེད་པ་དེ་ཡང་རྣམ་དཔྱོད་ཀྱི་འདབ་མར་ཆགས་པ་གཅེས་སོ། ། དེ་ནས་འདས་ལམ་བགྲོད་ཚུལ་ལ་རྡོ་རྗེའི་ལུས་ལ་འཁོར་ལོ་དྲུག་གནས་པའི་འཁོར་ལོ་རེ་རེ་ལས་ས་གཉིས་གཉིས་བགྲོད་པས་སྤང་བྱ་སྒོམ་སྤང་རྣམ་རྟོག་ཆེ་འབྲིང་ཆུང་གསུམ་གསུམ་སྟེ་བཅུ་གཉིས་སྤོང་། རྒ་ཤི་སོགས་རྟེན་འབྲེལ་བཅུ་གཉིས་ལུགས་ལྡོག་ཏུ་འགག ཕྱི་ནང་དེ་ཁོ་ན་ཉིད་ཀྱི་རྟགས་གསུམ་གསུམ་འཆར་བ་ཡིན་ཏེ་དཔེར་ན་ས་དང་པོ་ལྟ་བུ་ལ་སྦྱར་ན། དབུ་མའི་མདུད་པ་དང་པོ་གྲོལ། ས་དང་པོ་ཐོབ།
པུ་ལི་ར་མ་ལ་སོགས་ཡུལ་བཞི་དབུ་མར་གྲོང་སྟོངས། སྤང་བྱ་རྣམ་རྟོག་ཆེ་འབྲིང་ཆུང་གསུམ་ཆུང་ངུའི་ཆུང་ངུ་བཞི་ལ་གསུམ་གསུམ་དུ་ཕྱེ་བའི་ཆེན་པོའི་ཆེན་པོ་འགགས། ཕྱི་རྟགས་ཐིག་ལེ་ལ་ཤར་ཏེ་གསང་གནས་འཁོར་ལོའི་ཕྱེད་ཁམས་དྭངས་མས་བརྟན། ནང་རྟགས་རླུང་ལ་ཤར་ཏེ་འཕོ་བ་གཅིག་ལས་རླུང་སྟོང་བརྒྱད་བརྒྱ་པ་གཅིག་འགགས། དེ་ཁོ་ན་ཉིད་ཀྱི་རྟགས་སེམས་ལ་ཤར་ཏེ་རྩ་བྱང་ཆུབ་ཀྱི་ཡན་ལག་བདུན་ཞེས་པ་རྩ་འཁོར་ལོ་བཞི་དང་གཙོ་བོ་གསུམ་སྟེ་བདུན་མངོན་སུམ་དུ་མཐོང་བ་སོགས་འབྱུང་བས་སོ། ། དེས་ལྷག་མ་ཡང་མཚོན་ནུས་ཏེ་མང་པས་འཇིགས་སོ། ། བར་གྱི་ས་བརྒྱད་ལ་ཞིབ་ཏུ་དཔྱད་ན་སྦྱོར་བ་མགོ་རྩོམ་པ་ལ་མདུད་པ་གཅིག་གྲོལ། དང་པོ་ནི་ལོངས་སྤྱོད་པ་ལ་གཅིག་གྲོལ། རྗེས་ཐིམ་པ་ལ་མདུད་པ་གཅིག་གྲོལ་ཞེས་འབྱུང་བས་མདུད་པ་གསུམ་གྱི་དང་པོ་གྲོལ་ཚེ་ས་དེ་ཐོབ་པའི་མགོ་བརྩམས། གཉིས་པའི་ཚེ་ས་དེ་ཐོབ།
གསུམ་པའི་ཚེ་ས་དེ་རྫོགས་ཞེས་ཁས་བླང་དགོས་པ་འདྲ། ཡང་ས་དང་པོའི་ཚེ་ས་དེ་ཐོབ། གཉིས་པའི་ཚེ་ས་དེ་ཐོབ་ནས་ལོངས་སྤྱོད་པའི་བྱ་བ་ཡང་རྫོགས། ཞེས་ཁས་བླངས་སོ། ། གཉིས་པ་བྱང་ཕྱོགས་སོ་བདུན་གྱི་བསྒྲོད་ཚུལ་ལ་གཉིས་ཏེ། རྒྱུད་མན་ངག་གི་ལུགས་དང་པོ་ནི་བདག་མེད་བསྟོད་འགྲེལ་ལས། བྱེ་བྲག་ཏུ་བྱང་ཆུབ་ཀྱི་ཕྱོགས་ལ་སོགས་པ་འདི་རྣམས་རྡོ་རྗེ་ཐེག་པའི་བསྟན་བཅོས་ལས་སྦྱོར་བའི་ལུགས་ལྔ་ཡོད་དེ། རྒྱུ་རྒྱུད་སྦྱང་ཞིང་རྩ་ལ་སོགས་པ་ལ་སྦྱོར་བ་དང་། ལམ་བསྐྱེད་རིམ་ལྷ་རྟེན་དང་བརྟེན་པ་ལ་སྦྱོར་བ་དང་། སོ་སོ་སྐྱེ་བོ་ལམ་དུ་ཞུགས་པ་ནས་བཟུང་སྟེ་ལམ་ལྔར་ཕྱེ་ནས་སོ་སོ་ལ་སྦྱོར་བ་དང་།
བདེན་པ་མཐོང་བ་ནས་བཟུང་སྟེ་སངས་རྒྱས་ཀྱི་ས་མངོན་དུ་བྱས་ཀྱི་བར་ལ་སྦྱོར་བ་དང་། སངས་རྒྱས་ཁོ་ནའི་གཟུགས་སྐུའི་ལྷ་ལ་སྦྱོར་བ་དང་ལུགས་ལྔ་ཡོད་པ་ལས་འདི་ནི་མཐོང་ལམ་ཡན་ལ་སྦྱོར་བ་གཙོ་བོ་ཡིན་ཏེ། ལྔ་ཀའང་འདིས་ཤེས་པར་ནུས་པས་ན་གཙོ་བོར་དེའི་ལུགས་ཡིན་ནོ། ། ཞེས་བཤད་པ་ལྟར་སྦྱོར་ལུགས་ལྔ་ཡོད་པ་ལས་འདིར་མཐོང་ལམ་ཡན་ཆད་ལ་སྦྱོར་བའི་ལུགས་བཤད་ན་འདི་ལྟར་ཡིན་ཏེ། ས་དང་པོ་ལ་ལུས་ཚོར་སེམས་ཆོས་དྲན་པ་ཉེ་བར་བཞག་པ་སྟེ་དྲན་པ་ཉེར་བཞག་བཞིས་ས་དང་པོ་བགྲོད། སྡིག་པ་མ་སྐྱེས་པ་མི་བསྐྱེད། སྐྱེས་པ་སྤོང་། དགེ་བ་མ་སྐྱེས་པ་བསྐྱེད། སྐྱེས་པ་སྤེལ་བའི་ཡང་དག་སྤོང་བ་བཞིས་ས་གཉིས་པ་བགྲོད། དེ་ནས་བར་གྱི་ས་བརྒྱད་ལ་བྱང་ཕྱོགས་གཉིས་གཉིས་དགོས་པས།
འདུན་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ། དེ་བཞིན་དུ་སེམས་ཀྱི་རྐང་པ། བརྩོན་འགྲུས་ཀྱི་རྐང་པ། སྤྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བཞིས་རིམ་བཞིན་ས་གསུམ་པ་དང་བཞི་པ་བགྲོད། དད་པའི་དབང་པོ། བརྩོན་འགྲུས་ཀྱི་དབང་པོ། དྲན་པའི་དབང་པོ། ཏིང་ངེ་འཛིན་གྱི་དབང་པོ། ཤེས་རབ་ཀྱི་དབང་པོ། དད་པའི་སྟོབས་སོགས་ལྔ་དང་བཅུ་ལས་གཉིས་གཉིས་ཀྱིས་ས་ལྔ་པ་ནས་དགུ་པའི་བར་བགྲོད།
བྱང་ཆུབ་ཡན་ལག་བདུན་ལས་དྲན་པ་ཡང་དག་བྱང་ཆུབ་ཀྱི་ཡན་ལག་དང་། ཆོས་རབ་ཏུ་རྣམ་པར་འབྱེད་པ་བྱང་ཆུབ་ཀྱི་ཡན་ལག་གཉིས་ཀྱིས་ས་བཅུ་པ་བགྲོད། དེ་ནས་ས་བཅུ་གཅིག་པ་དང་བཅུ་གཉིས་པ་ལ་བྱང་ཕྱོགས་བཞི་བཞི་དགོས་པས་བྱང་ཆུབ་ཡན་ལག་བདུན་གྱི་ནང་ཚན་བརྩོན་འགྲུས་ཡང་དག དགའ་བ་ཡང་དག ཤིན་ཏུ་སྦྱངས་པ་ཡང་དག ཏིང་ངེ་འཛིན་ཡང་དག བྱང་ཆུབ་ཀྱི་ཡན་ལག་བཞིས་ས་བཅུ་གཅིག་པ་བགྲོད། བྱང་ཆུབ་ཡན་ལག་གི་ནང་ཚན་བཏང་སྙོམ་ཡང་དག་བྱང་ཆུབ་ཀྱི་ཡན་ལག་དང་། འཕགས་ལམ་ཡན་ལག་བརྒྱད་ཀྱི་ནང་ཚན་ཡང་དག་པའི་ལྟ་བ་དང་། ཡང་དག་པའི་རྟོགས་པ་དང་།
ཡང་དག་པའི་ངག་གསུམ་སྟེ་བཞིས་ས་བཅུ་གཉིས་པ་བགྲོད་པར་བྱེད་པའི་ཕྱིར་དང་། དེ་ནས་འཕགས་ལམ་ཡན་ལག་བརྒྱད་ཀྱི་ནང་ཚན་ལྷག་མ་ཡང་དག་པའི་ལས་ཀྱི་མཐའ་དང་། འཚོ་བ་དང་། རྩོལ་བ་དང་། ཡང་དག་པའི་དྲན་པ་དང་། ཡང་དག་པའི་ཏིང་ངེ་འཛིན་ཏེ་ལྔས་ས་བཅུ་གསུམ་པ་སངས་རྒྱས་ཀྱི་ས་བགྲོད་པར་བྱེད་པའི་ཕྱིར་རོ། ། དེ་ལྟར་སྦྱོར་ཚུལ་དེ་ནི་བདག་མེད་མའི་བསྟོད་པ་རྩ་འགྲེལ་སོར་བཞག་པ་ཡིན་ལ། འོན་ཀྱང་འཕགས་པའི་ལམ་ལྔ་དྲུག་པའི་ཆ་ཡིས་དངོས། ཞེས་ས་བཅུ་གསུམ་པ་ལ་འཕགས་ལམ་ཡན་ལག་བརྒྱད་ཀྱི་ལྔ་དང་སྦྱར་བས་ཀ་བྱང་ཕྱོགས་སོ་བདུན་ཚང་བཞིན་དུ་དྲུག་པའི་ཆ་དངོས། ཞེས་དྲུག་པའི་ཆ་ཤས་གཅིག་བསྣན་པ་ལ་ནུས་པ་ཁྱད་པར་ཅན་དགོས་རྒྱུར་སྣང་བས་དཔྱོད་ལྡན་དག་གིས་དཔྱད་པར་བྱའོ། །
གཉིས་པ་མན་ངག་ལུགས་ལ་བྱང་ཕྱོགས་སོ་བདུན་ཚོགས་ལམ་ནས་ས་བཅུ་གསུམ་ཕྱེད་འོག་མ་མན་ཆད་ལ་སྦྱོར་བ་ཡིན་ཏེ། སྣང་བ་དགྲ་ལངས་ཀྱི་གཉེན་པོར་ས་རླུང་རྫུ་འཕྲུལ་གྱི་རྐང་པ། དེ་བཞིན་དུ་ཆུ་རླུང་། མེ་རླུང་། རླུང་གི་རླུང་རྫུ་འཕྲུལ་ཀྱི་རྐང་པ་བཞིས་སྣང་བ་དགྲར་ལངས་ཀྱི་འཕྲང་བསྒྲལ་ཏེ་ཁམས་འདུས་པ་དང་པོའི་ལམ་ཆོད། དེ་ནས་སྟོང་པ་དགྲར་ལངས་ཀྱི་གཉེན་པོར་རང་ལྷར་སྒོམ་པ་ལུས་དྲན་པ་ཉེར་བཞག དེ་ལ་ཡེ་ཤེས་སེམས་དཔའ་གཞུག་པ་ལྷ་དྲན་པ་ཉེར་བཞག ལྷ་དེའི་སྙིང་པོ་ཟློས་པ་སྔགས་དྲན་པ་ཉེ་བར་བཞག་པ། ལྷ་དེའི་རྒྱན་དྲུག་གི་དགོས་པ་བསམ་པ་ཆོས་དྲན་པ་ཉེར་བར་བཞག་པ་སྟེ་དྲན་པ་ཉེར་བཞག་བཞིས་སྟོང་པ་དགྲར་ལངས་ཀྱི་འཕྲང་ལས་བསྒྲལ་ཏེ་ཁམས་འདུས་པ་བར་པའི་ལམ་ཆོད། དེ་ནས་བདེ་བས་བརྒྱལ་བའི་སྙིང་པོར་ཡང་དག་སྤོང་བ་བཞི་བསྒོམ་སྟེ།
དེ་ཡང་རོ་རྐྱང་གཉིས་ཀྱི་མས་སྣ་དབུ་མའི་མས་སྣར་ཆུད་པ་ལུས་རྩའི་རྟེན་འབྲེལ། གཡོན་རྐྱང་མའི་མས་སྣ་ན་ཡོད་པའི་ཡི་གེ་བཞི་པ་སྙིང་པོའི་ཨ་དབུ་མའི་མས་སྣར་སླེབ་པས། དབུ་མའི་ཆ་ཤས་ཡི་གེ་བཞི་པ་ཕྱི་དབྱིབས་ཀྱི་ཨ་གྱེན་ལ་བསྐྱོད་པ་རྩ་ཡི་གེའི་རྟེན་འབྲེལ། དེ་ལས་ཆུ་རླུང་སོགས་རླུང་ལྔ་དབུ་མའི་མས་སྣར་ཆུད་པ་རླུང་གི་རྟེན་འབྲེལ། དེ་ལས་རྩ་གཡས་གཡོན་གྱི་ལས་རླུང་རྒྱུ་བའི་སྒོ་ཐིག་ལེས་བཀག་པ་ཁམས་བདུད་རྩིའི་རྟེན་འབྲེལ་ཏེ། རྟེན་འབྲེལ་དེ་བཞིས་གཟུང་འཛིན་གྱི་རྣམ་རྟོག་སྤོང་བས་ཡང་དག་སྤོང་བ་ཞེས་བྱ་ཞིང་། དེ་བཞིས་བྱིང་བ་ཆེན་པོའི་འཕྲང་བསྒྲལ་ཏེ་ཁམས་འདུས་པ་ཐ་མའི་ལམ་ཆོད་པས་ན་བྱང་ཕྱོགས་བཅུ་གཉིས་པོ་དེས་འཇིག་རྟེན་པའི་ལམ་མན་ཆད་བགྲོད་པར་བྱེད་པའི་ཕྱིར། དེ་ཡང་ཡང་དག་སྤོང་བ་བཞི་པོ་དེ་ནི་ཚོགས་ལམ་ཆེན་པོ་ཡིན་ལ། དེ་ལས་དྲོད་སོགས་བཞིའི་རྟོགས་པ་འཆར་ཚུལ་ལམ་གྱི་སྐབས་སུ་བཤད་པ་བཞིན་ནོ། ། དེ་ནས་བྱང་ཕྱོགས་ཉི་ཤུ་རྩ་ལྔས་འདས་ལམ་ས་ཕྱེད་དང་བཅུ་གསུམ་བགྲོད་པ་ཡིན་ཏེ།
རྩ་འཁོར་ལོ་བཞིའི་དབྱིབས་ཨེ་ཝཾ་མ་ཡའི་རྣམ་པ་ཅན་དུ་ཡོད་པ་བཞི་དང་། རྩའི་གཙོ་བོ་རོ་རྐྱང་དབུ་གསུམ་མཐོང་བ་ནི་བྱང་ཆུབ་ཡན་ལག་བདུན་ཏེ་དེས་བུམ་དབང་ས་དྲུག་བགྲོད། འབྱུང་བ་ལྔའི་རླུང་ལ་དབང་ཐོབ་པ་ནི་དབང་པོ་ལྔ་སྟེ་དེས་གསང་དབང་ས་བཞི་བགྲོད། འབྱུང་བ་ལྔའི་རླུང་སྟོབས་སུ་གྱུར་པ་ནི་སྟོབས་ལྔ་སྟེ་དེས་ཤེར་དབང་ས་གཉིས་བགྲོད། ཡེ་ཤེས་ལྔར་གནས་གྱུར་པ་ནི་མངོན་དུ་ཕྱོགས་པའི་བརྟེན་པ་རྣམ་ཤེས་ཚོགས་བརྒྱད་ནི་འཕགས་པའི་ལམ་སངས་རྒྱ་བའི་ཡན་ལག་སྟེ་རྒྱུ་ཡིན་པས་འཕགས་ལམ་ཡན་ལག་བརྒྱད་དེ། དེས་དབང་བཞི་པའི་ས་ཕྱེད་པོ་དེ་བགྲོད་དེ་བཅུ་གསུམ་ཕྱེད་འོག་མར་སླེབ་པ་ཙམ་ཡིན་པའི་ཕྱིར་རོ། ། འདི་ལ་གཞན་དག་ན་རེ། ས་བཅུ་གཉིས་པ་ལས་གོང་དུ་ས་བཅུ་གསུམ་པ་ཞིག་ཁས་བླང་དུ་ཆུག་མོད། བཅུ་གསུམ་པ་ལ་ཕྱེད་གོང་འོག་གཉིས་བཅོས་ནས་ཕྱེད་འོག་མ་སངས་རྒྱས་ཀྱི་སར་མི་འཆད་པ་འདི་ནི་ཁྱེད་ས་སྐྱ་པ་དག་གིས་རྟོག་པས་བཏགས་པ་ཡིན་ཏེ། ཡིད་ཆེས་པའི་ཁུངས་མེད་པའི་ཕྱིར་རོ་ཞེ་ན།
འདི་ལ་ཡིད་ཆེས་པའི་བྱུང་ཁུངས་ཅིས་ཀྱང་ཡོད་དེ། གསུང་ངག་རྡོ་རྗེ་ཚིག་རྐང་ལས། ས་བཅུ་གསུམ་པ་རྫོགས་སངས་རྒྱས་ཀྱི་སར་མ་སླེབ་པའི་བར་དེར་ས་ཕྱེད་དང་བཅུ་གསུམ་པའོ། ། ཞེས་བཤད་འདུག་པ་འདི་ཁྱེད་ཅག་ལ་ཐུགས་རྒྱུས་མེད་པ་བདེན་ཡང་ཁོ་བོ་ཅག་རྗེ་བཙུན་རྡོ་རྗེ་བདག་མེད་མ་ནས་སྙན་བརྒྱུད་ཀྱི་བཀའ་བབ་པ་དག་ལ་ཆ་རྒྱུས་ཆ་ཙམ་མངའ་བས་སོ། ། ངེད་ཅག་དེ་ལ་མི་རྩིའོ་སྙམ་ན་རྡོ་རྗེ་འཆང་ལའང་དག་མི་གནང་བ་དེ་དང་ལྷན་ཅིག་འབེལ་བའི་བཀའ་མཆིད་རྔོ་མི་ཐོག་པས་སྙིང་ལས་ཆུང་ངུར་གནས་པ་ལེགས་སོ། ། དེས་ན་བཅུ་གསུམ་ཕྱེད་འོག་མ་འདི་ནི་འབྲས་དུས་ཀྱི་དབང་དང་། མཐར་ཕྱིན་གྱི་ལམ་དང་། འགྲོས་བཞི་ཐིམ་བྱེད་ཀྱི་དབང་ཡིན་ལ། འདིའི་ཉམས་ལེན་གྱི་གཙོ་བོ་ནི་ཉེ་རྒྱུའི་ཉམས་ལེན་ཡིན་པས་འདི་ཅུང་ཟད་ཕྱེ་ན། སྐད་ཅིག་མ་བདུན་དུ་བཤད་པ།
གསུམ་དུ་བཤད་པ། གཉིས་སུ་བཤད་པ་གསུམ་ལས། དང་པོ་ནི་ཐབས་ཀྱི་རྒྱུད་དག་པ་ལ་སྐད་ཅིག་མ་གསུམ། ཤེས་རབ་ཀྱི་རྒྱུད་དག་པ་ལ་སྐད་ཅིག་མ་གསུམ། ཐབས་ཤེས་སོ་སོར་དག་པ་ལ་སྐད་ཅིག་མ་གཅིག་གོ ། གཉིས་པ་ནི་ཐབས་ཀྱི་རྒྱུད་དག་པ་ལ་སྐད་ཅིག་མ་གཅིག ཤེས་རབ་ཀྱི་རྒྱུད་དག་པ་ལ་སྐད་ཅིག་མ་གཅིག ཐབས་ཤེས་སོ་སོར་དག་པ་ལ་སྐད་ཅིག་མ་གཅིག་གོ ། གསུམ་པ་ནི། ཐབས་ཤེས་རབ་ཀྱི་རྒྱུད་དག་པ་ལ་སྐད་ཅིག་མ་གཅིག
ཐབས་ཤེས་རབ་ཀྱི་རྒྱུད་སོ་སོར་དག་པ་ལ་སྐད་ཅིག་མ་གཅིག་སྟེ་སྐད་ཅིག་མ་གཉིས་སོ། ། དེ་ལྟར་སྐད་ཅིག་མ་གཉིས་སུ་ཕྱེ་བའི་སྐད་ཅིག་མ་དང་པོ་དེ་ལ་བར་ཆད་མེད་པའི་དུས། སྲོད་ལ་བདུད་བཏུལ་བའི་དུས། ཆོ་འཕྲུལ་བསྟན་པའི་དུས། འབྲས་བུ་གཉིས་ཀྱི་དུས་ཞེས་དང་། སྐད་ཅིག་མ་གཉིས་པ་ལ་རྣམ་པར་གྲོལ་བའི་དུས། ཐོ་རངས་མངོན་པར་བྱང་ཆུབ་པའི་དུས། ཐམས་ཅད་མཁྱེན་པ་ཆུང་ངུའི་དུས། འབྲས་བུ་གཅིག་གི་དུས་ཞེས་པའི་མིང་གི་རྣམ་གྲངས་ཀྱིས་བསྟན་པ་ཡིན་ལ། འདིའི་སྐད་ཅིག་མ་གཉིས་པ་ལ་རྣམ་པར་གྲོལ་བའི་དུས་དང་།
མངོན་པར་བྱང་ཆུབ་པའི་དུས་ཞེས་བཤད་པས་འཁྲུལ་གཞི་བྱས་ནས་སྐད་ཅིག་མ་གཉིས་པ་དེར་སངས་རྒྱས་པ་མཚན་ཉིད་པར་བྱེད་པ་དང་། གཞུང་བཤད་དམར་མ་ལས་ཀྱང་སྐད་ཅིག་དང་པོ་དེ་ལ་ས་ཕྱེད་དང་བཅུ་གསུམ་པ་དང་། སྐད་ཅིག་མ་གཉིས་པ་དེ་ལ་བཅུ་གསུམ་ཕྱེད་གོང་མར་མཛད་པར་སྣང་བ་ནི་ཅིས་ཀྱང་མི་རིགས་ཏེ། ཉེ་རྒྱུའི་སྐད་ཅིག་མ་བདུན་དང་། གསུམ་དང་། གཉིས་སུ་ཕྱེ་བ་ཐམས་ཅད་ལམ་དང་འབྲས་བུ་གཉིས་སུ་ཕྱེ་བའི་ལམ་གྱི་སྐབས་ཁོ་ན་ཡིན་ལ། ཉེ་རྒྱུ་སྐད་ཅིག་མ་གཉིས་པའི་བྱེད་པ་ལས་སྲོག་རྩོལ་གྱི་རླུང་ཨ་ཝ་དྷཱུ་ཏིར་འགག་ཅིང་གཙུག་ཏོར་ཧྲིལ་པོ་འཕགས་ཏེ་འགྲོས་བཞི་རྫོགས་པར་ཐིམ་ཚར་བ་དང་འབྲས་བུ་སྐུ་ལྔ་མངོན་དུ་གྱུར་པ་ཡིན་པའི་ཕྱིར་རོ། ། གནད་དེས་ན་སྐད་ཅིག་མ་གཉིས་པ་དེ་ལ་ཐམས་ཅད་མཁྱེན་པ་ཆུང་ངུ་དང་། མཐར་ཕྱིན་པའི་ལམ་ཞེས་བཤད་པའང་ཕ་རོལ་ཏུ་ཕྱིན་པ་དང་སྒོ་བསྟུན་པའི་ཐམས་ཅད་མཁྱེན་པ་དང་། མཐར་ཕྱིན་པའི་ལམ་ཡིན་ཞེས་བྱ་བའི་དོན་ཡིན་གྱི།
བླ་མེད་ཐེག་པས་གཞལ་བའི་དེ་དང་དེ་མཚན་ཉིད་པ་མ་ཡིན་ཏེ། ཕ་རོལ་ཏུ་ཕྱིན་པ་དང་སྒོ་བསྟུན་གྱི་བྱང་ཕྱོགས་སོ་བདུན་གྱི་ལམ་དང་། སྔགས་ལམ་ས་ཕྱེད་དང་བཅུ་གསུམ་མན་ཆད་ལམ་དང་འབྲས་བུ་ཟླས་ཕྱེ་བའི་ལམ་དུ་བཞག་པའི་གནད་ཁྱད་པར་ཅན་རྟོགས་དགོས་པའི་ཕྱིར་རོ། ། དེས་ན་ཉེ་རྒྱུའི་ཉམས་ལེན་རྡོ་རྗེ་རྦ་རླབས་ཀྱི་ལམ། འབྲས་དུས་ཀྱི་དབང་། བཅུ་གསུམ་ཕྱེད་འོག་མ་རྣམས་མིང་གི་རྣམ་གྲངས་སུ་བཤད་ཀྱང་དོན་གཅིག་ཏུ་འཁྲུལ་བར་མི་བྱ་སྟེ། ཉེ་རྒྱུའི་ཉམས་ལེན་ཙམ་ཞིག་ས་བརྒྱད་པ་ནས་ཉམས་སུ་ལེན་པར་བཤད་ཀྱང་། ས་བརྒྱད་པའི་ཉམས་ལེན་དེ་འབྲས་དུས་ཀྱི་དབང་དང་བཅུ་གསུམ་ཕྱེད་འོག་མ་མ་ཡིན་པའི་ཕྱིར་དང་། རྡོ་རྗེ་རྦ་རླབས་ཀྱི་ལམ་ཙམ་ཞིག་སོ་སོ་སྐྱེ་བོས་ཀྱང་ཉམས་སུ་ལེན་པར་བཤད་ཀྱང་། སོ་སོ་སྐྱེ་བོའི་ཉམས་ལེན་དེ་ཉེ་རྒྱུའི་ཉམས་ལེན་དང་འབྲས་དུས་ཀྱི་དབང་སོགས་མ་ཡིན་པའི་ཕྱིར་རོ། །
དེས་ན་མན་ངག་གི་སྐབས་འདིར་བྱང་ཕྱོགས་སོ་བདུན་རྟེན་གྱི་དཀྱིལ་འཁོར་བཞི་དང་། བརྟེན་པ་རྣམ་ཤེས་ཚོགས་བརྒྱད་ལ་བཞག་པ་ནི་གཞན་དང་ཐུན་མོང་མ་ཡིན་པས་རིག་པ་ལྟར་སྣང་གི་ཅོ་འདྲི་བར་མ་བྱེད་ཅིག ཅེས་གདམས་སོ། ། དེས་རྒྱུད་མན་ངག་གི་སྲོལ་ལས་བྱོན་པའི་བྱང་ཕྱོགས་སོ་བདུན་བགྲོད་ལུགས་སོ། ། གསུམ་པ་ས་ལམ་གྱི་འཇུག་ལྡོག་བསྟན་པ་ལ། འོ་ན་སྔར་བཤད་པའི་ལམ་ལྔ་དང་ས་བཅུ་གཉིས་པོ་དེ་ངེས་པར་བླ་མེད་སྔགས་ལམ་ལ་བརྟེན་ནས་བགྲོད་པ་ཞིག་དགོས་སམ་ཞེ་ན། མཁས་པ་བོ་དོང་པ་དང་། གཙང་བྱམས་པ་རྡོ་རྗེ་རྒྱལ་མཚན་སོགས་ཕར་ཕྱིན་ཐེག་པས་ས་དང་པོ་ཡན་ཆད་བགྲོད་པ་མེད་དོ། ཞེས་འཆད་མོད། བླ་མ་ས་སྐྱ་པ་ཆེན་པོའི་ལམ་འཇུག་ལྡོག་ལས།
ཕར་ཕྱིན་ཐེག་པས་འཇིག་རྟེན་པའི་ལམ་ཕལ་ཆེར་བགྲོད་ནས། བླ་མེད་ལམ་ལ་ཞུགས་ནས་ས་དང་པོ་ཡན་ཆད་བགྲོད་པ་དང་། ས་དང་པོ་མན་ཆད་ཕ་རོལ་ཏུ་ཕྱིན་པས་བགྲོད་ནས། ས་གཉིས་པ་ཡན་ཆད་སྔགས་ལམ་གྱིས་བགྲོད་པ་ནས། ས་བཅུ་པ་མན་ཕར་ཕྱིན་ཐེག་པས་བགྲོད་ནས། ས་བཅུ་གཅིག་པ་ཡན་ཆད་སྔགས་ལམ་གྱིས་བགྲོད་དགོས་པའི་བར་བཤད་དེ། ལམ་འཇུག་ལྡོག་གི་ཡིག་ཆུང་ལས། ཁ་ཅིག་འཇིག་རྟེན་པའི་ལམ་མན་ཆད་དུ་ཕ་རོལ་ཏུ་ཕྱིན་པས་ལམ་བགྲོད་ནས། དེ་ནས་རྡོ་རྗེ་ཐེག་པའི་ལམ་ལ་ཞུགས་ཏེ་ས་དང་པོ་ཡན་ཆད་རྡོ་རྗེ་ཐེག་པས་བགྲོད་པ་ཡང་ཡོད་དོ། ། ཁ་ཅིག་ནི་ས་དང་པོ་མན་ཆད་ཀྱང་ཕ་རོལ་ཏུ་ཕྱིན་པས་བགྲོད་ནས།
ས་གཉིས་པ་ནས་རྡོ་རྗེ་ཐེག་པ་ལ་ཞུགས་ཤིང་ས་རྣམས་བགྲོད་ཅིང་འབྲས་བུ་མངོན་དུ་བྱེད་པ་ཡང་ཡོད་དོ། ། ཁ་ཅིག་ནི་ས་དྲུག་པ་མན་ཆད་ཕ་རོལ་ཏུ་ཕྱིན་པའི་ཐེག་པས་བགྲོད་ནས། དེ་ནས་རྡོ་རྗེ་ཐེག་པའི་ལམ་དང་རོ་གཅིག་པར་གྱུར་ཏེ། དེ་ཡན་ཆད་ཀྱི་ས་ལམ་བགྲོད་ཅིང་འབྲས་བུ་མངོན་དུ་བྱེད་པ་ཡང་ཡོད་དོ། ། ཁ་ཅིག་ས་བཅུ་པ་མན་ཆད་ཕ་རོལ་ཏུ་ཕྱིན་པའི་ཐེག་པས་ལམ་བགྲོད་ནས། དེ་ནས་རྡོ་རྗེ་ཐེག་པ་ལ་བཞུགས་ཏེ་སྦས་པའི་ས་གཉིས་དང་མཐར་ཕྱིན་གྱི་ས་ཕྱེད་བགྲོད་ནས་རྡོ་རྗེ་འཛིན་པའི་ས་མངོན་དུ་བྱེད་པ་ཡང་ཡོད་དོ། ། ཞེས་གསལ་བར་བཤད་པ་ལ་བསྙོན་དུ་མེད་པའི་ཕྱིར་རོ། ། དེས་ན་ཕར་ཕྱིན་རང་རྐང་ལས་ས་བཅུ་པ་མན་ཆད་བགྲོད་པ་ཡོད་ཀྱི་བཅུ་གཅིག་པ་ཡན་ཆད་བགྲོད་པ་ནི་མེད་དེ། སློབ་ལམ་ས་བཅུ་གཅིག་པ་སོགས་ནི་ཕར་ཕྱིན་ཐེག་པ་ལ་སྦས་ནས་མ་བཤད་པའི་ཕྱིར་དང་། སངས་རྒྱས་ཀྱི་སར་གྱུར་པའི་ས་བཅུ་གཅིག་པ་ཞིག་ཕར་ཕྱིན་རང་རྐང་ལས་ཐོབ་པར་ཕར་ཕྱིན་རང་རྐང་བ་དག་བཞེད་ཀྱང་དེ་ཐོབ་པ་གནས་ཚུལ་ལ་མི་སྲིད་པའི་ཕྱིར་ཞེས་པ་ནི་ལུང་འདིའི་དགོངས་པ་བླ་ན་མེད་པ་ཡིན་ལ།
འདི་ལ་རྫོང་ལུགས་པ་དག་བཤད་པ་དང་བགྲོད་པའི་ཁྱད་པར་ཡིན་ཞེས་ཕ་རོལ་ཏུ་ཕྱིན་པ་ལས་དེ་ལྟར་བཤད་པ་ཙམ་ཡིན་གྱི། བཤད་པ་ལྟར་ཐོབ་པ་ཁས་མི་ལེན་ཞེས་སྐྱོགས་བཤད་གནང་བ་ནི་མཁས་པའི་རྣམ་འགྱུར་མ་ཡིན་ཏེ། ཡིན་ན་ཕ་རོལ་ཏུ་ཕྱིན་པའི་ཐེག་པས་ས་བཅུ་པ་མན་ཆད་བགྲོད་པར་རློམ་ནས། དེ་ནས་རྡོ་རྗེ་ཐེག་པ་ལ་ཞུགས་ཏེ་ས་དང་པོ་ཡན་ཆད་བགྲོད་པ་ཡོད་ཅེས་གསུང་རིགས་ཀྱི། དེ་ནས་རྡོ་རྗེ་ཐེག་པའི་ལམ་ལ་ཞུགས་ཏེ་སྦས་པའི་ས་གཉིས་དང་མཐར་ཕྱིན་གྱི་ས་ཕྱེད་བགྲོད་ནས། ཞེས་སོགས་ས་བཅུ་པ་མན་ཆད་བགྲོད་མི་དགོས་པར་བཤད་པ་འདི་ལ་དགོས་པ་ལྟ་ཅི་སྨོས། དགོངས་གཞི་ཙམ་ཡང་མེད་པར་ཐལ་ཏེ། དེ་འདྲ་བ་དེས་སྔགས་ཀྱི་ཚོགས་སྦྱོར་ནས་ས་དང་པོ་ཡན་ཆད་ཀུན་བགྲོད་དགོས་པའི་ཕྱིར་རོ། ། ཁྱེད་ལ་དོན་དང་མཐུན་པའི་ལན་མེད་དོ། ། དེ་ལྟར་རྗེ་ས་ཆེན་གྱིས་མཛད་པའི་ལམ་འཇུག་ལྡོག་གི་གསུང་རབ་ཀྱི་རྗེས་སུ་འབྲངས་པར་ཁས་འཆེ་བ་ཁོ་བོ་ཅག་རྣམས་ལ་ལམ་མཇུག་ལྡོག་གི་ཡི་གེ་དེ་ཉིད་ལ་དཀའ་གནས་ཀྱི་རིམ་པ་འགའ་སྣང་བ་རྣམས་ལ།
དོགས་པ་ཁོང་བསླང་གི་ཚུལ་གྱིས་སྐྱོན་སྤོང་གི་ལེགས་བཤད་མཁས་མཆོག་ཀླུ་སྒྲུབ་མཚན་ཅན་གྱིས་མཛད་པ་ལས་འདི་ལྟར་འབྱུང་སྟེ། འོན་ཀྱང་རང་ལུགས་ལམ་འཇུག་ལྡོག་གི་གཞུང་དོན་ཁས་བླངས་པ་དག་ལ་སྐྱོན་འདི་དག་སྤང་དགོས་ཏེ། འོ་ན་ཕར་ཕྱིན་རང་རྐང་ལས་ས་བཅུ་པ་མན་ཆད་བགྲོད་པའི་བྱང་སེམས་དེའི་སྨིན་མཚམས་གནད་ཀྱི་མདུད་པ་ཉེར་བརྒྱད་པོ་དེ་གྲོལ་ལམ་མ་གྲོལ། གྲོལ་ན་ཕར་ཕྱིན་རང་རྐང་གི་ལམ་ལས་རྩ་མདུད་གྲོལ་བར་སོང་བས། ཕར་ཕྱིན་རང་རྐང་གི་ལམ་དེ་ཡང་རྡོ་རྗེའི་ལུས་ལ་གནད་དུ་བསྣུན་པའི་ལམ་ཡིན་པར་ཐལ་ལོ། ། གལ་ཏེ་མ་གྲོལ་ན་སླར་ཡང་རྩ་མདུད་དེ་དག་གྲོལ་བའི་ཕྱིར་དུ་བླ་མེད་ཀྱི་ས་བཅུ་རིམ་གྱིས་བགྲོད་དགོས་པར་ཐལ་བའམ། ཡང་ན་ས་བཅུ་གཅིག་པ་ཐོབ་པའི་ཚེ་མདུད་པ་ཉེར་བརྒྱད་ཅིག་ཅར་གྲོལ་བར་ཐལ་བ་གང་རུང་ལས་མ་འདས་སོ་ཞེས་བྱ་བ་ནི་སྐྱོན་གཅིག་གོ ། ཡང་དེ་ལྟ་བུའི་བྱང་སེམས་དེས་ཕྱི་ནང་གི་ཡུལ་ཆེན་ཉེར་བཞི་བགྲོད་དམ་མི་བགྲོད། བགྲོད་ན་གནས་དང་ཉེ་བའི་གནས་ནས་དུར་ཁྲོད་དང་ཉེ་བའི་དུར་ཁྲོད་ཀྱི་བར་བཅུ་ཡང་བགྲོད་ཟིན་པས་བླ་མེད་ཀྱི་ས་བཅུ་ཐོབ་ཟིན་པར་ཐལ་ལོ། ། གལ་ཏེ་མ་བགྲོད་ན་སླར་ཡང་ཕྱི་ནང་གི་ཡུལ་ཆེན་ཉེར་བཞི་བགྲོད་པའི་སྒོ་ནས་བླ་མེད་ཀྱི་ས་བཅུ་རིམ་གྱིས་བགྲོད་དགོས་པར་ཐལ་བའམ།
ཡང་ན་དེས་ས་བཅུ་གཅིག་པ་ཐོབ་པའི་ཚེ་ཕྱི་ནང་གི་ཡུལ་ཉེར་བཞི་པོ་ཅིག་ཅར་བགྲོད་པར་ཐལ་བ་གང་རུང་ལས་མ་འདས་ཤིང་། ཐལ་བ་ཕྱི་མ་ལ་འདོད་ན། དེས་བླ་མེད་ཀྱི་ས་བཅུ་ཡང་དེའི་ཚེ་ཅིག་ཅར་ཐོབ་པར་ཐལ་ལོ་ཞེས་པ་ནི་སྐྱོན་གཉིས་པའོ། ། ཡང་དེ་ལྟ་བུའི་བྱང་སེམས་དེས་མས་བརྟན་གྱི་དགའ་བ་བཅུ་དྲུག་ལས་མས་བརྟན་དགའ་བ་བཅུ་གཉིས་མན་ཆད་པོ་དེ་ཐོབ་ཟིན་ནམ་མ་ཟིན། གལ་ཏེ་ཟིན་ན་མས་བརྟན་གྱི་དགའ་བ་རྒྱུད་ལ་སྐྱེས་པའི་ཕར་ཕྱིན་རང་རྐང་གི་འཕགས་པ་ཡོད་པར་ཐལ་ལོ། ། གལ་ཏེ་མ་ཟིན་ན་མས་བརྟན་གྱི་ཟག་མེད་དགའ་བ་དང་པོ་འཆར་བྱེད་བླ་མེད་ས་དང་པོ་སོགས་རིམ་གྱིས་ཐོབ་དགོས་པར་ཐལ་བའམ། ཡང་ན་དེས་ས་བཅུ་གཅིག་པའི་ཚེ་མས་བརྟན་གྱི་དགའ་བ་བཅུ་གཉིས་པོ་དེ་ཡང་ཅིག་ཅར་མངོན་སུམ་དུ་བྱེད་པར་ཐལ་ལོ་ཞེས་པ་ནི་སྐྱོན་གསུམ་པའོ། ། ཡང་ས་བཅུ་པ་མན་ཆད་ཕར་ཕྱིན་རང་རྐང་གིས་བགྲོད་པའི་བྱང་སེམས་དེའི་རྟེན་ལ་བླ་མེད་སྔགས་ལམ་དུ་འཇུག་པ་དེའི་ཚེ། དེ་དེར་ཞུགས་མ་ཐག་ཏུ་ས་བཅུ་གཅིག་པ་ཐོབ་པ་ཡིན་ནམ་མ་ཡིན། ཡིན་ན་དེ་བླ་མེད་ལམ་དུ་འཇུག་པའི་ཚེ་བླ་མེད་ཀྱི་སྨིན་བྱེད་དབང་ནས་བསྐུར་དགོས་སམ།
ལམ་དབང་དང་འབྲས་དབང་ལྟ་བུ་ནས་ཞུགས་པས་ཆོག ཕྱི་མ་གཉིས་མི་སྲིད་དེ་བླ་མེད་ཀྱི་དབང་མ་ཐོབ་པར་བླ་མེད་ཀྱི་ལམ་དབང་དང་འབྲས་དབང་ཐོབ་པ་བརྒྱུད་པ་འདིའི་སྲོལ་ལ་མེད་པའི་ཕྱིར་རོ། ། གལ་ཏེ་སྨིན་བྱེད་དབང་ནས་འཇུག་པ་ལས་འོས་མེད་དོ་སྙམ་ན། འོ་ན་སྨིན་བྱེད་ཀྱི་དབང་དེ་ལ་སྟ་གོན་དང་དངོས་གཞི་གཉིས་དགོས་སམ་དངོས་གཞི་ནས་ཞུགས་པས་ཆོག དང་པོ་ལྟར་ན་སྔར་དབང་གིས་མ་སྨིན་པའི་ལས་དང་པོ་པ་ལ་དབང་གི་སྟ་གོན་ཐོབ་མ་ཐག་ཏུ་ས་བཅུ་གཅིག་པ་ཐོབ་པ་དེ་བརྒྱུད་པ་འདིའི་ལུགས་ལ་མི་སྲིད་དོ། ། གཉིས་པ་ལྟར་ན་ཡང་དེ་ལ་དབང་གི་ཕྱི་འཇུག་ནང་འཇུག་དགོས་སམ། དངོས་གཞི་བུམ་དབང་བཅུ་གཅིག་ནས་རིམ་པས་ཞུགས་པས་ཆོག དེ་གང་ལྟར་ཡང་སྔར་མ་སྨིན་པའི་ལས་དང་པོ་པས་དབང་གི་འཇུག་པ་ལ་ཞུགས་མ་ཐག་པའམ། སློབ་མའི་དབང་ཐོབ་མ་ཐག་པའམ། སློབ་དཔོན་གྱི་བུམ་དབང་ཐོབ་མ་ཐག་སོགས་སུ་ས་བཅུ་གཅིག་པ་ཐོབ་པ་ནི་མི་སྲིད་དེ།
བླ་མེད་ཀྱི་ས་བཅུ་གཅིག་པ་ཐོབ་པ་ལ་བླ་མེད་ཀྱི་དབང་བཞི་ཐོབ་དགོས་པའི་ཕྱིར་རོ། ། གལ་ཏེ་དེས་དབང་བཞི་དང་ས་བཅུ་གཅིག་པ་སོགས་ཅིག་ཅར་ཐོབ་པ་ཅི་འགལ་སྙམ་ན་དབང་བཞི་ཅིག་ཅར་ཐོབ་པ་དང་། དབང་འོག་མ་མ་ཐོབ་པར་གོང་མ་ཐོབ་པ་སོགས་ལུགས་མཆོག་འདི་ལ་ཁས་མི་ལེན་ཏེ། རྡོ་རྗེ་སྙིང་འགྲེལ་ལས། རྡོ་རྗེ་སློབ་དཔོན་བླ་མེད་དང་ལྡན་པས་དབང་ལ་འཆོལ་བའི་སྐྱོན་སྤངས་ལ་དབང་བཞི་གོང་རིམ་བཞིན་དུ་བསྐུར་བར་བྱའོ། ། ཞེས་གསལ་བར་བཤད་པའི་ཕྱིར་དང་། གཞན་དུ་ན་ས་བཅུ་གཅིག་དང་ལམ་ལྔ་སོགས་ཀྱང་ཅིག་ཅར་བགྲོད་པ་སྲིད་པར་ཐལ་བའི་ཕྱིར་རོ། ། གལ་ཏེ་དེས་སྔགས་ལམ་དུ་ཞུགས་མ་ཐག་ཏུ་ས་བཅུ་གཅིག་པ་ཐོབ་པར་མི་ནུས་ན། བར་སྐབས་དེར་བླ་མེད་ཀྱི་ཚོགས་སྦྱོར་གཉིས་མངོན་དུ་བྱེད་དགོས་པར་འགྱུར་ལ། དེ་ལྟར་ན་བླ་མེད་ཀྱི་མཐོང་ལམ་སོགས་ཀྱང་ཅིའི་ཕྱིར་མངོན་དུ་བྱེད་མི་དགོས་ཞེས་བརྒལ་ཞིང་བརྟག་པ་འདི་ནི་སྐྱོན་བཞི་པའོ། །
དེ་ལྟར་སྐྱོན་བཞི་པོ་དེ་སྤོང་བ་ངེས་པར་གནད་དུ་ཆེ་བས། འདི་ལྟར་སྐྱོན་དང་པོ་མེད་དེ། ཕར་ཕྱིན་གཞུང་ལས་རྩ་མདུད་གྲོལ་བའི་ཐ་སྙད་མ་བཤད་ཀྱང་། ཕར་ཕྱིན་ཐེག་པས་ས་བཅུ་མན་ཆད་བགྲོད་པ་དེའི་རྡོ་རྗེའི་ལུས་ལ་རྩ་མདུད་ཉེར་བརྒྱད་མན་ཆད་གྲོལ་དགོས་ཏེ། དེས་ས་བཅུ་པ་ཐོབ་པའི་འགལ་རྐྱེན་གེགས་རྣམས་གསལ་ཞིང་། འཐོབ་བྱའི་ཡོན་ཏན་ཐོབ། རྟོགས་བྱའི་གནས་ལུགས་རྣམས་རྟོགས་པའི་སྒོ་ནས་ས་བཅུ་པ་མན་ཆད་བགྲོད་པ་ཡིན་པའི་ཕྱིར་རོ། ། དེས་ན་རྩ་མདུད་གྲོལ་བ་ལ་ངེས་པར་རྡོ་རྗེའི་ལུས་ལ་གནད་དུ་བསྣུན་པའི་ལམ་དགོས་པའང་མ་ཡིན་ཏེ། ལམ་ཟབ་མོ་བླ་མའི་རྣལ་འབྱོར་ལས་རྩ་མདུད་ཅི་རིགས་པ་གྲོལ་བ་ཡང་སྲིད་པའི་ཕྱིར་རོ། ། དེས་ན་སྐྱོན་གཉིས་པ་དང་གསུམ་པའང་རང་གྲོལ་ཡིན་ཏེ།
ས་བཅུ་པ་བགྲོད་པའི་ཕར་ཕྱིན་པ་དེའི་སྤྱི་བོ་སོགས་ཀྱི་ཁམས་རྣམས་དབུ་མར་ཐིམ་ཟིན་པས་ཡུལ་ཉེར་བཞིའི་ཐ་སྙད་མ་བགྲོད་ཀྱང་དེ་དག་གི་དོན་བགྲོད་ཟིན་པས་སླར་བགྲོད་མི་དགོས་པའི་ཕྱིར་དང་། གནས་དང་ཉེ་གནས་སོགས་ཀྱི་ཐ་སྙད་མ་ཐོབ་ཀྱང་། དེ་དག་གི་དོན་ས་དང་པོ་སོགས་ཐོབ་ཟིན་པས་སླར་གནས་སོགས་བགྲོད་མི་དགོས་པའི་ཕྱིར་དང་། དེ་བཞིན་དུ་དེས་མས་བརྟན་ལྷན་སྐྱེས་ཀྱི་ཐ་སྙད་མ་ཐོབ་ཀྱང་། ལྷན་སྐྱེས་ཀྱི་དོན་རྣམས་ཇི་ལྟ་བ་བཞིན་ཤར་བ་ཡིན་ཏེ། ས་དང་པོའི་ཚེ་གསང་གནས་ཀྱི་འཁོར་ལོ་དྭངས་མས་བརྟན་ཞིང་ཟག་མེད་ཀྱི་དགའ་བདེ་ཐོབ་པ་སོགས་ཀྱི་ཕྱིར་རོ། ། སྐྱོན་བཞི་པས་ཀྱང་མི་གནོད་དེ། ཁོ་བོ་ཅག་སྤྱིར་བཏང་དང་དམིགས་བསལ་དུ་བྱ་སྟེ། དེ་ལྟ་བུའི་བྱང་སེམས་ཀྱི་རྟེན་ལ་སྔགས་ལམ་དུ་ཞུགས་པ་དེས་སྔགས་བླ་མེད་ཀྱི་ཚོགས་སྦྱོར་གཉིས་མངོན་དུ་བྱེད་དགོས་ཀྱང་མཐོང་ལམ་ས་དང་པོ་ནས་སྒོམ་ལམ་ས་བཅུ་པའི་བར་མངོན་དུ་བྱེད་མི་དགོས་པར་སྦྱོར་ལམ་གྱི་མཇུག་དེར་ས་བཅུ་གཅིག་པ་ལ་ཞུགས་པས་ཆོག་པར་འདོད་པའི་ཕྱིར་རོ། ། འོ་ན་དེས་སྔགས་བླ་མེད་ཀྱི་ཚོགས་སྦྱོར་གཉིས་མངོན་དུ་བྱེད་དགོས་པའི་གནད་ཇི་ལྟ་བུ་སྙམ་ན།
གནད་འདི་ལྟར་ཡིན་ཏེ། དེ་ལྟ་བུས་བླ་མེད་ལམ་དུ་བཞུགས་མ་ཐག་སྔགས་བླ་མེད་ཀྱི་ལས་དང་པོ་པ་སྔར་དབང་གིས་མ་སྨིན་པ་ཡིན་པས་དེས་སྨིན་བྱེད་དབང་བཞི་པོ་རིམ་ཅན་དུ་ནོད་དགོས་ལ། དེས་དབང་བཞི་ཐོབ་ནས་མཚོན་བྱ་དོན་གྱི་ཡེ་ཤེས་ཤིག་ནམ་རྒྱུད་ལ་སྐྱེས་པའི་ཚེ་ས་བཅུ་གཅིག་པ་རྒྱུད་ལ་སྐྱེས་པ་ཡིན་ལ། དེ་མ་སྐྱེས་གོང་གི་དབང་བཞིའི་ལམ་རྣམས་ནི་ཚོགས་ལམ་དང་། དབང་ལམ་དེ་དག་ལ་བརྟེན་པའི་ལྟ་བ་ངོ་བོ་ཉིད་གསུམ་སོགས་ལ་སྦྱོར་ལམ་དུ་འཇོག་དགོས་པའི་ཕྱིར་རོ། ། དེ་ལྟ་མ་ཡིན་པར་དེ་བླ་མེད་ལམ་དུ་ཞུགས་མ་ཐག་ཏུ་ས་བཅུ་གཅིག་པ་ཐོབ་པ་ཡིན་ན། དེ་ལྟ་བུའི་རྟེན་ལ་བླ་མེད་ལམ་དུ་ཞུགས་མ་ཐག་པའི་གང་ཟག་གི་རྒྱུད་ཀྱི་ས་བཅུ་གཅིག་པ་ཆོས་ཅན། ཁྱོད་བླ་མེད་ཀྱི་དབང་བཞི་ཐོབ་པའི་ཡེ་ཤེས་ཡིན་པར་ཐལ། ཁྱོད་གསང་སྔགས་བླ་མེད་ཀྱི་མཚོན་བྱ་དོན་གྱི་ཡེ་ཤེས་ཡིན་པའི་ཕྱིར་ཏེ། ས་བཅུ་གཅིག་པ་ཡིན་པའི་ཕྱིར།
གོང་དེར་ཁྱབ་སྟེ། སྔགས་བླ་མེད་ཀྱི་མཐོང་ལམ་ཡིན་ན་དབང་བཞི་ཐོབ་པའི་ལམ་ཡིན་དགོས་པའི་ཕྱིར་རོ། ། དེ་ཡིན་ན་ཁམས་འདུས་པ་ཐ་མའི་སྐབས་ཀྱི་ཡང་དག་སྤོང་བ་བཞི་ལ་བརྟེན་ནས་ཐོབ་དགོས། ཁམས་འདུས་པ་ཐ་མའི་སྔགས་བླ་མེད་ཀྱི་ཡང་དག་སྤོང་བཞིའི་ལམ་ཡིན་ན་དབང་བཞི་པའི་ལམ་ཡིན་དགོས་པ་འདི་གསུང་ངག་ལ་རྒྱུས་ཡོད་པ་རྣམས་ཀྱི་སྤྱི་ལུགས་ཡིན་པའི་ཕྱིར་རོ། ། གལ་ཏེ་འདོད་ན། དེ་འདྲ་བླ་མེད་ལམ་དུ་ཞུགས་མ་ཐག་པ་དེས་དབང་བཞི་ཅིག་ཅར་ཐོབ་བམ་རིམ་གྱིས་ཐོབ། ཅིག་ཅར་ཐོབ་པ་ས་ལུགས་ལ་མི་སྲིད། རིམ་གྱིས་ཐོབ་ན་བླ་མེད་ལམ་དུ་འཇུག་ཁ་མའི་ས་བཅུ་པའི་ཕ་རོལ་ཏུ་ཕྱིན་པ་དེས་ཀྱང་བླ་མེད་བུམ་དབང་སོགས་ཐོབ་ཟིན་པར་འགྱུར་བས། བླ་མེད་སྔགས་སྡོམ་ཐོབ་ལ་མ་བཏང་བའི་ཕར་ཕྱིན་རང་རྐང་གི་འཕགས་པ་དེ་འདྲ་ཡ་མཚན་ནོ། ། གཞན་ཡང་ཕར་ཕྱིན་ཐེག་པས་ཚོགས་སྦྱོར་མན་ཆད་བགྲོད་པ་དེས་བླ་མེད་ལམ་དུ་འཇུག་པའི་ཚེ་ས་དང་པོ་ནས་ཞུགས་ཆོག་པ་དང་།
དེ་ལས་ས་དང་པོ་མན་ཆད་བགྲོད་པ་དེས་བླ་མེད་ལ་འཇུག་པའི་ཚེ་ས་གཉིས་པ་ནས་ཞུགས་ཆོག་པར་འགྱུར་ལ། དེ་ལྟར་ན་སྨིན་བྱེད་དབང་བཞི་མ་རྫོགས་པར་གྲོལ་བྱེད་མཐོང་སྒོམ་ཟག་མེད་ཀྱི་ཡེ་ཤེས་བླ་མེད་ཀྱི་ཡེ་ཤེས་བླ་མེད་སྔགས་ལམ་གྱིས་བསྡུས་པ་རེ་རྒྱུད་ལ་སྐྱེས་པ་ཞིག་ཁས་བླངས་པས་སྨིན་གྲོལ་གྱི་རྣམ་དབྱེ་ཐམས་ཅད་འཆོལ་བར་འགྱུར་བས་ཧ་ཅང་ཐལ་ཆེས་སོ། ། གནད་དེས་ན་ཕར་ཕྱིན་ཐེག་པས་ས་བཅུ་མན་ཆད་བགྲོད་ནས་བླ་མེད་སྔགས་ལམ་དུ་ཞུགས་མ་ཐག་པའི་བྱང་སེམས་དེ་ཐེག་ཆེན་འཕགས་པ་ཡིན་པའི་ཕྱིར་མོད། ཕ་རོལ་ཏུ་ཕྱིན་པའི་འཕགས་པ་དང་། སྔགས་བླ་མེད་ཀྱི་འཕགས་པ་གང་རུང་ནི་མ་ཡིན་ཏེ་སྔགས་ཀྱི་ཐེག་པ་ལ་གནས་པའི་ཕྱིར་དང་། བླ་མེད་ཀྱི་འཕགས་ལམ་རྒྱུད་ལ་མ་སྐྱེས་པའི་ཕྱིར་རོ། ། དེས་གཞན་ལ་ཡང་མཚོན་ནོ། །་་་་་ མཁས་མཆོག་ཀླུ་སྒྲུབ་རྒྱ་མཚོའི་བཞེད་པ་འདི་ལ། བདག་གི་བླ་མ་མཁན་ཆེན་ཐམས་ཅད་མཁྱེན་པ་འདི་ལྟར་གསུང་སྟེ། དེ་ལྟ་བུའི་བྱང་སེམས་དེ་བླ་མེད་ཀྱི་འཕགས་པ་ཡིན་ཏེ།
བླ་མེད་ཀྱི་ལམ་དུ་ཞུགས་ནས་ས་བཅུ་གཅིག་པ་ཐོབ་པའི་བྱང་སེམས་ཡིན་པའི་ཕྱིར་ཏེ། ལམ་འཇུག་ལྡོག་ལས་ས་བཅུ་པ་མན་ཆད་ཕ་རོལ་ཏུ་ཕྱིན་པས་བགྲོད་ནས་ཞེས་སོགས་གསུངས་པ་དེས་དེ་ལྟར་བསྟན་པའི་ཕྱིར། མདོར་ན་མདོ་སྔགས་གང་རུང་གི་འཕགས་པ་མ་ཡིན་པའི་ཐེག་ཆེན་འཕགས་པ་ཕུང་གསུམ་པ་དེ་འདྲ་འདོད་པ་ནི་རང་གི་ཕར་ཕྱིན་གྱི་སྐབས་སུ་ཉན་ཐོས་དགྲ་བཅོམ་པའི་རྟོགས་པ་སྔོན་སོང་ཐེག་ཆེན་ལམ་དུ་བཞུགས་པའི་ཚོགས་སྦྱོར་བ་དེ་ཐེག་ཆེན་འཕགས་པ་དང་ཐེག་དམན་འཕགས་པ་གང་ཡང་མ་ཡིན་པའི་འཕགས་པ་ཕུང་གསུམ་པར་ཁང་བླངས་པ་དེའི་འདྲེས་ཤོར་བ་ཡིན་གྱི། མདོ་རྒྱུད་སྤྱི་དང་ཁྱད་པར་རྗེ་ས་ཆེན་སོགས་ཀྱི་དགོངས་པ་མ་ཡིན་ནོ། ། ཞེས་གསུངས་པ་ནི་མཁས་པ་རྣམས་ཀྱི་སྙིང་ལ་འབབ་པའི་ལེགས་བཤད་དོ། ། དེ་དག་གིས་ནི་རང་གཞུང་མཆོག་ལ་མཁས་པ་སྔ་མས་མཛད་པའི་དོགས་པ་ཁོང་བསླང་གི་ཚུལ་གྱིས་སྐྱོན་སྤོང་གི་ལེགས་བཤད་བསྟན་པ་ཡིན་ལ། དེ་ལྟར་ས་ཕྱེད་དང་བཅུ་གསུམ་བགྲོད་ཚུལ་བཤད་ནས། ད་ནི་འབྲས་བུ་ས་བཅུ་གསུམ་རྡོ་རྗེ་འཛིན་པ་ཐོབ་ཚུལ་ལ་དངོས་དང་དོགས་པ་དཔྱད་པ་གཉིས། དང་པོ་ལ་ས་བཅུ་གསུམ་ཕྱེད་གོང་མ་འདིའི་བརྒྱུད་པའི་རྒྱུ་ནི་སྤྱོད་པ་རྣམ་པ་གསུམ་དང་། ལྷན་ཅིག་བྱེད་པའི་རྐྱེན་ནི་ཉེ་རྒྱུ་ཞེས་མིང་བཏགས་པ་འགྲོས་བཞི་ཐིམ་བྱེད་ཀྱི་འབྲས་དུས་ཀྱི་དབང་དེ་ཡིན་ལ།
ཉེར་ལེན་གྱི་རྒྱུ་ནི་འགྲོས་བཞི་ཐིམ་ཁ་མའི་རྟེན་དཀྱིལ་འཁོར་བརྟེན་པ་དང་བཅས་པ་རྣམས་ཏེ། དེ་ལྟར་འགྲོས་བཞི་ཐིམ་པ་ལས་རང་དོན་གྱི་ཆེ་བ་སྐུ་ལྔ། གཞན་དོན་གྱི་ཆེ་བ་ལོང་བ་རྣམས་ཀྱིས་མིག་ཐོབ་པ་ལ་སོགས་པ་དུ་མ། བདག་གཞན་གཉིས་ཀའི་ཆེ་བ་འཁོར་ཚོམ་བུ་གཅིག་དང་བཅས་ཏེ་འཚང་རྒྱ་བ་ཡིན་ནོ། ། དེ་ཡང་འགྲོས་བཞི་ཐིམ་ཚུལ་ནི། བུམ་དབང་རྩའི་འགྲོས་ཐིམ་སྟེ་རྩ་ཐམས་ཅད་ཀྱི་ནུས་པ་དབུ་མར་ཐིམ། དབུ་མ་ཡང་གཙུག་ཏོར་མཆོག་ཏུ་ཐིམ་སྟེ་ཚད་སོར་བཞི་དབྱིབས་ཡི་གེ་ནཱ་ད་ཞེས་པ་གསུམ་སྐྱོག་གི་རྣམ་པ་ཅན། སྦོམ་ཕྲ་རྟ་རྔ་བརྒྱར་གཤགས་པའི་ཚད་ཙམ་པ་སྟེ་དེའི་ཚེ་རྩ་གནས་གྱུར་སྤྲུལ་པའི་སྐུ་ཞེས་པ་རྡོ་རྗེ་འཆང་ནས་ཤཱཀྱ་ཐུབ་པའི་སྐུའི་རྣམ་པས་འགྲོ་བའི་དོན་བྱེད་པ་དེ་འབྱུང་། གསང་དབང་རྩ་ཡི་གེའི་འགྲོས་ཐིམ་སྟེ་སྙིང་པོའི་ཨ་དེ་རྩ་མདུད་གང་གྲོལ་སར་ཕྱིན་པ་སྤྱི་བོའི་ཧཾ་དང་འཕྲད་པ་ལས་ཁ་དོག་ཐིམ་པས་དཀར་པོ། དབྱིབས་ཐིམ་པས་ཨ་ཧཾ་མི་ཐི།
སྟོབས་ཐིམ་པས་ཧཱུྃ་གི་སྟོབས་སུ་གྱུར། དེའི་ཚེ་ཡི་གེ་གནས་གྱུར་ལོངས་སྐུ་ཞེས་བྱ་བ་ལེགས་སྦྱར་གྱི་སྐད་ནས་འགྲོ་བ་རིགས་དྲུག་སོགས་ཀྱི་སྐད་ཀྱིས་འགྲོ་བའི་དོན་བྱེད་པ་དེ་འབྱུང་། ཤེར་དབང་བདུད་རྩིའི་འགྲོས་ཐིམ་སྟེ་ཁམས་དགུའི་དྭངས་མ་ཐམས་ཅད་གཙུག་ཏོར་མཆོག་གི་དབུ་མར་ཐིམ། དེའི་ཚེ་བདུད་རྩིའི་གནས་གྱུར་ཆོས་ཀྱི་སྐུ་ཞེས་བྱ་བ་ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་གསལ་ལེར་མཁྱེན་པས་འགྲོ་བའི་དོན་བྱེད་པ་དེ་འབྱུང་། དབང་བཞི་པ་རླུང་གི་འགྲོས་ཐིམ་སྟེ་ལས་རླུང་ཐམས་ཅད་གྲོ་སྟོངས་ཏེ་ཡེ་ཤེས་ཀྱི་རླུང་འབའ་ཞིག་ཏུ་འགྱུར། དེའི་ཚེ་རླུང་གནས་གྱུར་ངོ་བོ་ཉིད་ཀྱི་སྐུ་ཞེས་བྱ་བ་སྐྱེ་འགག་འགྲོ་འོང་སོགས་དང་བྲལ་བའི་དྲི་བྲལ་གྱི་དབྱིངས་མངོན་སུམ་དུ་གཟིགས་ཏེ་འགྲོ་བའི་དོན་བྱེད་པ་དེ་འབྱུང་། དེ་ལྟར་རྟེན་གནས་གྱུར་སྐུ་བཞི་དང་མཉམ་དུ་བརྟེན་པ་ཀུན་གཞི་གནས་གྱུར་ཏེ་ཤིན་ཏུ་རྣམ་དག་ངོ་བོ་ཉིད་ཀྱི་སྐུ་ཞེས་བྱ་བ་དབྱིངས་དང་ཡེ་ཤེས་ཟུང་དུ་འཇུག་པའི་ཟུང་འཇུག་བདེ་བ་ཆེན་པོའི་སྐུ་ཐོབ་སྟེ། འཁོར་བ་མ་སྟོང་གི་བར་ལ་འགྲོ་དོན་རྒྱུན་མི་ཆད་པ་དེ་འབྱུང་། དེ་ལྟར་བདག་ཉིད་ཀྱིས་སྐུ་ལྔ་བརྙེས་པའི་ཚེ་སྒྲུབ་པ་པོ་རང་ཉིད། རྒྱུད་དག་པའི་ཕྱག་རྒྱ་གཅིག
གསོལ་བ་འདེབས་པའི་བླ་མ་གཅིག མོས་པ་ཐོབ་པའི་སློབ་མ་གཅིག བར་ཆད་སེལ་བའི་མཁའ་འགྲོ་གཅིག་སྟེ་འཁོར་ཚོམ་བུ་གཅིག་དང་བཅས་པ་དུས་མཉམ་དུ་གྲོལ་བ་ནི་བླ་མེད་རྡོ་རྗེ་ཐེག་པ་འདིའི་རྟེན་འབྲེལ་གྱི་ཆེ་བ་སྟེ། ཕྱི་ནང་གི་རྟེན་འབྲེལ་གཟིགས་པའི་བརྒྱུད་པ་བར་མ་ཆད་པའི་སྙན་བརྒྱུད་ལས་དེ་ལྟར་གསལ་བས་སོ། ། གཉིས་པ་དོགས་པ་དཔྱད་པ་ལ་སྔ་རབས་མཁས་པའི་བཞེད་ཚུལ་བཀོད་པ། རྗེ་བཙུན་གོང་མས་ཇི་ལྟར་བཤད་ཚུལ། སྙིང་པོའི་དོན་ངོས་བཟུང་བའོ། ། དང་པོ་ལ་སྔོན་གྱི་པཎ་ཆེན་ནཱ་རོ་མཻ་ཏྲི་གཉིས་ལས། མངའ་བདག་མཻ་ཏྲི་པ་ནི་ཕར་ཕྱིར་ཐེག་པ་དེ་སྔགས་ལ་འཇུག་པའི་ཐེམ་སྐས་ལྟ་བུ་ཡིན་གྱིས། སྔགས་ལ་མ་ལྟོས་པར་འཚང་རྒྱ་བ་མེད་ལ།
གནད་དེས་ན་ཕར་ཕྱིན་ཐེག་པས་སྔགས་ལ་འཇུག་པའི་ཕྱི་མཐའ་ཚོགས་ལམ་ཆེན་པོ་ནས་ཡིན་ཏེ། དེར་མཆོག་གི་སྤྲུལ་སྐུ་ལས་ཆོས་ཉན་དུ་ཡོད་པས་དེ་ནས་ངེས་པར་སྔགས་ལམ་ལ་འཇུག་པ་ཡིན་ལ། ཐེག་ཆེན་སྦྱོར་ལམ་ཡན་ཆད་ནི་སྔགས་ཀྱི་ཐེག་པས་བགྲོད་དགོས་སོ་ཞེས་འཆད་ཅིང་། དེ་དང་མཐུན་པར་ཕྱིས་ཀྱི་མཁས་པ་བོ་དོང་ཕྱོགས་ལས་རྣམ་རྒྱལ་དང་། དཔལ་ལྡན་ས་སྐྱ་པའི་ཕྱོགས་ཁ་ཅིག་འདི་བཞིན་བཞེད་པར་སྣང་། ཡང་རྗེ་བཙུན་ནཱ་རོ་ཏ་པ་ནི་རྒྱུ་འབྲས་ཀྱི་ཐེག་པ་གཉིས་པོ་མྱུར་བུལ་གྱི་ཁྱད་ཙམ་མ་གཏོགས་མཐར་འཚང་རྒྱ་བ་ལ་ཁྱད་པར་མེད་པས་ཕར་ཕྱིན་ཐེག་པའམ། རྒྱུད་སྡེ་འོག་མའམ། བསྐྱེད་རྫོགས་ཀྱི་ལམ་གང་ནས་ཕྱིན་ཀྱང་ས་དང་པོ་ནས། སངས་རྒྱས་སའི་བར་ན་ཕན་ཚུན་དེ་དག་སྤངས་རྟོགས་ལ་ཁྱད་པར་གཏན་ནས་མེད་པས། མདོ་ལམ་ནས་སངས་རྒྱས་པ་དང་།
སྔགས་ལམ་ནས་སངས་རྒྱས་པ་གཉིས་ལ་སྤངས་རྟོགས་ཁྱད་པར་གཏན་ནས་མེད་དེ་སངས་རྒྱས་ཐམས་ཅད་དགོངས་པ་གཅིག་པའི་ཕྱིར། ཞེས་བཞེད་ལ། པཎ་ཆེན་དེ་དག་གི་སྲོལ་འཛིན་སྤྲུལ་སྐུ་པདྨ་དཀར་པོའི་གསུང་ལས། སའི་རྣམ་གཞག་བཅུ་གཉིས་བཅུ་དྲུག་བཅུ་གསུམ་སོགས་ཐམས་ཅད་ཚད་མར་མཛད་ནས། རྟེན་འབྲེལ་བཅུ་གཉིས་དག་པས་ས་བཅུ་གཉིས་སུ་ཕྱེ་བའི་དང་པོ་བཅུ་གཅིག་སློབ་ལམ། བཅུ་གཉིས་པ་སངས་རྒྱས་པའི་ས་དང་། ལྷན་ཅིག་སྐྱེས་པའི་དགའ་བ་བཅུ་དྲུག་ལས་ཕྱེ་བའི་དང་པོ་བཅོ་ལྔ་སློབ་པའི་ས་དང་། བཅུ་དྲུག་པ་མི་སློབ་པའི་ས་དང་། བརྟག་གཉིས་ལས་བཤད་པའི་བཅུ་གཉིས་སློབ་པ་དང་། བཅུ་གསུམ་པ་མི་སློབ་པའི་སར་འཇོག
ཅེས་དང་། ཡང་ས་ལུགས་ལ་སྐྱོན་བརྗོད་གནང་བའི་ཚེ་ཁ་ཅིག་མདོ་ལམ་དུ་ས་བཅུ་ཚུན་བགྲོད་ནས། དེ་ནས་སྔགས་ལམ་དུ་ཞུགས་ཏེ་ས་བཅུ་གཅིག་པ་དང་། བཅུ་གཉིས་པ་དང་། བཅུ་གསུམ་པ་རྣམས་རིམ་གྱིས་ཐོབ་པར་འདོད་ཅིང་། བཅུ་གསུམ་པ་དེའི་ཕྱེད་འོག་མ་སློབ་པ་དང་། གོང་མ་མི་སློབ་པའི་པར་འདོད་དོ། ། ཞེས་ཕྱོགས་སྔ་བསླངས་ནས། ས་བཅུ་བགྲོད་པ་དེའི་ཚེ་རྩ་མདུད་མ་གྲོལ་ན་ནི་ནང་རྩ་གནས་ཀྱི་རྟེན་འབྲེལ་ངོ་མཚར་ཅན་གྱི་ས་དང་མ་མཐུན་པས་འཕགས་པ་བཏགས་པ་བར་ཁས་ལེན་དགོས། གྲོལ་ན་ནི་མདོ་ལམ་ནས་ཕྱིན་ཀྱང་སྔགས་ཀྱི་སྤངས་རྟོགས་རྫོགས་པར་སོང་ངོ་། །
གང་ཟག་དེ་ལ་སྨིན་བྱེད་ཀྱི་དབང་བསྐུར་མི་དགོས་ཏེ། སྨིན་བྱེད་ནི་རྒྱུ་དབང་ཡིན། དེ་ལ་ལམ་དང་འབྲས་བུའི་དབང་ཙམ་གྱིས་ཆོག་པར་བཤད་པས་སོ། ། དེ་དབང་མ་བསྐུར་བར་ཐོབ་པ་མ་ཡིན་ན། དབང་མ་ཐོབ་པར་སྔགས་ཀྱི་འཕགས་པའི་སྤངས་རྟོགས་བརྙེས་པར་འདོད་ན་ནི་རང་གཞུང་དང་འགལ་ལོ། ། ཞེས་སོགས་སྐྱོན་འཕེན་པར་མཛད་དོ། ། ཡང་རྗེ་བཙུན་རེད་མདའ་པ་ས་བཅུ་གསུམ་བཤད་ཀྱང་དོན་ལ་བཅུ་གཅིག་ལས་མེད་དེ་ས་བཅུ་པའི་རྣམ་གྲོལ་ལམ་དང་། ཁྱད་པར་ལམ་ལ་ས་བཅུ་གཅིག་པ་དཔེ་མེད་དང་། བཅུ་གཉིས་པ་ཡེ་ཤེས་ལྡན་དུ་བྱས་ནས་བཅུ་གཅིག་ཀུན་ཏུ་འོད་ཀྱི་ས་ལ་བཅུ་གསུམ་རྡོ་རྗེ་འཛིན་པའི་ས་ཞེས་བཞག་པ་ཡིན་པའི་ཕྱིར་རོ་ཞེས་འཆད་དོ། ། ཡང་དཔལ་ཤཱཀྱ་མཆོག་ལྡན།
སྔགས་ནས་བཤད་པའི་ས་བཅུ་གསུམ་པ་དང་མདོ་ནས་བཤད་པའི་བཅུ་གཅིག་ཀུན་ཏུ་འོད་ཀྱི་ས་གཉིས་གནད་གཅིག་པས་དེ་གཉིས་ཐོབ་པ་སྔགས་ལམ་ལ་ལྟོས་དགོས་ཀྱི། ཕར་ཕྱིན་ཐེག་པས་ཐོབ་ནུས་པ་མ་ཡིན་ནོ་ཞེས་འཆད། ཀུན་མཁྱེན་ཆེན་པོ་བསོད་ནམས་སེངྒེ་ནི། མདོ་སྔགས་གཉིས་སངས་རྒྱས་ཀྱི་མཚན་གཞི་ལ་མི་མཐུན་ཏེ་ཕར་ཕྱིན་པས་བཅུ་གཅིག་ཀུན་ཏུ་འོད་ཀྱི་ས་ལ་གནས་པ་དེ་ལ་སངས་རྒྱས་སུ་འདོད་ལ། སྔགས་བླ་མེད་པས་བཅུ་གསུམ་རྡོ་རྗེ་འཛིན་པའི་ས་ལ་གནས་པ་དེ་དེར་འདོད་པས་སོ། ། དེས་ན་ཕར་ཕྱིན་ཐེག་པ་ནས་བཤད་པའི་བཅུ་གཅིག་ཀུན་ཏུ་འོད་དང་། བླ་མེད་ནས་བཤད་པའི་བཅུ་གཅིག་པ་དཔེ་མེད་ཀྱི་ས་གཉིས་གནད་གཅིག་ཅིང་ས་བཅུ་གཅིག་པ་ཡན་ཆད་སྔགས་ལམ་ཁོ་ནས་བགྲོད་དགོས་ཀྱི། ཕར་ཕྱིན་ཐེག་པས་བགྲོད་པར་མི་ནུས་སོ། ། དེ་གཉིས་སངས་རྒྱས་ཀྱི་མཚན་ཉིད་ལ་ནི་མཐུན་པ་ཡིན་ཏེ། སྤངས་རྟོགས་མཐར་ཐུག་བརྙེས་པ་ཞིག་ལ་སངས་རྒྱས་སུ་འཇོག་པར་མཐུན་པའི་ཕྱིར་རོ། །
དེས་ན་ཕར་ཕྱིན་ཐེག་པ་ནས་བཤད་པའི་སྟོན་པ་ཐུབ་དབང་དེས་ས་བཅུ་གསུམ་པ་ཐོབ་ཀྱང་ཕར་ཕྱིན་ཐེག་པ་ལས་དེ་ལྟ་བུའི་ཐ་སྙད་ནི་མ་བཤད། དེ་ས་བཅུ་གཅིག་པ་ལ་སངས་རྒྱས་སུ་འཇོག་པའི་སྐབས་ཡིན་པའི་ཕྱིར་རོ། ། ཞེས་བཞེད་དོ། ། ཡང་མཁས་པའི་དབང་པོ་སྒྲ་པ་ཤེར་རིན་པའི་གསུང་ལས་འཁོར་བ་ལ་ཕྲ་རགས་གསུམ་ཡོད་པའི་རགས་པ་ནི་ལས་ཉོན་མཚན་ཉིད་པས་སྐྱེ་འཆི་བྱེད་པ་འདི་དག་སྟེ། འདིའི་རྩ་བ་ནི་ཟག་བཅས་ཀྱི་ལས་ཉོན། འཁོར་བ་གཉིས་པ་ནི་ཟག་མེད་ཡིད་ལུས་ལ་བརྟེན་པའི་དགྲ་བཅོམ་པ་སོགས་ཡིན་ཏེ། འདིའི་རྩ་བ་ནི་མ་རིག་པའི་བག་ཆགས་ཀྱི་སའོ། ། འཁོར་བ་ཤིན་ཏུ་ཕྲ་བ་ནི་ཕར་ཕྱིན་རང་རྐང་གི་སངས་འཕགས་ཏེ། འདིའི་རྩ་བ་འཕོ་བའི་བག་ཆགས་ཕྲ་མོའོ། ། དེས་ན་ཕར་ཕྱིན་པའི་སངས་འཕགས་དེ་ཡང་བླ་མེད་ལམ་ལ་འཇུག་པའི་ཚེ་ཚོགས་ལམ་ནས་རིམ་བཞིན་ལམ་ལྔ་སོགས་ཐར་ཆགས་སུ་བགྲོད་དགོས་སོ་ཞེས་འཆད་པར་མཛད་དོ། །
དེ་ལྟར་བཞེད་སྲོལ་མང་དག་སྣང་བ་ལེགས་བཤད་ཀྱི་རྣམ་གྲངས་དེ་རྣམས་ལ་ཕྱིས་བྱོན་པའི་ས་སྐྱ་པའི་བསྟན་འཛིན་མཁས་པའི་དབང་པོ་ཀླུ་སྒྲུབ་རྒྱ་མཚོས་དོགས་བཀོད་གནང་བའི་གསུང་རབ་ལས་འདི་ལྟར་འབྱུང་སྟེ། དང་པོ་ཕར་ཕྱིན་ཐེག་པས་ས་དང་པོ་ཙམ་ཡང་བགྲོད་མི་ནུས་ཞེས་འཆད་པ་དག་ལ་འདི་སྐད་ཅེས། བསྟན་པའི་བདག་པོ་ཐུབ་དབང་ཉིད་ཀྱིས་རྒྱུའི་ཐེག་པའི་ཆོས་འཁོར་བསྐོར་བ་ལ་དགོས་པ་ཅུང་ཟད་མེད་པར་ཐལ། དེ་བསྐོར་བ་ལས་དེས་ཆེད་དུ་བྱ་བའི་གདུལ་བྱས་བདེན་པ་མཐོང་བ་མེད་པའི་ཕྱིར། རྟགས་དངོས། མ་ཁྱབ་ན། འོ་ན་སྟོན་པས་ཐེག་ཆེན་དང་ཐུན་མོང་བ་བདེན་བཞིའི་ཆོས་འཁོར་བསྐོར་བ་ལས་དེའི་གདུལ་བྱས་བདེན་པ་མཐོང་བ་མི་སྲིད་པར་ཐལ་ལོ། ། འདོད་ན། སྟོན་པས་སྔགས་ཀྱི་འཁོར་ལོ་བསྐོར་བ་ལས་ཐེག་ཆེན་གྱི་གང་ཟག་ཅིག་བདེན་པ་མཐོང་བ་ཡོད་པར་ཐལ། ཐེག་དམན་འཕགས་པ་གཅིག་ཡོད།
ཐེག་དམན་གྱི་ཆོས་འཁོར་བསྐོར་བ་ལས་ཐེག་དམན་གྱི་གང་ཟག་གིས་བདེན་པ་མཐོང་བ་མེད་པའི་ཕྱིར། འདོད་ན། སྔགས་ལམ་ལ་བརྟེན་ནས་ཉན་ཐོས་འཕགས་པ་ཐོབ་པ་མ་སྲིད་པར་ཐལ་ལོ། ། དང་པོའི་སྐབས་འདིར་ཐེག་དམན་འཕགས་པ་ཁས་མི་ལེན་གསུང་ན་གཞན་དུ་དཔྱད་དོ། ། ཡང་སྟོན་པས་བྱ་རྒོད་ཕུང་པོར་ཤེར་ཕྱིན་གྱི་ཆོས་འཁོར་བསྐོར་བ་ལས་བདེན་པ་མཐོང་བའི་གང་ཟག་ཡོད་པར་ཐལ། སྟོན་པས་ཝ་ར་ཎ་སིར་བཀའ་དང་པོ་བདེན་བཞིའི་ཆོས་འཁོར་བསྐོར་བ་ལས་འཁོར་ལྔ་སྡེ་བཟང་པོས་བདེན་པ་མཐོང་བར་བཤད་པ་བརྫུན་གསུངས་པ་མ་ཡིན་པའི་ཕྱིར་རོ། ། མདོར་ན་འཁོར་ལྔ་སྡེ་བཟང་པོ་ཆོས་འཁོར་གང་ལ་བརྟེན་ནས་བདེན་པ་མཐོང་གསལ་པོར་སྨྲོས་ཤིག ཡང་དོན་འདི་ལུང་གིས་ཀྱང་གྲུབ་སྟེ། འགྲེལ་ཆེན་དྲི་མེད་འོད་ལས། བྱང་ཆུབ་སེམས་དཔའ་ཆོས་འཕགས་དེ་ཕ་རོལ་ཏུ་ཕྱིན་པའི་འཕགས་པར་བཤད་པའི་ཕྱིར་དང་།
ཤེས་རབ་ཀྱི་ཆགས་པ་དང་བྲལ་བ་ལས་ས་བཅུ་གཅིག་ཐོབ་ཚུལ་དང་། ཤེས་རབ་ཀྱི་ཆགས་པ་དང་བཅས་པ་ལས་ས་བཅུ་གཉིས་ཐོབ་ཚུལ་བཤད་པ་ལས་རྟོགས་ནུས་པའི་ཕྱིར་རོ། ། དེ་ལྟར་ཡང་འགྲེལ་ཆེན་དེ་ལས། བཅོམ་ལྡན་འདས་ཀྱི་གསུང་འདིའི་ཕྱིར་ཐར་པ་དོན་དུ་གཉེར་བ་རྣམས་ཀྱིས་མཆོག་ཏུ་མི་འགྱུར་བའི་ཕྱག་རྒྱ་ཆེན་པོའི་ཡེ་ཤེས་བསྒོམ་པར་བྱའོ། ། གལ་ཏེ་མི་འཕོ་བའི་ཚུལ་ཁྲིམས་མེད་པར་མངོན་པར་ཤེས་པ་ལྔར་མི་འགྱུར་བ་མ་ཡིན་ནམ། དེའི་ཚེ་ཆོས་འཕགས་ལ་སོགས་པའི་བྱང་ཆུབ་སེམས་དཔའ་རྣམས་དང་། བ་ཤིཥྛ་ལ་སོགས་པའི་དྲང་སྲོང་རྣམས་ལ་ཇི་ལྟར་ན་མངོན་པར་ཤེས་པ་ལྟར་འགྱུར་ཞེས་ཁམས་འཕོ་མེད་ཀྱི་བདེ་ཆེན་ཡེ་ཤེས་མངོན་དུ་འགྱུར་བ་ལ། ཟག་མེད་ཀྱི་ལམ་ཐོབ་པ་མི་སྲིད་ན་ཆོས་འཕགས་སོགས་ཕ་རོལ་ཏུ་ཕྱིན་པའི་བྱང་ཆུབ་སེམས་དཔའ་རྣམས་དང་། བ་ཤིཥྛ་ལ་སོགས་པའི་ཕྱི་རོལ་པའི་དྲང་སྲོང་རྣམས་ལའང་དེ་མེད་པར་ཐལ་ལོ། ། ཞེས་དོགས་པ་བཀོད་ནས་དེའི་ལན་དུ།
བྱང་ཆུབ་ཀྱི་སེམས་འདི་ལ་བཅིང་བ་གཉིས་ཏེ་ཤེས་རབ་ཀྱི་ཆགས་པ་བྲལ་བས་དང་། ཤེས་རབ་ཀྱི་ཆགས་པས་སོ། ། དེ་ལྟར་བརྗོད་པའི་རིམ་པ་འདིས་ས་བརྒྱད་ཀྱི་དབང་ཕྱུག་ལ་སོགས་པའི་ལྷ་རྣམས་དང་། བྱང་ཆུབ་སེམས་དཔའ་རྣམས་ལའང་མངོན་པར་ཤེས་པ་ལྔ་རིག་པར་བྱའོ། ། བ་ཤིཥྛ་ལ་སོགས་པའི་དྲང་སྲོང་རྣམས་ལ་མངོན་པར་ཤེས་པ་ལྔ་མེད་དོ་ཞེས་སོགས་བཤད་པས་སོ། ། ལུགས་གཉིས་པ་སྤྲུལ་སྐུ་པདྨ་དཀར་པོས་ས་བཅུ་གཉིས་དང་བཅུ་གསུམ་སོགས་ཐམས་ཅད་ཚད་མར་ཞལ་གྱིས་བཞེས་པ་འདི་ལ་དཔྱད་པར་བྱ་སྟེ། དུས་འཁོར་ནས་བཤད་པའི་ས་བཅུ་གཉིས་པ་ཐོབ་མ་ཐག་པའི་གང་ཟག་ཆོས་ཅན། ཁྱོད་ཀྱཻ་རྡོར་ནས་བཤད་པའི་ས་བཅུ་གསུམ་པ་ཐོབ་པའི་གང་ཟག་ཡིན་པར་ཐལ། ཁྱོད་སངས་རྒྱས་མ་ཐག་པའི་གང་ཟག་ཡིན་པའི་ཕྱིར། འདོད་ན།
ཁྱོད་ས་བཅུ་གཉིས་པ་ཐོབ་ཟིན་ཐོབ་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན་མ་ཡིན་པར་ཐལ། ས་བཅུ་གཉིས་པ་ཐོབ་མ་ཐག་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གལ་ཏེ་ཀྱཻ་རྡོར་ནས་བཤད་པའི་ས་བཅུ་གསུམ་པ་ཐོབ་པའི་གང་ཟག་ཡིན་པར་ཐལ་ལ། མ་ཁྱབ་ན། དེ་ཆོས་ཅན། ཁྱོད་དེ་ཐོབ་ངེས་ཀྱི་གང་ཟག་ཡིན་པར་ཐལ། ཁྱོད་དེ་ཐོབ་པའི་གང་ཟག་དང་ཁྱོད་དེ་ཐོབ་ངེས་ཀྱི་གང་ཟག་གང་རུང་ཡིན།
དང་པོ་མ་ཡིན་པའི་ཕྱིར། འདོད་ན། ཁྱོད་ཀྱཻ་རྡོར་ནས་བཤད་པའི་སངས་རྒྱ་ངེས་ཀྱི་གང་ཟག་ཡིན་པར་ཐལ་ལོ། ། འདོད་ན་ཁྱོད་སངས་རྒྱ་ངེས་ཀྱི་གང་ཟག་ཡིན་པར་ཐལ་ལོ། ། ཡང་ཀྱེ་རྡོར་ནས་བཤད་པའི་ས་བཅུ་གསུམ་པ་ཐོབ་མ་ཐག་པའི་སངས་རྒྱས་ཆོས་ཅན། ཁྱོད་ས་བཅུ་དྲུག་པ་ཐོབ་པའི་གང་ཟག་ཡིན་པར་ཐལ། ཁྱོད་དེ་ཐོབ་པའི་གང་ཟག་དང་ཐོབ་ངེས་ཀྱི་གང་ཟག་གང་རུང་ཡིན། ཕྱི་མ་མིན་པའི་ཕྱིར། འོ་ན་ཁྱོད་ས་བཅོ་ལྔ་ཐོབ་པའི་གང་ཟག་ཡིན་པར་ཐལ་ལོ། ། འདོད་ན།
ཁྱོད་ས་བཅུ་དྲུག་པ་དང་། བཅོ་ལྔ་པ་དང་། བཅུ་གཉིས་པ་གསུམ་ཅིག་ཅར་ཐོབ་པའི་གང་ཟག་ཡིན་པར་ཐལ། ཁྱོད་དེ་གསུམ་ཐོབ་པའི་གང་ཟག་ཡིན་པ་གང་ཞིག ཁྱོད་དེ་གསུམ་རིམ་ཅན་ཐོབ་པའི་གང་ཟག་མ་ཡིན་པའི་ཕྱིར། འདོད་ན། ཁྱོད་སློབ་ལམ་དུ་གྱུར་པའི་ས་བཅོ་ལྔ་པ་དང་། མི་སློབ་ལམ་དུ་གྱུར་པའི་ས་བཅུ་དྲུག་པ་གཉིས་ཅིག་ཅར་ཐོབ་པའི་གང་ཟག་ཡིན་པར་ཐལ། འདོད་པ་གང་ཞིག ས་བཅོ་ལྔ་པ་སློབ་ལམ་དང་།
ས་བཅུ་དྲུག་པ་དེ་མི་སློབ་ལམ་དུ་ཁྱེད་རང་འདོད་པའི་ཕྱིར་རོ། ། འདོད་ན་ཁྱོད་སློབ་པ་ཡིན་པར་ཐལ། ཁྱོད་སློབ་ལམ་དུ་གྱུར་པའི་ས་བཅོ་ལྔ་པ་ཐོབ་མ་ཐག་པའི་གང་ཟག་ཡིན་པའི་ཕྱིར། འདོད་མི་ནུས་ཏེ་ཁྱོད་སངས་འཕགས་ཡིན་པའི་ཕྱིར་རོ། ། མདོར་ན་ས་བཅུ་དྲུག་དང་། བཅུ་གསུམ་དང་། བཅུ་གཉིས་སུ་བཤད་པ་དེ་དག་ལ་སྤངས་རྟོགས་རིམ་ཅན་ཇེ་ཐོར་སོང་ནས། རང་རང་གི་མཐར་ཐུག་དེར་སླེབ་པ་རེ་ཁས་ལེན་ནམ་མི་ལེན། མི་ལེན་ན་ས་བཅུ་དྲུག་ཏུ་བཞག་པ་ལ་དགོས་པ་མེད་དེ། ས་བཅོ་ལྔ་པ་མན་ཆད་ལ་སྤང་རྟོགས་རིམ་ཅན་མེད་ཅིང་རྟོགས་པ་གོང་འཕེལ་དུ་འགྲོ་རྒྱུ་མི་འདུག་པའི་ཕྱིར།
གལ་ཏེ་ཁས་ལེན་ན་དུས་འཁོར་ནས་བཤད་པའི་ས་བཅུ་གཉིས་པ་ལ་གནས་པའི་སངས་རྒྱས་དེས་ཀྱེ་རྡོར་ནས་བཤད་པའི་ས་བཅུ་གསུམ་པ་ཐོབ་པའི་གེགས་སུ་གྱུར་པའི་སྤང་བྱ་དང་། ས་བཅུ་གསུམ་པ་དང་། བཅོ་ལྔ་པ་དང་། བཅུ་དྲུག་པ་རྣམས་ཐོབ་པའི་གེགས་སུ་གྱུར་པའི་སྤང་བྱ་རྣམས་སྤངས་སམ་མ་སྤངས། མ་སྤངས་ན་སྤང་རྟོགས་ཡོངས་སུ་མ་རྫོགས་པའི་མཐར་ཐུག་གི་སངས་རྒྱས་དེ་འདྲ་ཡ་མཚན་ཞིང་། སྤངས་ན་དེས་ཀྱང་ས་དེ་རྣམས་ཅིག་ཅར་དུ་ཐོབ་པར་ཐལ་བ་བཟློག་ཏུ་མེད་པས། སློབ་ལམ་དང་མི་སློབ་ལམ་གྱི་ས་གཉིས་རྒྱུད་གཅིག་ལ་ཅིག་ཅར་འཇོག་པ་མཁས་པ་དག་གི་བཞད་གད་འབྱུང་བའི་བདེ་བའི་དགའ་སྟོན་ཆེན་པོ་མ་ལགས་སམ། ཡང་ཀྱེ་རྡོར་ནས་བཤད་པའི་ས་བཅུ་གསུམ་པའི་ཡེ་ཤེས་སྐད་ཅིག་མ་དང་པོ་ལ་གནས་པའི་གང་ཟག་དེ་ཡུལ་ཆེན་སུམ་ཅུ་རྩ་གཉིས་བགྲོད་ཟིན། རྩ་དབུ་མའི་མདུད་པ་སོ་གཉིས་གྲོལ་ཟིན་ཀྱང་སློབ་ལམ་ཙམ་དུ་བཞག་ནས། དུས་འཁོར་ནས་བཤད་པའི་ས་བཅུ་གཉིས་པའི་ཡེ་ཤེས་སྐད་ཅིག་མ་དང་པོ་ལ་གནས་པ་དེ་ཡང་སངས་རྒྱས་ཀྱི་ས་མཚན་ཉིད་པར་འཇོག་པ་ལ་གནད་ཅི་ཞིག་ཡོད།
གལ་ཏེ་ཀྱེ་རྡོར་ལུགས་ལ་དེའི་གོང་དུའང་སྦས་པའི་ཡུལ་ལྔ་བགྲོད་དགོས་པའི་རྒྱུ་མཚན་གྱིས་ཡིན་ནོ་སྙམ་ན། གནད་དེ་ཉིད་ཀྱིས་དུས་འཁོར་ས་བཅུ་གཉིས་པ་ལ་གནས་པ་དེ་ཡང་སངས་རྒྱས་མཚན་ཉིད་པ་མ་ཡིན་པ་གོར་མ་ཆག་སྟེ། ཡུལ་ཆེན་སོ་བདུན་མ་བགྲོད་པས་སྤངས་རྟོགས་མཐར་མ་ཕྱིན་པའི་ཕྱིར་རོ། ། གལ་ཏེ་འདི་སྙམ་དུ་དུས་འཁོར་ནས་བཤད་པའི་ས་བཅུ་གཉིས་པ་ལ་གནས་པའི་སངས་རྒྱས་དེས། བརྟག་གཉིས་ནས་བཤད་པའི་ས་བཅུ་གསུམ་པ་དང་། ལྷན་སྐྱེས་ས་བཅུ་དྲུག་པ་རྣམས་ཐོབ་པས་སྤངས་རྟོགས་ཡོངས་སུ་རྫོགས་སོ་སྙམ་ན། འོ་ན་དེས་བརྟག་གཉིས་ནས་བཤད་པའི་ས་བཅུ་གཉིས་པ་ཐོབ་པར་ཐལ། དེ་ནས་བཤད་པའི་ས་བཅུ་གསུམ་པ་ཐོབ་པའི་ཕྱིར། ཁྱབ་པ་འདི་ཁོ་བོས་མཁས་པའི་མདུན་སར་བཅས་ཤིང་། འདོད་ན།
དེས་དེ་དུས་ནམ་ཞིག་གི་ཚེ། སྐབས་གང་དུ་ཐོབ་དྲིས་ན་བརྟག་གཉིས་སློབ་ལམ་ས་བཅུ་གཉིས་པ་དང་། དུས་འཁོར་མི་སློབ་ལམ་ས་བཅུ་གཉིས་པ་གཉིས་ཅིག་ཅར་ཐོབ་ཅེས་སྨྲ་དགོས་འབྱུང་བས་མཁས་པའི་རྣམ་འགྱུར་དུ་ཨེ་འགྲོ་ན་དགོངས་ཤིག ཡང་ས་ལུགས་ལ་སྐྱོན་འཛིན་པའི་ཚེ་ཕར་ཕྱིན་ལམ་གྱི་ས་བཅུ་པ་མན་ཆད་བགྲོད་པ་དེའི་རྩ་མདུད་མ་གྲོལ་ན་ནང་རྩ་གནས་ཀྱི་རྟེན་འབྲེལ་ཟབ་མོ་མ་མཐོང་བའི་ཕྱིར་འཕགས་པ་བཏགས་པ་བ་ཡིན། གྲོལ་ན་ནི་མདོ་ལམ་ནས་ཕྱིན་ཀྱང་སྔགས་ཀྱི་སྤངས་རྟོགས་རྫོགས་པར་སོང་ཞེས་དང་། དེས་ན་གང་ཟག་དེ་ནི་དབང་མ་བསྐུར་ཡང་ཐོབ་པ་ཡིན་ཞེས་སོགས་བཤད་སྣང་བ་ནི་དཔྱད་མི་བཟོད་དེ། མདོ་རང་རྐང་ནས་ས་བཅུ་པ་མན་ཆད་བགྲོད་པའི་གང་ཟག་ཆོས་ཅན། ཁྱོད་མདོ་རང་རྐང་ནས་ས་བཅུ་བགྲོད་པའི་གང་ཟག་མ་ཡིན་པར་ཐལ། ཁྱོད་སྔགས་ལམ་ལ་བརྟེན་ནས་ས་བཅུ་བགྲོད་པའི་གང་ཟག་ཡིན་པའི་ཕྱིར་ཏེ། ཁྱོད་སྔགས་ལམ་དུ་གྱུར་པའི་ས་བཅུ་བགྲོད་པའི་གང་ཟག་ཡིན་པའི་ཕྱིར་ཏེ།
ཁྱོད་ས་བཅུ་བགྲོད་པའི་གང་ཟག་ཡིན་པ་གང་ཞིག ཁྱོད་ཀྱིས་ཐོབ་པའི་ས་དང་པོ་སོགས་བཅུ་ཆར་སྔགས་ལམ་ཡིན་པའི་ཕྱིར་ཏེ། དེ་རྣམས་སྔགས་ཀྱི་དབང་མ་བསྐུར་ཡང་ཐོབ་པའི་ལམ་ཡིན་པའི་ཕྱིར། རྟགས་དངོས། གལ་ཏེ་མདོ་ལམ་ནས་ས་དང་པོ་སོགས་ཐོབ་པ་ཡོད་པར་ཁས་བླངས་ཀྱིས། མདོ་རང་རྐང་ནས་དེ་ཐོབ་པར་ཁས་མ་བླངས་སོ་སྙམ་ན། འོ་ན་མདོ་ལམ་ནས་ས་བཅུ་བགྲོད་པའི་ས་བཅུ་པོ་དེ་མདོ་སྔགས་ཀྱི་ལམ་གྱི་གཞི་མཐུན་པ་ཡིན་པར་ཐལ། དེ་མདོ་ལམ་གང་ཟག་གི་སྔགས་ལམ་ཡིན་པའི་ཕྱིར། ཕྱི་མ་གྲུབ་སྟེ་སྔགས་ཀྱི་དབང་བསྐུར་ཐོབ་པའི་ལམ་ཡིན་པའི་ཕྱིར། རྟགས་དངོས།
ཡང་རྗེ་རེད་མདའ་པ་ས་བཅུ་གསུམ་སོགས་བཤད་ཀྱང་དོན་ལ་ས་བཅུ་གཅིག་ལས་མེད་གསུངས་པ་ནི་མདོ་སྔགས་ཀྱི་ཟབ་ཁྱད་མ་ཕྱེད་ཅིང་། གསུང་ངག་རྡོ་རྗེ་ཚིག་རྐང་ལྟ་བུའི་ས་ལམ་བགྲོད་པའི་ཟབ་དོན་ཐུགས་སུ་མ་བྱོན་པས་ལན་ནོ། ། ཡང་མཁས་པ་གཽ་རབ་འབྱམས་པས་མདོ་སྔགས་གཉིས་སངས་རྒྱས་ཀྱི་མཚན་གཞི་ལ་མི་མཐུན་པ་མ་གཏོགས་མཚན་ཉིད་ལ་མཐུན། ཞེས་དང་། མདོ་ནས་བཤད་པའི་བཅུ་གཅིག་ཀུན་ཏུ་འོད་ཀྱི་ས་དང་། སྔགས་ནས་བཤད་པའི་བཅུ་གཅིག་པ་དཔེ་མེད་པའི་ས་གཉིས་དོན་གཅིག་ཅེས་འཆད་པ་དེ་ཡང་བརྟག་དགོས་ཏེ། འོ་ན་མདོ་རང་རྐང་ནས་བཤད་པའི་སངས་རྒྱས་མཚན་ཉིད་པ་ཞིག་ཡོད་པར་ཐལ།་་་་་ མཁས་པའི་དབང་པོ་མང་ཐོས་ཀླུ་སྒྲུབ་རྒྱ་མཚོས་ཀུན་མཁྱེན་རིན་པོ་ཆེའི་བཞེད་པ་ལ་གནོད་བྱེད་དུ། འོ་ན་མདོ་རང་རྐང་ནས་བཤད་པའི་སངས་རྒྱས་མཚན་ཉིད་པ་ཞིག་ཡོད་པར་ཐལ། མདོ་སྔགས་གཉིས་སངས་རྒྱས་ཀྱི་མཚན་ཉིད་ལ་མཐུན་པའི་ཕྱིར་ཞེས་གསུང་བ་ལ་ནི་ཁྱབ་པ་གཏན་ནས་མ་བྱུང་སྟེ།
མདོ་སྔགས་གཉིས་སངས་རྒྱས་ཀྱི་མཚན་ཉིད་ལ་མཐུན་ནོ་ཞེས་པ་ནི་སྤང་བྱ་ཀུན་སྤངས། འཐོབ་བྱ་ཀུན་རྫོགས་པར་ཐོབ་པའི་གང་ཟག་ཅིག་ལ་སངས་རྒྱས་སུ་འཇོག་པར་མདོ་སྔགས་གཉིས་ཆར་མཐུན་པས་ན་དེ་སྐད་ཅེས་བྱ་ལ། མདོ་ལུགས་ལ་དེ་ལྟར་འདོད་པ་དེ་མདོ་རང་རྐང་ལ་སྦྱར་རྒྱུ་མིན་པའི་ཕྱིར་རོ། ། གོང་གི་ཁྱབ་སྒྲུབ་ཏུ་མདོ་རང་གང་ནས་བཤད་པའི་སངས་རྒྱས་འཕགས་པ་ཡོད་པར་ཐལ། དེ་ནས་བཤད་པའི་ས་བཅུ་གཅིག་པ་ལ་གནས་པའི་གང་ཟག་དེ་སངས་འཕགས་ཡིན་པའི་ཕྱིར་ཞེས་སོགས་སྒྲུབ་བྱེད་མང་དུ་འགོད་པ་སྣང་ཡང་། མདོ་རང་རྐང་ནས་བཤད་པའི་ས་བཅུ་གཅིག་པ་ལ་གནས་པའི་གང་ཟག་མེད་དེ། མདོ་རང་རྐང་ལ་བརྟེན་ནས་ས་བཅུ་གཅིག་པ་ཐོབ་པ་མེད་པར་ཀུན་མཁྱེན་རིན་པོ་ཆེའི་བཞེད་པའི་ཕྱིར་ཏེ་ས་བཅུ་གཅིག་པ་དེ་མདོ་ལུགས་ལས་སྦས་པའི་ས་ཡིན་པར་ཀུན་མཁྱེན་རིན་པོ་ཆེས་བཞེད་པའི་ཕྱིར། དེས་ན་མདོ་རང་རྐང་ནས་བཤད་པའི་ས་བཅུ་གཅིག་པ་ཡོད་པའི་ཤེས་བྱེད་ལ་སྡོམ་གསུམ་ཊཱིཀ་ཆེན་གྱི་ལུང་འདྲེན་དེས་ཀྱང་མི་གནོད་དེ། ལུང་དེའི་དོན་ཕར་ཕྱིན་རང་རྐང་ནས་བཤད་པའི་ས་བཅུ་གཅིག་པ་ཀུན་ཏུ་འོད་དང་། བཅུ་གཅིག་པ་དཔེ་མེད་པའི་ས་གཉིས་དོན་གནད་གཅིག་ཅེས་པའི་དོན་མ་ཡིན་པའི་ཕྱིར།
རྒྱུ་མཚན་དེས་ན་མང་ཐོས་ཀླུ་སྒྲུབ་རྒྱུ་མཚོའི་གསུང་དེ་དག་གིས་ནི་ཀུན་མཁྱེན་ཆེན་པོའི་བཞེད་པ་དེ་ལ་གནོད་བྱེད་དུ་མི་འགྲོ་བར་སེམས་སོ། ། མདོ་སྔགས་གཉིས་སངས་རྒྱས་ཀྱི་མཚན་ཉིད་ལ་མཐུན་པའི་ཕྱིར། འདོད་ན། མདོ་རང་རྐང་ནས་བཤད་པའི་སངས་འཕགས་ཆོས་ཅན། ཁྱོད་ས་བཅུ་གསུམ་པ་ཐོབ་པའི་གང་ཟག་ཡིན་པར་ཐལ། ཁྱོད་སངས་འཕགས་ཡིན་པའི་ཕྱིར། ཁྱབ་པ་དོན་གྱིས་ཁས། འདོད་ན། མ་ཡིན་པར་ཐལ། ཁྱོད་ས་བཅུ་གཅིག་པ་ཀུན་ཏུ་འོད་ལ་གནས་པའི་གང་ཟག་ཡིན་པའི་ཕྱིར།
ཁྱབ་སྟེ། ས་བཅུ་གཅིག་པ་ཀུན་ཏུ་འོད་ཡིན་ན་སློབ་ལམ་ཡིན་པས་ཁྱབ་པ་ཡོད་པའི་ཕྱིར། རྟགས་གྲུབ་སྟེ། ཆོས་ཅན་ཡིན་པའི་ཕྱིར། ཁྱེད་རང་གིས་ཕར་ཕྱིན་པའི་སངས་འཕགས་ས་བཅུ་གཅིག་པ་ལ་གནས་པར་ཁས་ལེན་ཞེས་བཤད་པའི་ཕྱིར། གལ་ཏེ་རྩ་བར་མ་ཁྱབ་ན། མདོ་རང་རྐང་ནས་བཤད་པའི་སངས་འཕགས་ཡོད་པར་ཐལ། མདོ་རང་རྐང་ནས་བཤད་པའི་ས་བཅུ་གཅིག་པ་ལ་གནས་པའི་གང་ཟག་དེ་སངས་འཕགས་ཡིན་པའི་ཕྱིར་ཏེ། དེ་སངས་འཕགས་དང་བྱང་འཕགས་གང་རུང་ཡིན། ཕྱི་མ་མ་ཡིན་པའི་ཕྱིར།
ཕྱི་མ་མ་གྲུབ་ན། དེ་ཆོས་ཅན། ཁྱོད་མདོ་རང་རྐང་ནས་བཤད་པའི་འཕགས་པ་མ་ཡིན་པར་ཐལ། ཁྱོད་སྔགས་བླ་མེད་རང་རྐང་ནས་བཤད་པའི་འཕགས་པ་ཡིན་པའི་ཕྱིར་ཏེ། ཁྱོད་ས་བཅུ་གཅིག་པ་དཔེ་མེད་པའི་ས་ལ་གནས་པའི་འཕགས་པ་ཡིན་པའི་ཕྱིར། ཁྱབ་སྟེ། བཅུ་གཅིག་པ་དཔེ་མེད་པའི་ས་ཡིན་ན་བླ་མེད་རང་རྐང་ནས་བཤད་པའི་ས་ཡིན་དགོས་པའི་ཕྱིར། རྟགས་དངོས། གོང་གི་རྟགས་གྲུབ་སྟེ་ཁྱོད་ས་བཅུ་གཅིག་པ་ལ་གནས་པའི་འཕགས་པ་ཡིན་པའི་ཕྱིར། གལ་ཏེ་ཆོས་ཅན་དེ་འདྲ་མེད་དོ་ཟེར་ན།
མདོ་རང་རྐང་ནས་བཤད་པའི་ས་བཅུ་གཅིག་པ་ལ་གནས་པའི་གང་ཟག་ཡོད་པར་ཐལ། མདོ་རང་རྐང་ནས་བཤད་པའི་ས་བཅུ་གཅིག་པ་ཡོད་པའི་ཕྱིར་ཏེ། མདོ་རང་རྐང་ནས་བཤད་པའི་ཀུན་ཏུ་འོད་ཀྱི་ས་ཡོད་པའི་ཕྱིར། ཁྱེད་རང་གི་སྡོམ་གསུམ་དཀའ་འགྲེལ་ལས། ཕར་ཕྱིན་ཐེག་པ་ནས་བཤད་པའི་བཅུ་གཅིག་ཀུན་ཏུ་འོད་དང་། བཅུ་གཅིག་པ་དཔེ་མེད་པའི་ས་གནད་གཅིག་ཅིང་ཞེས་སོགས་བཤད་པའི་ཕྱིར། གལ་ཏེ་མདོ་ནས་བཤད་པའི་དེ་ཡོད་པའི་ཕྱིར་ལ་མ་ཁྱབ་ན། འོ་ན་མདོ་ནས་བཤད་པའི་བཅུ་གཅིག་ཀུན་ཏུ་འོད་དང་། བླ་མེད་ནས་བཤད་པའི་ས་བཅུ་གསུམ་པ་གཉིས་དོན་གཅིག་གསུངས་པ་ཡང་བརྟག་པར་བྱ་སྟེ། མདོ་ནས་བཤད་པའི་བཅུ་གཅིག་ཀུན་ཏུ་འོད་ཀྱི་ས་ཆོས་ཅན།
ཁྱོད་སྦས་པའི་ས་ཡིན་པར་ཐལ། ཁྱོད་ས་བཅུ་གསུམ་པ་ཡིན་པའི་ཕྱིར། འདོད་ན། ཁྱོད་ཕར་ཕྱིན་ཐེག་པ་ལ་སྦས་ཏེ་མ་བཤད་པར་ཐལ་ལོ་བྱས་པ་ལ། ཁོ་ན་རེ། འོ་ན་ཁྱོད་རང་ལ་སངས་རྒྱས་པའི་མཁྱེན་པ་ཆོས་ཅན། ཁྱོད་སྦས་པའི་ས་ཡིན་པར་ཐལ། ཁྱོད་ས་བཅུ་གསུམ་པ་ཡིན་པའི་ཕྱིར། ཁྱབ་པ་དངོས། རྟགས་དོན་གྱིས་གྲུབ།
འདོད་ན། ཁྱོད་ཕར་ཕྱིན་ཐེག་པར་སྦས་ཏེ་མ་བཤད་པར་ཐལ་ལོ་ཟེར་བ་རང་ལྡོག་ལ་འཁྲས་པའི་སྐྱོན་དུ་སྣང་མོད། དོན་གྱིས་ན་ཕར་ཕྱིན་ཐེག་པར་སངས་རྒྱས་དང་། སངས་རྒྱས་ཀྱི་མཁྱེན་པ་དང་རྣམ་མཁྱེན་ཞེས་སོགས་མིང་ཙམ་ཞིག་མ་སྦས་པར་བཤད་ཀྱང་། དོན་སྦས་ཏེ་བཤད་པས་དོན་ལ་སྐྱོན་ཆགས་པ་མ་ཡིན་ནོ། ། མདོ་རང་རྐང་ནས་བཤད་པའི་བཅུ་གཅིག་ཀུན་ཏུ་འོད་ཀྱི་ས་དེ་ས་བཅུ་གསུམ་པ་ཡིན་པར་ཐལ། དེ་ཡོད་པ་གང་ཞིག བཅུ་གཅིག་ཀུན་ཏུ་འོད་ཀྱི་ས་དེ་ས་བཅུ་གསུམ་པ་ཡིན་པའི་ཕྱིར། དང་པོ་དེར་ཐལ། མདོ་རང་རྐང་ནས་བཅུ་གཅིག་ཀུན་ཏུ་འོད་ཀྱི་ས་བཤད་པའི་ཕྱིར་ཏེ།
མདོ་རང་རྐང་ནས་ཐེག་ཆེན་གྱི་ལམ་ལྔ་བཤད་པའི་ཕྱིར་རོ། ། རྩ་བར་འདོད་ན། དེ་ཆོས་ཅན། ཁྱོད་མདོ་རང་རྐང་ནས་བཤད་པའི་ས་མིན་པར་ཐལ། ཁྱོད་སྔགས་བླ་མེད་ནས་བཤད་པའི་ས་ཡིན་པའི་ཕྱིར་ཏེ། ཁྱོད་བཅུ་གསུམ་རྡོ་རྗེ་འཛིན་པའི་ས་ཡིན་པའི་ཕྱིར། ཡང་སྒྲ་པ་ཤེར་རིན་པས་མདོ་ལམ་ནས་ས་བཅུ་ལམ་ལྔ་མཐར་ཕྱིན་པ་དེས་སྔགས་ལ་འཇུག་པའི་ཚེ་སྔགས་ཀྱི་ཚོགས་ལམ་ནས་ལམ་ལྔ་ས་བཅུ་སླར་ཡང་བགྲོད་དགོས་ཞེས་འཆད་པ་འདི་དཔལ་ལྡན་ས་སྐྱ་པའི་དགོངས་པ་ནི་གཏན་མིན་ཏེ།

ལམ་འཇུག་ལྡོག་གི་ཡིག་ཆུང་དང་འགལ་བའི་ཕྱིར་རོ། ། ཡང་ཕར་ཕྱིན་རང་རྐང་གི་སངས་འཕགས་ཆོས་ཅན། ཁྱོད་སྤངས་རྟོགས་མཐར་ཐུག་བརྙེས་པའི་སངས་རྒྱས་ཡིན་པར་ཐལ། ཁྱོད་སངས་འཕགས་ཡིན་པའི་ཕྱིར། འདོད་ན་ཁྱོད་ཕོ་ཆགས་ཕྲ་མོ་སྤངས་པའི་གང་ཟག་ཡིན་པར་ཐལ་ལོ། ། ཡང་ཟག་པ་མེད་པའི་ཡིད་ལུས་ལ་བརྟེན་པའི་ཉན་རང་དགྲ་བཅོམ་རྣམས་ཆོས་ཅན། ཁྱོད་འཁོར་བ་པ་མ་ཡིན་པར་ཐལ། ཁྱོད་འཁོར་བ་སྤངས་པའི་གང་ཟག་ཡིན་པའི་ཕྱིར་ཏེ། ཁྱོད་འཁོར་བ་ལས་ཐར་བའི་ཐར་པ་ཐོབ་པའི་གང་ཟག་ཡིན་པའི་ཕྱིར་ཏེ། ཁྱོད་དགྲ་བཅོམ་པ་ཡིན་པའི་ཕྱིར་རོ། ། འདོད་མི་ནུས་ཏེ།
ཁྱོད་རགས་པ། ཕྲ་བ། ཤིན་ཏུ་ཕྲ་བ་གསུམ་གྱི་ནང་ནས་འཁོར་བ་ཕྲ་བ་ཡིན་པའི་ཕྱིར་རོ། ། རྟགས་དངོས་སོ། ། དེ་དག་གིས་ནི་སྔ་རབས་མཁས་པའི་བཞེད་ཚུལ་རྣམས་བཀོད་པ་ཡིན་ལ། གཉིས་པ་རྗེ་བཙུན་གོང་མས་ཇི་ལྟར་བཤད་ཚུལ་ལ། བླ་མ་ས་སྐྱ་པ་ཆེན་པོའི་གསུང་རྡོ་རྗེ་ཚིག་རྐང་ལས་ལྔ་བཅུ་ལ་གསང་ཞེས་པའི་རྣམ་འགྲེལ་དུ། ཕ་རོལ་ཏུ་ཕྱིན་པའི་ལམ་ལྔ་དང་ས་བཅུ་ལ་གསང་ཞེས་དང་། ཕ་རོལ་ཏུ་ཕྱིན་པའི་ལོངས་སྐུ་རིགས་ལྔ་ལ་གསང་ཞེས་ཕར་ཕྱིན་རང་རྐང་གི་སངས་འཕགས་ཡོད་ཅིང་། དེ་སྔགས་ཀྱི་སངས་འཕགས་ལས་ཅུང་རྟོགས་པ་དམའ་བ་ལྟ་བུར་བཤད།
དེ་བཞིན་དུ་རྗེ་བཙུན་རྩེ་མོའི་རྒྱུད་སྡེ་སྤྱི་རྣམ་ལས་ཀྱང་མདོ་རང་རྐང་ནས་བཤད་པའི་བཅུ་གཅིག་ཀུན་ཏུ་འོད་ལ་གནས་པའི་འཕགས་པ་དེ་མདོ་ལམ་པའི་སངས་རྒྱས་ཡིན་ཡང་། སྔགས་ནས་བཤད་པའི་ཡེ་ཤེས་ལྔ་ལྡན་དང་། སྐུ་བཞི་དང་ལྔ་སོགས་དང་། ཤེས་བྱ་ཐམས་ཅད་རང་སྣང་དུ་མཁྱེན་པ་སོགས་མ་ཡིན་པས་མདོ་སྔགས་ཀྱི་སངས་རྒྱས་ལ་ཁྱད་པར་ཡོད་པ་ལྟ་བུ་ཞིག་བཤད་དེ། དེ་ཉིད་ལས་མཐར་ཐུག་པ་ནི་དེ་ལས་གོང་དུ་བོགས་དབྱུང་དུ་མེད་པས་མཐར་ཐུག་པ་སྟེ་སངས་རྒྱས་ཀྱི་ཡེ་ཤེས་སོ། ། དེ་ལའང་རྣམ་པ་གཉིས་ཏེ། སྤྱི་དོན་གྱི་མཐར་ཐུག་སྟེ་ཐེག་པ་ཐུན་མོང་བ་ལ་གྲགས་པ་ས་བཅུ་གཅིག་པ་དང་། སྦས་དོན་གྱི་མཐར་ཐུག་སྟེ་སྔགས་ལ་གྲགས་པའི་ས་བཅུ་གཉིས་པ་དང་བཅུ་གསུམ་པའོ། ། གལ་ཏེ་མཐར་ཐུག་གཉིས་མི་རིགས་ཏེ། སྤྱི་དོན་མཐར་ཐུག་ཡིན་ན་དེའི་སྟེང་དུ་ཡོན་ཏན་བསྐྱེད་དུ་མེད་པས་སྦས་དོན་མཐར་ཐུག་ཏུ་མི་རིགས་ལ།
ཡོན་ཏན་བསྐྱེད་དུ་ཡོད་ན་སྤྱི་དོན་ལ་མཐར་ཐུག་པར་མི་རིགས་སོ་ཞེ་ན། ཡོན་ཏན་བསྐྱེད་དུ་ཡོད་མེད་ཕ་རོལ་ཏུ་ཕྱིན་པ་ལས་ཆོས་ཀྱི་དབྱིངས་ཀྱི་ཡེ་ཤེས་བྱ་བའང་མ་བཤད་ཅིང་། ཕར་ཕྱིན་ལས་སྐུ་གསུམ་ལས་མ་བཤད་ལ། སྔགས་ལས་སྐུ་བཞི་དང་ཡེ་ཤེས་ལྔ་བཤད་པ་དང་། དེ་བཞིན་དུ་དཔལ་སམྦུ་ཊི་ལས། གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་དེ་དག་ནི་བདེ་བར་གཤེགས་པ་སྟེ་སངས་རྒྱས་ཡིན་ལ། མཚན་གཞི་མཚོན་པར་བྱེད་པ་ནི་རྡོ་རྗེ་སེམས་དཔའ་ཡང་དག་པའོ། ། ཞེས་བྱ་བ་འདིས་ཕ་རོལ་ཏུ་ཕྱིན་པ་ལས་ཤེས་བྱ་གཞན་སྣང་ལས་མ་མཁྱེན་པས་གཟུགས་ཀྱང་གཞན་ལ། རྣམ་པ་ཐམས་ཅད་མཁྱེན་པའི་ཡེ་ཤེས་ཀྱང་གཞན་ཞེས་གསུངས་ལ། སྔགས་ཀྱིས་ཤེས་བྱ་ཐམས་ཅད་རང་སྣང་དུ་མཁྱེན་ཞེས་བྱ་བ་འདིས་ཁྱད་ཡོད་དོ། །
འོ་ན་སྤྱི་དོན་ལ་མཐར་ཐུག་ཏུ་འཇོག་པ་མི་རིགས་སོ་སྙམ་ན་འཐད་དེ། ཉེ་བའི་བྱ་བ་བྱས་པའི་ཕྱིར་རོ་ཞེས་སོགས་གསལ་བར་བཤད་པའི་ཕྱིར་རོ། ། ཡང་རྗེ་བཙུན་ས་པཎ་གྱིས་བདག་མེད་བསྟོད་འགྲེལ་ལས་ཕར་ཕྱིན་ཐེག་པ་ནས་ས་བཅུ་གཅིག་པ་ལ་གནས་པ་སངས་རྒྱས་སུ་བཤད་པའི་སངས་རྒྱས་དེ་ནི་སངས་རྒྱས་བཏགས་པ་བ་དང་། བླ་མེད་ལས་ས་བཅུ་གསུམ་པ་ལ་གནས་པ་སངས་རྒྱས་སུ་བཤད་པའི་སངས་རྒྱས་དེ་སངས་རྒྱས་མཚན་ཉིད་པ་ཡིན་ཞེས་པ་དངོས་བཏགས་ཕྱེ་ནས་བཤད་དེ། བདག་མེད་བསྟོད་འགྲེལ་ལས། སྤྱི་དོན་གཉིས་པ་རྩོད་པ་སྤང་བ་ལ་གཉིས། རྒོལ་བ་འགོད་པ་དང་། དེ་དགག་པའོ། ། དང་པོ་ལ་ཁ་ཅིག་ན་རེ། ཁྱེད་རྡོ་རྗེ་ཐེག་པ་བ་དག་ས་བཅུ་གསུམ་པ་སངས་རྒྱས་ཀྱི་སར་འདོད་པ་ནི་མ་ཡིན་ཏེ།
ཕ་རོལ་ཏུ་ཕྱིན་པ་ལས་ས་བཅུ་གཅིག་པ་སངས་རྒྱས་སུ་བཤད་པ་དང་འགལ་བའི་ཕྱིར་རོ་ཞེ་ན། དེ་དགག་པ་ལ་གཉིས་ཏེ་ལུང་དང་། རིགས་པའོ། ། དང་པོ་ནི་ཡང་དག་པར་སྦྱོར་བ་ལས་གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ལ། མཚན་གཞི་མཚོན་པར་བྱེད་པ་ནི་རྡོ་རྗེ་འཛིན་པ་ཡང་དག་པའོ་ཞེས་བཤད་ལ། དེའི་དོན་ནི་བསམ་གྱིས་མི་ཁྱབ་པའི་གནས་ནི་ཤེས་བྱ་ཕྲ་ཞིང་ཕྲ་བ་སྟེ། དེ་མངོན་དུ་མ་བྱས་པ་ནི་ཕ་རོལ་ཏུ་ཕྱིན་པ་ནས་བཤད་པའི་བདེ་བར་གཤེགས་པ་སྟེ་སངས་རྒྱས་ཡིན་ལ། ཤེས་བྱ་ཕྲ་བའི་ཕྲ་བ་མཚན་གཞིའི་དོན་མ་ལུས་པ་ཡེ་ཤེས་ཀྱིས་མཚོན་པ་ནི་རྡོ་རྗེ་འཛིན་པ་ས་བཅུ་གསུམ་པ་ཐོབ་པ་སྟེ་རྡོ་རྗེ་ཐེག་པ་ལས་བཤད་པའི་སངས་རྒྱས་མཚན་ཉིད་པ་ཞེས་གདགས་སོ། ། གཉིས་པ་རིགས་པས་ཀྱང་གནོད་དེ། རྒྱུ་ལམ་རིམ་གཉིས་ལ་སོགས་པའི་ཁྱད་ཞུགས་པས།
འབྲས་བུ་ལ་ཁྱད་པར་འཇུག་པ་ཆོས་ཉིད་དེ། ཆུ་དང་འོ་མས་བཙོས་པའི་སྐྱུ་རུ་ར་བཞིན་ནོ། ། འོ་ན་ཕ་རོལ་ཏུ་ཕྱིན་པ་ལས་ས་བཅུ་གཅིག་པ་སངས་རྒྱས་སུ་བཤད་པ་དང་འགལ་ལོ་ཞེ་ན། འོ་ན་ཁྱེད་མདོ་ལས་ས་བཅུ་པ་སངས་རྒྱས་སུ་བཤད་པ་གང་གིས་སྤོང་། དེ་ཉེ་བ་ཉིད་ལ་དགོངས་སོ་ཞེ་ན། བཅུ་གཅིག་པའང་ཉེ་བ་ཉིད་ལ་དགོངས་པས་མཚུངས་སོ། ། ཞེས་མདོ་ནས་བཤད་པའི་ས་བཅུ་གཅིག་པ་ལ་གནས་པའི་འཕགས་པ་ཞིག་ཡོད་པར་ཞལ་གྱིས་བཞེས་ནས་དེ་སངས་རྒྱས་བཏགས་པ་བ་ཡིན་པ་དང་། བླ་མེད་ནས་བཤད་པའི་ས་བཅུ་གསུམ་པ་ལ་གནས་པའི་གང་ཟག་དེ་སངས་རྒྱས་མཚན་ཉིད་པ་ཡིན་པར་བཤད་དོ། ། དེ་ན་གཞུང་འདི་ལས་ཀྱང་རྒྱུ་ལ་ཁྱད་ཞུགས་པས་འབྲས་བུ་ལ་ཁྱད་པར་འབྱུང་བ་ཆོས་ཉིད་དེ་ཞེས་སོགས་ཀྱིས་མདོ་རང་རྐང་གི་ལམ་ལས་ཐོབ་པའི་ས་བཅུ་གཅིག་པ་ཞིག་ཡོད་པ་ལྟ་བུར་བཤད་ལ། གོང་གི་སྤྱི་དོན་རྣམས་ལས་ཀྱང་བཅུ་གཅིག་པ་སྤྱི་དོན་གྱི་མཐར་ཐུག་པར་བཤད་པས།
ས་བཅུ་གཅིག་པ་མདོ་ལམ་ནས་ཐོབ་པར་ནུས་ཞེས་པར་སོང་ལ། སློབ་དཔོན་རིན་པོ་ཆེའི་གནད་ཀྱི་གསལ་བྱེད་ལས་ནི་ཕར་ཕྱིན་ཐེག་པས་བགྲོད་པར་བྱ་བ་ས་བཅུ་གཅིག་པའམ་བཅུ་གཉིས་པ་སྤྱི་དོན་གྱི་མཐར་ཐུག་ཅེས་བཤད་པས། ས་བཅུ་གཅིག་པ་དང་བཅུ་གཉིས་པ་གཉིས་ཅར་ཡང་མདོ་རང་རྐང་ལམ་ལས་ཐོབ་པ་ནུས་པ་ལྟ་བུར་བཤད་མོད། གོང་དུ་བཤད་པའི་ལམ་འཇུག་ལྡོག་ལས། མདོ་རང་རྐང་ལས་ས་བཅུ་པ་མན་ཆད་བགྲོད་ནས་ས་བཅུ་གཅིག་པ་ཐོབ་པ་སྔགས་ལ་ངེས་པར་ལྟོས་དགོས་པར་བཤད་པའི་གནད་ཀྱིས་མདོ་རང་རྐང་ལ་བརྟེན་ནས་ཐོབ་པའི་ས་བཅུ་གཅིག་པ་སོགས་གཏན་ནས་ཞལ་གྱིས་མི་བཞེས་པས་གོང་མའི་གསུང་བགྲོས་དེ་དག་ལ་ཞིབ་ཏུ་དཔྱད་ན་མི་འདྲ་བའི་ཁྱད་པར་ཅུང་ཟད་ཞིག་ཡོད་པར་མངོན་ནོ། ། གསུམ་པ་སྙིང་པོའི་དོན་ངོས་བཟུང་བ་ལ་མཁས་པའི་དབང་པོ་ཀླུ་སྒྲུབ་མཚན་ཅན་ནི་གོང་མའི་གསུང་རབ་མི་འདྲ་བ་ཅུང་ཟད་སྣང་བ་དེ་དག་རྒྱུད་དང་མན་ངག་གི་ལུགས་སྲོལ་སོ་སོ་བ་ཡིན་པར་བཞེད་དེ། མཁས་པ་དེ་ཉིད་ཀྱིས་མཛད་པའི་འདིའི་སྐབས་ཀྱི་དཀའ་གནས་ལ་དཔྱད་པའི་ཡི་གེ་ལས་འདི་ལྟར་འབྱུང་སྟེ། འོ་ན་རྗེ་བཙུན་གོང་མའི་གསུང་དེ་དག་འགལ་མེད་དུ་ཁས་ལེན་ཚུལ་ཇི་ལྟ་བུ་སྙམ་ན་རྣ་བ་བླགས་ཏེ་ཉོན་ཅིག འདི་ལ་གཉིས། རྒྱུད་དང་།
མན་ངག་ལུགས་གཉིས་སོ། ། དང་པོ་ནི། ས་བཅུ་གཅིག་པ་ཐོབ་པ་སྔགས་ལམ་ལ་ལྟོས་དགོས་པ་ལམ་འཇུག་ལྡོག་ནས་བཤད་པ་ལྟར་ཡིན་པས་ས་བཅུ་གཅིག་པ་ལ་སྔགས་ལམ་ཡིན་པས་ཁྱབ་ལ། འོན་ཀྱང་རྒྱུད་སྡེ་སྤྱི་རྣམ་དང་། བདག་མེད་བསྟོད་འགྲེལ་གྱི་དགོངས་པ་མདོ་རང་རྐང་ལས་ས་བཅུ་གཅིག་པ་ཀུན་ཏུ་འོད་ཀྱི་མིང་ཙམ་ཞིག་བཤད་ཅིང་། མདོ་ལུགས་པ་དག་གིས་ས་དེ་ཐོབ་པ་ལ་སངས་རྒྱས་སུ་བཞེད་པ་ཙམ་ལ་བསམ་ནས་ས་བཅུ་གཅིག་པ་ལ་གནས་པའི་གང་ཟག་སྤྱི་དོན་གྱི་མཐར་ཐུག་དང་། ཕ་རོལ་ཏུ་ཕྱིན་པའི་མདོ་ལས་བཤད་ཚོད་ཙམ་གྱི་སངས་རྒྱས་ཡིན་ཀྱང་། སྤྱིར་སྤངས་རྟོགས་མཐར་ཐུག་བརྙེས་པའི་སངས་རྒྱས་མ་ཡིན་པས་སངས་རྒྱས་བཏགས་པ་བ་ཡིན་ཞེས་ཁས་ལེན་པ་ཡིན་གྱི། དེ་ཕར་ཕྱིན་མདོ་ལམ་ལས་ཐོབ་པའི་སངས་རྒྱས་ཡིན་ཀྱང་། དེ་སངས་རྒྱས་མཚན་ཉིད་པ་མིན་ཞེས་ཁས་ལེན་པ་ནི་མ་ཡིན་ཏེ།
ས་བཅུ་གཅིག་པ་མཚན་ཉིད་པ་ཞིག་སུས་ཐོབ་ཀྱང་སྔགས་ལམ་ལ་བརྟེན་ནས་ཐོབ་དགོས་པའི་ཕྱིར་རོ། ། དེས་ན་རྒྱུད་ཀྱི་སྐབས་འདིར་མདོ་ལས་བཤད་པའི་བཅུ་གཅིག་ཀུན་ཏུ་འོད་ཀྱི་ས་དེ། སྔགས་ནས་བཤད་པའི་བཅུ་གཅིག་པ་དཔེ་མེད་པའི་ས་ཡིན་པས་དེ་གཉིས་གནད་གཅིག་པ་ཡིན་མོད། རང་ལྡོག་ནས་དོན་གཅིག་ཏུ་ཁས་བླངས་བར་མི་བྱ་སྟེ། བཅུ་གཅིག་པ་དཔེ་མེད་པའི་ས་དེ་མདོ་ནས་བཤད་པའི་ས་བཅུ་གཅིག་པ་མ་ཡིན་པའི་ཕྱིར་ཏེ། དེ་སྔགས་བླ་མེད་ཀྱི་རྒྱུད་སྡེ་ཐུན་མོང་མ་ཡིན་པ་ནས་བཤད་པའི་ས་ཡིན་པའི་ཕྱིར། དེ་བཞིན་དུ་མདོ་ནས་བཤད་པའི་ས་བཅུ་གཅིག་པ་ཆོས་ཅན། སྦས་དོན་གྱི་ས་ཡིན་པར་ཐལ། སྔགས་ནས་བཤད་པའི་བཅུ་གཅིག་པ་ཡིན་པའི་ཕྱིར་ནའང་མ་ཁྱབ་སྟེ། ལམ་འབྲས་ལས་སྦས་པའི་ས་ཕྱེད་བཅུ་གསུམ་མམ།
སྦས་པའི་ས་གསུམ་སོགས་བཤད་པ་ནི་སློབ་ལམ་དུ་གྱུར་པའི་ས་བཅུ་གཅིག་པ་དེ་མདོ་ལས་སྦས་ཞེས་པའི་དོན་ཡིན་གྱི། ས་བཅུ་གཅིག་པ་རང་ལྡོག་ནས་སྦས་པར་མི་འཆད་པའི་ཕྱིར་རོ། ། འོ་ན་དེ་ཆོས་ཅན། ཁྱོད་སྦས་པའི་ས་ཡིན་པར་ཐལ། ཁྱོད་སློབ་ལམ་དུ་གྱུར་པའི་ས་བཅུ་གཅིག་པ་ཡིན་པ་གང་ཞིག དེ་མདོ་ལས་སྦས་པའི་ཕྱིར་ནའང་མ་ཁྱབ་སྟེ། སྔགས་ལམ་གྱི་ཐ་སྙད་མདོ་ལས་མ་བཤད་ཀྱང་། སྔགས་ལམ་ཡིན་ན་མདོ་ལས་མ་བཤད་པས་ཁྱབ་པ་ཁས་མི་ལེན་པ་བཞིན་ནོ། ། དེ་ཁས་ལེན་ནོ་ཞེ་ན། སངས་རྒྱས་ཀྱི་ཡེ་ཤེས་ཆོས་ཅན་གྱིས་བཤགས་པས་ལན་མེད་དོ། །
དེས་ན་མདོ་ལས་བཤད་པའི་ཀུན་ཏུ་འོད་ཀྱི་ས་ལ་གནས་པའི་སངས་རྒྱས་ལྟ་བུ་ནི་མ་ཡིན་ཏེ། སངས་འཕགས་ཡིན་ན་སྔགས་ལམ་ནས་བཤད་ཅིང་སྔགས་ལམ་ལས་བགྲོད་དགོས་པ་དང་། སྔགས་ལམ་ལ་གནས་དགོས་པའི་ཕྱིར་རོ། ། དེ་སངས་རྒྱས་མཚན་ཉིད་པ་ནི་མ་ཡིན་ཏེ། གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ལ་ཞེས་པའི་དངོས་བསྟན་གྱི་སངས་རྒྱས་ཙམ་ཡིན་ཀྱང་། མཚན་གཞི་མཚོན་པ་ནི་རྡོ་རྗེ་འཛིན་པ་ཡང་དག་པའོ་ཞེས་པའི་དངོས་བསྟན་གྱི་སངས་རྒྱས་དེ་མ་ཡིན་པའི་ཕྱིར་རོ། ། གཉིས་པ་མན་ངག་ལུགས་ལ་མདོ་ནས་བཤད་པའི་བཅུ་གཅིག་ཀུན་ཏུ་འོད་ཀྱི་ས་དེ་མན་ངག་གི་སྐབས་འདིར་དབང་བཞི་པ་ས་ཕྱེད་ཅེས་གྲགས་པའམ། ས་བཅུ་གསུམ་པའི་ཕྱེད་འོག་མ་ཞེས་གྲགས་པ་དེ་དང་གནད་གཅིག་པར་ཁོ་བོ་སེམས་ཏེ། ཕྱེད་འོག་མ་དེ་ཕ་རོལ་ཏུ་ཕྱིན་པ་དང་སྒོ་བསྟུན་གྱིས་མཐར་ཕྱིན་གྱི་ལམ་དུ་བཞག་འདུག་པའི་ཕྱིར་དང་། ལམ་འབྲས་ལས་བཅུ་གསུམ་ཕྱེད་འོག་མ་དེ་ལ་སྐད་ཅིག་མ་གཉིས་སུ་བཞག་པའི་སྐད་ཅིག་མ་དང་པོ་ལ་བར་ཆད་མེད་པའི་དུས།
བདུད་བཏུལ་བའི་དུས། ཆོ་འཕྲུལ་བསྟན་པའི་དུས་ཞེས་སོགས་བཤད་ནས། སྐད་ཅིག་མ་གཉིས་པ་དེ་ལ་རྣམ་པར་གྲོལ་བའི་དུས། ཐ་མར་རྫོགས་པར་བྱང་ཆུབ་པའི་དུས། ཐམས་ཅད་མཁྱེན་པ་ཆུང་ངུའི་དུས་ཞེས་སོགས་བཤད་པ་ནི་ཕར་ཕྱིན་ལུགས་ཀྱི་སངས་རྒྱས་དེ་ཙམ་ཡིན་པ་ལ་དགོངས་ཏེ་བཤད་པའི་ཕྱིར་རོ། ། འདི་ནི་ཁོ་བོས་རྟོགས་ཏེ་སྐལ་བཟང་གི་སྙིང་ལ་དགའ་སྟོན་དུ་གྱིས་ཤིག དེ་ལ་ཁོ་ན་རེ་མདོ་ནས་བཤད་པའི་བཅུ་གཅིག་ཀུན་ཏུ་འོད་ཆོས་ཅན། སྦས་དོན་གྱི་ས་ཡིན་པར་ཐལ། ས་ཕྱེད་དང་བཅུ་གསུམ་པ་ཡིན་པའི་ཕྱིར་ཟེར་ན། ཁྱོད་རང་ལ་མདོ་ལས་བཤད་པའི་སངས་རྒྱས་ཀྱི་ས་ཆོས་ཅན།
སྦས་དོན་གྱི་ས་ཡིན་པར་ཐལ། ས་བཅུ་གསུམ་པ་ཡིན་པའི་ཕྱིར་ཞེས་སོགས་མཚུངས་སོ། ། ཡང་བཅུ་གཅིག་ཀུན་ཏུ་འོད་ཆོས་ཅན། ཁྱོད་མདོ་ནས་བཤད་པའི་སངས་རྒྱས་ཀྱི་ས་མ་ཡིན་པར་ཐལ། ཁྱོད་མདོ་ནས་བཤད་པའི་བྱང་ཆུབ་སེམས་དཔའི་ས་ཡིན་པའི་ཕྱིར་ཏེ། མདོ་ནས་བཤད་པའི་བྱང་ཆུབ་སེམས་དཔའི་ས་དང་། དེ་ནས་མ་བཤད་པའི་བྱང་ཆུབ་སེམས་དཔའི་ས་གང་རུང་གང་ཞིག ཕྱི་མ་མིན་པའི་ཕྱིར། དང་པོ་གྲུབ་སྟེ། བྱང་ཆུབ་སེམས་དཔའི་ས་ཡིན་པའི་ཕྱིར།
ཕྱི་མ་མ་གྲུབ་ན། ཁྱོད་མདོ་ནས་བཤད་པར་ཐལ་ལོ་ཟེར་ན། འོ་ན་ས་བཅུ་གཅིག་པ་ཆོས་ཅན། ཁྱོད་མདོ་ནས་བཤད་པའི་སྦས་དོན་གྱི་ས་ཡིན་པར་ཐལ། ཁྱོད་དེ་དང་ཁྱོད་དེ་ནས་མ་བཤད་པའི་ས་གང་རུང་གང་ཞིག ཕྱི་མ་མིན་པའི་ཕྱིར། འདོད་ན། ཁྱོད་མདོ་ནས་བཤད་པར་ཐལ་ལོ། ། འདོད་མི་ནུས་ཏེ། ཁྱོད་མདོ་ལས་སྦས་པའི་ས་ཡིན་པའི་ཕྱིར།
རྩ་བའི་རྟགས་ཕྱི་མ་མ་གྲུབ་ན། ཁྱོད་མདོ་ལས་མ་བཤད་པར་ཐལ་ལོ། ། རྩ་བའི་རྟགས་དང་པོ་དེར་ཐལ། ཁྱོད་སྦས་པའི་ས་ཡིན་པའི་ཕྱིར། མ་གྲུབ་ན། ས་བཅུ་གཅིག་པ་དེ་སྦས་པའི་ས་ཡིན་པར་ཐལ། སྦས་པའི་ས་གསུམ་ཡོད་པའི་ཕྱིར་རོ། ། ཁྱབ་པ་ཁས་སོ། ། ཡང་འདིར་ཁྱེད་ལམ་འབྲས་པ་དག་འཚང་རྒྱ་བའི་ཚེ་འཁོར་ཚོམ་བུ་གཅིག་དང་བཅས་ངེས་པར་འཚང་རྒྱ་དགོས་ན། འཁོར་ཚོམ་བུ་གཅིག་གི་ནང་ཚན་སྒྲུབ་པ་པོ་རང་གི་བླ་མ་དང་།
གསོལ་བ་འདེབས་པའི་སློབ་མ་ཡང་ཆོས་ཅན། ཁྱོད་འཁོར་ཚོམ་བུ་གཅིག་དང་བཅས་འཚང་རྒྱ་བར་ཐལ། ཁྱོད་འཚང་རྒྱ་བ་ལ་མངོན་དུ་ཕྱོགས་པའི་གང་ཟག་ཡིན་པའི་ཕྱིར། ཁྱབ་པ་ཁས། འདོད་ན། དེ་གཉིས་ཆར་ཆོས་ཅན། ཁྱེད་རང་གི་བླ་མ་དང་། རང་གི་སློབ་མ་དང་། རྒྱུད་དག་པའི་ཕྱག་རྒྱ་སོགས་དང་བཅས་འཚང་རྒྱ་བར་ཐལ། འདོད་པའི་ཕྱིར།
འདོད་ན། སྒྲུབ་པ་པོ་རང་ཉིད་འཚང་རྒྱ་བའི་ཚེ་ཚོམ་བུ་གྲངས་བཅས་འཚང་རྒྱ་དགོས་པར་ཐལ། རང་ཉིད་ཚོམ་བུ་གཅིག་དང་བཅས་འཚང་རྒྱ་བའི་ཚེ། ཚོམ་བུའི་ཡ་གྱལ་རེ་རེ་ལའང་ཚོམ་བུ་རེ་དགོས། ཚོམ་བུ་དེའི་ཡ་གྱལ་རེ་རེ་ལའང་ཚོམ་བུ་རེ་སོགས་ཐུག་མེད་དུ་དགོས་པའི་ཕྱིར་ཟེར་ན། འོ་ན་ཁྱོད་ལ་རྣམ་གསལ་གྱི་དཔེ་བསྟན་པར་བྱ་སྟེ། ཤིང་གཅིག་ལ་ཡལ་འདབ་ལྔ་ཁོ་ན་ཡོད་པའི་ཡལ་འདབ་ལྔ་པ་དེ་ཆོས་ཅན། ཁྱོད་ཡལ་ག་ལོ་མ་དང་ལྡན་པ་ཡིན་པར་ཐལ། ཁྱོད་ཤིང་ཡིན་པའི་ཕྱིར། འདོད་ན།
ལོ་འདབ་ལྔ་ཁོ་ན་བྱས་པའི་ཤིང་དེ་ལོ་འདབ་ལྔ་པ་ཁོ་ན་ཅན་མ་ཡིན་པར་ཐལ། དེ་ལ་ལོ་འདབ་གྲངས་མེད་ཡོད་པའི་ཕྱིར། ཞེས་སོགས་ཀུན་ནས་མཚུངས་སོ། ། དེས་ན་འཁོར་ཚོམ་བུ་གཅིག་གི་ནང་ཚན་རེ་རེ་ལའང་ཚོམ་བུ་རེ་དགོས་པ་མ་ཡིན་ཏེ། དེ་དག་འཁོར་ཚོམ་བུ་གཅིག་གི་ནང་ཚན་ནམ་རིགས་སུ་གནས་པ་ཡིན་པའི་ཕྱིར་རོ། ། ཡང་ཁོ་ན་རེ། ཁྱེད་བི་རུ་པའི་རྗེས་འབྲང་དག་འཚང་རྒྱ་བ་ངེས་པར་ཉེ་རྒྱུ་ལ་ལྟོས་དགོས་ན། འཁོར་ཚོམ་བུ་གཅིག་གི་བླ་མ་དང་། སློབ་མ་སོགས་ཀྱང་ཉེ་རྒྱུའི་སྤྱོད་པ་ལ་བརྟེན་ནས་འཚང་རྒྱ་དགོས་པར་ཐལ། དམ་བཅའ་དེའི་ཕྱིར།
འདོད་ན། དེ་དག་ལ་ཡང་ཕྱག་རྒྱ་མ་རེ་དགོས་པར་ཐལ་ལོ་ཟེར་ན། སྐྱོན་མེད་དེ། འཚང་རྒྱ་བའི་ཚེ་རང་གཞན་གང་རུང་གི་ཉེ་རྒྱུའི་སྤྱོད་པ་ལ་བརྟེན་ནས་འཚང་རྒྱ་བ་ཡིན་པས། སྒྲུབ་པ་པོ་རང་ཉིད་འཁོར་ཚོམ་བུ་གཅིག་དང་བཅས་འཚང་རྒྱ་བའི་ཚེ། སྒྲུབ་པ་པོ་རང་ཉིད་རང་གི་ཉེ་རྒྱུའི་སྤྱོད་པ་དང་། གཞན་རྣམས་གཞན་གྱི་ཉེ་རྒྱུའི་སྤྱོད་པ་ལ་བརྟེན་ནས་འཚང་རྒྱ་བ་ཡིན་པའི་ཕྱིར་རོ། ། ཞེས་སོ། ། དེ་ལྟར་མཐར་ཐུག་འབྲས་བུའི་སྐབས་ཀྱི་དཀའ་གནས་ཀྱི་ལེགས་བཤད་འདི་དག་ནི་མཁས་དབང་ཀླུ་སྒྲུབ་ཞབས་ཀྱི་གསུང་རབ་ལས་ཇི་ལྟར་འབྱུང་བ་བཞིན་བཀོད་པ་ཡིན་ལ། ད་དུང་ས་སྐྱ་པའི་བསྟན་འཛིན་མཁས་པ་དག་གིས་འདི་དག་ལས་བརྩམས་ཏེ་ལུང་རིགས་རྣམ་དག་དང་མཐུན་པའི་འབེལ་བའི་གཏམ་གྱི་སྐབས་ཕྱེ་སྟེ་རྗེ་བཙུན་གོང་མའི་གསུང་རབ་རྣམས་རྣམ་པ་དུ་མ་ནས་དར་ཞིང་རྒྱས་པར་མཛད་དུ་གསོལ།
དེ་དག་གིས་ནི་ལམ་དེ་དག་ཉམས་སུ་བླངས་པ་ལས་བྱུང་བའི་འབྲས་བུ་ས་ལམ་བགྲོད་ཚུལ་གྱི་རྣམ་གཞག་བཤད་པ་བསྟན་ཟིན་ནས། དེ་རྣམས་ཀྱིས་རྗེ་བཙུན་ས་སྐྱ་པ་ལ་བཀའ་བབས་པའི་མན་ངག་ལུགས་ཀྱི་དཔལ་ཀྱཻ་རྡོ་རྗེ་ཡབ་ཡུམ་གྱི་སྒྲུབ་པའི་ཐབས་ཕྱི་ནང་གི་བསྐྱེད་པའི་རིམ་པའི་རྣམ་པར་བཤད་པ་གོང་མའི་གསུང་རབ་དགྱེས་རྡོར་ཆོས་ཀུན་གསལ་བའི་ཉིན་བྱེད་ཅེས་བྱ་བ་མ་ཚང་བ་མེད་པ་ལེགས་པར་བཤད་ཟིན་ཏོ།། །། འདིར་སྨྲས་པ། ལྔ་ཕྲག་གསུམ་ལྡན་མཁའ་འགྲོའི་ལྷ་ཚོགས་ཀྱིས། ། ཡེ་ཤེས་དཀྱིལ་འཁོར་ཆེན་པོར་དབང་བསྐུར་བས། ། ས་དྲུག་རྟོགས་པ་བརྙེས་པའི་གྲུབ་དབང་ཆེ། ། སྟོབས་ཀྱི་མགོན་པོ་བིརྺས་སླར་ཡང་སྐྱོངས། ། མགོན་དེས་འཕགས་ཡུལ་སྭ་ཝ་ནཱ་ཐ་ནས། ། དཔལ་ལྡན་ས་སྐྱར་རྫུ་འཕྲུལ་ཞབས་ཟུང་གིས། ། སྐད་ཅིག་ཉིད་ལ་བྱོན་ནས་མངོན་སུམ་དུ། །
རྗེས་བཟུང་བླ་མ་ཆེན་པོ་་་་་ཀུན་དགའ་སྙིང་པོ་ས་བདག་སྲུངས་ཤིག ། རྗེ་བཙུན་དེ་ཉིད་སྲས་དང་དབོན་དུ་བཅས། ། མཁས་ཤིང་གྲུབ་བརྙེས་རིམ་པར་བྱོན་རྣམས་དང་། ། ཁྱད་པར་སྙིགས་དུས་བསྟན་པའི་གསལ་བྱེད་མཆོག ། སྔགས་འཆང་ཆོས་ཀྱི་རྒྱལ་པོས་དགེ་ལེགས་མཛོད། ། གང་གི་ཐུགས་སྲས་གྲུབ་མཆོག་དབང་པོ་དང་། ། འཛམ་གླིང་མཛེས་པའི་རྒྱན་མཆོག་གྲགས་པའི་མཚན། ། དུས་གསུམ་རྒྱལ་བའི་སྤྱི་གཟུགས་མུས་པ་རྗེ། ། སློབ་མར་བཅས་ལ་བྱང་ཆུབ་བར་དུ་འདུད། ། རྒྱུད་སྡེ་བྱེ་བའི་མཛོད་འཛིན་ས་སྐྱ་པའི། །
ཡབ་ཆོས་ནང་ནས་ཟབ་དང་རྒྱ་ཆེ་བའི། ། དགྱེས་རྡོར་མན་ངག་ལུགས་ཀྱི་ལམ་སྲོལ་འདི། ། ས་སྐྱའི་བཞེད་གཞུང་ཀུན་གྱི་རྒྱལ་པོ་ཡིན། ། སྐུ་བཞི་རང་ལ་ཡོད་པ་ཡིད་ཆེས་ནས། ། ཐུན་བཞི་ཕྱི་ནང་དཀྱིལ་འཁོར་གསལ་བཏབ་སྟེ། ། དབང་བཞི་རྒྱུན་ཆད་མེད་པར་ལེན་པ་ཡི། ། འགྲོས་བཞི་ཐིམ་པའི་ཐབས་མཆོག་འདི་ངོ་མཚར། ། སྔོན་དུས་བྱོན་པའི་སྐལ་བཟང་དཔྱོད་ལྡན་རྣམས། ། ངོམ་མེད་དམ་ཆོས་འཚོལ་བས་རྟག་ཏུ་བྲེལ། ། དེང་སང་ལྟོ་ཆོས་ལག་ལེན་ཕྲ་མོ་རེའང་། །
མཐར་ཕྱིན་མི་སློབ་དཀོར་ནག་ཟ་ལ་རྔམ། ། དེ་ཕྱིར་ཐོག་མར་ཐོས་པའི་སྒྲོ་འདོགས་བྲལ། ། བར་དུ་དམ་པའི་གསུང་གི་བཅུད་མ་རྙེད། ། ཐ་མར་བསྙེན་སྒྲུབ་མཐའ་རུ་མ་ཕྱིན་པའི། ། སྔགས་འཆང་གཟུགས་བརྙན་འདི་དག་མཐོང་བས་སྐྱོ། ། སངས་རྒྱས་བསྟན་པའི་སྒོར་ཞུགས་རབ་བྱུང་ཡང་། ། དམ་ཆོས་འདུལ་བ་ནས་བཤད་སྤང་བླང་རྣམས། ། རགས་པ་ཙམ་ཡང་མི་ཤེས་དེ་བཞིན་དུ། ། སེམས་བསྐྱེད་ཐོབ་ཀྱང་ཐེག་ཆེན་གཞུང་ལུགས་ལ། ། མ་སྦྱངས་ལུགས་དེའི་བླང་དོར་ལ་རྨོངས་པའི། །
གྲོང་པའི་སྐྱེ་བོ་སེར་ཆས་གྱོན་པ་དང་། ། ཁྱད་པར་མེད་ཀྱང་ཆོས་པར་ཁས་འཆེ་བའི། ། རློམ་ཅན་རྣམས་ལ་བརྩེ་བས་འདི་སྐད་སྨྲ། ། ཤིན་ཏུ་རྙེད་དཀའི་དལ་འབྱོར་ཐོབ་དུས་འདིར། ། གཏན་དུ་བདེ་བའི་དོན་ཆེན་བསྒྲུབ་པའི་ཕྱིར། ། བརྒྱུད་ལྡན་ཡིད་ཆེས་རྙེད་པའི་བླ་མ་ལ། ། སྡོམ་གསུམ་བཀྲིན་ནོད་པ་ཐོག་མར་གཅེས། ། དེ་ནས་འདུལ་བ་ཕར་ཕྱིན་གསང་སྔགས་ཀྱི། ། གཞུང་ལུགས་རྣམས་ལ་འབད་པས་རབ་སྦྱངས་ཏེ། ། རང་ཉིད་ཉམས་ལེན་གཞན་ལ་སྟེར་བ་སོགས། །
ཀུན་ལ་ཐོགས་མེད་གདེང་ཐོབ་བར་དུ་གཅེས། ། དེ་ནས་ལྷ་མཆོག་ཞི་ཁྲོ་རབ་འབྱམས་ཀྱི། ། དུས་དང་གྲངས་ཀྱི་བསྙེན་པ་མཐར་ཕྱིན་ནས། ། ཕྱི་མ་བརྗེད་པའི་ཚེ་འདིའི་སྣང་ཤས་སོགས། ། སྤངས་ཏེ་གཞོན་དོན་བསྒྲུབ་པ་ཐ་མར་གཅེས། ། མདོར་ན་ཚུལ་གནས་ཐོས་བསམ་སྒོམ་པ་སོགས། ། ཀུན་ཀྱང་ཟུང་འཇུག་ལྟ་བས་རྒྱས་ཐེབས་ཅིང་། ། འཁོར་གསུམ་ཡོངས་དག་བསྔོ་བའི་རྩིས་ཟིན་པའི། ། ཐབས་མཁས་ཐོག་ཐ་བར་གསུམ་ཀུན་ཏུ་གཅེས། ། དེ་ཕྱིར་ཁོ་བོའི་རྗེས་སུ་འཇུག་འདོད་རྣམས། །
ཆོས་གཟུགས་དཀོར་གྱི་བཟའ་བཏུང་གིས་འཚོ་བའི། ། མི་ཚེ་སྟོང་ཟད་སྲོལ་ངན་འདི་བོར་ལ། ། གོང་དུ་བཤད་པའི་སྙིང་གཏམ་བླང་དོར་རྣམས། ། ཚུལ་བཞིན་མཛོད་དང་ཚེ་འདིར་ལུས་སེམས་བདེ། ། རང་གཞན་དོན་གཉིས་འབད་མེད་ལྷུན་གྱིས་གྲུབ། ། ཕྱི་མ་རྒྱུད་མར་བདེ་བའི་ལམ་བགྲོད་དེ། ། མྱུར་དུ་སངས་རྒྱས་གོ་འཕང་འགྲུབ་བོ་ཀྱེ། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་མཐར་ཕྱིན་ཅིང་བསམ་དོན་ཀུན། ། འབད་མེད་གྲུབ་སྟེ་བསྟན་པ་ཆེར་རྒྱས་ཤིང་། །
ཕྱི་མ་ལྷན་ཅིག་བདེ་བ་ཅན་བགྲོད་ཤོག ། ཞིང་དེར་ས་ལམ་རྟོགས་པ་མཐར་ཕྱིན་ནས། ། གང་འདུལ་སྤྲུལ་པས་འཁོར་བ་ཇི་སྲིད་བར། ། དེ་སྲིད་འགྲོ་བ་ཀུན་གྱི་དོན་བྱེད་ཅིང་། ། ཐམས་ཅད་རྣམ་གྲོལ་ལམ་ལ་འགོད་གྱུར་ཅིག ། ལེགས་བཤད་འདི་དོན་ཐོས་བསམ་སྒོམ་པ་གསུམ། ། བགྱིད་པའི་གང་ཟག་རྣམས་ལ་ས་སྐྱ་པའི། ། བཀའ་སྲུང་རྣམས་ཀྱིས་འབྲལ་མེད་གྲོགས་མཛད་དེ། ། བསམ་དོན་ཡིད་བཞིན་འགྲུབ་པའི་དགེ་ལེགས་སྩོལ། ། ཅེས་རྗེ་བཙུན་ས་སྐྱ་པ་ལ་བཀའ་བབས་པའི་མན་ངག་ལུགས་ཀྱི་ཀྱཻ་རྡོ་རྗེ་ཡབ་ཡུམ་གྱི་སྒྲུབ་པའི་ཐབས་ཕྱི་ནང་གི་བསྐྱེད་པའི་རིམ་པའི་རྣམ་བཤད་གོང་མའི་གསུང་རབ་ཕྱོགས་ཀུན་གསལ་བའི་ཉིན་བྱེད་ཅེས་བྱ་བ་འདི་ཡང་།
འཇམ་མགོན་གྲུབ་པའི་དབང་ཕྱུག་དཔལ་ས་སྐྱ་པ་ཆེན་པོ་བསོད་ནམས་དབང་པོའི་ཞལ་སྔ་ནས་དང་། རྒྱལ་བ་རབ་འབྱམས་བསྐྱེད་པའི་ཡབ་གཅིག་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་སེམས་དཔའ་ཉིད་གཞན་ངོར་ངུར་སྨྲིག་གི་བླ་གོས་ཀྱིས་མཛེས་པ་རྗེ་བཙུན་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན། མཁས་བཙུན་གྱི་ཡོན་ཏན་མུ་མཐའ་མེད་པས་ཐུགས་རྒྱུད་ཕྱུག་པ་རྗེ་ནགས་དགོན་པ་སྦྱིན་པ་གྲགས་པ། ཉམས་དང་རྟོགས་པའི་མངའ་བདག་ཆོས་ཀྱི་རྗེ་དབང་ཕྱུག་རབ་བརྟན། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ། སྤྲུལ་པའི་སྐུ་ལོ་ནས་སྤྱན་སྔ་རིན་པོ་ཆེ་ཀུན་དགའི་མཚན་ཅན་ལ་སོགས་ཏེ་ཡོངས་འཛིན་སླུ་མེད་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་ཤྲཱི་ས་སྐྱ་པ་ཤཱཀྱའི་དགེ་བསྙེན་པཎྚི་ཏ་་་་་་མཁས་པ་མ་བྱང་བ། སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ལུགས་འདི་ལ་མཁོ་བའི་རྡོ་རྗེ་འཆང་གཉིས་པ་རྗེ་བཙུན་ས་སྐྱ་པ་གོང་མ་རྣམས་ཀྱི་གསུང་རབ་མཐའ་དག་དང་། རྗེས་འབྲང་གི་མཁས་པ་ཚད་ལྡན་རྣམས་ཀྱི་ཡིག་ཆ་སོ་སོ་ལ་ཡུན་རིང་མོ་ནས་འདྲིས་པར་བྱས་ཏེ་རང་ལོ་སོ་དགུ་ལོན་པ་འཕགས་པའི་ཡུལ་ན་ན་ཚོད་ལྡན་ཞེས་གྲགས་ཤིང་། རྒྱ་ནག་ལུགས་ལ་ཤིང་མོ་ཕག་གི་ལོ་ཁྲུམས་ཀྱི་ཟླ་བའི་དཀར་ཕྱོགས་དགའ་བ་དང་པོའི་ཚེས་ལ།
བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཡང་རྩེ་ངོ་མཚར་འཆི་མེད་རྡོ་རྗེའི་ཕོ་བྲང་ཨེ་ཝཾ་བྱང་ཆུབ་འབྱུང་བའི་གནས་སུ་ལེགས་པར་བསྡེབས་པའི་ཡི་གེ་པ་ནི་ས་སྐྱར་སྐྱེས་པའི་རྣམ་དཔྱོད་ཀྱི་བློ་མིག་གསལ་བ་བསམ་གྲུབ་ལྷས་སྦྱིན་གྱིས་སོར་མོའི་འདུ་བྱེད་ཀྱིས་མགྱོགས་པར་བགྱིས་སོ། ། འདི་སྦྱར་དགེ་བས་བདག་ཅག་དཔོན་སློབ་རྣམས་ཀྱི་འདི་ཕྱིའི་དོན་ཐམས་ཅད་ཡིད་ལ་རེ་བ་བཞིན་འབད་མེད་ལྷུན་གྱིས་གྲུབ་ནས། ས་སྐྱ་པའི་བསྟན་པ་རིན་པོ་ཆེ་ནམ་ལངས་པ་ལ་ཉི་མ་ཤར་བ་ལྟར་མཆོག་ཏུ་གསལ་ཞིང་ཡུན་དུ་གནས་པའི་མཐུ་དང་ལྡན་པའི་རྒྱུར་གྱུར་ཅིག ། སརྦ་མངྒ་ལཾ།། མསྟུ་སརྦ་ཛ་ག་ཏཾ།། །། ཤུ་བྷཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 326 ཨ་མྱེས་ཞབས། ཀྱཻ་རྡོ་རྗེ་ཡབ་ཡུམ་གྱི་སྒྲུབ་ཐབས་ཕྱི་ནང་བསྐྱེད་རིམ་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
