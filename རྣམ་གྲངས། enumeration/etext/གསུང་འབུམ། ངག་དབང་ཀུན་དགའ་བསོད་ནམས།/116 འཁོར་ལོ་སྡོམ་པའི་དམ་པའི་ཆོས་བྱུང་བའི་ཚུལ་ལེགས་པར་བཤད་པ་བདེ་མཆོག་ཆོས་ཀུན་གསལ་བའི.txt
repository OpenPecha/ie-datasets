གསུང་འབུམ། ངག་དབང་ཀུན་དགའ་བསོད་ནམས།
པོད ༡༡༦
འཁོར་ལོ་སྡོམ་པའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་བདེ་མཆོག་ཆོས་ཀུན་གསལ་བའི་ཉིན་བྱེད།
༄༅། །དཔལ་ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་སྡོམ་པའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་བདེ་མཆོག་ཆོས་ཀུན་གསལ་བའི་ཉིན་བྱེད་ཅེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཝན་ཙཀྲ་སམྦ་ར་ཙ་བྷཊྚ་རཀ་སངྒུ་རུ་ཏྲི་ཀཱ་ལ་ཛྙ་སིདྡྷི་ཤྭདྱ་པྲ་བི་དྭནྤ་ན་ཁ་ཨ་རུ་ཎ་རསྨི་དྭ་པ་དེ་པྲ་ཎ་མྱ་ར་ཏི་ཙིཏྟི་ན་ཨ་ནུ་གྲིཧྞནྟུ། བོད་སྐད་དུ། དཔལ་ལྡན་འཁོར་ལོ་སྡོམ་པ་དང་རྗེ་བཙུན་བླ་མ་དམ་པ་དུས་གསུམ་མཁྱེན་པ་རབ་ཏུ་མཁས་ཤིང་གྲུབ་པའི་དབང་ཕྱུག་གང་གི་ཞབས་སེན་དམར་བའི་འོད་ཅན་ལ་ནི་རྟག་ཏུ་འདུད་དོ་དགྱེས་པའི་ཐུགས་ཀྱིས་རྗེས་སུ་འཛིན་པར་ཤོག བརྟན་གཡོ་ཀུན་ཁྱབ་འཁོར་འདས་བདག་པོ་ཧེ་རུ་ཀ ། བདེ་སྟོང་དབྱེར་མེད་མཆོག་ལ་རོལ་པའི་ལྷག་པའི་ལྷ། ། དེ་ཉིད་གསུམ་ལྡན་རྡོ་རྗེ་འཛིན་པའི་སྐུར་བསྟན་པའི། ། ཁོ་བོའི་འདྲེན་པ་སྐྱབས་གནས་ཀུན་འདུས་བླ་མ་རྒྱལ། ། གཞན་ལས་ཆེས་ཟབ་རྣལ་འབྱོར་གསང་མཐའི་ལམ། །
འཕགས་པའི་ཡུལ་དང་བོད་ཡུལ་གངས་ཁྲོད་འདིར། ། སྤེལ་ཞིང་དར་བར་མཛད་པའི་བཀའ་དྲིན་ཅན། ། སྐྱེས་མཆོག་པཎ་གྲུབ་ལོ་ཙཱ་ཆེ་རྣམས་བསྔགས། ། ཁྱད་པར་ཡོངས་རྫོགས་བསྟན་པའི་རྒྱལ་སྲིད་ལ། ། དབང་བསྒྱུར་ཆོས་ཀྱི་རྒྱལ་པོ་ས་སྐྱ་པ། ། བླ་ཆེན་ཀུན་དགའ་སྙིང་པོ་ཡབ་སྲས་དང་། ། པཎ་ཆེན་ཁུ་དབོན་བརྒྱུད་པར་བཅས་ལ་འདུད། ། ཐུབ་དབང་རྒྱལ་ཚབ་སྐྱེས་ཆེན་དེ་དག་གི ། བཞེད་སྲོལ་མདོ་སྔགས་བསྟན་འཛིན་མཆོག་རྣམས་དང་། ། ལྷག་པར་ངེས་དོན་བསྟན་པའི་སྲོག་ཤིང་ཆེ། །
ཀུན་མཁྱེན་ཀུན་དགའ་བཟང་པོ་ཕྱག་གི་གནས། ། ས་སྐྱའི་ཡབ་ཆོས་ཀུན་གྱི་སྙིང་པོའི་བཅུད། ། འཁོར་ལོ་བདེ་མཆོག་རྒྱུད་དང་མན་ངག་གི ། བསྟན་པ་བཤད་སྒྲུབ་སྒོ་ནས་འཛིན་པ་ལ། ། འགྲན་བྲལ་མུས་ཆེན་སེམས་དཔའ་ཆེ་དེར་དད། ། དམ་པ་དེ་ཉིད་སློབ་ཚོགས་དང་བཅས་པ། ། མ་རྒྱུད་བསྟན་ལ་མཁས་པའི་གྲགས་དཀར་གྱིས། ། དེང་སང་དུས་ཀྱང་ཕྱོགས་དེའི་བསྟན་འཛིན་རྣམས། ། བདེ་མཆོག་བདག་པོ་ཀུན་གྱིས་བསྟོད་ཅིང་མཆོད། ། གཞན་ཡང་བོད་ཡུལ་དབུས་ཀྱི་དཔལ་ས་སྐྱར། །
སྙིགས་དུས་བསྟན་པའི་མེ་རོ་གསོ་བ་ལ། ། གཞན་དང་མཚུངས་པ་མེད་པའི་མཛད་འཕྲིན་ཅན། ། སྔགས་འཆང་སྤྲུལ་པའི་སྐུ་དེར་ཕྱག་བགྱིའོ། ། དེ་སྲས་གྲུབ་པའི་ཁྱུ་མཆོག་དབང་པོའི་མཚན། ། ཡབ་རྗེ་སྦས་པའི་སངས་རྒྱས་ལ་སོགས་པ། ། བཀའ་དྲིན་མཉམ་མེད་རྣམས་ལ་གུས་བཏུད་ནས། ། བདེ་མཆོག་དམ་ཆོས་བྱུང་ཚུལ་འཆད་ལ་སྤྲོ། ། རྒྱུ་རྒྱུད་རང་སེམས་དྲི་བཅས་བདེ་བའི་མཆོག ། ཐབས་རྒྱུད་དྲི་མ་སེལ་བྱེད་བདེ་མཆོག་ལམ། ། འབྲས་རྒྱུད་དྲི་བྲལ་བདེ་སྟོང་ཟུང་འཇུག་མཆོག །
མངོན་དུ་གྱུར་པ་ཆོས་འདིའི་གནས་ལུགས་ཡིན། ། ཨེ་མ་རྒྱ་བོད་སྐྱེས་ཆེན་བགྲང་ཡས་པ། ། མཁའ་སྤྱོད་དོ་རར་གཤེགས་པའི་ཉེ་ལམ་མཆོག ། དཔལ་ལྡན་འཁོར་ལོ་བདེ་མཆོག་གསང་མཐའ་ཡིས། ། ལམ་སྲོལ་འདི་ལ་འཇུག་པ་སྐལ་བ་བཟང་། ། བླ་མའི་དྲིན་ལས་ཆོས་འདིའི་ཟབ་མོའི་གནད། ། མང་པོའི་དོན་ལ་ཁོ་བོའི་བློ་གསལ་ཡང་། ། འདིར་ནི་དམ་ཆོས་བྱུང་ཚུལ་མདོ་ཙམ་ཞིག ། འཆད་པར་འགྱུར་གྱི་མཁའ་འགྲོས་སྐབས་ཕྱེ་ཤིག ། ཅེས་མཆོད་པར་བརྗོད་ཅིང་བཤད་པར་དམ་བཅས་ནས།
འདིར་དཔལ་ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་སྡོམ་པའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་བདེ་མཆོག་ཆོས་ཀུན་གསལ་བའི་ཉིན་བྱེད་ཅེས་བྱ་བ་འདི་འཆད་པ་ལ་དོན་གཉིས་ཏེ། སྤྱིར་རྒྱུད་སྡེ་སྒོ་དྲུག་ཏུ་དབྱེ་བའི་ཚུལ་མདོར་བསྡུས་བསྟན་པ། སྒོ་དྲུག་པོ་དེའི་ཆོས་སྐོར་བྱུང་ཚུལ་རྒྱས་པར་བཤད་པའོ། ། དང་པོ་ནི། རྗེ་བཙུན་བིརྺ་པ་ཡབ་སྲས་ཀྱིས་ཀྱཻ་རྡོ་རྗེའི་རྒྱུད་ལ་བརྟེན་ནས་རྒྱུད་སྡེ་བཞིར་དབྱེ་བ་མཛད་པ་དང་། རྗེ་འགོས་ཀྱིས་ཡེ་ཤེས་རྡོ་རྗེ་ཀུན་ལས་བཏུས་ཀྱི་རྒྱུད་ལ་བརྟེན་ནས་གསང་བ་འདུས་པའི་སྐབས་སུ་རྒྱུད་སྡེ་ལྔར་མཛད་པ་ནི་རང་རང་གི་རྒྱུད་ལ་བརྟེན་ནས་རྒྱུད་སྡེའི་རྣམ་གཞག་མཛད་པ་ཡིན་པས་ཤིན་ཏུ་ལེགས་པ་ཡིན་ལ། དེ་བཞིན་དུ་འདིར་ཡང་རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཡིས། ། སེམས་ཅན་མོས་པ་སྣ་ཚོགས་པ། །
དེ་དང་དེ་ལ་དགའ་བ་ཡིན། ། ཞེས་གསུངས་པ་ལ་བརྟེན་ནས་མདོ་སྡེ་རྟོག་པའི་རྒྱུད། བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། གསང་བའི་རྒྱུད། རྣལ་འབྱོར་གསང་མཐའི་རྒྱུད་དེ་རྒྱུད་སྡེ་སྒོ་དྲུག་ཏུ་མཛད་ལ། དེ་ཡང་རྩ་བའི་རྒྱུད་ལས། རྒོད་དང་བལྟ་བ་ལག་བཅང་དང་། ། གཉིས་གཉིས་འཁྱུད་ལ་སོགས་པའི་བདག །
རྒྱུད་རྣམས་ཀུན་ཏུ་མ་གསུངས་ཏེ། ། དེ་ཉིད་བསྡུས་པ་འཁོར་སྡོམ་པ། ། གསང་བའི་རྡོ་རྗེ་འཇིགས་བྱེད་ལས། ། དཀྱིལ་འཁོར་རྣམས་ཀྱི་མཆོག་འདི་ནི། ། མ་བྱུང་འབྱུང་བར་མི་འགྱུར་རོ། ། ཞེས་གསུངས་པས་བསྟན་ཏེ། རྒོད་པ་དག་པ་བྱ་རྒྱུད། བལྟ་བ་དག་པ་སྤྱོད་རྒྱུད། ལག་བཅང་དག་པ་རྣལ་འབྱོར་གྱི་རྒྱུད་དང་། གཉིས་གཉིས་འཁྱུད་པ་དག་པ་བླ་མེད་གཞན་ལས་ཀྱང་མ་གསུངས་པའི་དོན་ཅིག་འདིར་སྟོན་པས།
གསང་བའི་མཐའ་ཞེས་བླ་མེད་སྤྱི་ལས་ཟབ་པར་གྲུབ་ལ། དེ་ཡང་རྣལ་འབྱོར་རྒྱུད་ཀྱི་མཚན་གཞི་དེ་ཉིད་འདུས་པ་དང་། མ་རྒྱུད་ཀྱི་མཚན་གཞི་འཁོར་ལོ་སྡོམ་པ་ནི་སངས་རྒྱས་མཉམ་སྦྱོར་སོགས་ཡིན་ཞིང་། ཕ་རྒྱུད་ཀྱི་མཚན་གཞི་གསང་བ་འདུས་པ་དང་། རྡོ་རྗེ་འཇིགས་བྱེད་ལས་ཀྱང་མ་གསུངས་ཞེས་པའི་དོན་ཡིན་ལ། དེའི་དང་པོ་རྟོག་པའི་རྒྱུད་ནི་བྱ་རྒྱུད་ཀྱི་ནང་ཚན་ལས་ཚོགས་གཙོ་བོར་སྟོན་པ་རྣམས་སོ། ། བྱ་བའི་རྒྱུད་ནི་བདག་ཉིད་ཐ་མལ་དུ་གནས་ནས། མདུན་དུ་རས་བྲིས་ལ་ཡེ་ཤེས་པ་སྤྱན་དྲངས་པ་ལ། དཀའ་ཐུབ་དང་གཙང་སྦྲ་སོགས་ཀྱི་སྒོ་ནས་དངོས་གྲུབ་བསྒྲུབ་པ་སྟེ། ལེགས་གྲུབ་དང་དཔུང་བཟང་ལ་སོགས་པའོ། །
སྤྱོད་པའི་རྒྱུད་ནི་བདག་ཉིད་ཀྱང་ལྷར་བསྐྱེད། མདུན་དུ་ཡེ་ཤེས་པ་སྤྱན་དྲངས་ཏེ་བདག་ལ་མི་བསྟིམ་པ་གྲོགས་པོ་ལྟ་བུའི་སྒོ་ནས་དངོས་གྲུབ་བསྒྲུབ་པ་སྟེ། རྣམ་སྣང་མངོན་བྱང་ལ་སོགས་པའོ། ། རྣལ་འབྱོར་གྱི་རྒྱུད་ནི་བདག་ཉིད་ཀྱང་ལྷར་བསྐྱེད། དེ་ལ་ཡེ་ཤེས་ཀྱི་འཁོར་ལོ་དགུག་གཞུག་བྱས་ནས། ཕྱག་རྒྱ་བཞིའི་རྒྱས་བཏབ་སྟེ་ཆོ་ག་ཟིན་ནས་ཡེ་ཤེས་པ་གཤེགས། རང་དམ་ཚིག་པ་རྐྱང་པའི་ང་རྒྱལ་དུ་གནས་པའི་སྒོ་ནས་དངོས་གྲུབ་བསྒྲུབ་པ་སྟེ། དེ་ཉིད་འདུས་པ་ལ་སོགས་པའོ། ། རྣལ་འབྱོར་གསང་བའི་རྒྱུད་ལས་རྣལ་འབྱོར་ཆེན་མོ་མའི་རྒྱུད་དང་། ཕའི་རྒྱུད་གཉིས་སུ་ཡོད་ཅིང་།
འདི་གཉིས་ཀྱི་ཁྱད་པར་ལ་རྗེ་འགོས་ལོ་ཙཱ་བས། ཕ་རྒྱུད་གསང་བ་འདུས་པ་སོགས་ནི་ཟབ་པ་དང་རྒྱ་ཆེ་བ་གཉིས་ཀ་སྟོན་པས་བརྗོད་བྱ་རྒྱ་ཆེ་བ་ཡིན་ལ་མ་རྒྱུད་ལས་ནི་ཕོ་ཉའི་ལམ་ལ་བརྟེན་ནས་དབང་གི་མཚོན་པའི་ཡེ་ཤེས་སྐྱོང་བ་ཙམ་ཞིག་སྟོན་པས་བརྗོད་བྱ་རྒྱ་ཆུང་བས་ན། ཕ་རྒྱུད་ཁྱད་པར་དུ་འཕགས་ཞེས་བཞེད་ཀྱང་། འདིར་ནི་ཕ་རྒྱུད་ལས་མ་རྒྱུད་ཟབ་ཅིང་། ཟབ་ཁྱད་ལ་བླ་མ་གོང་མ་མང་པོས། ། བརྗོད་བྱེད་ཚིག་གི་ཁྱད་པར། བརྗོད་བྱ་དོན་གྱི་ཁྱད་པར་སོགས་རྣམ་གྲངས་མང་དུ་གསུངས་ཀྱང་། ཟབ་ཁྱད་དངོས་ནི། རིམ་པ་གཉིས་ཀྱི་ནང་ནས་བསྐྱེད་རིམ་དངོས་བསྟན་བརྗོད་བྱའི་གཙོ་བོར་བྱས་ནས་སྟོན་པ་དང་། རྫོགས་རིམ་དངོས་བསྟན་བརྗོད་བྱའི་གཙོ་བོར་བྱས་ནས་སྟོན་པ་གཉིས་ལ་འཇོག་པར་སློབ་དཔོན་ནག་པོ་སྤྱོད་པ་བས་གསུངས་པར་བཤད་དོ། །
དེ་ལྟ་བུའི་ཕ་རྒྱུད་ལ་ཡང་། འདོད་ཆགས་ཞེ་སྡང་གཏི་མུག་གི ། རྒྱུད་ཀྱང་རྣམ་པ་གསུམ་དུ་འགྱུར། ། ཞེས་པ་ལྟར། འདོད་ཆགས་ལམ་དུ་བྱེད་པ་གསང་བ་འདུས་པའི་སྐོར། ཞེ་སྡང་ལམ་དུ་བྱེད་པ་གཤིན་རྗེ་གཤེད་ཀྱི་སྐོར། གཏི་མུག་ལམ་དུ་བྱེད་པ་རྣམ་སྣང་སྒྱུ་དྲའི་སྐོར་དང་གསུམ་དུ་ཡོད་དོ། ། མ་རྒྱུད་ལ་ནི། རྒྱུད་སྡེ་སྒོ་དྲུག་ཏུ་ཡོད་པར་བཤད་པའི། དང་པོ་ཧེ་རུ་ཀའི་རིགས་ཀྱི་རྒྱུད་ནི།
ཀྱཻ་རྡོར་གྱི་རྒྱུད་རྣམས་དང་། སངས་རྒྱས་ཐོད་པ་དང་། མ་ཧཱ་མཱ་ཡ་ལ་སོགས་པ་རྣམས་ཡིན་ལ། རྒྱུད་སྡེ་བཞིར་འབྱེད་པའི་ཚེ་གསང་མཐའི་རྒྱུད་རྣམས་ཀྱང་འདིའི་ཁོངས་སུ་གཏོགས་སོ། གཉིས་པ་རྣམ་སྣང་གི་རིགས་ཀྱི་རྒྱུད་ནི། མི་གཡོ་བླ་མེད་ཀྱི་རྒྱུད་དང་། རྡོ་རྗེ་གདན་བཞིའི་རྒྱུད་དང་། དེའི་བཤད་རྒྱུད་མནྟྲ་ཨཾ་ས་སྟེ་ཐམས་ཅད་གསང་བའི་རྒྱུད་རྣམས་སོ། ། གསུམ་པ་རིན་འབྱུང་གི་རིགས་ཀྱི་རྒྱུད་ནི། རྡོ་རྗེ་བདུད་རྩིའི་རྒྱུད་དེ།
འདི་ལ་ཕྲེང་བར། རྡོ་རྗེ་བདུད་རྩི་རྩ་བའི་དཀྱིལ་འཁོར་དངོས་སུ་བཤད་ཅིང་། རྡོ་རྗེ་བདུད་རྩི་འཁྱིལ་བ། རྡོ་རྗེ་བདུད་རྩི་ཁྲོ་བོ་སྟེ་གསུམ་དུ་ཡོད་པར་རྒྱུད་ལས་གསུངས་སོ། ། བཞི་པ་འོད་དཔག་མེད་ཀྱི་རིགས་ཀྱི་རྒྱུད་ནི་ཀུ་རུ་ཀུལླེའི་རྟོག་པ་དང་། རིགས་ཀྱི་འཇིག་རྟེན་མགོན་པོ་ལྔ་བཅུ་པ་རྣམས་སོ། ། ལྔ་པ་དོན་ཡོད་གྲུབ་པའི་རིགས་ཀྱི་རྒྱུད་ལ། མགོན་པོ་མངོན་འབྱུང་དང་། སྒྲོལ་མ་བླ་མེད་ཀྱི་རྒྱུད་དང་། ཕུར་པ་རྩ་དུམ་དང་གསུམ་ལས།
དང་པོ་ལ་པཎྜི་ཏ་ས་མནྟ་ཤྲིའི་སྒྲུབ་དཀྱིལ་དང་། དབང་བཀའ་རོང་པ་ལས་བརྒྱུད་པ་ཡོད་པར་བཤད་དོ། ། གཉིས་པ་ལ་ཉི་མ་སྦས་པས་སྒྲོལ་མ་ལྷ་ཉི་ཤུ་རྩ་གཅིག་སོ་སོའི་སྒྲུབ་ཐབས་དང་། སྤྱིའི་སྒྲུབ་ཐབས། ཉི་ཤུ་རྩ་གཅིག་ལུས་ལ་བཀོད་པ་ལུས་དཀྱིལ་གྱི་སྒྲུབ་ཐབས། ལྷ་བཅུ་གཉིས་མའི་སྒྲུབ་ཐབས། སྦྱིན་སྲེག་གི་ཆོ་ག་རྣམས་ཡོད་པར་གསུངས་སོ། ། དྲུག་པ་རྡོ་རྗེ་བདུད་རྩིའི་རིགས་ཀྱི་རྒྱུད་ནི། ཇི་བཞིན་མཉེས་པ་ནམ་མཁའ་དང་མཉམ་པའི་རྒྱུད་ལ་སོགས་པའོ། ། རྣལ་འབྱོར་གསང་མཐའི་རྒྱུད་ནི།
རྩ་རྒྱུད་རྒྱས་པ་ནམ་མཁའ་དང་མཉམ་པ་ལེའུ་འབུམ་པ་དང་། འབྲིང་པོ་ཤོ་ལོ་ཀ་འབུམ་པ། རྩ་རྒྱུད་བསྡུས་པ་ལེའུ་ལྔ་བཅུ་རྩ་གཅིག་པ་དང་། དེ་དག་གི་བཤད་རྒྱུད་ཧེ་རུ་ཀ་མངོན་འབྱུང་། རྡོ་རྗེ་མཁའ་འགྲོ། རྣལ་འབྱོར་མ་ཀུན་སྤྱོད་སམྦུ་ཊི། ངེས་བརྗོད་བླ་མ་རྣམས་ཡིན་ལ། འཁོར་ལོ་བདེ་མཆོག་གསང་མཐའ་བའི་སྐབས་འདིར་བཤད་རྒྱུད་ལྔ་པོ་དེར་ངེས་པ་ཡིན་ནོ། ། སློབ་དཔོན་སྐར་རྒྱལ་ཟླ་བའི་འགྲེལ་པར། འབྱུང་དང་མཁའ་འགྲོ་ཀུན་སྤྱོད་དང་། །
ཁ་སྦྱོར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔར་འདོད་དོ། ། ཅེས་གསུངས་པ་དང་། རྒྱུ་མཚན་གཞན་ཡང་འདིའི་ལུགས་ཀྱི་ཉམས་ལེན་གྱི་གཙོ་བོ་བསྡུ་ན། སྨིན་བྱེད་ཀྱི་དབང་དང་། གྲོལ་བྱེད་ཀྱི་ལམ་རིམ་པ་གཉིས་ལས། སྨིན་བྱེད་ཀྱི་དབང་ནི་རྩ་རྒྱུད་ལས་ཅུང་ཟད་བཤད་ཅིང་། གསང་མཐའ་བའི་ལུགས་ཀྱི་ཐུན་མོང་མ་ཡིན་པའི་དཀྱིལ་འཁོར་གྱི་ཆོ་ག་ནི་ཧེ་རུ་ཀ་མངོན་འབྱུང་གིས་སྟོན། གྲོལ་བྱེད་བསྐྱེད་པའི་རིམ་པ་ནི་རྩ་རྒྱུད་ལས། བ་གླང་ལྷས་ཀྱི་སྟེང་ལྡིང་དང་། །
ལྷག་མ་སྐོམ་བྱེད་རྩ་གནས་སོ། ། ཞེས་པས་འབྱུང་བ་ལུགས་ལྡོག་གི་མངོན་རྟོགས་བསྟན། ཡང་ན་རུས་སྦལ་དག་གི་སོ། ། ཞེས་པས་འབྱུང་བ་ལུགས་འབྱུང་གི་མངོན་རྟོགས་བསྟན་ཅིང་། འདི་གཉིས་ཀྱི་མིང་གི་རྣམ་གྲངས་གཞན་ཡང་། ཨ་བྷི་དྷ་ལས། མངལ་སྐྱེས་ཀྱི་མངོན་པར་རྟོགས་པ་དང་། སྒོང་སྐྱེས་ཀྱི་མངོན་པར་རྟོགས་པ་ཞེས་གསུངས་ལ། དེ་གཉིས་ཀྱི་ཁྱད་པར་ཡང་། མངལ་སྐྱེས་གླུ་ཡི་སྦྱོར་བ་ཡིས། །
སྒྲ་དང་སྒྲ་མིན་རྣམ་པར་བརྟག ། སྒོང་སྐྱེས་གླུ་ནི་མེད་པ་དང་། ། སྒྲ་དང་སྒྲ་མིན་སྤངས་པའོ། ། ཞེས་གསུངས་པ་ལྟར་ཡིན་ལ། དེ་ལ་རྩ་རྒྱུད་དང་རྡོ་རྗེ་མཁའ་འགྲོ་རྩ་བཤད་དུ་སྦྲེལ་བ་ལ་བརྟེན་ནས། མངལ་སྐྱེས་ཀྱི་མངོན་པར་རྟོགས་པ་སྟོན། རྩ་རྒྱུད་དང་རྣལ་འབྱོར་མ་ཀུན་སྤྱོད་རྩ་བཤད་དུ་སྦྲེལ་བ་ལ་བརྟེན་ནས་སྒོང་སྐྱེས་ཀྱི་མངོན་པར་རྟོགས་པ་སྟོན། རྩ་བའི་རྒྱུད་དུ་བཅོམ་ལྡན་འདས་ཀྱི་མཚན་ཙམ་དང་། འཁོར་གྱི་ལྷ་རྣམས་ཀྱི་མིང་ཙམ་ལས་ཞལ་ཕྱག་ལ་སོགས་པ་གསལ་བར་མ་གསུངས་པས། དེ་ཉིད་ཨ་བྷི་དྷ་ན་ནས་གསལ་བར་བསྟན།
བསྐྱེད་རིམ་གྱི་ལམ་གྱི་ཡན་ལག་སྔགས་ཀྱི་བཟླས་པ་དང་། གྲོགས་དམ་ཚིག་དང་སྡོམ་པ་བསྐྱངས་པ་དང་། རིགས་ལྡན་མ་མཆོད་པ་དང་། སྦྱིན་སྲེག་གི་ཆོ་ག་དང་། ལས་ཚོགས་རབ་འབྱམས་རྣམས་ནི་རྩ་བའི་རྒྱུད་ཉིད་དུ་བསྟན། བསྐྱེད་རིམ་མངལ་སྒོང་གཉིས་ཆར་གྱི་ལུས་དཀྱིལ་རྣམས་དང་། རྫོགས་པའི་རིམ་པ་ཕྱག་རྒྱ་བཞིའི་ནང་ནས་ཆོས་ཀྱི་ཕྱག་རྒྱ་གཏུམ་མོ་འཁོར་ལོ་བཞིའི་རྣལ་འབྱོར་དེ་ཁ་སྦྱོར་གྱིས་བསྟན་ཏོ། ། ཕྱག་རྒྱ་བཞི་ལ། ལས་ཀྱི་ཕྱག་རྒྱ་རྡོ་རྗེ་རིགས་ཀྱི་གཡུང་མོ་ལ་སོགས་པ་ནི་རྩ་རྒྱུད་ལས་དངོས་སུ་བསྟན། དམ་རྒྱ་དང་པོར་ལས་རྒྱ་ལ་བརྟེན་ནས་སྐྱེས་པའི་བདེ་བ་ཕྱིས་རང་འོད་ཀྱི་རིག་མ་ལ་བརྟེན་ནས་སྐྱོང་བར་བྱེད་པ་ནི་ཅུང་ཟད་ཙམ་བཤད།
ཆོས་རྒྱ་རྩ་རྒྱུད་ལས་དངོས་སུ་མ་གསུངས་ཀྱང་། དྲག་པོའི་སྦྱིན་སྲེག་དང་། ཆོས་འབྱུང་གི་ནང་དུ་ཨཱ་ལི་ཀཱ་ལི་བཀོད་པ་ལས་སྔགས་བཏུ་བ་དེ་ཉིད་སམྦུ་ཊིར་ངེས་དོན་དུ་བཤད་པ་དེས་བསྟན། ཕྱག་རྒྱ་ཆེན་པོ་ནི། དེ་ལ་བརྟེན་ནས་མཚོན་བྱ་དོན་གྱི་ཡེ་ཤེས་སྐྱེས་པའོ། ། རྒྱུ་མཚན་དེས་ན་གསང་མཐའ་བའི་ལུགས་ཀྱི་སྨིན་གྲོལ་ཡན་ལག་དང་བཅས་པ་མ་ཚང་བ་མེད་པར་ཡོངས་སུ་རྫོགས་པ་ཞིག རྩ་རྒྱུད་ཉུང་ངུ་ལེའུ་ལྔ་བཅུ་རྩ་གཅིག་པ་དང་། བཤད་མ་ཐག་པའི་བཤད་རྒྱུད་ལྔ་ཡོད། དེ་དག་རྩ་བཤད་དུ་སྡེབས་པས་ཐོན་ཅིང་། བཤད་རྒྱུད་ལྔ་པོ་དེ་ལ་གཞན་མི་དགོས་པས་ན་ལྔར་ངེས་པ་ཡིན་ལ།
ཡང་ཐམས་ཅད་མཁྱེན་པ་བུ་སྟོན་རིན་པོ་ཆེས་གོང་དུ་དྲངས་པའི་སློབ་དཔོན་མི་ཐུབ་ཟླ་བའི་ལུང་དེའི་དོན་ལ། འབྱུང་དང་ཞེས་པས་སྡོམ་འབྱུང་དང་། ཧེ་རུ་ཀ་མངོན་འབྱུང་། ཕག་མོ་མངོན་འབྱུང་དང་གསུམ་ཟིན། མཁའ་འགྲོ་ཞེས་པས། རྡོ་རྗེ་མཁའ་འགྲོ་དང་། མཁའ་འགྲོ་རྒྱ་མཚོ་གཉིས། ཁ་སྦྱོར་ཞེས་པས། སམྦུ་ཊི་དང་རྣལ་འབྱོར་མ་བཞིའི་ཁ་སྦྱོར་བསྟན་པས་བཤད་རྒྱུད་དགུར་ཡོད་གསུངས་སོ། ། དེ་ནི་ལུང་དེ་ཚད་མར་བཞེད་ན་སློབ་དཔོན་དེའི་གྲངས་ཀྱང་མ་དགོངས་པར་སོང་སྟེ།
བཤད་རྒྱུད་དགུར་ཡོད་པ་ལུང་དེའི་ཚིག་གོང་མ་རྣམས་ཀྱིས་བསྟན་ནས། སླར་བཤད་རྒྱུད་རྣམས་ལྔར་འདོད་དོ། ། ཞེས་བཤད་པའི་ཕྱིར་རོ། ། ཚད་མར་མི་མཛད་ན་ཁྱེད་རང་གིས་རང་དགར་བཤད་རྒྱུད་དགུར་བཞེད་པར་སོང་བས། ལུང་དེས་ཚིག་འདིའི་དོན་འདི་ཟིན་ཞེས་ལུང་དོན་བཤད་པ་ལ་དོན་མེད་དེ། ལུང་དེ་ཚད་མར་མི་བཞེད་པའི་ཕྱིར་རོ་ཞེས་བླ་མ་གོང་མའི་གསུང་ལས་འབྱུང་ངོ་།། ༈ །།སྤྱི་དོན་གཉིས་པ་སྒོ་དྲུག་པོ་དེའི་ཆོས་སྐོར་བྱུང་ཚུལ་རྒྱས་པར་བཤད་པ་ལ། སྟོན་པ་སངས་རྒྱས་ཇི་ལྟར་བྱོན་པའི་ཚུལ། བྱོན་ནས་སྟོན་པས་དམ་ཆོས་ཇི་ལྟར་གསུངས་པའི་ཚུལ་དང་གཉིས། དང་པོ་ལ་ཡང་སངས་རྒྱས་གང་ལ་འབྱོན་པའི་བསྐལ་པའི་རྣམ་གཞག
སྤྱིར་བསྐལ་པ་གང་ལ་སངས་རྒྱས་གང་འབྱོན་པའི་ཚུལ། བྱེ་བྲག་ཏུ་བསྐལ་པ་བཟང་པོའི་སངས་རྒྱས་བྱོན་པའི་ཚུལ། ཁྱད་པར་མི་མཇེད་འཇིག་རྟེན་དུ་སྟོན་པ་ཉིད་ཇི་ལྟར་བྱོན་པའི་ཚུལ་དང་བཞི་ལས། དང་པོ་ནི་མངོན་པ་མཛོད་ལས། བསྐལ་པ་རྣམ་པ་མང་བཤད་པ། ། འཇིག་པའི་བསྐལ་པ་དམྱལ་བ་ཡིས། ། སྲིད་པ་མེད་ནས་སྣོད་ཟད་པ། ། ཆགས་པ་དང་པོ་རླུང་ནས་ནི། ། དམྱལ་བའི་སྲིད་པའི་བར་དུའོ། ། བར་གྱི་བསྐལ་པ་དཔག་མེད་ནས། །
ཚེ་ལོ་བཅུ་པའི་བར་དུའོ། ། དེ་ནས་ཡར་སྐྱེ་མར་འགྲིབ་པའི། ། བསྐལ་པ་གཞན་ནི་བཅོ་བརྒྱད་དང་། ། ཡར་སྐྱེ་བ་ནི་གཅིག་ཡིན་ཏེ། ། དེ་དག་ཚེ་ནི་བརྒྱད་ཁྲིའི་བར། ། དེ་ལྟར་འཇིག་རྟེན་ཆགས་པ་འདི། ། བར་གྱི་བསྐལ་པ་ཉི་ཤུ་གནས། ། ཆགས་པ་དང་ནི་འཇིག་པ་དང་། ། ཞིག་ནས་འདུག་པ་དག་མཉམ་མོ། ། དེ་དག་བརྒྱད་ཅུ་ལ་བསྐལ་ཆེན། །
ཞེས་པ་ལྟར་དང་། འཇིག་ཚུལ་ཡང་། མེ་ཡིས་བདུན་ནོ་ཆུ་ཡིས་གཅིག ། དེ་ལྟར་ཆུ་བདུན་ཐལ་ནས་ཀྱང་། ། མེ་ཡིས་བདུན་ནོ་དེ་ནས་ནི། ། མཇུག་ཏུ་རླུང་གིས་འཇིག་པ་ཡིན། ། ཞེས་གསུངས་པ་ལྟར་འཇིག་ཆགས་ཀྱི་བསྐལ་པ་དྲུག་ཅུ་རྩ་བཞི་ཟོ་ཆུན་གྱི་རྒྱུད་ལྟར་འཁོར་བ་མཐའ་མེད་དུ་འཁོར་བའི་ཚུལ་གསུངས་པ་དང་། དེ་དག་བརྒྱད་ཅུ་ལ་བསྐལ་ཆེན། ། དེ་གྲངས་མེད་གསུམ་ལ་སངས་རྒྱས། ། འབྱུང་ངོ་མར་ནི་འགྲིབ་པ་ཡིས། །
བརྒྱ་ཡི་བར་ལ་དེ་དག་འབྱུང་། ། རང་སངས་རྒྱས་རྣམས་གཉིས་ཀ་ལ། ། བསེ་རུ་བསྐལ་པ་བརྒྱ་ཡི་རྒྱུས། ། འཁོར་ལོས་བསྒྱུར་རྒྱལ་འབྱུང་བ་ནི། ། སྟོང་ཕྲག་བརྒྱད་ཅུ་ལས་མི་མཆི། ། གསེར་དངུལ་ཟངས་ལྕགས་འཁོར་ལོ་ཅན། ། དེ་དག་གླིང་བཞི་གླིང་གཉིས་དང་། ། གསུམ་དང་བཞི་ལ་མས་རིམ་བཞིན། ། ལྷན་ཅིག་གཉིས་མིན་སངས་རྒྱས་བཞིན། ། ཕས་བསུ་རང་འགྲོ་གཡུལ་བཤམ་དང་། །
མཚོན་བརྩམས་པས་རྒྱལ་གནོད་པ་མེད། ། ཐུབ་མཚན་ཡུལ་ན་གནས་པ་དང་། ། གསལ་ལ་རྫོགས་པས་འཕགས་པ་ཡིན། ། ཞེས་བཤད་པ་ལྟར་དང་། འཇིག་རྟེན་ཆགས་གནས་འཇིག་གསུམ་སོགས་བསྐལ་པའི་རྣམ་གཞག་རྒྱས་པར་ཁོ་བོས་གསུང་ངག་ཆོས་འབྱུང་ཆེན་མོར་བཤད་ཟིན་པས་དེར་བལྟའོ། ། གཉིས་པ་བསྐལ་པ་གང་ལ་བྱོན་པའི་ཚུལ་ནི། སྤྱིར་ཡང་དག་པར་རྫོགས་པའི་སངས་རྒྱས་ཀྱི་གསུང་རབ་དག་ལས། བསྐལ་པ་གང་ལ་སངས་རྒྱས་གང་བྱོན་ཚུལ་མཐའ་ཡས་པ་ཞིག་གསུངས་པ་ཡིན་ཡང་། མདོ་སྡེ་སྐལ་བཟང་ལས་གསུངས་པ་ལྟར། བསྐལ་པ་ལ་སྒྲོན་མའི་བསྐལ་པ་དང་།
མུན་པའི་བསྐལ་པ་གཉིས་ལས། དང་པོ་ནི་སངས་རྒྱས་བྱོན་པའི་བསྐལ་པ་དང་། ཕྱི་མ་ནི་སངས་རྒྱས་མི་བྱོན་པའི་བསྐལ་པ་ཡིན་ལ། དེ་ཡང་སྒྲོན་བསྐལ་བསྐལ་པ་བཟང་པོ་ལ་སངས་རྒྱས་སྟོང་དང་ལྔ་འབྱུང་། དེ་ནས་མུན་བསྐལ་དྲུག་ཅུ་རེ་ལྔ་འབྱུང་། དེ་ནས་སྒྲོན་བསྐལ་གྲགས་པ་ཆེན་མོའི་སྙན་པ་ཆེན་པོ་ལ་སངས་རྒྱས་ཁྲི་འབྱུང་། དེ་ནས་མུན་བསྐལ་བརྒྱད་ཅུ་འབྱུང་། དེ་ནས་སྒྲོན་བསྐལ་དཔེ་སྐར་མ་ལྟ་བུ་ལ་སངས་རྒྱས་བརྒྱད་ཁྲི་འབྱུང་། དེ་ནས་མུན་བསྐལ་སུམ་བརྒྱ་འབྱུང་། དེ་ནས་སྒྲོན་བསྐལ་ཡོན་ཏན་བཀོད་པ་ལ་སངས་རྒྱས་བརྒྱད་ཁྲི་བཞི་སྟོང་འབྱུང་བར་གསུངས་པ་ཡིན་ནོ། །
གསུམ་པ་བྱེ་བྲག་ཏུ་བསྐལ་པ་བཟང་པོའི་སངས་རྒྱས་འབྱོན་པའི་ཚུལ་ནི། སྙིང་རྗེ་པདྨ་དཀར་པོའི་རྗེས་སུ་འབྲངས་ནས་སྟོང་དང་ལྔ་འབྱོན་པའི་ལུགས་དང་། གསང་བ་བསམ་གྱིས་མི་ཁྱབ་པ་ལ་སོགས་པའི་རྗེས་སུ་འབྲངས་ཏེ་སངས་རྒྱས་སྟོང་འབྱོན་པའི་ལུགས་དང་གཉིས་ཙམ་ཡོད་པ་ལས། དང་པོ་ནི་སྔོན་བྱུང་བ་འདས་པའི་དུས་ན་འཇིག་རྟེན་གྱི་ཁམས་འདིར་བསྐལ་པ་ཆེན་པོ་འཇིག་རྟེན་པ་ཞེས་བྱ་བ་ལ་གླིང་བཞི་པ་འདི་ཉིད་དུ་འཁོར་ལོས་བསྒྱུར་བའི་རྒྱལ་པོ་རྩིབས་ཀྱི་མུ་ཁྱུད་ཅེས་བྱ་བ་བྱུང་ངོ་། ། དེ་ལ་སྲས་རྒྱལ་བུ་མིག་མི་འཛུམ་པ་སོགས་སྟོང་དང་། རྒྱལ་ཕྲན་བརྒྱད་ཁྲི་བཞི་སྟོང་དང་བཅས་པ། དེའི་མདུན་ན་འདོན་གྱི་གཙོ་བོ་བྲམ་ཟེ་རྒྱ་མཚོའི་རྡུལ་ཞེས་བྱ་བ་སྲས་བརྒྱད་ཅུ་དང་། སློབ་མ་བྲམ་ཟེ་སྟོང་དང་བཅས་པ་ཞིག་ཡོད་པ་དེའི་སྲས་བྲམ་ཟེ་རྒྱ་མཚོའི་སྙིང་པོ་ཞེས་བྱ་བ་སངས་རྒྱས་པའི་མཚན་རིན་ཆེན་སྙིང་པོ་ཞེས་པར་གྱུར། དེ་ནས་འཁོར་ལོས་བསྒྱུར་བའི་རྒྱལ་པོ་རྩིབས་ཀྱི་མུ་ཁྱུད་ཀྱི་ཟླ་བ་གསུམ་སངས་རྒྱས་དེ་ལ་བསྙེན་བཀུར་བྱས་ཤིང་། དེ་ནས་དེའི་སྲས་སྟོང་པོ་དེ་དག་གིས་ཟླ་བ་གསུམ་གསུམ་བསྙེན་བཀུར་བྱས་ཏེ་ལོ་ཉིས་བརྒྱ་དང་ཟླ་བ་གསུམ་འདས་པ་ན།
སངས་རྒྱས་དེའི་ཡབ་བྲམ་ཟེ་རྒྱ་མཚོའི་རྡུལ་གྱིས་ལོ་བདུན་བསྙེན་བཀུར་བྱས་ཆོས་མཉན་ཅིང་རྨི་ལམ་བརྟགས་པས། རྒྱལ་པོ་རྩིབས་ཀྱི་མུ་ཁྱུད་དེ་སྟག་ལ་སོགས་པའི་གཅན་གཟན་གདུག་པ་ཅན་སྲོག་ཆགས་ཀྱིས་བསད་པར་གྱུར་པ་དང་། བློན་པོ་ཁ་ཅིག་ཤིང་རྟ་བདེ་བ་ལ་བཞོན་ནས་ལམ་གོལ་པར་འགྲོ་བ་རྨིས། ཚུལ་དེ་སངས་རྒྱས་ལ་ཞུས་པས། རྒྱལ་པོ་རྒྱལ་རིགས་ལ་ཆགས་ཤིང་མི་དགེ་བ་སྤྱད་པས་ཕྱི་མ་ངན་སོང་དུ་སྐྱེ་བ་དང་། བློན་པོ་དེ་དག་ཉན་རང་དུ་འགྱུར་བར་ལུང་བསྟན། གཞན་མང་པོ་སངས་རྒྱས་པར་ལུང་བསྟན་པ་ན། བྲམ་ཟེ་རྒྱ་མཚོའི་རྡུལ་གྱིས་རྒྱལ་པོ་ལ། རྒྱལ་པོ་ཆེན་པོ་མིར་གྱུར་པ་ཡང་རྙེད་དཀའ། སངས་རྒྱས་འཇིག་རྟེན་དུ་འབྱུང་བའང་རྙེད་པར་དཀའ།
དམ་པའི་ཆོས་ཉན་པའང་རྙེད་པར་དཀའ་ཡི་བླ་མེད་བྱང་ཆུབ་ཏུ་ཐུགས་སྐྱེད་ཅིག་ཅེས་བསྐུལ་བས། ཁོ་བོ་བླ་ན་མེད་པའི་བྱང་ཆུབ་ཏུ་འཚང་རྒྱ་བར་མི་འདོད་དོ་ཞེས་རྒྱུ་མཚན་དང་བཅས་གསུངས་ཏེ་རྒྱལ་པོ་སེམས་བསྐྱེད་དུ་མ་འདོད་པ་ལ། སླར་ཡང་བྲམ་ཟེས་ཡང་ཡང་བསྐུལ་བས། སངས་རྒྱས་པའི་ཞིང་བཟང་པོ་བྱུང་ན་སེམས་བསྐྱེད་དོ་ཞེས་ཁས་བླངས། དེ་ནས་སངས་རྒྱས་དེས་ཏིང་ངེ་འཛིན་ལ་སྙོམས་པར་ཞུགས་ནས་སངས་རྒྱས་ཀྱི་ཞིང་གི་བཀོད་པ་བསམ་གྱིས་མི་ཁྱབ་པ་བསྟན་ཏེ། གང་བཟང་བ་རྒྱལ་པོར་འདམ་དུ་བཅུག་པས། རྒྱལ་པོའང་དད་དེ་རང་གི་སངས་རྒྱས་ཀྱི་ཞིང་བཟང་བའི་ཕྱིར་ཁབ་ཏུ་བཞུགས་ནས་སྐྱེ་བོའི་འགྲུལ་བཅད་དེ་སེམས་པར་བྱེད་དོ། ། རྒྱལ་བུ་སྟོང་ཡང་དེ་བཞིན་དུ་བྱེད་དོ། ། དེའི་བར་ལ་བྲམ་ཟེ་རྒྱ་མཚོའི་རྡུལ་གྱིས་སྲོག་ཆགས་མང་པོ་དགེ་བ་ཆེན་པོ་ལ་བཀོད་དོ། ། དེ་ལྟར་ལོ་བདུན་འདས་པ་དང་།
རྒྱལ་པོ་སྲས་བཅས་ལྷས་བསྐུལ་ཏེ། སངས་རྒྱས་ཀྱི་སྤྱན་སྔར་རང་རང་གི་སངས་རྒྱས་ཀྱི་ཞིང་དུ་སེམས་བསྐྱེད་པས། ཡབ་རྒྱལ་པོ་བདེ་བ་ཅན་གྱི་ཞིང་དུ་སངས་རྒྱས་ཚེ་དཔག་མེད་དུ་ལུང་བསྟན། སྲས་ཀྱི་ཐུ་བོ་མིག་མི་འཛུམ་སངས་རྒྱས་འོད་ཟེར་ཀུན་ནས་འཕགས་པ་དཔལ་བརྩེགས་ཀྱི་རྒྱལ་པོ། བུ་གཉིས་པ་མཐུ་ཆེན་ཐོབ་སངས་རྒྱས་རབ་ཏུ་བརྟན་པ་ཡོན་ཏན་ནོར་བུ་བརྩེགས་པའི་རྒྱལ་པོ། གསུམ་པ་འཇམ་དཔལ་ཏེ་སངས་རྒྱས་ཀུན་ཏུ་གཟིགས། བཞི་པ་ཀུན་ཏུ་བཟང་པོ། ལྔ་པ་པདྨ་དམ་པ། དྲུག་པ་དབང་བསྒྱུར་དབང་ཕྱུག་རྒྱལ་པོ། བདུན་པ་སྣང་བ་རྡུལ་བྲལ་སྤོས་མཐོ་དབང་ཕྱུག་རྒྱལ་པོ།
བརྒྱད་པ་ཡེ་ཤེས་རྡོ་རྗེ་རྣལ་འབྱོར་འགྱིངས་པའི་དབང་ཕྱུག་རྣམས་སུ་ལུང་བསྟན། དེ་ནས་བར་སྐབས་འདིར་སྲོག་ཆགས་ཁྲི་སངས་རྒྱས་སུ་ལུང་བསྟན་ཏོ། ། དེ་ནས་སྲས་དགུ་པ་སངས་རྒྱས་མི་འཁྲུགས་པ། བཅུ་པ་གསེར་གྱི་མེ་ཏོག བཅུ་གཅིག་པ་རྒྱལ་བའི་ཟླ་བ་དང་། དེ་བཞིན་དུ་རྒྱལ་བུ་གཞན་རྣམས་ཀྱང་སངས་རྒྱས་རེ་རེ་ལུང་བསྟན། དེ་ནས་རྒྱལ་ཕྲན་བརྒྱད་ཁྲི་བཞི་སྟོང་། སྲོག་ཆགས་དུང་ཕྱུར་ཕྲག་དགུ་དང་བྱེ་བ་ཕྲག་གཉིས། རྒྱ་མཚོའི་རྡུལ་གྱི་སྲས་བརྒྱད་ཅུ། སློབ་མ་སྟོང་ཕྲག་གཅིག
བྲམ་ཟེ་བྱེ་བ་ཕྲག་གསུམ་རྣམས་ལུང་བསྟན་པས། རྣམ་པར་གཟིགས་དང་། གཙུག་ཏོར་ཅན་དང་། ཐམས་ཅད་སྐྱོབ་ཀྱི་བར་དུ་གྱུར་ཏོ། ། དེ་ནས་བྲམ་ཟེ་རིག་བྱེད་ཀློག་པ་སྟོང་གི་དང་པོ་ལུང་བསྟན། དེ་ནས་རིག་བྱེད་ཀློག་པ་སྟོང་གི་གཉིས་པ་ཀརྨ་སྐྱོང་ནི། བསྐལ་པ་བཟང་པོའི་སངས་རྒྱས་དང་པོ་འཁོར་བ་འཇིག གསུམ་པ་ཏི་བུ་རུ་ནི་བསྐལ་བཟང་གི་སངས་རྒྱས་གསེར་ཐུབ། བཞི་པ་ཀུན་གྱིས་བསྲུང་ནི་སངས་རྒྱས་འོད་སྲུང་། ལྔ་པ་དྲི་མེད་འོད་ནི་བྱམས་པ།
དེ་བཞིན་དུ་ལྷག་མ་རྣམས་ཀྱང་ལུང་བསྟན་ནས། དེ་ནས་བྲམ་ཟེ་རྒྱ་མཚོའི་རྡུལ་གྱིས་རིག་བྱེད་ཀློག་པ་སྟོང་གི་ཐ་མ་དེ་ལ། ཞིང་བཟུང་སེམས་སྐྱེད་ཅིག་གསུངས་པས། ཅུང་ཟད་བསམ་ལོང་ཡོད་དོ་ཟེར་ནས། དེ་ནས་བྲམ་ཟེ་རྒྱ་མཚོའི་རྡུལ་གྱི་བསྙེན་བཀུར་བ་ལྔས། ཞིང་བཟུང་སེམས་བསྐྱེད་པས་བསྐལ་པ་བཟང་པོའི་སངས་རྒྱས་སུ་ལུང་བསྟན་ཏོ། ། དེ་ནས་རིག་བྱེད་ཀློག་པ་སྟོང་གི་ཐ་མ་དེས་སངས་རྒྱས་རིན་ཆེན་སྙིང་པོ་ལ། བསྐལ་པ་བཟང་པོ་དེ་ལ་ཐུབ་པ་ཉི་མ་དུ་མཆི་བར་འགྱུར་ཞུས་པས། ཐུབ་པ་སྟོང་དང་བཞི་འབྱུང་བར་འགྱུར་རོ་གསུངས་པ་དང་། དེ་ཡིས་གསོལ་པ།
ཐུབ་པ་སྟོང་དང་བཞི་པོ་དེ་དག་གི་སྐུ་ཚེའི་ཚད་གདུལ་བྱ་ལ་སོགས་པ་ཇི་ཙམ་པ་དེ་ཙམ་དུ་བདག་གྱུར་ཅིག་ཅེས་སྨོན་ལམ་བཏབ་པས། ལེགས་སོ་གནང་སྟེ་སངས་རྒྱས་གསལ་མཛད་ཅེས་པར་ལུང་བསྟན་ཏོ། ། དེ་ནས་བྲམ་ཟེ་རྒྱ་མཚོའི་རྡུལ་གྱི་དགོངས་པས། རྒྱལ་པོ་ཆེན་པོ་ལ་སོགས་པ་སྲོག་ཆགས་མང་པོ་སེམས་བསྐྱེད་ཅིང་། སངས་རྒྱས་ཀྱི་ཞིང་དག་པ་ཡང་བཟུང་ཟིན་གྱི་ད་ནི་བདག་གིས་སེམས་བསྐྱེད་པར་བྱ་ཡིས་སྙམ་དུ་དགོངས་ཏེ། ཞིང་མ་དག་པ་མི་མཇེད་ཀྱི་ཞིང་། སེམས་ཅན་མ་རུངས་པ་མི་དགེ་བ་བཅུ་ཚང་བར་སྤྱོད་པ། མཚམས་མེད་ལྔ་བྱེད་པ་ཤིན་ཏུ་འདུལ་དཀའ་བ་རྣམས་ལ་ཐུགས་རྗེས་ལྷག་པར་གཟིགས་ནས་སྨོན་ལམ་ལྔ་བརྒྱ་བཏབ་སྟེ་བདེན་པའི་སྟོབས་བརྗོད་པས། སངས་རྒྱས་རིན་ཆེན་སྙིང་པོས་ལེགས་སོ་གནང་སྟེ། བྱང་ཆུབ་སེམས་དཔའ་རྣམས་ཀྱི་བརྩོན་འགྲུས་བརྩམས་པ་ནི་བཞི་སྟེ།
སངས་རྒྱས་ཀྱི་ཞིང་མ་དག་པར་སྨོན་པ་དང་ཞེས་སོགས་དང་། ཁྱོད་ནི་པདྨ་དཀར་པོ་ལྟ་བུའི་བྱང་ཆུབ་སེམས་དཔའོ། ། གཞན་ནི་མེ་ཏོག་ལྟ་བུའི་བྱང་ཆུབ་སེམས་དཔའ་འོ། ། ཞེས་བྱ་བ་ལ་སོགས་བསྔགས་པ་བསམ་གྱིས་མི་ཁྱབ་པ་བརྗོད་ནས། བསྐལ་པ་བཟང་པོའི་སངས་རྒྱས་ཤཱཀྱ་ཐུབ་པ་ལུང་བསྟན། ཕྱོགས་བཅུའི་སངས་རྒྱས་ཐམས་ཅད་ཀྱི་སྐྱེས་བསྐུར། ལྷ་དང་མིའི་སྐྱེ་དགུ་ཐམས་ཅད་ཀྱིས་མཆོད་དོ། ། དེ་ནས་སངས་རྒྱས་རིན་ཆེན་སྙིང་པོ་ཡང་མྱ་ངན་ལས་འདའ་བའི་ཚུལ་བསྟན། བྲམ་ཟེ་རྒྱ་མཚོའི་རྡུལ་ཡང་རབ་ཏུ་བྱུང་། ལོ་ཉིས་ཁྲིའི་བར་དུ་ཚངས་པར་སྤྱོད་པ་བྱས་སོ། །
དེ་ལྟར་སྙིང་རྗེ་པདྨ་དཀར་པོ་ནས་འབྱུང་བའི་རྗེས་སུ་འབྲངས་ན་བསྐལ་པ་བཟང་པོ་འདི་ལ་སངས་རྒྱས་སྟོང་དང་ལྔ་འབྱུང་བ་ཡིན་ནོ། ། གཉིས་པ་གསང་བ་བསམ་གྱིས་མི་ཁྱབ་པའི་མདོའི་རྗེས་སུ་འབྲངས་ཏེ་སྟོང་འབྱོན་པའི་ཚུལ་ནི་སྔོན་བྱུང་བ་འདས་པའི་དུས་ན་བསྐལ་པ་མཛེས་པར་སྣང་བ་ལ། འཇིག་རྟེན་གྱི་ཁམས་རྣམ་པར་རྒྱལ་བ་ཞེས་བྱ་བར་སངས་རྒྱས་སྟོན་མཐའ་ཡས་རིན་ཆེན་སྣ་ཚོགས་བཀོད་པའི་རྒྱལ་པོ་ཞེས་པ་བྱུང་། དེའི་ཚེ་ཕོ་བྲང་རྣམ་པར་དག་པ་ཅན་དུ་འཁོར་ལོས་བསྒྱུར་བའི་རྒྱལ་པོ་ཡུལ་འཁོར་བསྲུང་ཞེས་བྱ་བ་བཙུན་མོ་བདུན་འབུམ་དང་། སྲས་སྟོང་ཡོད་པ་ཞིག་བྱུང་བ་དེས་སངས་རྒྱས་དགེ་སློང་གི་དགེ་འདུན་དང་བཅས་པ་ལ་ལོ་བྱེ་བར་བསྙེན་བཀུར་ཏེ། དགེ་སློང་རེ་རེ་ལ་ཡང་གཡོག་གསུམ་གསུམ་ཕུལ་ཞིང་། རྒྱལ་བུ་དེ་དག་སངས་རྒྱས་འབྱུང་བ་བརྒྱ་ལམ་རྙེད་པར་འགྱུར། ། མིར་སྐྱེ་བ་ཡང་ཤིན་ཏུ་དཀའ་བས་རྙེད། ། གྲོགས་པོ་གང་དག་དད་དང་ཆོས་ཉན་པ། ། འདི་འདྲ་བསྐལ་པ་བརྒྱར་ཡང་རྙེད་པར་དཀའ། །
ཞེས་པ་ལ་སོགས་པའི་ཚིགས་བཅད་འདོན་དུ་བཅུག་སྟེ། ཙནྡན་སྦྲུལ་གྱི་སྙིང་པོའི་ཁང་པ་བརྩེགས་པའི་ནང་དུ་རྒྱལ་པོ་སྲས་དང་བཙུན་མོར་བཅས་པ་བཞུགས་པའི་རིང་ནས་ནམ་མཁའ་ལ་བྱོན་ཏེ་སངས་རྒྱས་ཀྱི་སྤྱན་སྔར་འཁོད་པ་དང་། བཅོམ་ལྡན་འདས་ཀྱིས། རྒྱལ་པོ་ཆེན་པོ་དད་པ་འདི་ཡོངས་སུ་མ་ཉམས་ན་ཁྱད་པར་དུ་འགྲོ་བར་འགྱུར་བའོ། ། ཞེས་པ་ལ་སོགས་པའི་ཆོས་བསྟན་པ་ཉན་ནས་རང་གི་ཁྱིམ་དུ་ཕྱིན་པ་དང་། ཟླ་བ་ཉ་བ་ལ་བབས་པའི་ཚེ། བཙུན་མོ་མ་སྨད་པའི་པང་པར་ཁྱེའུ་ཆོས་སེམས་དང་། དཔེ་མེད་མའི་པང་བར་ཆོས་ཀྱི་བློ་གྲོས་གཉིས་བརྫུས་ཏེ་བྱུང་ངོ་། ། དེ་གཉིས་དང་བཅས་ཏེ་སངས་རྒྱས་ལ་ཆོས་ཉན་པའི་ཚེ། རྒྱལ་པོའི་ཐུགས་ལ་རྒྱལ་བུ་འདི་དག་ཐམས་ཅད་བྱང་ཆུབ་ཏུ་ཞུགས་པ་ཤ་སྟག་ཡིན་ན་གང་ཐོག་མར་སངས་རྒྱས་བརྟག་པ་བྱ་སྙམ་དུ་སེམས་ཏེ།
གཞོན་ནུ་ཐམས་ཅད་ཀྱི་མིང་བྲིས་ནས་བུམ་པར་བཅུག ཞག་བདུན་མཆོད་པ་བྱས་ཏེ་བཙུན་མོའི་འཁོར་དང་སྲས་སྟོང་དང་གཞོན་ནུ་གཉིས་དང་བཅས་པའི་མདུན་དུ། ནང་མིའི་བུམ་པའི་ནང་ནས་མིང་རྣམས་ཕྱུང་བས། ཐོག་མར་གཞོན་ནུ་རྣམ་པར་དགའ་བའི་བློ་གྲོས་ཀྱི་མིང་བྱུང་བ་ན། ས་གཡོས་ཤིང་རོལ་མོའི་སྒྲ་བྱུང་སྟེ། དེ་ནི་འཁོར་བ་འཇིག་གོ ། དེ་ནས་རྣམ་པར་རྒྱལ་བའི་སྡེ་གསེར་ཐུབ་བོ། ། དབང་པོ་ཞི་བ་འོད་སྲུང་། དོན་ཐམས་ཅད་གྲུབ་པ་ཤཱཀྱ་ཐུབ་པ། སྐ་རགས་ཅན་བྱམས་པ།
དེ་བཞིན་དུ་རིམ་བཞིན་བྱུང་སྟེ་སྟོང་གི་ནང་ནས་ཐ་མ་བློ་མཐའ་ཡས་ཀྱི་མིང་བྱུང་བ་དང་། བློ་མཐའ་ཡས་ལ་གཞན་རྣམས་ཀྱིས་བདག་ཅག་གིས་སེམས་ཅན་ཐམས་ཅད་སྨིན་པར་བྱས། སངས་རྒྱས་ཀྱིས་མཛད་པ་བྱས་པའི་འོག་ཏུ་ཁྱོད་ཀྱིས་ཅི་བྱར་ཡོད་ཅེས་སྨྲས་པ་དང་། དེས། སངས་རྒྱས་ཆོས་རྣམས་འདི་དག་ནམ་མཁའ་མཚུངས་ཤིང་འདྲ། ། བདག་གི་ཡིད་ལ་སེམས་ཅན་ཟད་པ་མེད་སྙམ་བགྱིད། ། ཚུལ་ཁྲིམས་ཀྱིས་ནི་བདག་གི་སྨོན་ལམ་འདི་དག་འགྱུར། ། བདག་གི་སྨོན་ལམ་ཅི་འདྲ་ཐམས་ཅད་འདིར་གསོན་ཅིག ། ཁྱོད་ཀྱི་ཚེ་ཆད་ཅི་ཙམ་པ་དག་སྡོམ་པ་དང་། ། ཚོགས་ཀྱི་རྒྱ་མཚོའི་ཇི་སྙེད་དེ་དག་ཀུན་སྡོམ་པ། །
ཐམས་ཅད་སྡོམ་པ་དེ་སྙེད་བདག་གི་ཚེར་འགྱུར་ཏེ། ། བདག་གི་དགེ་སློང་ཚོགས་ཀྱང་དེ་ཀུན་མ་ལུས་སྙེད། ། ཅེས་སོགས་སྨྲས་སོ། ། དེ་ནི་སངས་རྒྱས་སྟོང་གི་ཐ་མ་མོས་པ་ཞེས་པ་སྟེ། དེ་ཡང་སངས་རྒྱས་དགུ་བརྒྱ་དགུ་བཅུ་གོ་དགུ་པོ་དེ་དག་གི་ཚེ་ཚད་དང་། ཉན་ཐོས་ཀྱི་དགེ་འདུན་སོགས་ཇི་སྙེད་པ་དེ་སྙེད་དུ་བདག་ཉིད་ལ་འགྱུར་བར་སྨོན་ཅིང་མོས་པས་ན་དེ་སྐད་དུ་བརྗོད་དོ། ། དེ་ནས་རྒྱལ་བུ་སྟོང་གིས་སྔར་གྱི་བརྫུས་སྐྱེས་ཀྱི་ཁྱེའུ་ཆོས་སེམས་དང་། ཆོས་ཀྱི་བློ་གྲོས་གཉིས་ལ། ཁྱེད་གཉིས་སྨོན་ལམ་ཇི་ལྟར་འདེབས་དྲིས་པས། ཆོས་སེམས་ཀྱིས་ང་ཁྱེད་ཐམས་ཅད་ཀྱི་ལག་ན་རྡོ་རྗེར་གྱུར་ཏེ།
ནང་ན་སྤྱོད་ཅིང་དེ་བཞིན་གཤེགས་པའི་གསང་བ་ཐམས་ཅད་ལས་ཕྱི་རོལ་ཏུ་མ་གྱུར་ལ། ཕྱི་ནང་གི་ཆོས་ཐམས་ཅད་ཉན་མོས་རྟོགས་པར་སྨོན་ལམ་བཏབ་སྟེ། དེ་ནི་ཕྱག་ན་རྡོ་རྗེ་སྟེ་སངས་རྒྱས་ཐམས་ཅད་ཀྱི་བཀའ་སྡུད་པ་པོ་དེ་ཡིན་ཞིང་། མ་འོངས་པ་ན་བསྐལ་པ་རྣམ་པར་སྦྱོང་བ་ལ། འཇིག་རྟེན་གྱི་ཁམས་ཀུན་ནས་ཡོངས་སུ་དག་པར་སངས་རྒྱས་རྡོ་རྗེ་རྣལ་འབྱོར་རྣོན་པོ་ཞེས་པར་འགྱུར་བར་ལུང་བསྟན་ཏོ། ། ཆོས་ཀྱི་བློ་གྲོས་ཀྱིས། སངས་རྒྱས་དེ་ཐམས་ཅད་ལ་ཆོས་ཀྱི་འཁོར་ལོ་བསྐོར་བར་བསྐུལ་བར་གསོལ་བ་འདེབས་པ་པོར་སྨོན་ལམ་བཏབ་སྟེ། དེ་ནི་ཚངས་པ་གཙུག་ཕུད་ཅན་ནོ། ། ཡབ་རྒྱལ་པོ་ཡུལ་འཁོར་བསྲུང་ནི་སངས་རྒྱས་མར་མེ་མཛད་ཡིན་ནོ། ། དེས་ན་གསང་བ་བསམ་གྱིས་མི་ཁྱབ་པའི་མདོའི་རྗེས་སུ་འབྲངས་ན་བསྐལ་པ་བཟང་པོ་འདི་ལ་སངས་རྒྱས་སྟོང་འབྱུང་བ་ཡིན་ལ།
འོ་ན་ཅིའི་ཕྱིར་བསྐལ་པ་བཟང་པོ་ཞེས་བརྗོད་ཅེ་ན། འཇིག་རྟེན་འདི་ཆགས་པའི་ཚེ་ཆུའི་དཀྱིལ་འཁོར་གྱི་ནང་ནས་གསེར་གྱི་པདྨོ་སྟོང་བྱུང་བ་ལ་ལྷ་རྣམས་ཀྱིས་བརྟགས་པས་སངས་རྒྱས་སྟོང་འབྱུང་བའི་ལྟས་སུ་ཤེས་ཏེ། ཀྱེ་མ་བསྐལ་པ་འདི་ནི་བཟང་པོའོ་ཞེས་བརྗོད་པས་བསྐལ་པ་བཟང་པོ་ཞེས་གྲགས་པར་བཤད་དོ། ། བཞི་པ་ཁྱད་པར་དུ་མི་མཇེད་འཇིག་རྟེན་གྱི་ཁམས་འདིར་སྟོན་པ་ཉིད་ཇི་ལྟར་བྱོན་པའི་ཚུལ་ལ་ཐེག་པ་ཐུན་མོང་བའི་སྟོན་པ་ཇི་ལྟར་བྱོན་པའི་ཚུལ་དང་། ཐུན་མོང་མ་ཡིན་པའི་སྟོན་པ་ཧེ་རུ་ཀ་ཇི་ལྟར་བྱོན་པའི་ཚུལ་གཉིས་ལས། དང་པོ་ནི། སྟོན་པ་འདི་གང་དུ་བྱོན་པའི་ཞིང་ནི་མི་མཇེད་ཀྱི་ཁམས་ཡིན་ལ་མི་མཇེད་ཅེས་པ་ཡང་བཟོད་པ་དང་དོན་གཅིག་སྟེ། ཉོན་མོངས་པ་དུག་གསུམ་གྱིས་མི་འཕྲོག་ཅིང་བཟོད་པ་སྟེ་སེམས་བསྲན་ཐུབ་པས་ན་མི་མཇེད་ཅེས་བྱ་སྟེ། སྙིང་རྗེ་པད་དཀར་ལས། ཅིའི་ཕྱིར་འཇིག་རྟེན་གྱི་ཁམས་དེ་ནི་མི་མཇེད་ཅེས་བྱ་ཞེ་ན།
སེམས་ཅན་དེ་དག་འདོད་ཆགས་ལ་མི་མཇེད་པ་དང་། ཞེ་སྡང་ལ་མི་མཇེད་པ་དང་། གཏི་མུག་ལ་མི་མཇེད་པ་དང་། ཉོན་མོངས་པའི་འཆིང་བ་རྣམས་ལ་མི་མཇེད་པས་དེའི་ཕྱིར་འཇིག་རྟེན་གྱི་ཁམས་དེ་ནི་མི་མཇེད་ཅེས་བྱའོ། ། ཞེས་གསུངས་པས་སོ། ། དེ་ལྟ་བུའི་ཞིང་ཁམས་འདིར་སྟོན་པ་ཐུབ་པའི་དབང་པོ་ཇི་ལྟར་བྱོན་པའི་ཚུལ་ལ། ཀླུ་སྒྲུབ་ཀྱི་མཆོད་རྟེན་བརྒྱད་ཀྱི་བསྟོད་པར། དང་པོ་བྱང་ཆུབ་མཆོག་ཏུ་ཐུགས་བསྐྱེད་དེ། ། བསྐལ་པ་གྲངས་མེད་གསུམ་དུ་ཚོགས་བསགས་ཤིང་། ། བར་དུ་གཅོད་པའི་བར་ཆད་བཞི་འཇོམས་མཛད་པ། །
བཅོམ་ལྡན་སེང་གེ་དེ་ལ་ཕྱག་འཚལ་ལོ། ། ཞེས་གསུངས་པ་ལྟར། དང་པོ་བྱང་ཆུབ་ཀྱི་མཆོག་ཏུ་ཐུགས་བསྐྱེད་ཚུལ། བར་དུ་ཚོགས་གཉིས་ཇི་ལྟར་བསགས་པའི་ཚུལ། མཐར་མངོན་པར་སངས་རྒྱས་པའི་ཚུལ་དང་གསུམ་ལས། དང་པོ་ནི། འདི་དག་ལ་ཐེག་པ་ཆེ་ཆུང་གི་བཤད་ཚུལ་མི་འདྲ་བ་མང་ན་ཡང་། འདིར་ཐེག་པ་ཆེན་པོའི་ལུགས་ལྟར་བཤད་ན། མདོ་སྡེ་དྲིན་ལན་བསབ་པ་ལས། སྟོན་པ་འདི་རིགས་ལ་གནས་ཀྱང་ལས་ཀྱི་ནུས་པས།
ལྕགས་བསྲེགས་ཀྱི་ས་གཞི་ལ་མེའི་ཤིང་རྟ་འདྲེན་པའི་གྱད་དུ་འཁྲུངས་པའི་ཚེ། ཟླ་བོ་སྟོབས་ཆུང་བས། དམྱལ་བའི་སྲུང་མ་ཨ་བང་བྱ་བས་ཡང་ཡང་བསྣུན་པས་ཤིན་ཏུ་བརྩེ་བ་སྐྱེས་ཏེ། དེའི་རྐྱེན་གྱིས་བྱང་ཆུབ་ཏུ་སེམས་བསྐྱེད་ཅིང་། འདི་ལ་སྙིང་རྗེའི་སེམས་ཅུང་ཟད་སྐྱེད་ཅིག་ཅེས་སྨྲས་པས། དེ་ཉིད་རབ་ཏུ་ཁྲོས་ནས་མདུང་རྩེ་གསུམ་པ་བསྣུན་པས་ཚེའི་དུས་བྱས། མེའི་ཤིང་རྟའི་དམྱལ་བ་ལས་ཐར་ཏེ། བསྐལ་པ་བརྒྱད་ཀྱི་སྡིག་པ་བྱང་བར་གྱུར་ཏོ་ཞེས་འབྱུང་ལ། ཕུང་པོ་གསུམ་པ་ལས། སྟོན་པ་འདི་ཚོང་དཔོན་གྱི་བུ་མངོན་དགར་གྱུར་པ་ན།
དེ་བཞིན་གཤེགས་པ་མཛེས་ཕྱིན་གྱི་དྲུང་དུ་དང་པོར་ཐུགས་བསྐྱེད་པར་བཤད་ཅིང་། བསྐལ་བཟང་དུ། ང་ནི་སྔོན་ཚེ་དམན་པར་གྱུར་པའི་ཚེ། ། དེ་བཞིན་གཤེགས་པ་ཤཱཀྱ་ཐུབ་དེ་ལ། ། འཇམ་གང་ཞིག་གི་དབུལ་བ་བྱས་ནས་ཀྱང་། ། དང་པོར་བྱང་ཆུབ་ཏུ་ནི་ཐུགས་བསྐྱེད་དོ། ། ཞེས་གསུངས། ཡང་སྙིང་རྗེ་པདྨ་དཀར་པོ་ལས། གོང་དུ་བཤད་པ་ལྟར་བསྐལ་པ་ཆེན་པོ་འཛིན་པ་ཞེས་པ་ལ། འཁོར་ལོས་བསྒྱུར་བའི་རྒྱལ་པོ་རྩིབས་ཀྱི་མུ་ཁྱུད་ཀྱི་མདུན་ན་འདོན་གྱི་གཙོ་བོ་བྲམ་ཟེ་རྒྱ་མཚོའི་རྡུལ་དུ་གྱུར་པའི་ཚེ།
ཞིང་ཁམས་འདིར་འགྲོ་བའི་དོན་མཛད་པར་སྨོན་ལམ་བཏབ་ཏེ་ཐུགས་ཀྱང་བསྐྱེད་པར་བཤད་དོ། ། ཡང་སྟོན་པ་འདི་རྫ་མཁན་གྱི་ཁྱེའུ་སྣང་བྱེད་དུ་གྱུར་པ་ན། དེ་བཞིན་གཤེགས་པ་ཤཱཀྱ་ཐུབ་པ་ཆེན་པོ་ལ། ཁམ་སའི་བུམ་པ་གཅིག མགྲོན་བུ་ལྔ། མཆིལ་ལྷམ་ཟུང་གཅིག གདུགས་གཅིག་རྣམས་ཕུལ་ཏེ། དེ་བཞིན་གཤེགས་པ་ཁྱོད་སྐུ་ཅི་འདྲ་དང་། ། འཁོར་དང་སྐུ་ཚེའི་ཚད་དང་ཞིང་ཁམས་དང་། ། དེ་བཞིན་མཚན་མཆོག་བཟང་པོ་ཅི་འདྲ་བ། །
དེ་འདྲ་ཁོ་ནར་བདག་ཀྱང་འགྱུར་བར་ཤོག ། ཅེས་སྨོན་ལམ་བཏབ་སྟེ་སེམས་བསྐྱེད་ཅིང་ཤཱཀྱ་ཐུབ་པ་ཞེས་པའི་མཚན་ཅན་དུ་གྱུར་པ་ཡང་སྨོན་ལམ་དེའི་སྟོབས་ལས་བྱུང་བ་ཡིན་པར་བཤད་དོ། ། གཉིས་པ་བར་དུ་ཚོགས་གཉིས་ཇི་ལྟར་བསགས་པའི་ཚུལ་ལ། བསག་བྱའི་ཚོགས་ངོས་བཟུང་བ། ཇི་ཙམ་བསོག་པའི་དུས། ཇི་ལྟར་བསོག་པའི་ཚུལ་དང་གསུམ་ལས། དང་པོ་ནི། མདོ་སྡེ་རྒྱན་ལས། བྱང་ཆུབ་སེམས་དཔའ་རྣམས་ཀྱི་ཚོགས། ། བསོད་ནམས་ཡེ་ཤེས་མཚུངས་པ་མེད། །
གཅིག་གིས་འཁོར་བར་མངོན་མཐོ་བྱེད། ། གཞན་གྱིས་ཉོན་མོངས་མེད་པར་འཁོར། ། ཞེས་གསུངས་པས། མངོན་མཐོ་དང་ངེས་ལེགས་ཀྱི་རྒྱུར་གྱུར་པའི་ཟག་བཅས་ཀྱི་དགེ་བ་དང་ཟག་མེད་ཀྱི་དགེ་བས་བསྡུས་པའི་ལས་རྣམས་ལ་ཚོགས་ཞེས་བྱ་ལ། ཚོགས་ཞེས་པའི་ངེས་ཚིག་ཀྱང་། རྒྱུན་དུ་བསྒོམ་པ་ཐོབ་ནས་ནི། ། དགེ་བ་ཡང་དང་ཡང་དུ་བསྒྲུབ། ། ཅེས་གསུངས་པ་ལྟར། སཾ་སྐྲྀ་ཏའི་སྐད་དུ་སམ་བྷ་ར་ཞེས་འབྱུང་། དེ་བོད་སྐད་དུ་ཚོགས་ཡིན་ཞིང་།
དེ་ཡང་ས་ཏ་ན་རྒྱུན་དུ། བྷ་ན་བསྒོམ་པ། ར་ཏི་ནི་ཡང་ཡང་སྟེ། རྒྱུན་མི་འཆད་པར་ཡང་ཡང་བསྒོམས་པས་ཐོབ་པས་ན་ཚོགས་ཞེས་བྱའོ། ། དེ་ལ་ཕྱེ་ན། མཚན་འཛིན་གཅོད་པས་ཤེས་རབ་དང་། དགེ་རྩ་སྡུད་པས་ཐབས་ཏེ་ཐབས་ཤེས་གཉིས་སུ་དབྱེ་བ་དང་། ཐེག་ཆེན་གྱི་ལམ་ཐམས་ཅད་ཕྱིན་དྲུག་གིས་བསྡུས་པས་ཕ་རོལ་ཏུ་ཕྱིན་པ་དྲུག་ཏུ་དབྱེ་བ་དང་། ས་བཅུ་པོ་རེ་རེ་རྒྱུའི་ཕ་རོལ་ཏུ་ཕྱིན་པ་བཅུ་ལ་རིམ་པ་བཞིན་གཙོ་བོར་སྤྱོད་པས་ཕར་ཕྱིན་བཅུའམ་ས་མཚན་ཉིད་པ་བཅུ་དང་། དད་པའི་ས་དང་།
མོས་པས་སྤྱོད་པའི་ས་སྟེ་ས་བཏགས་པ་ཚོགས་སྦྱོར་གཉིས་རྣམས་སུ་དབྱེ་བ་དང་། མདོ་སྡེ་རྒྱན་ལས། སྦྱིན་མཚུངས་དེ་སྟོན་ལེགས་འཇུག་དང་། ། བདག་ཉིད་རྗེས་སུ་འཇུག་རྣམས་ཀྱིས། ། སྙན་པར་སྨྲས་དང་དོན་སྤྱོད་དང་། ། དོན་མཐུན་ཉིད་དུ་འདོད་པ་ཡིན། ། ཞེས་པ་ལྟར་སྦྱིན་པའི་ཕར་ཕྱིན་དང་མཚུངས་པའི་སྦྱིན་པ་དང་། གཞན་ལ་ཕར་ཕྱིན་དྲུག་སྟོན་པའི་སྙན་པར་སྨྲ་བ་དང་། གཞན་དག་ཕྱིན་དྲུག་ཉམས་སུ་ལེན་དུ་འཇུག་པས་དོན་སྤྱོད་པ་དང་། རང་ཉིད་ཀྱང་ཕྱིན་དྲུག་ལ་འཇུག་པ་དོན་མཐུན་པ་སྟེ་བསྡུ་བའི་དངོས་པོ་བཞིར་དབྱེ་བ་དང་།
བྱང་ས་ལས། བྱང་ཆུབ་སེམས་དཔའི་སྤྱོད་པ་འདི་བཞིས་ནི་བྱང་ཆུབ་སེམས་དཔའི་སྤྱོད་པ་ཐམས་ཅད་བསྡུས་པར་རིག་པར་བྱའོ། ། ཞེས་གསུངས་པའི་སྤྱོད་པ་བཞི་ནི། མདོ་སྡེ་རྒྱན་ལས། ལུས་ཅན་ཐེག་པ་ཆེན་པོ་དང་། ། ཐེག་པ་དམན་ལ་མོས་པ་དང་། ། གཉིས་ཀ་འདུན་པར་བྱ་བ་དང་། ། གདུལ་བྱའི་ཕྱིར་ན་བསྟན་རྣམས་ཀྱི། ། སྤྱོད་པ་བཞི་པོ་མདོ་བཞིན་དུ། ། རྗེས་སུ་འབྲངས་ནས་བཤད་པ་ཡིན། །
ཞེས་པ་ལྟར་ཏེ། ཐེག་ཆེན་ལ་མོས་པ་རྣམས་ཀྱི་ཕྱིར་ཕ་རོལ་ཏུ་ཕྱིན་པའི་སྤྱོད་པ། ཐེག་དམན་ལ་མོས་པ་རྣམས་ཀྱི་ཕྱིར་བྱང་ཆུབ་ཕྱོགས་མཐུན་གྱི་སྤྱོད་པ། གཉིས་ཀ་འདུན་པར་བྱ་བའི་ཕྱིར་མངོན་ཤེས་ཀྱི་སྤྱོད་པ། ཐེག་པ་གསུམ་ཀའི་གདུལ་བྱ་སྨིན་པའི་ཕྱིར་སེམས་ཅན་ཡོངས་སུ་སྨིན་པའི་སྤྱོད་པ་དང་སྤྱོད་པ་བཞིར་དབྱེ་བ་དང་། སློབ་དཔོན་ཤནྟི་པས་མཛད་པའི་ཉི་ཁྲིའི་འགྲེལ་པ་དག་ལྡན་ལས། སེམས་བསྐྱེད་བསམ་སྦྱོར་ལྷག་བསམ་དང་། ། ཕ་རོལ་ཕྱིན་དྲུག་ཚད་མེད་དག ། མངོན་པར་ཤེས་དང་བསྡུ་དངོས་བཞི། ། བྱང་ཆུབ་ཕྱོགས་མཐུན་ཞི་གནས་སོགས། །
གཟུངས་སོགས་ཆོས་ཀྱི་མདོ་བཤད་དང་། ། བགྲོད་ཅིག་ཐབས་ལ་མཁས་པའོ། ། ཞེས་གསུངས་པ་ལྟར། སེམས་བསྐྱེད་དང་། བསམ་པ། སྦྱོར་བ། ལྷག་པའི་བསམ་པ། ཕར་ཕྱིན་དྲུག ཚད་མེད་བཞི། མངོན་ཤེས་ལྔ།
བསྡུ་དངོས་བཞི། སོ་སོ་ཡང་དག་རིག་པ་བཞི། ཆོས་ལ་སྟོན་གྱི་གང་ཟག་ལ་མི་སྟོན། དོན་ལ་སྟོན་གྱི་ཚིག་ལ་མི་སྟོན། ངེས་དོན་ལ་སྟོན་གྱི་དྲང་དོན་ལ་མི་སྟོན། ཡེ་ཤེས་ལ་སྟོན་གྱི་རྣམ་ཤེས་ལ་མི་སྟོན་པ་སྟེ་སྟོན་པ་བཞི་དང་། ཚོགས་གཉིས་དང་། བྱང་ཕྱོགས་སོ་བདུན་དང་། ཞི་ལྷག་གཉིས་དང་། གཟུངས་སྤོབས་གཉིས་དང་།
ཆོས་ཀྱི་སྡོམ་བཞི་དང་། བགྲོད་པ་གཅིག་པ་དང་། ཐབས་ལ་མཁས་པ་སྟེ་བརྒྱད་ཅུ་པོས་ཐེག་ཆེན་གྱི་ལམ་ཐམས་ཅད་བསྡུས་པས་མི་ཟད་པ་བརྒྱད་ཅུར་དབྱེ་བ་དང་། མངོན་རྟོགས་རྒྱན་ལས། དེ་ཡང་ས་གསེར་ཟླ་བ་མེ། ། གཏེར་དང་རིན་ཆེན་འབྱུང་གནས་མཚོ། ། རྡོ་རྗེ་རི་སྨན་བཤེས་གཉེན་དང་། ། ཡིད་བཞིན་ནོར་བུ་ཉི་མ་གླུ། ། རྒྱལ་པོ་མཛོད་དང་ལམ་པོ་ཆེ། ། བཞོན་པ་བཀོད་མའི་ཆུ་དང་ནི། །
སྒྲ་སྙན་ཆུ་བོ་སྤྲིན་རྣམས་ཀྱི། ། རྣམ་པ་ཉི་ཤུ་རྩ་གཉིས་སོ། ། ཞེས་པ་ལྟར་དཔེ་དེ་དག་གི་མཚོན་པའི་དོན་ཉེར་གཉིས་ཀྱིས་ཐེག་ཆེན་གྱི་ལམ་ཐམས་ཅད་བསྡུས་པས་སེམས་བསྐྱེད་ཉེར་གཉིས་སུ་དབྱེ་བ་དང་། ཡུལ་ནི་རྣམ་པ་གསུམ་པོ་རུ། ། སྦྱོར་བ་བཞི་ཡི་བདག་ཉིད་དང་། ། ཞེས་པ་ལྟར་རྣམ་རྫོགས་སྦྱོར་བ། རྩེ་སྦྱོར། མཐར་གྱིས་པའི་སྦྱོར་བ། སྐད་ཅིག་མའི་སྦྱོར་བ་སྟེ་སྦྱོར་བ་བཞིའམ། གོ་སྒྲུབ།
འཇུག་སྒྲུབ། ཚོགས་སྒྲུབ། ངེས་འབྱུང་སྒྲུབ་པ་སྟེ་སྒྲུབ་པ་བཞིར་དབྱེ་བ་དང་། ཐེག་པ་ཐུན་མོང་བ་དང་སྒོ་བསྟུན་ནས་ཚོགས་ལམ། སྦྱོར་ལམ། མཐོང་ལམ། སྒོམ་ལམ་སྟེ་སློབ་པའི་ལམ་བཞིར་དབྱེ་བ་དང་། མདོ་སྡེ་རྒྱན་ལས། བསླབ་གསུམ་དབང་དུ་མཛད་ནས་ནི། ། རྒྱལ་བས་ཕ་རོལ་ཕྱིན་པ་དྲུག །
ཡང་དག་བཤད་དེ་དང་པོ་གསུམ། ། ཐ་མ་གཉིས་ཀྱི་རྣམ་པ་གཉིས། ། གཅིག་ནི་གསུམ་ཆར་ལ་ཡང་གཏོགས། ། ཞེས་གསུངས་པ་ལྟར། ལྷག་པ་ཚུལ་ཁྲིམས་ཀྱི་བསླབ་པ། ལྷག་པ་ཏིང་ངེ་འཛིན་གྱི་བསླབ་པ། ལྷག་པ་ཤེས་རབ་ཀྱི་བསླབ་པ་སྟེ་བསླབ་པ་གསུམ་དུ་དབྱེ་བ་དང་། སྦྱིན་པའི་ཕ་རོལ་ཏུ་ཕྱིན་པ་ལྟ་བུ་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་དང་། ཚུལ་ཁྲིམས་ཀྱི་ཕར་ཕྱིན་ལྟ་བུ་ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ་དང་། བཟོད་པ་བརྩོན་འགྲུས་བསམ་གཏན་ཤེས་རབ་ཕར་ཕྱིན་ལྟ་བུ་བསྒོམ་པ་ལས་བྱུང་བའི་བསོད་ནམས་བྱ་བའི་དངོས་པོ་སྟེ་བསོད་ནམས་བྱ་བའི་དངོས་པོ་གསུམ་དུ་དབྱེ་བ་དང་།
བྱང་ཕྱོགས་སོ་བདུན་དུ་དབྱེ་བ་ལ་སོགས་པ་དབྱེ་སྒོ་བཅུ་གཅིག་ཙམ་གསུངས་ཤིང་། འདི་དག་ཀྱང་རྣམ་གྲངས་དང་གཙོ་ཆེ་བ་སོགས་ཀྱི་སྒོ་ནས་དབྱེ་བ་ཡིན་གྱི། གྲངས་ངེས་ཀྱི་དབྱེ་བ་ནི་མ་ཡིན་ཏེ། མི་ཟད་པ་བརྒྱད་ཅུར་དབྱེ་བ་ལྟ་བུ་མང་པོའི་དབྱེ་སྒོ་ནི་མི་དགོས་ཤིང་། བསྡུ་དངོས་བཞིར་དབྱེ་བ་ལྟ་བུ་ལ་མི་འདུ་བའི་སྐྱོན་ཡང་ཡོད་པས་སོ། ། དེ་ལྟར་བསག་བྱའི་ཚོགས་ལ་རྣམ་གྲངས་ཤིན་ཏུ་མང་བ་ཞིག་གསུངས་མོད་ཀྱང་། སློབ་པ་ལམ་གྱི་གནས་སྐབས་ཀྱི་ཚོགས་ཐམས་ཅད་བསྡུ་ན་ཕ་རོལ་ཏུ་ཕྱིན་པ་བཅུར་འདུས། དེ་དག་ཕར་ཕྱིན་དྲུག་ཏུ་འདུས། དེ་དག་བསླབ་པ་གསུམ་མམ། བསོད་ནམས་བྱ་བའི་དངོས་པོ་གསུམ་དུ་འདུས།
དེ་དག་བསོད་ནམས་ཀྱི་ཚོགས་དང་། ཡེ་ཤེས་ཀྱི་ཚོགས་གཉིས་སམ། ཐབས་དང་ཤེས་རབ་གཉིས་སུ་འདུས། དེ་ཡང་སྟོང་ཉིད་སྙིང་པོ་ཅན། རྣམ་ཀུན་མཆོག་ལྡན་གྱི་སྟོང་པ་ཉིད་ཀྱི་ཏིང་ངེ་འཛིན་དུ་འདུས་པ་ཡིན་ལ། དེས་ན་ཉམས་སུ་ལེན་པའི་ཚེ་ཐབས་ཤེས་ཟུང་འཇུག་གམ་ཚོགས་གཉིས་ཟུང་འཇུག་ཏུ་ཉམས་སུ་ལེན་དགོས་ཤིང་དེ་ལྟར་བླངས་པས་འཐོབ་བྱ་སྐུ་གཉིས་ཟུང་འཇུག་ཐོབ་པར་འགྱུར་བ་ཡིན་ཏེ། རིན་ཆེན་ཕྲེང་བར། སངས་རྒྱས་རྣམས་ཀྱི་གཟུགས་སྐུ་ནི། ། བསོད་ནམས་ཚོགས་ལས་འཁྲུངས་པ་སྟེ། ། ཆོས་ཀྱི་སྐུ་ནི་མདོར་བསྡུ་ན། །
རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་དང་། རིགས་པ་དྲུག་ཅུ་པར། བསོད་ནམས་ཡེ་ཤེས་ལས་བྱུང་བའི། ། དམ་པ་གཉིས་པོ་འཐོབ་པར་ཤོག ། ཅེས་གསུངས་པས་སོ། ། གཉིས་པ་ཇི་ཙམ་བསོག་པའི་དུས་ནི། སེང་གེ་བཟང་པོས་བརྒྱད་སྟོང་འགྲེལ་ཆེན་དང་། དབྱིག་གཉེན་གྱི་མཛོད་རང་འགྲེལ་གཉིས་མཐུན་པར། གྲངས་མེད་གསུམ་ཞེས་པ་དྲང་དོན་ཡིན་གྱི།
ངེས་དོན་དུ་གྲངས་མེད་སུམ་ཅུ་རྩ་གསུམ་གྱི་བར་དུ་ཚོགས་བསོག་དགོས་པར་གསུངས་ཤིང་། དེ་ཡང་ཚོགས་ལམ་ལ་གཅིག སྦྱོར་ལམ་ལ་གཅིག ས་དང་པོ་ནས་བཅུ་པའི་བར་ལ་གསུམ་གསུམ་སྟེ། བྱང་ཆུབ་སེམས་དཔའི་ས་རྣམས་རྫོགས་ནས་ཀུན་ཏུ་འོད་སངས་རྒྱས་ཀྱི་ས་བསྒྲུབ་པར་བཞེད། སློབ་དཔོན་དུལ་བའི་ལྷས། སྡེ་པ་ཐ་དད་བཀླགས་པར་གྲངས་མེད་བཅུར་བཤད། འཕགས་པ་རྒྱ་ཆེ་རོལ་པར། བསྐལ་པ་གྲངས་མེད་པ་བདུན་དུ་དགེ་བའི་རྩ་བ་ཐམས་ཅད་ཡང་དག་པར་བསྒྲུབ་པ་ཞེས་གྲངས་མེད་བདུན་དུ་བཤད་ལ། དབུ་མ་པ་ཆོས་ཀྱི་བཤེས་གཉེན་གྱིས་བྱང་ཆུབ་སེམས་དཔའི་སྨོན་ལམ་དང་།
བརྩོན་འགྲུས་ལ་སོགས་པའི་དབང་གིས་གྲངས་མེད་གསུམ་གྱི་ངེས་པ་མེད། ཅེས་གྲངས་མེད་གསུམ་ལས་ཉུང་བས་ཆོག་པ་དང་། གྲངས་མེད་མཐའ་ཡས་པ་དགོས་པ་ཡང་ཡོད་པར་བཞེད་པ་སོགས་ལུགས་སྲོལ་ཤིན་ཏུ་མང་ན་ཡང་། མཁས་པ་མང་པོས་བཞེད་ཅིང་ཐམས་ཅད་ལ་གྲགས་ཆེ་བ་དང་། བྱམས་པ་མགོན་པོས། ས་ནི་དང་པོ་ཡིན་པར་འདོད། ། འདི་དེ་བསྐལ་པ་དཔག་མེད་ཀྱིས། ། ཞེས་པ་དང་། གྲངས་མེད་གསུམ་ནི་རྫོགས་པ་ཡིས། ། བསྒོམ་པའི་ལམ་ནི་མཐར་ཕྱིན་ཏོ། །
ཞེས་མཐོང་ལམ་ལ་གཅིག སྒོམ་ལམ་མ་དག་ས་བདུན་ལ་གཅིག དག་པ་ས་གསུམ་ལ་གཅིག་སྟེ་གྲངས་མེད་གསུམ་གྱི་བར་དུ་ཚོགས་བསགས་པ་འདི་ཉིད་གཙོ་བོར་གཟུང་བར་བྱའོ། ། དེ་ལྟར་གྲངས་མེད་གསུམ་དུ་ཚོགས་བསགས་པ་ལས་འབྲས་བུ་རྫོགས་པའི་སངས་རྒྱས་འཐོབ་པར་གསུངས་པའི་གྲངས་མེད་ནི། མཛོད་རང་འགྲེལ་དང་། ཐུབ་པ་དགོངས་རྒྱན་སོགས་ལས། གྲངས་ཀྱིས་བགྲང་དུ་མེད་པའི་གྲངས་མེད་མ་ཡིན་པར། གྲངས་ཀྱི་གནས་གཞན་དྲུག་ཅུར་ཕྱིན་པའི་གྲངས་མེད་ལ་བཤད་པ་ལྟར་འཐད་པ་ཡིན་ཞིང་། དེ་དག་གང་ཞེ་ན། མཛོད་རང་འགྲེལ་ལས།
གཅིག་བཅུ་བརྒྱ་སྟོང་ཁྲི་འབུམ་དང་། ། ས་ཡ་བྱེ་བ་དུང་ཕྱུར་རྣམས། ། རྐྱང་པ་ཡིན་པར་ཤེས་པར་བྱ། ། ཐེར་འབུམ་ཕྲག་ཁྲིག་རབ་བཀྲམ་དང་། ། གཏམ་དཀྲིགས་མི་འཁྲུག་ཁྱད་ཕྱིན་དང་། ། སྤངས་རྟེན་དེད་འདྲེན་མཐའ་སྣང་དང་། ། རྒྱུ་རིགས་འོད་མཛེས་དབང་པོ་དང་། ། ལེགས་ཕྱིན་རྟོགས་འགྲོ་འབྱིང་རྡུལ་དང་། ། བརྒྱ་རྟགས་སྟོབས་འཁོར་བརྡ་ཤེས་དང་། ། རྣམ་འབྱུང་སྟོབས་མིག་ཉལ་ཉུལ་དང་། །
ཝལ་ཝོལ་ཁྱད་ཁྱུད་ཕྱན་ཕྱིན་རྣམས། ། ཆེན་པོར་བྱས་ཏེ་བགྲང་བར་བྱ། ། གྲངས་མེད་པ་ནི་ཐ་མ་ཡིན། ། གནས་གཞན་དྲུག་ཅུ་པར་ནི་གྲགས། ། ཞེས་པ་ལྟར། གཅིག་ནས་དུང་ཕྱུར་གྱི་བར་རྐྱང་པར་བགྲངས། དེ་ནས་ཐེར་འབུམ་ཐེར་འབུམ་ཆེན་པོ་ནས། ཕྱན་ཕྱིན། ཕྱན་ཕྱིན་ཆེན་མོའི་བར་བགྲངས་པས་ལྔ་བཅུ་ང་དགུ དེ་ནས་གྲངས་མེད་པ་བསྣན་པས་དྲུག་ཅུར་བགྲངས་པའི་གྲངས་མེད་ཅེས་པ་དེ་ཡིན་ལ། དྲངས་མ་ཐག་པའི་གྲངས་ཀྱི་སྡོམ་དེ་མཛོད་འགྲེལ་ལས་འབྱུང་ཡང་།
གྲངས་མེད་ཀྱི་གོང་གི་ཉལ་ཉུལ། ཉལ་ཉུལ་ཆེན་པོ་སོགས་བརྒྱད་ནི་མཛོད་འགྲེལ་ཉིད་དུ་མི་གསལ་བ། པཎ་ཆེན་ཤཱཀྱ་ཤྲཱིས་སིལ་བུའི་མདོ་ནས་ཁ་བསྐངས་པ་ཡིན་པར་བཤད་དོ། ། འོ་ན་དེ་ལྟ་བུའི་གྲངས་མེད་ཀྱི་མགོ་གང་ནས་འཛིན་པ་ཡིན་སྙམ་ན། དང་པོ་བྱང་ཆུབ་ཏུ་སེམས་བསྐྱེད་མ་ཐག་ནས་མགོ་བརྩམས་པ་མ་ཡིན་ཏེ། དཀོན་མཆོག་སྤྲིན་ལས། ནམ་བྱང་ཆུབ་སེམས་དཔའ་ཆོས་མཉམ་པ་ཉིད་དུ་ཞུགས་པར་གྱུར་པ་དེའི་ཚེ་ནས་བརྩམས་ཏེ་བསྐལ་པ་རྣམས་བགྲང་བར་བྱ་ཡི། ཐོག་མའི་སེམས་ནས་བརྩམས་ཏེ་དེ་ནི་མ་ཡིན་ནོ། ། ཞེས་གསུངས་པས་སོ། ། དེས་ན་ཐེག་བསྡུས་ལས།
བཟང་དང་སྨོན་པའི་སྟོབས་ཅན་དང་། ། སེམས་གཏན་ཁྱད་པར་འགྲོ་བ་ཡི། ། བྱང་ཆུབ་སེམས་དཔའ་གྲངས་མེད་གསུམ། ། ཀུན་ཏུ་རྩོམ་པར་མཛད་པ་ཡིན། ། ཞེས་པའི་འགྲེལ་པར་གསུངས་པ་ལྟར། བཟང་ནི་དགེ་བ་དང་། སྨོན་པ་ནི་སྨོན་ལམ་དེ་གཉིས་ཀྱི་སྟོབས་ཅན་ཏེ། དགེ་བའི་སྟོབས་དང་ལྡན་པས་དགེ་བའི་མི་མཐུན་ཕྱོགས་ཟིལ་གྱིས་གནོན་ནུས་པ། སྨོན་ལམ་གྱི་སྟོབས་ཅན་ཡིན་པས་རྟག་ཏུ་དགེ་བའི་བཤེས་གཉེན་དང་འཕྲད་པ། མི་དགེ་བའི་གྲོགས་པོ་མོས་པ་ལྡོག་ཀྱང་བྱང་ཆུབ་ཀྱི་སེམས་མི་གཏོང་བས་སེམས་བརྟན་པ།
ཁྱད་པར་འགྲོ་བ་སྟེ། མཐོང་ཆོས་ཚེ་འདི་ནས། མ་མཐོང་བ་ཚེ་རབ་ཕྱི་མ་ལ་དགེ་བའི་ཆོས་འཕེལ་ཞིང་མི་ཉམས་པར་ཡོན་ཏན་ཅུང་ཟད་ཙམ་གྱིས་ཆོག་པར་མི་འཛིན་པ་སྟེ། མདོར་ན་ཚོགས་ལེགས་པར་དགེ་བའི་སྟོབས་ཅན་དང་། སྨོན་ལམ་གྱི་སྟོབས་ཅན་དང་། རྐྱེན་དབང་གིས་བྱང་སེམས་མི་གཏོང་བའི་སེམས་བརྟན་པ་དང་། ཡོན་ཏན་ཅུང་ཟད་ཙམ་གྱིས་ཆོག་པར་མི་འཛིན་པ་སྟེ། ཡོན་ཏན་བཞི་པོ་དེ་དག་དང་ནམ་ལྡན་པ་ནས་གྲངས་མེད་གསུམ་དུ་ཚོགས་བསག་པའི་འགོ་རྩོམ་པ་ཡིན་ནོ། ། གསུམ་པ་ཇི་ལྟར་བསོག་པའི་ཚུལ་ནི། གྲངས་མེད་དང་པོ་ནི།
སྟོན་པ་འདི་རྒྱལ་པོའི་ཕོ་བྲང་རྣམ་པར་རྒྱལ་བའི་རྒྱལ་མཚན་དུ་རྒྱལ་པོ་ཚེ་རྣམ་པར་རྒྱལ་བའི་སྲས་གཞོན་ནུ་བརྩོན་འགྲུས་སྤྱོད་ཅེས་བྱ་བར་གྱུར་པའི་ཚེ། དེ་བཞིན་གཤེགས་པ་འོད་འཕྲོའི་ཕུང་པོ་ཆེན་པོ་འཇིག་རྟེན་དུ་བྱོན་པ་ལ་བསྙེན་བཀུར་ཅིང་དགེ་བའི་རྩ་བ་བསྐྲུན་པ་ནས་བརྩམས་ཏེ་བསྐལ་པ་གྲངས་མེད་གཅིག་ཏུ་ཚོགས་བསགས་པས་ས་དང་པོ་ཐོབ་པར་གྱུར་ཏོ། ། གྲངས་མེད་གཉིས་པ་ནི། དེ་ནས་གྲོང་ཁྱེར་འཛམ་བུ་ཆུ་བོའི་གསེར་དུ་སྟོན་པ་འདི་རྒྱལ་པོ་མཛེས་པར་སྣང་བའི་གནས་ཆེན་པོར་ཚོང་དཔོན་ཤེས་རབ་བཟང་པོར་གྱུར་པའི་ཚེ། དེ་བཞིན་གཤེགས་པ་དཀོན་མཆོག་ཡན་ལག་འཇིག་རྟེན་དུ་བྱོན་པ་ལ་བསྙེན་བཀུར་ཅིང་རྗེས་སུ་བསྟན་པ་ནས་བཟུང་སྟེ་གྲངས་མེད་གཅིག་ཏུ་ཚོགས་བསགས་པས་ས་བདུན་པ་ནོན་པར་གྱུར་ཏོ། ། དེ་ནས་གྲངས་མེད་གསུམ་པ་ནི། སྟོན་པ་འདི་བྲམ་ཟེའི་ཁྱེའུ་གཞོན་ནུ་སྤྲིན་དུ་གྱུར་པ་ན། བྲམ་ཟེ་རིན་པོ་ཆེ་ལ་རིག་བྱེད་བསླབས་ནས། དེ་ལ་བསྙེན་བཀུར་གྱི་རྒྱུ་བཙལ་བའི་ཕྱིར་ཡུལ་དབུས་ཀྱི་གྲོང་ཁྱེར་དག་ཏུ་ལྗོངས་རྒྱུར་སོང་སྟེ་མཐར་གྱིས་རྒྱལ་པོ་དགྲ་ཐུལ་གྱི་ཕོ་བྲང་པདྨོ་ཅན་ཞེས་བྱ་བའི་ཚོང་འདུས་ཀྱི་དབུས་སུ་ཕྱིན་ཏེ། དེའི་ཚེ་བྲམ་ཟེ་མར་མེའི་བདག་པོའི་སྲས་དེ་བཞིན་གཤེགས་པ་མར་མེ་མཛད་འཇིག་རྟེན་དུ་བྱོན་པ་ལ་ལྷ་རྣམས་ཀྱིས་མེ་ཏོག་དང་སིལ་སྙན་གླུ་དབྱངས་དང་བཅས་པས་མཆོད་པ་མཐོང་ནས།
ཁྱོད་ཅི་ཞིག་བྱེད་དྲིས་པས། ཁྱོད་ཀྱིས་མི་ཤེས་སམ་འདི་ན་སངས་རྒྱས་མར་མེ་མཛད་བཞུགས་སོ་ཟེར་བ་ན། བྲམ་ཟེ་དེ་ཀྱི་ཕུང་བྱེད་ཅིང་། སངས་རྒྱས་འབྱུང་བ་ནི་རྙེད་པར་དཀའ་བས། བདག་གིས་སློབ་དཔོན་གྱི་ཡོན་ཕྱིས་བཙལ་བར་བྱས་ལ། ཀརྴ་པ་ནི་ལྔ་བརྒྱ་པོ་འདིས་སངས་རྒྱས་ལ་མཆོད་པའི་རྒྱུ་བྱའོ་སྙམ་དུ་དགོངས་ནས་བྱོན་པ། བྲམ་ཟེའི་བུ་མོ་བཟང་ལྡན་མས་མེ་ཏོག་ཨུཏྤལ་ལ་བདུན་ཁྱེར་ནས་འོངས་པ་དང་འཕྲད། བྲམ་ཟེའི་ཁྱེའུ་དེས་བུ་མོ་མེ་ཏོག་འདི་དག་ང་ལ་ཚོངས་ཤིག་སངས་རྒྱས་ལ་མཆོད་པ་བྱའོ་གསུངས་པས། དེས། གལ་ཏེ་ཁྱོད་སྐྱེ་བ་ཐམས་ཅད་དུ་བདག་གི་ཁྱིམ་ཐབས་སུ་དམ་བཅའ་ན་སྦྱིན་ནོ་ཟེར་བ་ལ།
ཁྱེའུས་བུ་མོ་ཁྱོད་དེ་སྐད་མ་ཟེར། ཁྱོད་ནི་གཡེང་ཞིང་རྒོད་ལ། ཁོ་བོ་སངས་རྒྱས་ཀྱི་ཆོས་དཀའ་བ་དཔག་ཏུ་མེད་པ་བསྒྲུབ་པའི་བར་ཆད་མ་བྱེད་ཅིག་གསུངས་པས། དེས། གལ་ཏེ་ཁྱེད་ལུས་ཀྱི་ཤ་ཡུངས་འབྲུ་ཙམ་དུ་བཅད་དེ་སྟེར་ཡང་སྦྱིན་པའི་བར་ཆད་མི་བྱེད་དོ་ཟེར་བས། འོ་ན་དེ་ལྟར་བྱའོ་གསུངས་ཏེ་བྲམ་ཟེའི་བུ་མོ་བཟང་ལེན་ལྡན་མས་མེ་ཏོག་བཙོངས་པའི་དྲིན་ལན་དུ་སྐྱེ་བ་ཐམས་ཅད་དུ་ཁྱིམ་ཐབས་སུ་ཁས་བླངས་ཤིང་། ཨུཏྤལ་ལྔ་ཉོས་ནས་སངས་རྒྱས་ལ་གཏོར་ཏེ། ཀྲྀཥྞ་ས་རིའི་པགས་པ་བཏིངས་ནས། དེ་བཞིན་གཤེགས་པ་བདག་གི་ལྷག་པའི་བསམ་པ་མཁྱེན་པར་མཛོད། རི་དྭགས་ཀྱི་པགས་པ་འདི་ལ་ཞབས་འཇོག་པར་མཛོད་ཅིག་ཅེས་བསྐུལ་བས་ན།
སངས་རྒྱས་ཀྱིས་དེར་བྱོན་པས་དགེས་པར་བྱས་ཏེ་རལ་པ་གསེར་གྱི་མདོག་ཅན་གདན་དུ་བཏིངས་ནས། མར་མེ་མཛད་ཀུན་མཁྱེན་ཡེ་ཤེས་སྤྱན་ལྡན་འདི་ལ་ཞབས་མི་འཇོག་གི་ལུང་མི་སྟོན་ན་འདི་ཉིད་དུ་ལུས་བསྐམ་པར་བྱའོ། ། ཞེས་ཡིད་དམ་བརྟན་པོར་བཅས་པ་དང་། སྟོན་པས་ཞབས་བཞག་སྟེ། དགེ་སློང་དག་ཁྱེད་ཀྱིས་ཁྱེའུ་འདིའི་སྐྲ་ལ་རྡོག་པ་མ་འཇོག་ཅིག དེ་ཅིའི་ཕྱིར་ཞེ་ན། འདི་ནི་ལྷ་དང་བཅས་པའི་འཇིག་རྟེན་ཐམས་ཅད་ཀྱི་མཆོད་གནས་ཡིན་ཏེ། མ་འོངས་པའི་དུས་སུ་ཤཱཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་པ་དང་། བྲམ་ཟེའི་ཁྱེའུ་དེ་དགའ་ཆེས་ཏེ། ཤིང་རྟ་ལ་བདུན་སྲིད་དུ་ནམ་མཁའ་ལ་འཕགས་ཏེ།
ཏིང་ངེ་འཛིན་བརྒྱ་སྟོང་ཡང་མངོན་དུ་བྱས། ས་བརྒྱད་པ་ཐོབ་པ་དེ་ཡིན་ཏེ། ཇི་སྐད་དུ། སངས་རྒྱས་མར་མེ་མཛད་ལ་ཨུཏྤལ་ལྔས། ། གཏོར་ཏེ་རལ་པ་གདན་དུ་བཏིངས་བྱས་པས། ། མི་སྐྱེའི་ཆོས་ལ་བཟོད་པ་ཐོབ་གྱུར་ནས། ། ཤཱཀྱའི་རྒྱལ་པོར་འགྱུར་ཞེས་ང་ལུང་བསྟན། ། ཅེས་དང་། ལུང་ལས་ཀྱང་། གང་ཚེ་མར་མེ་མཛད་ཀྱིས་ང་། །
ལུང་བསྟན་གྱུར་པ་དེ་ཡི་ཚེ། ། ས་བརྒྱད་པ་ནི་ཐོབ་གྱུར་ཏེ། ། དབང་བཅུ་དག་ཀྱང་ཐོབ་པར་གྱུར། ། ཅེས་གསུངས་པས་སོ། ། དེ་ནས་བཟུང་སྟེ་བརྒྱ་བྱིན་མིག་བཟང་ལ་སོགས་པའི་སྐྱེ་བ་མང་དུ་བཞེས་ནས་སེམས་ཅན་གྱི་དོན་མཛད་པའི་མཐར། བསྐལ་པ་འདིའི་ཚེ་ལོ་ཉི་ཁྲི་པ་ལ་གྲོང་ཁྱེར་ཉེར་ལྡན་དུ་སངས་རྒྱས་འོད་སྲུང་བྱོན་པའི་ཚེ། བྲམ་ཟེའི་ཁྱེའུ་བླ་མར་གྱུར་པའི་བར་ལ་བསྐལ་པ་གྲངས་མེད་གཅིག་ཏུ་ཚོགས་བསགས་པས་ས་བཅུ་རྫོགས། དེ་ལྟར་གྲངས་མེད་གསུམ་དུ་ཚོགས་བསགས་པས་གནས་སྐབས་དག་ཏུ་སངས་རྒྱས་བྱེ་བ་དུ་མར་བསྙེན་བཀུར་ཅིང་ཆོས་གསན་པ་ཡིན་ཏེ། ཟླ་བ་སྒྲོན་མར། སངས་རྒྱས་དག་ནི་བྱེ་བ་ཕྲག་ཁྲིག་དང་། །
དེ་ལས་ལྷག་པའི་གངྒའི་བྱེ་མ་སྙེད། ། ཀུན་ཀྱང་བྱ་རྒོད་ཕུང་པོ་འདིར་བཞུགས་ཏེ། ། མི་དབང་དེ་ཀུན་ང་ཡིས་བཀུར་སྟི་བྱས། ། ཞེས་གསུངས་པས་སོ། ། གསུམ་པ་མཐར་སངས་རྒྱས་པའི་ཚུལ་ལ། སངས་རྒྱས་ཀྱི་རང་བཞིན་བཤད་པ། ངེས་དོན་དུ་སངས་རྒྱས་པའི་ཚུལ། དྲང་དོན་དུ་མཛད་པ་རྣམས་མཛད་པའི་ཚུལ་དང་གསུམ་ལས། དང་པོ་ནི། སྤྱིར་སངས་རྒྱས་ཀྱི་རང་བཞིན་ལ་རྟེན་སྐུ།
བརྟེན་པ་ཡེ་ཤེས། མཛད་པ་འཕྲིན་ལས་དང་གསུམ་དུ་འཆད་པ་དང་། སྐུ་གསུང་ཐུགས་ཡོན་ཏན་འཕྲིན་ལས་ལྔར་འཆད་པ་དང་། སྤངས་རྟོགས་འཕྲིན་ལས་གསུམ་དུ་འཆད་པ་དང་། ཕུན་སུམ་ཚོགས་པ་གཉིས་སམ་གསུམ་དུ་འཆད་པ་ལ་སོགས་པ་བཤད་ཚུལ་ཆེས་མང་བ་ཞིག་ཡོད་ན་ཡང་། སྐུ་གསུམ་མམ་བཞི་དང་། ཡེ་ཤེས་ལྔ་པོ་རྣམས་ཀྱིས་སངས་རྒྱས་ཀྱི་སའི་ཡོན་ཏན་ནམ་རང་བཞིན་ཐམས་ཅད་བསྡུས་པར་བཤད་པ་ཡིན་ཅིང་། དེའི་དང་པོ་སྐུ་ལ་ཡང་། ཆོས་སྐུ། ལོངས་སྤྱོད་རྫོགས་པའི་སྐུ།
སྤྲུལ་པའི་སྐུ་མཛད་པ་འཕྲིན་ལས་དང་བཞིར་ཡོད་དེ། མངོན་རྟོགས་རྒྱན་ལས། ངོ་བོ་ཉིད་ལོངས་རྫོགས་བཅས་དང་། ། དེ་བཞིན་གཞན་པ་སྤྲུལ་པ་ནི། ། ཆོས་སྐུ་མཛད་པ་དང་བཅས་པ། ། རྣམ་པ་བཞིར་ནི་ཡང་དག་བརྗོད། ། ཅེས་གསུངས་པས་སོ། ། ཡང་བསྡུ་ན་སྐུ་དང་པོ་གསུམ་པོ་དེར་ངེས་པ་ཡིན་ཏེ། སྐུ་གསུམ་དག་གིས་སངས་རྒྱས་ཀྱི། ། སྐུ་བསྡུས་པར་ནི་ཤེས་པར་བྱ། །
སྐུ་གསུམ་དག་གིས་རང་གཞན་གྱི། ། དོན་འདི་རྟེན་དང་བཅས་པར་བསྟན། ། ཅེས་ལོངས་སྐུ་རང་དོན་དང་། སྤྲུལ་སྐུ་གཞན་དོན། དེ་གཉིས་ཀའི་རྟེན་ཆོས་སྐུ་དང་གསུམ་དུ་ངེས་པས་སོ། ། འོ་ན་ཅིའི་ཕྱིར་ཆོས་སྐུ་དང་། ལོངས་སྐུ་དང་། སྤྲུལ་སྐུ་ཞེས་བྱ་ཞེ་ན། ཟག་མེད་ཀྱི་ཆོས་བསགས་པས་ཆོས་སྐུའམ། ཡང་ན་བདེན་གཉིས་ལས།
ཆོས་རྣམས་ཀུན་གྱི་ལུས་ཡིན་ཕྱིར། ། ཡོན་ཏན་བསམ་ཡས་ཀུན་རྟེན་ཕྱིར། ། རིགས་པའི་རྗེས་འབྲངས་ངོ་བོའི་ཕྱིར། ། སྐྱོབ་པ་རྣམས་ནི་ཆོས་སྐུ་ཡིན། ། ཞེས་པ་ལྟར། ཆོས་ཐམས་ཅད་ལ་གདོད་མ་ནས་ཁྱབ་པ་དང་། ཡོན་ཏན་བསམ་ཡས་ཀྱི་རྟེན་བྱེད་པ་དང་། ངོ་བོ་ཉིད་དུ་གྲུབ་པས་ཆོས་སྐུ་ཞེས་བྱ་ལ། ཐེག་པ་ཆེན་པོའི་ཆོས་ལ་ཡོངས་སུ་རྫོགས་པར་ལོངས་སྤྱོད་རྫོགས་པའི་སྐུ་ཞེས་བྱ་སྟེ། སྣ་ཚོགས་ཆོས་ལ་རྫོགས་ལོངས་སྤྱོད། །
ཅེས་པ་དང་། འདི་དེ་ཆོས་རྫོགས་ལོངས་སྤྱོད་པས། ། ཞེས་དང་། ཆོས་ལ་རྫོགས་ལོངས་སྤྱོད་སྟོན་ཕྱིར། ། ཞེས་གསུངས་པས་སོ། ། ངེས་པར་འགྱུར་བའམ། རྒྱུན་མི་བརྟན་པའམ། ངེས་པར་གཞན་དུ་སྤྲུལ་ཞིང་བསྒྱུར་བས་སྤྲུལ་སྐུ་སྟེ། དཔག་མེད་བསམ་ཡས་སྤྲུལ་པ་སྟེ། ། སེམས་ཅན་དོན་ཀུན་བསྒྲུབ་པའོ། །
ཞེས་གསུངས་པ་ལྟར་རོ། ། བརྟེན་པ་ཡེ་ཤེས་ནི་ལྔ་སྟེ། སངས་རྒྱས་པའི་མདོ་ལས། ཆོས་ལྔས་སངས་རྒྱས་ཀྱི་ཆོས་ཐམས་ཅད་བསྡུས་ཏེ། ལྔ་གང་ཞེ་ན། ཆོས་ཀྱི་དབྱིངས་རྣམ་པར་དག་པ་དང་། མེ་ལོང་ལྟ་བུའི་ཡེ་ཤེས་དང་། མཉམ་པ་ཉིད་ཀྱི་ཡེ་ཤེས་དང་། སོ་སོར་རྟོག་པའི་ཡེ་ཤེས་དང་། བྱ་བ་གྲུབ་པའི་ཡེ་ཤེས་དང་།
ཞེས་པ་ལྟར་རོ། ། དེས་ན་སངས་རྒྱས་ཀྱི་རང་བཞིན་ནི་དབྱིངས་རང་བཞིན་གྱིས་རྣམ་པར་དག་པ་གློ་བུར་གྱི་དྲི་མ་དང་བྲལ་ཞིང་། རྣམ་པར་མི་རྟོག་བཞིན་དུ་མཁྱེན་བརྩེ་ནུས་པའི་སྒོ་ནས་སེམས་ཅན་གྱི་དོན་འབད་མེད་འབྱུང་བའི་ཡེ་ཤེས་ཀྱི་སྐུ་སྟེ་སྐུ་གསུམ་གྲུབ་པ་ལས། དྲི་མེད་དེ་བཞིན་ཉིད་དང་ནི། ། མི་རྟོག་ཡེ་ཤེས་མ་གཏོགས་པ། ། སངས་རྒྱས་རྣམས་ཀྱི་ཆོས་གཞན་ནི། ། འགའ་ཡང་ཡོད་པ་མ་ཡིན་ནོ། ། ཞེས་གསུངས་སོ། ། དེ་ཉིད་ཟག་མེད་ཀྱི་ཡོན་ཏན་དང་དབྱེར་མི་ཕྱེད་པའི་དབྱིངས་དག་པ་གཉིས་ལྡན་མངོན་དུ་གྱུར་པའི་ཆ་ནས་ངོ་བོ་ཉིད་སྐུ་སྟེ། མངོན་རྟོགས་རྒྱན་ལས།
ཐུབ་པའི་ངོ་བོ་ཉིད་སྐུ་ནི། ། ཟག་པ་མེད་པའི་ཆོས་གང་དག ། ཐོབ་གྱུར་རྣམ་ཀུན་རྣམ་དག་པ། ། དེ་དག་རང་བཞིན་མཚན་ཉིད་ཅན། ། ཞེས་སོ། ། དེ་ཉིད་འོག་མིན་ཆེན་པོར་རྒྱལ་སྲས་འཕགས་པ་རྣམས་ལ་མཚན་དང་དཔེ་བྱད་ཀྱིས་བརྒྱན་པའི་སྐུར་བསྟན་ནས་ཐེག་པ་ཆེན་པོའི་ཆོས་ལ་རྒྱུན་མི་ཆད་པར་ལོངས་སྤྱོད་པ་ནི་ལོངས་སྤྱོད་རྫོགས་པའི་སྐུ་སྟེ། མཚན་ནི་སུམ་ཅུ་རྩ་གཉིས་དང་། ། དཔེ་བྱད་བརྒྱད་ཅུའི་བདག་ཉིད་འདི། ། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེད། །
ཅེས་གསུངས་པས་སོ། ། དེ་ཉིད་གདུལ་བྱ་མཐའ་ཡས་པའི་བསམ་པ་དང་མཐུན་པར་རྣམ་འཕྲུལ་སྣ་ཚོགས་པས་སེམས་ཅན་གྱི་དོན་རྒྱུན་མི་ཆད་པར་མཛད་པའི་སྤྲུལ་པའི་སྐུ་སྟེ། གང་གི་སྲིད་པ་ཇི་སྲིད་པར། ། འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་འཆད། ། ཅེས་གསུངས་པས་སོ། ། དེ་ལྟ་བུའི་(Dཆོས་སྐུ་)དེ་ལ་དབྱེ་ན་(Eཆོས་ཅན་དང་ཆོས་ཉིད་ཀྱི་ཆོས་སྐུའམ། འདུས་བྱས་དང་། འདུས་མ་བྱས་ཀྱི་ཆོས་སྐུ་གཉིས་སམ།
ངོ་བོ་ཉིད་སྐུ་དང་། རྟོགས་པ་ཡེ་ཤེས་ཆོས་སྐུ་གཉིས་སུ་ཡོད)་དེ། གསེར་འོད་དམ་པ་ལས། དེ་ཁོ་ན་ཉིད་དང་ཡང་དག་པའི་ཡེ་ཤེས་ཉིད་ཙམ་དུ་གནས་པ་དེ་ནི་ཆོས་ཀྱི་སྐུ་ཞེས་བྱའོ། ། ཞེས་གསུངས་པས་སོ། ། ལོངས་སྐུ་ལ་ས་བཅུ་པ་ཡན་ཆད་ཐོབ་པ་ཁོ་ནའི་ཡུལ་གྱི་ལོངས་སྐུ་དང་། ས་ཐོབ་པ་ཐམས་ཅད་ཀྱི་ཡུལ་དུ་གྱུར་པའི་ལོངས་སྐུ་གཉིས་སུ་ཡོད་མོད་ཀྱང་། དང་པོ་མཚན་ཉིད་པ་དང་། ཕྱི་མ་བཏགས་པ་བར་དབུ་མ་པ་ཆོས་ཀྱི་བཤེས་གཉེན་གྱིས་བཤད་པ་ལྟར་དོན་ལ་གནས་སོ། ། སྤྲུལ་སྐུ་ལ་ནི།
བཟོ་དང་སྐྱེ་དང་བྱང་ཆུབ་ཆེ། ། མྱ་ངན་འདས་པ་རྟག་སྟོན་པ། ། སངས་རྒྱས་སྤྲུལ་པའི་སྐུ་འདི་ནི། ། རྣམ་པར་གྲོལ་བའི་ཐབས་ཆེན་པོ། ། ཞེས་པ་ལྟར་བཞི་ལས། མཆོག་གི་སྤྲུལ་སྐུ་ནི། ཐེག་པ་ཆེན་པོའི་སྦྱོར་ལམ་དྲོད་ཡན་ཆད་ནས་ནམ་འདོད་དུ་མཐོང་ཞིང་། ཚོགས་ལམ་ཆེན་པོ་ནས་ཀྱང་ཕ་རོལ་མཐོང་སྟེ་ཞེས་བུ་སྟོན་གྱིས་བཤད་ལ་སྐྱེ་བ་སྤྲུལ་སྐུ་སོགས་ནི་གང་ལ་གང་འདུལ་ལ་སྣང་སྟེ། གང་དང་གང་ལ་གང་དང་ནི། ། གང་ཚེ་བྱ་བ་ཕན་གྱུར་པ། །
དེ་དང་དེ་ལ་དེ་སྣང་ངོ་། ། ཞེས་གསུངས་པས་སོ། ། གཉིས་པ་ངེས་དོན་དུ་སངས་རྒྱས་པའི་ཚུལ་ནི། དེ་ལྟ་བུའི་སྐུ་གསུམ་མངའ་བའི་སངས་རྒྱས་རྣམས་ཐོག་མར་ངེས་པ་ལྔ་ལྡན་གྱི་ལོངས་སྤྱོད་རྫོགས་པའི་སྐུར་སངས་རྒྱས་པ་ཡིན་ཞིང་། སངས་རྒྱས་པའི་རྒྱུ་ནི་དཀའ་བ་དཔག་ཏུ་མེད་པའི་བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་པ་སྟེ། ཡན་ལག་བདུན་ལྡན་ལས། ཚོགས་གཉིས་དག་ནི་རྫོགས་པ་ལས། ། བྱང་ཆུབ་རྒྱུ་གཞན་ཡོད་མ་ཡིན། ། ཞེས་པ་ལྟར་རོ། ། སངས་རྒྱས་པའི་དུས་ནི་བསྐལ་པ་དཔག་ཏུ་མེད་པའི་སྔོན་རོལ་ཏུ་སངས་རྒྱས་ནས།
གདུལ་བྱ་འདུལ་བའི་ཕྱིར་དུ་སངས་རྒྱས་ཀྱི་མཛད་པ་བསམ་གྱིས་མི་ཁྱབ་པ་བསྟན་ཅིང་། སླར་ཡང་སྟོན་པར་འགྱུར་བ་སྟེ། ཡབ་སྲས་མཇལ་བའི་མདོ་ལས། སེམས་ཅན་རྣམས་ལ་ཐུགས་བརྩེ་ཞིང་། ། སེམས་ཅན་ཡོངས་སུ་སྨིན་མཛད་ཕྱིར། ། དཔའ་བོ་ཆེན་པོ་རྣམ་པར་འཕྲུལ། ། བྱེ་བ་བརྒྱད་བཅུར་རྒྱལ་བ་ཉིད། ། སངས་རྒྱས་ཉིད་དུ་བསྟན་གྱུར་ཀྱང་། ། ད་དུང་ཆོག་པའི་འདུ་ཤེས་གསལ། ། ཞེས་དང་།
ད་དུང་དང་པོར་ཐུགས་བསྐྱེད་པར། ། དེ་དང་དེར་ནི་ཡོངས་བསྟན་ཏེ། ། ད་དུང་ཡང་ནི་འདྲེན་པ་ཁྱོད། ། སངས་རྒྱས་མང་པོ་སྟོན་པར་མཛད། ། ཅེས་སོ། ། སངས་རྒྱས་པའི་གནས་ནི། འོག་མིན་སྟུག་པོ་བཀོད་པའི་ཞིང་དུ་ལོངས་སྤྱོད་རྫོགས་པའི་སྐུ་རྟེན་ལ་དོན་དམ་ཆོས་སྐུ་མངོན་དུ་མཛད་ཅིང་། འཇིག་རྟེན་གྱི་ཁམས་གྲངས་མེད་པ་རྣམས་སུ་སྤྲུལ་པའི་སྐུས་གཅིག་ཅར་བྱང་ཆུབ་པ་ལ་སོགས་པའི་ཚུལ་སྟོན་པར་མཛད་པ་སྟེ། ངག་དབང་གྲངས་པས། དཔལ་ལྡན་སྟུག་པོ་བཀོད་པ་ཉིད་དུ་དོན་དམ་ཐུགས་ཆུད་ཅིང་། །
དགའ་ལྡན་སྐྱེ་བོའི་ཕྱིར་ནི་དམ་པ་ཏོག་དཀར་གྱུར། ། དེ་ནས་འདིར་ནི་འགྲོ་བའི་དོན་དུ་ཤཱཀྱའི་ཏོག་གྱུར་གང་། ། འཆི་བདག་ལས་རྒྱལ་སྒྱུ་མ་ཀུན་སྟོན་དེ་ནི་རྒྱལ་གྱུར་ཅིག ། ཅེས་སོ། ། ཚུལ་ཇི་ལྟར་དུ་སངས་རྒྱས་པ་ཡིན་ཞེ་ན། ས་བཅུ་རྒྱུན་གྱི་ཐ་མར་རྡོ་རྗེ་ལྟ་བུའི་ཏིང་ངེ་འཛིན་གྱིས་བག་ཆགས་དང་བཅས་པའི་དྲི་མ་ཤིན་ཏུ་ཕྲ་བ་རྣམས་ཀྱང་སླར་མི་ལྡོག་པའི་ཚུལ་དུ་སྦྱངས་པས་སྤངས་པ་མཐར་ཕྱིན་པ་དང་། ཤེས་བྱ་ཇི་ལྟ་བ་དང་ཇི་སྙེད་པའི་དོན་མ་ལུས་པ་མངོན་སུམ་དུ་མཁྱེན་པའི་ཡེ་ཤེས་བརྙེས་པས་རྟོགས་པ་མཐར་ཕྱིན་པའི་བྱང་ཆུབ་ཆེན་པོ་ཐོབ་པ་སྟེ། དཔེར་ན་རིན་པོ་ཆེའི་རང་བཞིན་གྱི་དག་པ་སྣོད་ཀྱི་སྒྲིབ་བྱེད་བསལ་ནས་མངོན་སུམ་དུ་གྱུར་པ་ལྟ་བུ་སྟེ། མདོ་སྡེ་རྒྱན་ལས། དཀའ་སྤྱད་དཔག་མེད་བརྒྱ་ཕྲག་དང་། །
དཔག་མེད་དགེ་བ་བསགས་པ་དང་། ། དཔག་ཏུ་མེད་པའི་དུས་དང་ནི། ། དཔག་མེད་སྒྲིབ་པ་ཟད་པའི་ཕྱིར། ། སྒྲིབ་པ་ཀུན་གྱི་དྲི་མེད་པ། ། རྣམ་པ་ཐམས་ཅད་མཁྱེན་ཉིད་ཐོབ། ། རིན་ཆེན་སྣོད་ནི་ཕྱེ་བ་ལྟར། ། སངས་རྒྱས་ཉིད་ནི་ཡང་དག་བསྟན། ། ཅེས་གསུངས་པ་ལྟར་རོ། ། དེ་ལྟར་ངེས་དོན་དུ་སངས་རྒྱས་ཐམས་ཅད་ཆོས་ཀྱི་སྐུར་རོ་གཅིག་ཅིང་། དྲང་དོན་དུ་གཟུགས་ཀྱི་སྐུ་སྔོན་གྱི་སྨོན་ལམ་གྱི་རྗེས་སུ་འབྲངས་པའི་ཕྱིར།
སངས་རྒྱས་རྣམས་གཅིག་ཀྱང་མ་ཡིན་ལ། མང་པོའང་མ་ཡིན་ཞིང་། གཅིག་དང་ཐ་དད་གང་དུའང་མ་གྲུབ་སྟེ། མདོ་སྡེ་རྒྱན་ལས། ཟག་མེད་དབྱིངས་ལས་སངས་རྒྱས་རྣམས། ། མཁའ་ལྟར་ལུས་ནི་མེད་ཕྱིར་དང་། ། སྔོན་གྱི་ལུས་རྗེས་འབྲངས་པའི་ཕྱིར། ། གཅིག་མིན་མང་པོ་ཉིད་མ་ཡིན། ། ཞེས་པ་དང་། ཐ་དད་རིགས་དོན་མེད་ཕྱིར་དང་། །
རྫོགས་དང་ཐོག་མ་མེད་པའི་ཕྱིར། ། སངས་རྒྱས་གཅིག་མིན་དྲི་མེད་གནས། ། ཐ་དད་མིན་ཕྱིར་མང་པོའང་མིན། ། ཞེས་གསུངས་པས་ས། ། དེ་ལྟར་སངས་རྒྱས་རྣམས་ཐོག་མར་འོག་མིན་སྟུག་པོ་བཀོད་པའི་ཞིང་ཁམས་སུ་སངས་རྒྱས་པར་བཤད་པའི་འོག་མིན་དེ་ལ་ཁ་ཅིག ལང་ཀར་གཤེགས་པ་ལས། འདོད་པའི་ཁམས་དང་གཟུགས་མེད་དུ། ། སངས་རྒྱས་རྣམ་པར་འཚང་མི་རྒྱ། ། གཟུགས་ཀྱི་ཁམས་ཀྱི་འོག་མིན་ཏུ། ། འདོད་ཆགས་བྲལ་ཁྱོད་འཚང་རྒྱ་འོ། །
ཞེས་དང་། སློབ་དཔོན་ཀ་རྨ་པ་ལ་ཤཱི་ལས་ཀྱང་། འོག་མིན་ཞེས་བྱ་བ་ནི་ལྷ་དག་སྟེ། དེ་དག་གི་ཕྱོགས་གཅིག་ན་གནས་གཙང་མའི་རིགས་ཀྱི་ལྷ་རྣམས་ཡོད་དེ། དེར་འཕགས་པ་ཉིད་འབའ་ཞིག་གནས་སོ། ། དེ་དག་གི་སྟེང་ན་དབང་ཕྱུག་ཆེན་པོའི་གནས་ཞེས་བྱ་བ་ཡོད་དེ། དེར་ས་བཅུ་ལ་བཞུགས་པའི་བྱང་ཆུབ་སེམས་དཔའ་སྲིད་པ་ཐ་མ་ཁོ་ན་སྐྱེ་བ་བཞེས་པ་ཡིན་ལ། འདིར་ནི་དེ་ལྟ་བུའི་སྤྲུལ་པ་དམིགས་པ་ཡིན་ནོ། ། ཞེས་གསུངས་པས་སྟོན་པ་འདི་ལོངས་སྤྱོད་རྫོགས་པའི་སྐུར་སངས་རྒྱས་པའི་གནས་ཀྱི་འོག་མིན་ནི། གཟུགས་ཁམས་ཀྱི་འོག་མིན་འདིའི་སྟེང་ན་དབང་ཕྱུག་ཆེན་པོའི་གནས་ཞེས་བྱ་བའི་གནས་ཤིག་ཡོད་པ་དེ་ཡིན་ནོ་ཞེས་འདོད།
དེ་ལ་སློབ་དཔོན་རིན་པོ་ཆེ་བསོད་ནམས་རྩེ་མོའི་རྒྱུད་སྡེ་སྤྱི་རྣམ་ལས། དེ་ནི་མ་ཡིན་ཏེ། དེ་ལྟར་བཤད་པའི་གཞུང་ཡང་མ་མཐོང་ལ། དེའི་སྟེང་ན་གནས་གཞན་ཡོད་ཀྱང་། ས་བཅུ་པ་རྣམས་ཀྱི་གནས་སུ་བཤད་ཀྱིས། ལོངས་སྤྱོད་རྫོགས་པའི་སྐུའི་བཞུགས་གནས་སུ་མ་བཤད་དོ། ། དེས་ན་དེ་དག་འཇིག་རྟེན་གྱི་ཁམས་ཆུང་ངུ་ཡིན་ནོ། ། ཡང་དེ་དག་འཇིག་པ་ལ་བརྟེན་པས་འཇིག་རྟེན་གྱི་ཁམས་ཞེས་པ་མི་རྟག་པ་ཡིན་ལ། སྟུག་པོ་བཀོད་པ་ནི་མི་འཇིག་སྟེ། རྡོ་རྗེ་རྩེ་མོ་ལས།
འོག་མིན་སྟུག་པོ་ཉམས་དགའ་འདིར། ། སྟུག་པོའི་ཞིང་ཁམས་འཇིག་མེད་པ། ། དེས་ན་སངས་རྒྱས་རྣམས་ཀྱི་ཆོས། ། རྫོགས་པར་ལོངས་སྤྱོད་ཚུལ་འདི་འབྱུང་། ། ཞེས་གསུངས་པས་སོ། ། ཞེས་བཤད་ཅིང་། རང་གི་བཞེད་པ་འགོད་པ་ན། འོ་ན་གང་ཡིན་ཞེ་ན། འཕགས་པ་སངས་རྒྱས་ཕལ་པོ་ཆེའི་མདོ་ལས་འབྱུང་བ་སྟེ། དེའང་འཇིག་རྟེན་གྱི་ཁམས་མི་མཇེད་ལ་སོགས་པ་བསམ་གྱིས་མི་ཁྱབ་པ་ནང་དུ་ཆུད་པ་ནི་གཞི་དང་སྙིང་པོ་མེ་ཏོག་གིས་བརྒྱན་པ་ཞེས་བྱ་བ་ཡིན་ནོ། །
དེ་ལྟ་བུ་དུ་མ་ནང་དུ་ཆུད་པ་ནི་འཇིག་རྟེན་གྱི་ཁམས་རྒྱ་མཚོ་ཞེས་བྱ་བ་ཡིན་ལ། འཇིག་རྟེན་གྱི་ཁམས་རྒྱ་མཚོ་དེ་ནི་དེ་བཞིན་གཤེགས་པ་རྣམ་པར་སྣང་མཛད་ཡེ་ཤེས་གངས་ཆེན་མཚོའི་ཕྱག་གི་མཐིལ་ན་གནས་སོ། ། བཅོམ་ལྡན་འདས་དེ་བྱང་ཆུབ་སེམས་དཔའ་ཆེན་པོ་རྣམས་ཀྱི་འཁོར་དང་བཅས་ཏེ་གང་ན་བཞུགས་པའི་གནས་དེ་ནི་ཡང་དག་པར་རྫོགས་པའི་སངས་རྒྱས་ལོངས་སྤྱོད་རྫོགས་པའི་སྐུའི་གནས་ཡིན་ལ། དེའི་ནང་ན་གནས་པའི་དུམ་བུ་ཐམས་ཅད་ནི་སྤྲུལ་པའི་སྐུའི་སངས་རྒྱས་ཀྱི་གནས་ཡིན་ཏེ། དེ་ཡང་བློ་གྲོས་ཀྱི་རིམ་པས་ཁ་ཅིག་ལ་ནི་འཛམ་བུའི་གླིང་དུ་སངས་རྒྱས་པར་སྣང་ལ། ཁ་ཅིག་ལ་གནས་གཙང་མའི་འོག་མིན་ཏུ་སངས་རྒྱས་ནས་མཛད་པ་མཛད་པར་སྣང་ལ། བྱང་ཆུབ་སེམས་དཔའ་ཁ་ཅིག་ལ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གླིང་བཞི་བྱེ་བ་ཕྲག་བརྒྱར་སངས་རྒྱས་པར་མངོན་ནོ། ། ཁ་ཅིག་ལ་ནི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་མཐའ་དག་གིས་སངས་རྒྱས་གཅིག་ཏུ་བསྟན་ཏེ། ཕྱག་ན་རྡོ་རྗེ་དབང་བསྐུར་བའི་རྒྱུད་དང་། འཕགས་པ་མི་གཡོ་བའི་རྟོག་པ་ཆེན་པོ་ལས།
དེ་ནས་བཅོམ་ལྡན་འདས་ཀྱིས་འཇིག་རྟེན་གྱི་ཁམས་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་འདི་ཐམས་ཅད་འོད་ཀྱིས་ཁྱབ་པར་མཛད་དེ་ཞེས་བྱ་བ་ལ་སོགས་པ་ལྟ་བུ་སྟེ། དེ་བས་ན་བློ་གྲོས་རྒྱ་ཆེ་ཆུང་གི་དབྱེ་བས་སྣ་ཚོགས་སུ་སྣང་བ་ནི་སྤྲུལ་པའི་སངས་རྒྱས་ཀྱི་གནས་སོ་ཞེས་གསུངས་པས། གནས་གཙང་མའི་གཟུགས་ཁམས་ནི་ལོངས་སྐུའི་ཞིང་འོག་མིན་ཏུ་མདོ་སྔགས་གང་གི་ལུགས་ལ་ཡང་མི་འཐད་དེ། ལང་གཤེགས་ལས། གཙང་མའི་རིགས་དག་སྤངས་པ་ཡིས། ། འོག་མིན་ཞེས་བྱ་ཉམས་དགའ་འདི། ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་གཅིག་འདིར་འཚང་རྒྱ། ། ཞེས་དང་། སློབ་དཔོན་ཀུན་སྙིང་གིས་དེ་ཉིད་འདུས་པའི་གླེང་གཞིར་བཅོམ་ལྡན་འདས་འོག་མིན་གྱི་ལྷའི་རྒྱལ་པོའི་གནས་ན་བཞུགས་ཏེ།
ཞེས་པའི་འགྲེལ་པར། འོག་མིན་གྱི་ལྷ་ཞེས་བྱ་བ་ནི་ཐོག་མའི་ལྷ་སྟེ། བཅོམ་ལྡན་འདས་རྣམ་པར་སྣང་མཛད་ཀྱི་སྲས་ཀྱི་ཐུ་བོ་སྟེ་ས་བཅུ་པའི་བྱང་ཆུབ་སེམས་དཔའ་འོ། ། དེའི་གནས་ནི་ཐོག་མར་སངས་རྒྱས་པའི་གནས་སོ། ། ཞེས་གསུངས་པ་དང་། གཞན་ཡང་སྟུག་པོ་བཀོད་པའི་ཞིང་ནི་མི་འཇིག་པར་རྡོ་རྗེ་རྩེ་མོའི་ལུང་གོང་དུ་དྲངས་པ་དེས་ལེགས་པར་འགྲུབ་ཅིང་། གཟུགས་ཁམས་ཀྱི་འོག་མིན་ནི་འཇིག་པར་བཤད་དེ། སློབ་དཔོན་དབྱིག་གཉེན་གྱིས། བཞི་པ་ན་མེད་མི་གཡོའི་ཕྱིར། ། ཞེས་བསམ་གཏན་བཞི་པའི་གནས་བརྒྱད་པོ་དེ་མི་གཡོ་བར་བཤད་པའི་དོགས་སྤོང་དུ།
མི་རྟག་དེ་ཡི་གཞལ་ཡས་ཁང་། ། སེམས་ཅན་བཅས་པ་འབྱུང་འཇིག་ཕྱིར། ། ཞེས་བསམ་གཏན་གསུམ་པ་མན་ཆད་ལྟར་མེ་ཆུ་རླུང་གསུམ་གྱིས་མི་འཇིག་ཀྱང་མཐར་འཇིག་པར་བཤད་པའི་ཕྱིར། འོ་ན། གཟུགས་ཀྱི་ཁམས་ཀྱི་འོག་མིན་ཏུ། ། འདོད་ཆགས་བྲལ་ཁྱོད་འཚང་རྒྱ་འོ། ། ཞེས་པ་དང་། གོང་གི་ཀཱ་མ་ལ་ཤཱི་ལའི་ལུང་དེའི་དོན་གང་ཞེ་ན། རྒྱུད་སྡེ་སྤྱི་རྣམ་ལས་གསུངས་པ་ལྟར། དེ་དག་ནི་སྤྲུལ་སྐུའི་གནས་ལ་དགོངས་པ་ཡིན་ཏེ།
སྤྱིར་སྤྲུལ་སྐུའི་གནས་དེ་ལ་གདུལ་བྱ་རྣམས་ཀྱི་བློ་གྲོས་ཀྱི་རིམ་པས་འཛམ་བུའི་གླིང་དུ་སངས་རྒྱས་པར་སྣང་བ་དང་། གནས་གཙང་མའི་འོག་མིན་ཏུ་སངས་རྒྱས་པར་སྣང་བ་དང་། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་སངས་རྒྱས་པར་སྣང་བ་དང་། གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་འཇིག་རྟེན་གྱི་ཁམས་ཀྱི་སངས་རྒྱས་གཅིག་ཏུ་གྱུར་པར་བསྟན་པ་སོགས་གདུལ་བྱ་ལ་སྣང་ཚུལ་མང་དུ་ཡོད་པ་ལས། བྱང་སེམས་ཁ་ཅིག་ལ་གཟུགས་ཁམས་ཀྱི་འོག་མིན་ཏུ་སྤྲུལ་པའི་སྐུ་དེ་ཉིད་སངས་རྒྱས་པར་སྣང་བ་ལ་དགོངས་ནས། གཟུགས་ཀྱི་ཁམས་ཀྱི་འོག་མིན་ཏུ། ། ཞེས་སོགས་གསུངས་པ་ཡིན་པར་བཤད་དོ། ། གསུམ་པ་དྲང་དོན་དུ་མཛད་པ་རྣམས་མཛད་པའི་ཚུལ་ནི། སྟུག་པོ་བཀོད་པའི་མདོ་ལས། སངས་རྒྱས་ཐམས་ཅད་འོག་མིན་དུ། །
སངས་རྒྱས་མ་གྱུར་འདོད་ཁམས་སུ། ། སངས་རྒྱས་མཛད་པ་མི་མཛད་དོ། ། ཞེས་གསུངས་པས། ཐོག་མར་འོག་མིན་ཏུ་སངས་རྒྱས་ནས། གཟོད་འདོད་པའི་ཁམས་སུ་མཛད་པ་རྣམས་སྟོན་པར་བཤད་པ་ཡིན་ཞིང་། དེ་ལྟ་བུའི་སངས་རྒྱས་ཀྱི་མཛད་པ་ལ་སྤྱིར་བསམ་གྱིས་མི་ཁྱབ་ཀྱང་། གྲངས་ལ་དགའ་བའི་གདུལ་བྱ་རྣམས་རྗེས་སུ་བཟུང་བ་དང་། གཙོ་བོའི་མཛད་པ་ཉེ་བར་བཟུང་ནས། དུས་ཀྱི་འཁོར་ལོ་ལས། འདི་རྣམས་སྒྲོལ་བའི་སླད་དུ་སྲས་དང་རྒྱལ་བའི་བདག་པོ་ལས་ཀྱི་སར་ནི་རབ་བཞུགས་ཏེ། །
མངལ་ནི་རབ་ཏུ་བཟུང་བར་མཛད་ཅིང་མཆོག་གི་ཐུགས་རྗེ་དག་གི་བྱང་ཆུབ་བསྐྱེད་པར་མཛད་ནས་ནི། ། ཉོན་མོངས་དང་ནི་བདུད་རྣམས་བཅོམ་ནས་ས་ཡི་སྟེང་དུ་ཆོས་ཀྱི་འཁོར་ལོ་རབ་བསྐོར་ཏེ། ། སྤྲུལ་པ་སྒྱུ་མ་མཛད་ནས་སླར་ཡང་བཅོམ་ལྡན་འདས་ནི་དག་པའི་སྐུ་ཅན་དེ་ཉིད་ཁོ་ནའོ། ། ཞེས་མཛད་པ་དྲུག་ཙམ་གསུངས་ཤིང་། རྡོ་རྗེ་གུར་ལས། ཆོས་ཀྱི་འཁོར་ལོ་བསྐོར་བ་དང་། ། རིགས་དང་བྱང་ཆུབ་བྱེད་པ་དང་། ། དེ་བཞིན་དུ་ནི་ལྷར་གཤེགས་དང་། ། ཁྱིམ་ནས་འབྱུང་བར་བྱེད་པ་དང་། ། རབ་ཏུ་འབྱུང་བ་འཛིན་པ་དང་། །
སྐྱེ་བ་ཡོངས་སུ་ལེན་པ་དང་། ། ཡོངས་སུ་མྱ་ངན་འདས་པ་སྟོན། ། ཞེས་མཛད་པ་བརྒྱད་དུ་གསུངས་ལ། ཐེག་པ་ཆེན་པོ་རྒྱུད་བླ་མར། སྐྱེ་བ་མངོན་པར་སྐྱེ་བ་དང་། ། དགའ་ལྡན་གནས་ནས་འཕོ་བ་དང་། ། ལྷུམས་སུ་ཞུགས་དང་བལྟམས་པ་དང་། ། བཟོ་ཡི་གནས་ལ་མཁས་པ་དང་། ། བཙུན་མོའི་འཁོར་དགྱེས་རོལ་པ་དང་། ། ངེས་འབྱུང་དཀའ་བ་སྤྱད་པ་དང་། །
བྱང་ཆུབ་སྙིང་པོར་གཤེགས་པ་དང་། ། བདུད་སྡེ་གཞོམ་དང་རྫོགས་པར་ནི། ། བྱང་ཆུབ་ཆོས་ཀྱི་འཁོར་ལོ་དང་། ། མྱ་ངན་འདའ་བར་གཤེགས་མཛད་རྣམས། ། ཡོངས་སུ་མ་དག་ཞིང་རྣམས་སུ། ། སྲིད་པ་ཇི་སྲིད་གནས་པར་སྟོན། ། ཞེས་པ་དང་། པདྨའི་ངང་ཚུལ་གྱིས། སངས་རྒྱས་ཀྱི་སྐུའི་མཛད་པ་བཅུ་གཉིས་ལ་སོགས་པ་བསམ་ལ་བྱིང་བ་གསལ་བར་བྱའོ། ། ཞེས་པ་དང་།
གཞན་ཡང་འཕགས་པ་ཀླུ་སྒྲུབ། ཆོས་ཀྱི་བཤེས་གཉེན་ལ་སོགས་པ་མང་པོ་དགོངས་པ་མཐུན་པར་མཛད་པ་བཅུ་གཉིས་སུ་གསུངས་པ་ཡིན་ནོ ། འོ་ན་མཛད་པ་བཅུ་གཉིས་པོ་སངས་རྒྱས་དང་བྱང་སེམས་གང་གི་མཛད་པ་ཡིན་སྙམ་ན། ཉན་ཐོས་པ་རྣམས་ནི་རྒྱལ་བུ་དོན་གྲུབ་ཡན་ཆད་དུ་སོ་སོ་སྐྱེ་བོ་རང་རྒྱུད་པ་ཞིག་གིས་བསྐལ་པ་གྲངས་མེད་གསུམ་དུ་ཐར་པ་ཆ་མཐུན་གྱི་དགེ་བ་བསགས་ནས་མཐར་རྡོ་རྗེའི་གདན་དུ་སྲོད་ལ་བདུད་བཏུལ། གུང་ལ་བསམ་གཏན་བཞི་པའི་དངོས་གཞི་ལ་བརྟེན་ནས་སྦྱོར་ལམ་ཡན་ཆད་རྒྱུད་ལ་བསྐྱེད་དེ། ཐོ་རངས་སྐྱ་རེངས་འཆར་ཁའི་སྐད་ཅིག་གཅིག་ཡན་ཆད་ལ་ཕར་ཕྱིན་དྲུག་པོ་རྫོགས་ནས་མངོན་པར་བྱང་ཆུབ་འདོད་དོ། ། མཛོད་ལས། སྟོན་དང་བསེ་རུ་བྱང་ཆུབ་པར། ། བསམ་གཏན་མཐར་རྟེན་གཅིག་ལ་ཀུན། ། དེ་ཡི་སྔོན་དུ་ཐར་ཆ་མཐུན། །
ཞེས་དང་། དེ་གྲངས་མེད་གསུམ་ལ་སངས་རྒྱས་ཞེས་གསུངས་པས་སོ། ། དེ་ལྟར་སངས་རྒྱས་ནས་ཆོས་དང་གཟུགས་ཀྱི་སྐུའི་བདག་ཉིད་ཅན་དུ་གྱུར་ནས། ཀུན་ཤེས་ནས་རབ་བཟང་གི་བར་ལ་ཆོས་ཀྱི་འཁོར་ལོ་བསྐོར་ཏེ་ལྷག་མེད་དུ་མྱ་ངན་ལས་འདའ་བར་འདོད་པས་བྱང་ཆུབ་སེམས་དཔའ་དང་སངས་རྒྱས་ཀྱི་མཛད་པ་གཉིས་སུ་མཛད་ཀྱང་། འདིར་ནི་ཐེག་ཆེན་ཐུན་མོང་མ་ཡིན་པའི་ལུགས་ལྟར། བཅུ་གཉིས་པོ་ཐམས་ཅད་སངས་རྒྱས་ཁོ་ནའི་མཛད་པ་ཡིན་ཏེ། ཐུབ་པའི་དབང་པོ་འདི་བསྐལ་པ་དཔག་ཏུ་མེད་པའི་སྔོན་རོལ་ཏུ་སངས་རྒྱས་དབང་པོའི་ཏོག་ཅེས་བྱ་བར་སངས་རྒྱས་ཟིན་ཀྱང་། ད་དུང་ཡང་སངས་རྒྱས་དང་བྱང་ཆུབ་སེམས་དཔའི་ཚུལ་བཟུང་ནས། དེ་དག་གི་མཛད་པ་རྣམས་མཛད་པར་ཡབ་སྲས་མཇལ་བའི་མདོ་ལས་བཤད་པའི་ཕྱིར། དེ་ལྟར་མདོ་དེ་ཉིད་ལས།
བྱེ་བ་བརྒྱད་ཅུར་སངས་རྒྱས་ཉིད། ། སངས་རྒྱས་ཉིད་དུ་བསྟན་གྱུར་ཀྱང་། ། ད་དུང་ཆོག་པའི་འདུ་ཤེས་གསལ། ། ཞེས་སོགས་གསུངས་ཤིང་། དམ་པའི་ཆོས་པདྨ་དཀར་པོ་ལས་ཀྱང་། བསྐལ་པ་བྱེ་སྟོང་བསམ་གྱིས་མི་ཁྱབ་པར། ། དེ་ཡི་ཚད་ནི་ནམ་ཡང་མེད་པ་ནས། ། བྱང་ཆུབ་མཆོག་རབ་འདི་ནི་ངས་ཐོབ་སྟེ། ། ང་ནི་རྟག་ཏུ་ཆོས་ཀྱང་རབ་མཆོད་དོ། ། ཞེས་གསུངས་པས་སོ། །
དེ་ལྟ་བུའི་མཛད་པ་དེ་དག་ཐེག་པ་ཆེན་པོ་རྒྱུད་བླ་མ་ནས་ཇི་སྐད་གསུངས་པ་དང་མཐུན་པར་བཤད་ན། གོང་དུ་བསྟན་པ་ལྟར་བྲམ་ཟེ་ཁྱེའུ་བླ་མ་དེ་ཚེ་འཕོས་ནས་ལྷའི་བུ་དམ་པ་ཏོག་དཀར་པོ་ཞེས་བྱ་བར་གྱུར་ཏེ་ལྷ་རྣམས་ལ་ཆོས་བསྟན་པས་ལྷའི་ཚོགས་མང་པོ་སྨིན་གྲོལ་ལ་བཀོད་དོ། ། དེའི་ཚེ་འཛམ་བུ་གླིང་པ་རྣམས་གདུལ་བའི་དུས་ལ་བབས་པ་ན། ཉིད་ཀྱི་བསོད་ནམས་ཀྱི་མཐུ་དང་། སངས་རྒྱས་རྣམས་ཀྱི་བྱིན་རླབས་ཀྱི་རོལ་མོའི་སྒྲ་ལས། བསོད་ནམས་རྒྱ་ཆེན་ཚོགས་མང་དྲན་རྟོགས་དང་། །

བློ་གྲོས་མཐའ་ཡས་ཤེས་རབ་འོད་མཛད་པ། ། མཚུངས་མེད་སྟོབས་མངའ་སྒྱུ་རྩལ་རྒྱ་ཆེ་བ། ། མར་མེ་མཛད་ཀྱི་ལུང་བསྟན་དགོངས་པར་མཛོད། ། སྐྱེས་མཆོག་ཁྱོད་ཀྱི་བསོད་ནམས་དཔལ་གྱིས་ནི། ། དགའ་ལྡན་ཕོ་བྲང་ཤིན་ཏུ་མཛེས་མོད་ཀྱི། ། འོན་ཀྱང་ཐུགས་རྗེའི་ཐུགས་དང་ལྡན་པས་ན། ། འཛམ་བུའི་རྒྱལ་མཚན་དུ་ནི་ཆར་པ་ཕོབས། ། ཞེས་སོགས་ཀྱི་ཚིགས་བཅད་བྱུང་བས་ཡང་ནས་ཡང་དུ་བསྐུལ་ལོ། ། དེའི་ཚེ་ལྷའི་བུ་རྣམས་བྲམ་ཟེའི་ཆ་བྱད་དུ་སྤྲུལ་ནས་འཛམ་བུའི་གླིང་གི་མི་རྣམས་རིག་བྱེད་སློབ་ཏུ་བཅུག་སྟེ། འདི་ལྟར་མཚན་དཔེ་དང་ལྡན་ན་འཁོར་ལོས་བསྒྱུར་རྒྱལ་ལམ་སངས་རྒྱས་སུ་འགྱུར་ཞེས་འདོན་དུ་བཅུག་ཅིང་། ཡང་ད་སྟེ་ལོ་བཅུ་གཉིས་ན་བྱང་ཆུབ་སེམས་དཔའ་ལྷུམས་སུ་འཇུག་གོ་ཞེས་བསྒྲགས་པས།
དེ་རང་རྒྱལ་རྣམས་ཀྱིས་ཐོས་པས་རྒྱལ་པོའི་ཁབ་ཀྱི་མཇུག་མ་བསྒྱུར་བའི་རི་ལ་གནས་པའི་རང་རྒྱལ་གླང་པོ་ཞེས་པས་རྡོ་ལ་ཞབས་རྗེས་བཞག་སྟེ་འདས་སོ། ། གཞན་ཡང་ཝ་ར་ན་སེར་རང་རྒྱལ་ལྔ་བརྒྱས་མེའི་ཁམས་ལ་ཞུགས་ཏེ་འདས་ནས་རིང་བསྲེལ་རྣམས་ས་ལ་ལྷུང་བས་ཡུལ་དེ་ལ་དྲང་སྲོང་ལྷུང་བར་གྲགས། དེ་ནས་བྱང་ཆུབ་སེམས་དཔའ་འཛམ་བུ་གླིང་དུ་གཤེགས་པར་དགོངས་ནས་གཟིགས་པ་ལྔ་ལ་གཟིགས་ཏེ། དུས་ཚེ་ལོ་བརྒྱ་པ། གླིང་འཛམ་བུ་གླིང་། ཡུལ་དབུས། རིགས་རྒྱལ་རིགས། བུད་མེད་ཡོན་ཏན་དང་ལྡན་པ་སྟེ་དེ་ལྟ་བུ་འཛོམས་པའི་དུས་སུ་ལྷ་རྣམས་ལ་འཆི་འཕོ་སྦྱོང་བར་བྱེད་པའི་ཆོས་བསྟན་ཅིང་། གང་གི་ཚེ་ན་དགའ་ལྡན་གནས་མཆོག་ནས། ། འདྲེན་པ་སྐྱེས་བུ་སེང་གེ་འཆི་འཕོའི་ཚེ། །
ལྷ་རྣམས་དག་ལ་ཚིག་ཏུ་སྨྲས་པ་ནི། ། གྲོགས་དག་བག་མེད་སྤྱོད་པ་སྤང་བར་གྱིས། ། ཞེས་སོགས་གསུངས་ཏེ། རིན་པོ་ཆེའི་ཅོད་པན་མི་ཕམ་པའི་དབུ་ལ་བཅིངས་ནས། གྲོགས་པོ་དག་ཁྱེད་རྣམས་ལ་མི་ཕམ་པས་ཆོས་སྟོན་གྱིས། ཁོ་བོ་ནི་སེམས་ཅན་གྱི་དོན་དུ་འཛམ་བུ་གླིང་དུ་འགྲོ་འོ་ཞེས་གསུངས་པས། ལྷ་རྣམས་ཡིད་མ་དགའ་ནས། སྐྱེས་བུ་དམ་པ་ཁྱེད་ནི་མི་བཞུགས་ན། ། དགའ་ལྡན་གནས་ནི་མཛེས་པར་མི་འགྱུར་རོ། ། ཞེས་པ་དང་།
བྱང་ཆུབ་སེམས་དཔའ་འཛམ་བུའི་གླིང་དེ་ནི་དེང་སང་འོད་སྲུང་རྫོགས་བྱེད་ལ་སོགས་པ་རྟོག་གེ་པ་དྲུག་དང་། བྲམ་ཟེ་རྒྱུས་རྒྱལ་ལ་སོགས་པ་རྗེས་སུ་སྒྲོག་པ་དྲུག་དང་། རེངས་བྱེད་ཀྱི་བུ་ལྷག་སྤྱོད་ལ་སོགས་པ་སྙོམས་པར་འཇུག་པ་དྲུག་སྟེ་སྟོན་པ་དྲུག་གསུམ་བཅོ་བརྒྱད་ཀྱིས་མ་རུངས་པར་བྱས་པས་གཤེགས་པའི་སྐབས་མ་ལགས་སོ་ཞེས་གསོལ་པས། དེ་དག་ཉིད་ཀྱིས་ཟིལ་གྱིས་གནོན་པར་འགྱུར་ཏེ། སེང་གེ་གཅིག་གིས་གཅན་གཟན་ཚོགས་རྣམས་དུ་མ་རྣམ་པར་སྐྲག ། རྡོ་རྗེ་གཅིག་གིས་བྲག་གི་རྩེ་མོ་དུ་མ་རྣམ་པར་འཇིག ། བརྒྱ་བྱིན་གཅིག་གིས་ལྷ་མ་ཡིན་རྣམས་དུ་མ་རྣམ་པར་འཇོམས། ། ཉི་མ་གཅིག་གིས་མུན་པའི་ཚོགས་རྣམས་དུ་མ་རྣམ་པར་སེལ། ། ཞེས་གསུངས་ཤིང་། ཁོ་བོ་ཇི་ལྟ་བུའི་གཟུགས་ཀྱིས་འགྲོ་བར་རིགས་གསུངས་པས།
ལ་ལ་ཚངས་པའི་གཟུགས་ཀྱིས་རིགས་ཟེར། འགའ་ཞིག་བརྒྱ་བྱིན་ལ་སོགས་པའི་རྣམ་པས་རིགས་ཟེར་ཡང་། ལྷའི་བུ་གཟི་བརྗིད་དམ་པ་ན་རེ། རིག་བྱེད་ནས་འབྱུང་བ་བཞིན་གླང་པོ་ཆེའི་གཟུགས་ཀྱིས་རིགས་ཟེར་བ་ལྟར། བྱང་ཆུབ་སེམས་དཔའ་འབྱོན་པར་ཆས་པ་ན། རྒྱལ་པོ་ཟས་གཙང་མའི་ཁབ་ཏུ། ཁང་པ་དགའ་དང་བྱ་མང་བྱུང་། ། ཤིང་ཕུང་མེ་ཏོག་ཁ་བྱེ་དང་། ། ལོངས་སྤྱོད་འཕེལ་ཞིང་སྒྲ་རང་ཁྲོལ། ། གཏེར་མང་ཁ་བྱེ་འོད་གསལ་བའོ། །
ཞེས་པ་ལྟར་གྱི་ལྟས་བཟང་པོ་བརྒྱད་བྱུང་། དེ་ནས་དཔྱིད་ཟླ་ཐ་ཆུང་སྐར་མ་ས་ག་ལ་བབས་པ་ཚེས་བཅོ་ལྔའི་རྒྱལ་ནམ་གྱི་གུང་ལ་དར་བའི་དུས་སུ། ཡུམ་གསོ་སྦྱོང་ལ་གནས་པའི་ཚེ་གློ་གཡས་པ་ནས་གླང་པོ་ཆེའི་རྣམ་པས་ལྷུམས་སུ་ཞུགས་ཏེ། དེའི་ཚེ་ཡུམ་གྱི་རྨི་ལྟས་སུ། གསེར་གྱི་དྲ་བས་ལེགས་གཡོགས་སྤྱི་གཙུག་དམར། ། ཐལ་དཀར་མཆེ་བ་དྲུག་དང་རབ་ལྡན་ཞིང་། ། དུང་དང་ཁ་བ་དངུལ་མདོག་ལྟ་བུ་ཡིས། ། གླང་པོའི་མཆོག་ཅིག་ཁོང་དུ་སོང་སྙམ་བྱེད། ། དེ་ཞུགས་ནས་ནི་བདག་གི་ལུས་དང་སེམས། ། སྔོན་ཆད་མཐོང་ཐོས་གྱུར་པ་མ་གྱུར་པའི། །
གྱ་ནོམ་བདེ་བས་ཤིན་ཏུ་བདེར་གྱུར་ཏེ། ། བསམ་གཏན་མཉམ་པར་བཞག་པ་ཉིད་དུ་གྱུར། ། ཅེས་པ་ལྟར་བྱུང་སྟེ། རྨི་ལམ་དེ་རྒྱལ་པོ་ལ་སྨྲས་པས། རྒྱལ་པོས་ཀྱང་བྲམ་ཟེ་རྣམས་ལ་དྲིས་པ་ན། སྲས་ཁྱད་པར་ཅན་ཞིག་འབྱུང་སྟེ། ཁབ་ཏུ་བཞུགས་ན་འཁོར་ལོས་བསྒྱུར་བ་དང་། རབ་ཏུ་བྱུང་ན་སངས་རྒྱས་སུ་འགྱུར་བར་ལུང་བསྟན་ཏོ། ། དེ་ནས་ཡུམ་གྱི་ལྷུམས་སུ་རྒྱལ་སྲས་ཀྱི་ཉེ་བར་དཔྱད་པ་རིན་པོ་ཆེའི་བཀོད་པ་ཞེས་བྱ་བར་བྱིན་གྱིས་བརླབས་ནས། ཕྱི་ནང་ཐམས་ཅད་ཕན་ཚུན་གསལ་བ་ལ་བཞུགས་ཏེ།
དེར་ཡང་སུམ་ཅུ་རྩ་གསུམ་ལ་སོགས་པའི་ལྷ་དང་མིའི་སྐྱེ་དགུ་བྱེ་བ་ཕྲག་ཁྲིག་སུམ་ཅུ་རྩ་དྲུག་སྨིན་པར་མཛད་ནས། ཟླ་བ་བཅུ་ཟག་མེད་ཀྱི་བདེ་བ་ལ་ལོངས་སྤྱོད་ཅིང་བཞུགས། དེ་ནས་ཟླ་བ་བཅུ་རྫོགས་པ་ན་མེ་ཏོག་ཁ་འབུས་པ་ལ་སོགས་པ་ལྟས་སུམ་ཅུ་རྩ་གཉིས་བྱུང་བ་དང་ཡུམ་ལུམ་བི་ནིའི་ཚལ་དུ་བྱོན་ནས་ཤིང་པ་ལ་ཤའི་སྡོང་པོ་ལ་ཕྱག་གིས་འཇུས་ཏེ་གློ་གཡས་པ་ནས་མངལ་གྱི་དྲི་མས་མ་གོས་ཤིང་ཡུམ་ལ་གནོད་པ་མེད་པར་རྒྱན་དང་ན་བཟའ་དང་བཅས་ཏེ་སྐུ་བལྟམས་པ་ན་ལྷས་མེ་ཏོག་གཏོར། ཚངས་པ་དང་བརྒྱ་བྱིན་གྱིས་ཀ་ཤི་ཀའི་རས་ཀྱིས་བླངས། དགའ་གདོང་ཉེར་དགའ་གཉིས་ཀྱིས་སྐུ་ཁྲུས་གསོལ། ཀཽ་ཤི་ཀ་ང་ཐོངས་གསུངས། ཤར་ཕྱོགས་སུ་གོམ་པ་བདུན་གཤེགས་ཏེ། དགེ་བའི་ཆོས་ཐམས་ཅད་ཀྱི་སྔོན་དུ་འགྲོ་བར་བྱའོ་གསུངས། དེ་བཞིན་དུ་ལྷོར་ལྷ་དང་མིའི་སྦྱིན་གནས་སུ་འགྱུར་བར་བྱའོ། ། ནུབ་ཏུ་འདི་ནི་ངའི་སྐྱེ་བ་ཐ་མ་སྟེ།
སྐྱེ་རྒ་ན་འཆི་མེད་པར་བྱའོ། ། བྱང་དུ་སེམས་ཅན་གྱི་ནང་ན་བླ་ན་མེད་པར་བྱའོ། ། འོག་ཏུ་སེམས་ཅན་དམྱལ་བའི་མེ་བསད་པ་དང་བདུད་གཞོམ་པར་བྱའོ། ། སྟེང་དུ་གཤེགས་ཏེ། སེམས་ཅན་ཐམས་ཅད་གྱེན་དུ་བལྟ་བར་བྱའོ། ། ཞེས་གསུངས་ཏེ། ཕྱོགས་དྲུག་པ་དེར་གོམ་པ་བདུན་བདུན་གཤེགས་པའི་ཤུལ་ཐམས་ཅད་དུ་པདྨ་རེ་རེ་བྱུང་ཞིང་། དེའི་ཚེ་བཀྲ་ཤིས་པའི་ལྟས་ཕྱོགས་ཐམས་ཅད་འོད་ཀྱིས་ཁྱབ་པ་དང་། ཡུལ་ཆེན་པོ་བཞིའི་རྒྱལ་པོ་བཞི་ལ་སྲས་བཞི་ཡང་བཙས། ཡ་རབས་ཀྱི་རིགས་ལྔ་བརྒྱ།
གྲགས་འཛིན་མ་ལ་སོགས་པའི་བརྒྱད་བརྒྱ། འདུན་པ་སོགས་བྲན་ལྔ་བརྒྱ། ལྔ་ལྡན་ལ་སོགས་པའི་རྟེའུ་ཁྲི་དང་། རྟེའུ་མོ་ཁྲི། བ་གླང་ཁྲི་ཡང་བཙས། གླིང་གི་དབུས་སུ་བྱང་ཆུབ་ཀྱི་ཤིང་སྐྱེས། སྐྱེད་ཚལ་ལྔ་བརྒྱ་དང་། གཏེར་ཁ་ལྔ་བརྒྱ་ཡང་བྱུང་བས་རྒྱལ་བུའི་མིང་དོན་ཐམས་ཅད་གྲུབ་པར་བཏགས། འོད་དེ་བྱུང་བས་རྒྱལ་པོ་བཞིའི་བུའི་མིང་ཀྱང་འོད་ལ་དྲས་ནས་བཏགས་ཏེ། རྒྱལ་པོའི་ཁམས་ཀྱི་རྒྱལ་པོ་པདྨ་ཆེན་པོའི་བུ་གཟུགས་ཅན་སྙིང་པོ།
མཉན་ཡོད་ཀྱི་རྒྱལ་པོ་ཚངས་སྦྱིན་གྱི་བུ་གསལ་རྒྱལ། ཀཽ་ཤམྦིའི་རྒྱལ་པོ་དམག་བརྒྱ་པའི་བུ་ཤར་བ་པ། འཕགས་རྒྱལ་གྱི་རྒྱལ་པོ་མུ་ཁྱུད་མཐའ་ཡས་ཀྱི་བུ་རབ་སྣང་ཞེས་བཏགས་སོ། ། གཞན་ཡང་འོད་དེ་རི་བོ་ཀུན་འཛིན་ན་དྲང་སྲོང་ཉོན་མོངས་མེད་བྱ་བ་ཚ་བོ་མེས་བྱིན་དང་བཅས་ཡོད་པས་མཐོང་སྟེ། ཚ་བོས། མཁན་པོ། འདིར་ནི་ཉི་མ་ཐམས་ཅད་དག ། གཅིག་ཅར་བྱུང་བར་གྱུར་ཏམ་ཅི། ། འདི་ལྟར་རི་དང་ཕུག་བཅས་པ། ། འོད་གཅིག་གིས་ནི་གསལ་བར་གྱུར། །
ཅེས་སྨྲས་པ་དང་། དྲང་སྲོང་གིས། ཉི་མའི་འོད་ཚ་འོད་ནི་བསིལ། ། ཀུན་ཏུ་འཇུག་པས་ཐུབ་ཆེན་འོད། ། བྱང་ཆུབ་སེམས་དཔའ་འོད་པོ་ཆེ། ། ལྷུམས་ནས་བྱུང་བར་གདོན་མི་ཟ། ། ཞེས་སྨྲས་པ་ན། ཚ་བོས། འོ་ན་དེ་བལྟ་བའི་ཕྱིར་འགྲོ་འོ་ཟེར་བ་ལ། དྲང་སྲོང་གིས་དེ་ད་ལྟ་ལྷ་མཐུ་བོ་ཆེ་དག་གིས་བསྐོར་བས་བལྟ་དཀའ།
ཕྱིས་གྲོང་ཁྱེར་དུ་གཤེགས་ཏེ་མིང་འདོགས་པའི་ཚེ་བལྟའོ་སྨྲས་སོ། ། དེ་ནས་བྲམ་ཟེ་མཚན་མཁན་ལ་བསྟན་པས། ཁྱིམ་དུ་བཞུགས་ན་འཁོར་ལོས་བསྒྱུར་རྒྱལ་དང་། རབ་ཏུ་བྱུང་ན་སངས་རྒྱས་སུ་འགྱུར་རོ། ། ཞེས་ལུང་བསྟན། རིགས་ཀྱི་ལྷ་མཆོད་པའི་སར་བྱོན་པས། ཤཱཀྱ་རྣམས་ཀྱིས་ལྷ་གནོད་སྦྱིན་ཤཱཀྱ་འཕེལ་བྱ་བ་གཞོན་ནུའི་ཞབས་ལ་ཕྱག་བྱས་པས་ལྷའི་ལྷ་ཞེས་དང་ཤཱཀྱ་མུ་ཅོར་སྨྲ་བ་རྣམས་ཐུབ་པ་བཞིན་དུ་འདུག་པས་ཤཱཀྱ་ཐུབ་པ་ཞེས་ཀྱང་བཏགས་སོ། ། བྱང་ཆུབ་སེམས་དཔའ་འཁྲུངས་ནས་ཞག་བདུན་འདས་པ་ན་ཡུམ་འདས་ཏེ་སུམ་ཅུ་རྩ་གསུམ་གྱི་གནས་སུ་སྐྱེས་སོ། ། དེའི་རྒྱུ་མཚན་ཡང་བྱང་ཆུབ་སེམས་དཔའ་དགའ་ལྡན་ན་བཞུགས་པའི་དུས་སུ་ཡུམ་གྱི་ཚེ་ཚད་བརྟགས་ནས་གཤེགས་པས། སྲས་མངོན་པར་འབྱུང་བ་གཟིགས་ན་ཡུམ་སྙིང་གས་བར་འགྱུར་བས་ཡུམ་གྱི་ཚེ་ཚད་མཐར་ཕྱིན་པར་བྱ་བའི་ཆེད་དུ་ཡིན་ནོ། །
དེ་ནས་གཞོན་ནུ་སྐྱེ་དགུའི་བདག་མོ་ལ་གཏད་དེ། པང་ན་འཚོ་བའི་མ་མ་བརྒྱད་ལ་སོགས་པས་སྐྱེད་བསྲིངས་སོ། ། དེ་ནས་སྔར་གྱི་དྲང་སྲོང་དེ་ཚ་བོ་དང་བཅས་པས་བྱང་ཆུབ་སེམས་དཔའ་བལྟ་བར་སེམས་ཏེ་རྫུ་འཕྲུལ་གྱིས་ཆས་པ་ན། བྱང་ཆུབ་སེམས་དཔའི་མཐུས་རྫུ་འཕྲུལ་ཉམས་ནས་རྐང་པས་ཕྱིན་ཏེ། གྲོང་ཁྱེར་སེར་སྐྱའི་སྒོར་སོང་སྟེ་འཕྲིན་སྤྲིངས་པ་ན། རྒྱལ་པོས་དོན་ཅི་ལ་འོངས་གསུངས་པ་དང་། དྲང་སྲོང་དེ་ན་རེ། རྒྱལ་ཆེན་བདག་ནི་འདིར་འོངས་པ། ། ཁྱོད་ཀྱི་སྲས་ནི་བལྟ་ཕྱིར་ཏེ། ། འཇིག་རྟེན་འདུལ་བ་གཙོ་བོ་ཡི། །
ཐུབ་པ་དེ་ནི་བལྟ་བར་འདོད། ། ཟེར་བ་ལ། རྒྱལ་པོས། དེ་ལྟ་ན་གཞོན་ནུ་ཉལ་གྱིས་མ་སད་ཀྱི་བར་དུ་སྡོད་ཅིག་གསུངས་པས། མནལ་བ་ཉིད་བལྟའོ་ཟེར། བལྟར་བཅུག་པས། མིག་མི་འཛུམ་པར་མནལ་བ་མཐོང་ནས། རིགས་དང་ལྡན་པའི་རྟ་རྣམས་ནི། ། མཚན་མོའི་བཞི་ཆ་ཉལ་བ་ལྟར། ། དགོས་པ་དོན་གཉེར་རྣམས་ཀྱི་གཉིད། །
མིག་ལ་ཡུན་རིང་མི་གནས་སོ། ། ཟེར་ཞིང་། ལྷ་བྲམ་ཟེ་ལ་བསྟན་ནམ་ཟེར། བསྟན་གསུངས་པས། ཇི་སྐད་ལུང་བསྟན་ཟེར། འདི་ནི་གཉིས་སུ་འགྱུར་གྱི་གཞན་དུ་མིན། ། ཁྱིམ་དུ་གནས་ན་འཁོར་ལོས་བསྒྱུར་རྒྱལ་ལམ། ། ཁྱིམ་ནས་ཁྱིམ་མེད་རབ་ཏུ་བྱུང་གྱུར་ན། ། འདྲེན་པ་གཞན་གྱི་རྟིང་ལ་མི་འཇོག་པར། ། འཇིག་རྟེན་འདིར་ནི་མངོན་རྫོགས་རྒྱལ་བར་འགྱུར། །
ཞེས་ལུང་བསྟན་གསུངས་པས་དྲང་སྲོང་དེས་ལེགས་པར་བརྟགས་ནས། ས་བདག་རྟོག་པ་པོ་རྣམས་བློ་འཁྲུལ་ཏེ། ། རྩོད་པའི་དུས་ན་འཁོར་ལོས་བསྒྱུར་མི་འབྱུང་། ། བསོད་ནམས་མཆོག་གི་ཆོས་ཀྱི་མཛོད་འདི་ནི། ། ཉེས་ལས་རྣམ་པར་རྒྱལ་ནས་སངས་རྒྱས་འགྱུར། ། མི་གསལ་མཚན་དང་ལྡན་ན་མིའི་དབང་པོ། ། གླིང་བཞི་རྣམས་ཀྱི་བདག་པོའི་དབང་ཕྱུག་འགྱུར། ། ཤིན་ཏུ་མཚན་གསལ་ཐུབ་དབང་རྫོགས་སངས་རྒྱས། ། འདི་ནི་མི་མཆོག་ཆོས་ཀྱི་འཁོར་ལོས་བསྒྱུར། ། ཞེས་སྨྲས་སོ། །
དེ་ནས་ཡར་སྐྱེས་ཏེ་ཤཱཀྱའི་ཁྱེའུ་སྟོང་ཕྲག་བཅུ་དང་ལྷན་ཅིག་ཏུ་བྱིས་པ་ཀུན་གྱི་བཤེས་གཉེན་གྱི་དྲུང་དུ་ཡི་གེ་སློབ་པའི་གྲྭར་བྱོན་ཏེ། ཀྱཻ་སློབ་དཔོན། ཚངས་པའི་ཡི་གེ་དྲུག་ཅུ་རྩ་བཞི་ལས། བདག་གང་ལ་བསླབ་ཅེས་གསུངས་པས། སློབ་དཔོན་ངོ་མཚར་སྐྱེས་ཏེ། སེམས་ཅན་དག་པ་ངོ་མཚར་སྐྱེས། ། བསྟན་བཅོས་ཀུན་ལ་བསླབས་གྱུར་ཀྱང་། ། འཇིག་རྟེན་འཇིག་རྟེན་རྗེས་བསྙེག་ཕྱིར། ། ཡི་གེའི་གྲྭར་ནི་བྱོན་པར་གྱུར། ། ཡི་གེ་གང་གི་མིང་དག་ཀྱང་། །
བདག་གིས་ཤེས་པར་མ་གྱུར་པ། ། དེ་ལ་འདི་ནི་བྱང་གྱུར་ཀྱང་། ། ཡི་གེ་སློབ་པའི་གྲྭར་བྱོན་ཏོ། ། ཞེས་སྨྲས་སོ། ། དེ་ནས་ཡི་གེའི་མ་མོ་ལ་སློབ་པ་ལྟར་མཛད་པས། ཨ་ཞེས་བརྗོད་པ་ན་འདུས་བྱས་ཐམས་ཅད་མི་རྟག་པའོ་ཞེས་པ་དང་། ཨཱ་རིང་པོ་བརྗོད་པའི་ཚེ་ཆོས་ཐམས་ཅད་བདག་མེད་པའོ་ཞེས་པའི་སྒྲ་བྱུང་ཞིང་། ལྷ་ཀླུ་དྲི་ཟ་ལ་སོགས་པའི་ཡིག་རིགས་ཐམས་ཅད་མངོན་དུ་གྱུར་པའི་ཚུལ་མཛད། རྩིས་པ་ཤཱཀྱ་སྲིད་སྒྲུབ་ཀྱི་དྲུང་དུ། རྩིས་དང་།
འཕོང་དང་། གྱད་ཀྱི་འཛིངས་སྟངས་ལ་སོགས་པ་འཇིག་རྟེན་པའི་བསླབ་པར་བྱ་བ་ཐམས་ཅད་ཀྱང་སློབ་པ་ལྟར་མཛད་དོ། ། དེ་ནས་ཤཱཀྱ་རྒན་རབ་དག་འདུས་ཏེ། འཁོར་ལོས་བསྒྱུར་བའི་གདུང་མི་གཅད་པའི་ཕྱིར་ཁབ་མཛད་པར་ཞུས་པས། བྱང་ཆུབ་སེམས་དཔས། འདོད་པའི་སྐྱོན་ནི་བདག་གིས་མཐའ་ཡས་རིག ། འཐབ་མོ་འཁོན་བཅས་མྱ་ངན་སྡུག་བསྔལ་རྩ། ། འཛིན་བྱེད་དུག་གི་ལོ་མ་འདྲ་བ་སྟེ། ། མེ་དང་འདྲ་ཞིང་རལ་གྲིའི་སོ་དང་འདྲ། ། འདོད་པའི་ཡོན་ཏན་བདག་འདོད་མ་ཡིན་ཏེ། །
བདག་ནི་བུད་མེད་ཚོགས་དང་མཛེས་མ་ཡིན། ། བསམ་གཏན་ཏིང་འཛིན་བདེ་བས་ཞི་སེམས་སུ། ། བདག་ནི་མི་སྨྲ་ནགས་ཚལ་གནས་པར་བྱ། ། ཞེས་གསུངས་ཏེ་མ་གནང་། ཕྱིས་བརྟགས་ནས། འདམ་དང་ལྗན་ལྗིན་ཁྲོད་ན་པདྨོ་རྣམ་པར་འཕེལ། ། མི་རྣམས་གང་གི་ནང་ན་རྒྱལ་པོའི་མཆོད་པ་ཐོབ། ། གང་ཚེ་བྱང་ཆུབ་སེམས་དཔའ་འཁོར་མཆོག་ཐོབ་གྱུར་པ། ། དེ་ཚེ་སེམས་ཅན་བྱེ་བ་ཕྲག་ཁྲིག་འཆི་མེད་འདུལ། ། སྔོན་གྱི་བྱང་ཆུབ་སེམས་དཔའ་མཁས་པར་གང་གྱུར་པ། །
དེ་དག་ཀུན་གྱིས་བཙུན་མོ་སྲས་དང་སླས་ཀྱང་བསྟེན། ། འོན་ཀྱང་འདོད་པས་ཆགས་མེད་བསམ་གཏན་བདེ་བ་ཉམས། ། བདག་ཀྱང་དེ་དག་ཡོན་ཏན་རྗེས་སུ་བསླབ་པར་བྱ། ། ཞེས་གསུངས་ཏེ་གནང་བ་ན། རྒྱལ་པོས་བུད་མེད་ཅི་ལྟ་བུ་ཞིག་བླང་གསུངས་པས། གཞོན་ནུས་བུད་མེད་ཀྱི་ཡོན་ཏན་ཡི་གེར་བྲིས་ཏེ། ཡོན་ཏན་སུམ་ཅུ་རྩ་གཉིས་པོ་འདི་དག་དང་ལྡན་པ་བསྔགས་སོ། ། རྒྱལ་པོས་མདུན་ན་འདོན་ལ་ཁྱོད་སོང་ལ་གང་ན་ཡོན་ཏན་འདི་དང་ལྡན་པའི་བུད་མེད་ཚོལ་ཅིག་གསུངས། རྒྱལ་རིགས་བྲམ་ཟེའི་བུ་མོ་དང་། ། རྗེ་རིགས་དམངས་རིགས་དེ་བཞིན་ཏེ། །
སུ་ལ་ཡོན་ཏན་འདི་ཡོད་པའི། ། བུ་མོ་དེ་ནི་འདིར་འོན་ཅིག ། ང་ཡི་བུ་འདི་རིགས་དག་དང་། ། རུས་ལ་ངོ་མཚར་འཛིན་མ་ཡིན། ། ཡོན་ཏན་བདེན་པ་ཆོས་ཀྱི་རྣམས། ། དེ་ལ་འདི་ནི་ཡིད་དགའ་འོ། ། ཞེས་སྨྲས་པ་དང་། མདུན་ན་འདོན་དེས་ཡུལ་ཀུན་ཏུ་སོང་བས། ཤཱཀྱ་ལག་ན་བེ་ཅོན་གྱི་བུ་མོ་ས་མཚོ་མ་མཐོང་ནས་ཡི་གེ་དེ་བྱིན་པས། བུ་མོ་དེ་བཞིན་འཛུམ་སྟེ།
བྲམ་ཟེ། ཡོན་ཏན་འདི་དག་བདག་ལ་ཀུན་ཚང་གིས། ། དེས་པའི་གཟུགས་ཅན་དེ་ནི་བདག་གི་ཁྱིམ་ཐབས་སོ། ། གལ་ཏེ་གཞོན་ནུ་བཞེད་ན་ཕྱི་བཤོལ་མ་མཛད་གསུངས། ། རྒྱ་ལ་སྐྱེ་བོ་ཕལ་དང་བཞུགས་པར་གྱུར་ཀྱང་གདའ། ། ཞེས་ཟེར་བ་དེ་བྲམ་ཟེས་རྒྱལ་པོ་ལ་གསོལ་པས། བུད་མེད་འདི་བརྫུན་ཆེ་བས་རྒྱལ་པོ་ཡིད་མ་ཆེས་པར། ཞག་བདུན་ན་བུ་མོ་ཐམས་ཅད་འདུན་ཁང་དུ་ཤོག་ཅིག གཞོན་ནུས་ཡིད་དུ་འོང་བའི་ཡོ་བྱད་དག་སྦྱིན་ནོ་ཞེས་སྨྲས་པས། བུ་མོ་དག་བྱུང་བ་ན་ཇི་ལྟར་འོངས་པ་བཞིན་ཡོ་བྱད་དག་བྱིན་པས།
དེ་དག་གིས་ཀྱང་གཞོན་ནུའི་གཟི་བརྗིད་མ་བཟོད་པར་མྱུར་དུ་སོང་། དེ་ནས་ས་མཚོ་མ་ཡོང་བ་ན་ཡོ་བྱད་ཟད་དེ། དེ་འཛུམ་དམུལ་ཏེ། བདག་གི་ནོངས་པ་ཅི་བགྱིས་ནས། ། བདག་ལ་ཐུགས་ངན་སྡང་བ་མཛད། ། བྱས་པས། གཞོན་ནུས་སྔོན་སྡང་མིན་གྱི་ཁྱེད་འཕྱིས་པས་ལན་ནོ་གསུངས་ནས་སོར་གདུབ་སྲང་བརྒྱ་སྟོང་རི་བ་དེ་སྦྱིན་ནོ། ། དེ་སོང་བ་ན་བྱ་ར་བ་དག་གིས་གཞོན་ནུ་ས་མཚོ་མ་ལ་སྤྱན་ཆགས་ཏེ། བཀའ་མཆིད་ཀྱང་ཅུང་ཟད་བགྱིས་སོ་ཞེས་སྨྲ་འོ། ། དེ་ནས་རྒྱལ་པོས་ཤཱཀྱ་ལག་ན་བེ་ཅོན་ལ་ཁྱོད་ཀྱི་བུ་མོ་གཞོན་ནུ་ལ་བྱིན་ཅིག་གསུངས་པས།
དེས། བདག་གི་རིགས་ཆོས་ལ་བུ་མོ་སྒྱུ་རྩལ་ཤེས་པ་ལ་གཏོང་བ་ལགས་ན། མི་ཤེས་པ་ལ་ཇི་ལྟར་སྦྱིན་ཟེར་བ་ཐོས་པས། རྒྱལ་པོ་ཡིད་མ་དགའ་བར་སེམས་ཤིང་འདུག་ལ། གཞོན་ནུས་མཐོང་ནས། ཡབ་ཅི་ནོངས་བཀའ་སྩོལ་རིགས་སོ་སྨྲས་པས། ཡབ་ཀྱིས་ཚུལ་དེ་བསྙད་པ་ན། གཞོན་ནུས་སྒྱུ་རྩལ་འགྲན་པར་ཁས་བླངས་པས་རྒྱལ་པོ་མཉེས་ཏེ་སྒྱུ་རྩལ་འགྲན་པར་དྲིལ་བསྒྲགས་སོ། ། དེ་ནས་ཤཱཀྱ་གཞོན་ནུ་ལྔ་བརྒྱ་ཙམ་འཚོགས་ཏེ། རལ་གྲིའི་ཐབས་དང་།
འཕོངས་དང་། གྱད་ཀྱི་འཛིངས་སྟངས་སོགས་སུ་རྒྱལ་བ་དེ་ལ་ས་མཚོ་མ་སྟེར་བ་དམ་བཅས་པ་ན། ཐོག་མར་ལྷས་སྦྱིན་བྱུང་སྟེ། གླང་པོ་ཆེ་ཁྲིད་པ་དང་འཕྲད་ནས་ཕྲག་དོག་དང་ང་རྒྱལ་གྱིས་ཀུན་ནས་བསླངས་ཏེ་ཐལ་མོ་ལན་གཅིག་བསྣུན་ནས་བསད། མཛེས་དགའ་བོས་རོ་དེ་གྲོང་ཁྱེར་གྱི་ཕྱི་རོལ་ཏུ་བསྐྱུར་བ་ན། གཞོན་ནུས་ཞབས་ཀྱི་མཐེ་བོང་གིས་བླངས་ཏེ་ར་བ་བདུན། འོབས་བདུན་གྱི་ཕྱི་རྒྱང་གྲགས་གཅིག་ཙམ་གྱི་སར་འཕངས་ཏེ་གཤོངས་ཆེན་པོར་གྱུར་པས་གླང་པོའི་གཤོངས་ཞེས་གྲགས་སོ། ། དེ་ནས་ཡི་གེ་དང་རྩིས་འགྲན་པས་ཀྱང་གཞོན་ནུ་རྒྱལ་ལོ། ། དེ་ནས་དགའ་བོ་དང་ཀུན་དགའ་བོ་གཉིས་ཀྱི་སྟོབས་བརྒལ་བའི་ཕྱིར་དྲུང་དུ་ཕྱིན་པས། དེས་ལག་པ་རེག་མ་ཐག་འགྱེལ།
དེ་ནས་ལྷས་སྦྱིན་བྱུང་བ་ན། བྱང་ཆུབ་སེམས་དཔས་ཕྱག་གཡས་ཀྱིས་བཏེགས་ཏེ་ནམ་མཁའ་ལ་བསྐོར་ནས་ས་ལ་བོར་ཡང་ལུས་ལ་མི་གནོད་པར་བྱས་སོ། ། དེ་ནས་འཕོངས་འགྲན་པ་ན་ཀུན་དགའ་བོས་རྒྱང་གྲགས་གཉིས། ལྷས་སྦྱིན་གྱིས་རྒྱང་གྲགས་བཞི། དགའ་བོས་རྒྱང་གྲགས་དྲུག བེ་ཅོན་གྱིས་དཔག་ཚད་གཉིས་ཀྱི་ཕ་རོལ་རྣམས་སུ་ལྕགས་རྔ་རེ་འབེན་དུ་བཙུགས་པས་རང་རང་གི་འབེན་ལ་ཕོག དེ་ལས་ཕ་རོལ་ཏུ་མ་སོན། གཞོན་ནུས་རྒྱང་གྲགས་བཅུའི་ཕ་རོལ་ཏུ་ལྕགས་རྔ་གཅིག ཤིང་ཏ་ལ་བདུན། དེའི་ཕ་རོལ་ཏུ་ལྕགས་ཀྱི་ཕག་རྒོད་ཅིག་རྣམས་བཙུགས་ཏེ།
ལྷ་ཁང་ནས་མེས་སེང་གེའི་ཟ་འགྲམ་གྱི་གནམ་རུ་བླངས་ནས། ཕྱེད་ཀྲུང་དུ་འདུག་ནས་བདུངས་ནས་མདའ་འཕངས་པས། སྔར་གྱི་འབེན་དེ་དག་ཐམས་ཅད་ཕུག་སྟེ་ས་ལ་ཟུག་ནས་མི་སྣང་བར་གྱུར་ཏེ་ཁྲོན་པ་ལྟ་བུ་བྱུང་བས་མདའི་ཁྲོན་པ་ཞེས་གྲགས། གཞན་ཡང་བང་དང་། མཆོངས་ལ་སོགས་པ་སྒྱུ་རྩལ་ཐམས་ཅད་ལ་གཞོན་ནུ་ལྷག་ནས། ཤཱཀྱ་ལག་ན་བེ་ཅོན་གྱིས་ས་མཚོ་མ་ཕུལ་ཏེ། བྱང་ཆུབ་སེམས་དཔས་ཀྱང་འཇིག་རྟེན་དང་མཐུན་པར་བྱ་བའི་ཕྱིར། ས་མཚོ་མ་དང་། གྲགས་འཛིན་མ་དང་། རི་དྭགས་འཛིན་མ་རྣམས་འཁོར་མང་པོ་དང་བཅས་ཁབ་ཏུ་བཞེས་པའི་ཚུལ་མཛད་དེ།
དགུང་ལོ་ཉེར་དགུའི་བར་དུ་དེ་དག་དང་རྩེ་དགའ་ལ་ཡོངས་སུ་སྤྱད་དོ། ། དེ་ནས་བྱང་ཆུབ་སེམས་དཔའ་དམ་བཅའ་དུས་ལས་མི་འདའ་ཡང་སངས་རྒྱས་ཀྱིས་བསྐུལ་བ་ཆོས་ཉིད་ཡིན་པས། སངས་རྒྱས་ཀྱིས་བྱིན་གྱིས་བརླབས་པའི་སིལ་སྙན་གྱི་སྒྲ་ལས། སྡུག་བསྔལ་བརྒྱས་གང་སེམས་ཅན་མཐོང་ནས་ནི། ། འགྲོ་བའི་མགོན་དང་སྐྱབས་དང་གནས་གྱུར་ཅིང་། ། ཕན་བྱེད་མགོན་དང་དཔུང་གཉེན་གྱུར་ཅིག་ཅེས། ། ཁྱོད་ཀྱིས་སྔོན་གྱི་སྨོན་ལམ་དེ་སྐད་བཏབ། ། དགེ་བ་དཔའ་བོ་སྔོན་གྱི་སྤྱོད་པ་དང་། ། འགྲོ་ཕན་བྱ་ཞེས་སྨོན་ལམ་དྲན་པར་བྱོས། ། འདི་ནི་ཁྱོད་ཀྱི་ཚད་དང་དུས་ཡིན་གྱི། །
དྲང་སྲོང་མཆོག་རབ་ཁྱིམ་ནས་འབྱུང་བར་བྱོས། ། ཞེས་སོགས་ཀྱིས་བསྐུལ་ཅིང་། བཙུན་མོ་དག་གི་རོལ་མོའི་སྒྲ་ལས་ཀྱང་། ། སྲིད་གསུམ་དགའ་དང་ནད་ཀྱི་སྡུག་བསྔལ་འབར། ། འཆི་མེད་རབ་འབར་འདི་ནི་མགོན་མེད་པ། ། སྲིད་ལས་འབྱུང་ལ་འགྲོ་བ་རྟག་ཏུ་རྨོངས། ། བུམ་པར་ཆུད་པའི་བུང་བ་འཁོར་བ་བཞིན། ། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་བལྟ་དང་མཚུངས། ། སྐྱེས་བུའི་ཚེ་སྲོག་ནམ་མཁའི་གློག་འདྲ་སྟེ། །
རི་གཟར་འབབ་ཆུ་ལྟ་བུ་མྱུར་འགྱོགས་འགྲོ། ། ཞེས་སོགས་ནས། སྔོན་གྱི་སྤྱོད་དེ་རྗེས་སུ་དྲན་གྱིས་ལ། ། གཏི་མུག་རབ་རིབ་མུན་པས་བསྒྲིབས་པ་ཡི། ། འགྲོ་ལ་ཤེས་རབ་དམ་པ་འོད་བཟང་བ། ། ཆོས་མིག་དྲི་མེད་ཉོན་མོངས་མེད་པ་བྱིན། ། ཞེས་པའི་སྒྲ་བྱུང་བས། བྱང་ཆུབ་སེམས་དཔའ་ཡང་རྒྱགས་པའི་སེམས་སྤངས་ཏེ། བྱང་ཆུབ་ཏུ་སེམས་བཏང་། དེ་བཞིན་དུ་ལྷའི་བུ་འབུམ་ཕྲག་སུམ་ཅུ་རྩ་གཉིས་ཀྱིས་ཀྱང་ཚིགས་སུ་བཅད་པས་བསྐུལ་ཅིང་།
དེའི་ཚེ་རྒྱལ་པོའི་རྨི་ལམ་དུ་བྱང་ཆུབ་སེམས་དཔའ་རབ་ཏུ་བྱུང་བ་རྨིས་པས། དེ་ཡིད་ཆགས་པའི་ཕྱིར། དཔྱིད་བསིལ། དབྱར་རན། དགུན་དྲོ་བའི་ཁང་བཟང་གསུམ་བྱས་པའི་ཚེ། གཞོན་ནུ་སུས་ཀྱང་མ་ཚོར་བར་མངོན་པར་འབྱུང་དུ་འོང་ངོ་ཞེས་པའི་སྒྲ་དཔག་ཚད་གསུམ་གྱི་བར་དུ་བྱུང་ཞིང་། ལྟས་མཁན་རྣམས་ཀྱིས་ཀྱང་གཞོན་ནུ་བཀྲ་ཤིས་ཀྱི་སྒོ་ནས་མངོན་པར་འབྱུང་བར་འགྱུར་རོ་ཞེས་ལུང་བསྟན་པས། རྒྱལ་པོས་སྒོ་འཕར་ཆེན་པོ་སྒྲ་དཔག་ཚད་དུ་གྲགས་པའི་མི་ལྔ་བརྒྱས་འབྱེད་ཅིང་གཅོད་པ་བྱས་སོ། ། དེ་ནས་བྱང་ཆུབ་སེམས་དཔའ་སྐྱེད་མོས་ཚལ་དུ་འབྱོན་པར་དགོངས་ཏེ། འདུན་པ་ལ་ཤིང་རྟ་སྦྱོར་ཅིག་གསུངས་པས།
འདུན་པས་ཀྱང་རྒྱལ་པོ་ལ་གསོལ་པས། རྒྱལ་པོས་གཞོན་ནུས་ཡིད་དུ་མི་འོང་བ་མི་མཐོང་བར་བྱ་བའི་ཕྱིར་ཕྱོགས་ཐམས་ཅད་ཉམས་དགའ་བར་བྱས་སོ། ། དེ་ནས་བྱང་ཆུབ་སེམས་དཔའ་ཤར་སྒོ་ནས་ཐོན་པ་དང་། ཉིད་ཀྱི་མཐུས་ལྷའི་སྤྲུལ་པས་རྒས་པའི་སྡུག་བསྔལ་གྱིས་ཉེན་པའི་མི་ཞིག་འདུག་པ་གཟིགས་ཏེ། འདུན་པ་ལ། ཁ་ལོ་བསྒྱུར་བ་མི་རིད་ཉམ་ཆུང་བ། ། ཤ་ཁྲག་སྐམ་ལ་རུས་ལྤགས་ཉི་ཚེའི་དཀྲིས། ། མགོ་དཀར་སོ་རྣལ་ལུས་ནི་རབ་སྐེམ་ལ། ། འཁར་བ་བརྟེན་ཞིང་མི་བདེ་འཁྱོར་འགྲོ་སུ། ། ཞེས་གསུངས་པས།
འདུན་པས། ལྷ། མི་འདི་རྒས་པས་ཟིལ་གྱིས་ནོན་པ་སྟེ། ། དབང་པོ་ཉམས་ཤིང་སྡུག་བསྔལ་བརྩོན་སྟོབས་ཉམས། ། གཉེན་གྱི་སྐྱེ་བོས་བརྙས་ཤིང་མགོན་མེད་གྱུར། ། དོན་བགྱིད་མི་ནུས་ནགས་ཁྲོད་ཤིང་ལྟར་བོར། ། ཞེས་གསོལ་པས། ཡང་བྱང་ཆུབ་སེམས་དཔས། འདི་ནི་འདི་ཡི་རིགས་ཀྱི་ཆོས་ཡིན་ནོ། ། འོན་ཏེ་འགྲོ་བ་འདི་ཀུན་ལ་ཡང་འབྱུང་། །
ཚིག་འདི་ཡང་དག་ཇི་བཞིན་མྱུར་དུ་སྨྲོས། ། ཐོས་ནས་དེ་དོན་འདིར་ནི་ཚུལ་བཞིན་བསམ། ། གསུངས་པས། དེས། ལྷ། འདི་ནི་རིགས་ཆོས་ཡུལ་འཁོར་ཆོས་མ་ལགས། ། དར་ལ་བབས་པའི་སྐྱེ་བོ་རྒས་པས་འཇོམས། ། ཁྱོད་ཀྱི་ཡབ་ཡུམ་ཉེ་དུ་གཉེན་ཚོགས་ཀྱང་། ། རྒས་ལས་མ་ཐར་གཞན་དུ་འགྲོ་ཐབས་མེད། ། ཅེས་སྨྲས་པ་ན།
བྱང་ཆུབ་སེམས་དཔས། ཁ་ལོ་བསྒྱུར་བ་བྱིས་པ་མི་མཁས་འགྲོ། ། གཞོན་པས་རྒྱགས་སྤྱོས་བློ་ངན་རྒས་མ་མཐོང་། ། ང་ནི་སླར་འགྲོ་ཤིང་རྟ་མྱུར་དུ་སྒྱུར། ། ང་ནི་རྒས་འགྱུར་རྩེ་དགས་ཅི་ཞིག་བྱ། ། ཞེས་གསུངས་ནས་ནང་དུ་ལོག་གོ ། ཡང་ལྷོ་སྒོར་བྱོན་པས་ན་བའི་སྡུག་བསྔལ་གཟིགས་ཏེ། ཁ་ལོ་བསྒྱུར་བ་ཉམ་ཆུང་ལུས་མདོག་ངན། ། དབང་པོ་ཀུན་ཉམས་དབུགས་དབྱུང་རབ་ཏུ་དཀའ། ། ཡན་ལག་ཀུན་སྐམ་ལྟོ་དཀྲུགས་ཉམ་ཐག་གྱུར། །
རང་གི་གཅིན་སྟུག་སྨད་པའི་ནང་འདུག་སུ། ། གསུངས་པས། དེས། ལྷ། མི་འདི་ཤིན་ཏུ་ནད་ཀྱིས་བཏབ་པ་སྟེ། ། ནད་ཀྱི་ཉེར་འཚེ་འཆི་བས་འགུམ་ལ་ཐུག ། གཟི་བརྗིད་མ་མཆིས་སྟོབས་ཀྱང་རྣམ་པར་ཉམས། ། མགོན་སྐྱབས་གླིང་དང་དཔུང་གཉེན་མ་མཆིས་ལགས། ། ཞེས་སྨྲས་སོ། ། བྱང་ཆུབ་སེམས་དཔས།
ནད་མེད་པ་ཡང་རྨི་ལམ་རྩེད་དང་མཚུངས། ། ནད་ཀྱི་འཇིགས་པ་འདི་ལྟར་མི་ཟད་པའི། ། གནས་འདི་མཐོང་ནས་སྐྱེས་བུ་མཁས་པ་རྣམས། ། རྩེ་དགའ་སྡུག་པའི་འདུ་ཤེས་ཇི་ལྟར་སྐྱེ། ། ཞེས་གསུངས། ནུབ་ཏུ་ཤི་བ་གཟིགས་ནས། ཁ་ལོ་བསྒྱུར་བ་མི་འདི་ཁྱོར་བཏེགས་ནས། ། མི་དག་སྐྲ་བཤིག་མགོ་ལ་སས་འཐོར་ཞིང་། ། སྣ་ཚོགས་གང་དག་བརྗོད་ཅིང་བྲང་བརྡུངས་པས། ། མདུན་ནས་བསྐོར་ཏེ་ཁྱེར་བ་འདི་སུ་ཞིག །
གསུངས་པ་དང་། ཡང་དེས། ལྷ། མི་འདི་འཛམ་བུའི་གླིང་དུ་གུམ་པ་སྟེ། ། ཕ་མ་འཆི་འབྲངས་བུ་རྣམས་སླར་མི་མཐོང་། ། ལོངས་སྤྱོད་ཁྱིམ་དང་མཛའ་བཤེས་གཉེན་ཚོགས་རྣམས། ། སྤངས་ནས་འཇིག་རྟེན་ཕ་རོལ་དག་ཏུ་འགྲོ། ། ཞེས་ཟེར་བ་ལ། བྱང་ཆུབ་སེམས་དཔས། རྒ་བས་གནོད་འགྱུར་གཞོན་ཡང་ཅི་མི་རུང་། །
ནད་ཀྱིས་གནོད་འགྱུར་ནད་མེད་ཅི་མི་རུང་། ། རིང་དུ་མི་གནས་གསོན་ཡང་ཅི་མི་རུང་། ། དགའ་བ་ལ་ཆགས་མཁས་ཀྱང་ཅི་མི་རུང་། ། ད་ལྟ་ན་རྒ་འཆི་བ་མེད་གྱུར་ཀྱང་། ། སྡུག་བསྔལ་ཆེན་པོ་ཕུང་པོ་ལྔ་འཛིན་ན། ། ན་རྒ་འཆི་བ་རྟག་འབྲངས་སྨོས་ཅི་དགོས། ། སླར་ལོག་རབ་ཏུ་ཐར་བར་བྱ་བ་བསམ། ། ཞེས་གསུངས་ཤིང་། ཡང་བྱང་སྒོར་དགེ་སློང་གཟིགས་ཏེ། ཁ་ལོ་བསྒྱུར་བ་སེམས་ཞི་རབ་ཞི་ཞིང་། །
མིག་ཕབ་འགྲོ་ལ་གཉའ་ཤིང་གང་ཙམ་ལྟ། ། ངུར་སྨྲིག་གོས་གྱོན་སྤྱོད་ནི་ལྷུང་བཟེད་ཐོགས། ། མི་རྒོད་མ་ཁེངས་སྐྱེས་བུ་འདི་སུ་ཞིག ། གསུངས་པ་ན། དེས་སྨྲས་པ། ལྷ། མི་འདི་དགེ་སློང་ཞེས་ནི་བགྱིད་པ་ལགས། ། འདོད་པའི་དགའ་བ་སྤངས་ཤིང་དུལ་བར་སྤྱོད། ། བདག་ཉིད་རབ་ཏུ་བྱུང་ཞིང་ཞི་བ་འཚོལ། ། ཆགས་སྡང་བྲལ་བ་བསོད་སྙོམས་སྤྱོད་ཅིང་རྒྱུ། །
ཟེར་བ་དང་། བྱང་ཆུབ་སེམས་དཔས། དགེ་བ་ལེགས་སྨྲས་འདི་ནི་ང་འདོད་དེ། ། རབ་བྱུང་མཁས་པ་རྣམས་ཀྱིས་རྟག་ཏུ་བསྔགས། ། དེ་ནི་བདག་དང་སེམས་ཅན་གཞན་ལའང་ཕན། ། འཚོ་བདེ་ཉམས་མཐུན་འཆི་མེད་འབྲས་བུར་འགྱུར། ། གསུངས་ཤིང་། དེ་ནས་བྱང་ཆུབ་སེམས་དཔས་ནང་དུ་ལོག་སྟེ་བཞུགས་སོ། ། རྒྱལ་པོས་དེ་དག་མཐོང་ཐོས་པས། བསྲུང་བའི་ཕྱིར་ར་བ་དང་།
འོབས་དང་། སྒོ་བརྟན་པོ་བཅུ་དྲུག གྲོང་ཁྱེར་གྱི་བཞི་མདོར་སྲུང་བའི་མི་བཞག བཙུན་མོ་རྣམས་གླུ་དབྱངས་དང་རྩེ་དགའ་བྱེད་དུ་བཅུག དེའི་ཚེ་བྱང་ཆུབ་སེམས་དཔའ་ཁབ་ནས་གཤེགས་པའི་ལྟས་སུ་བྱ་སྐད་མི་འབྱིན། པདྨ་རྙིད། ཤིང་ལ་མེ་ཏོག་མི་འཆར། གླིང་བུ་དང་པི་ཝཾ་སོགས་རྒྱུད་ཆད། རྫ་རྔ་བརྡུངས་ཀྱང་སྐད་མེད་པར་གྱུར་ཏེ། དེ་དག་མཐོང་བས་རྒྱལ་པོ་སེམས་ཁོང་དུ་ཆུད་ཅིང་།
ས་མཚོ་མ་ལ་ས་གཡོ་བ་སོགས་རྨིས། བྱང་ཆུབ་སེམས་དཔའི་རྨི་ལམ་དུ། རྐང་ལག་གིས་རྒྱ་མཚོ་དཀྲུགས། ས་མལ་ཆར་བྱས། རི་རབ་སྔས་སུ་བཅུག འོད་ཀྱིས་མུན་པ་གསལ། གདུགས་གཅིག་གིས་འཇིག་རྟེན་གསུམ་ཁྱབ་པ་ལ་སོགས་པ་རྨིས་སོ། ། དེ་ནས་བྱང་ཆུབ་སེམས་དཔས་ཡབ་ཀྱིས་མ་གནང་བར་རབ་ཏུ་འབྱུང་བར་མི་རིགས་དགོངས་ནས་ཡབ་ཀྱི་དྲུང་དུ་སོང་སྟེ། བདག་མངོན་པར་འབྱུང་བའི་དུས་ལ་བབས་ཀྱི་བགེགས་དང་མི་དགེས་པར་མ་མཛོད་ཅིག་གསུངས་པས། ཡབ་ཀྱིས།
ཁྱོད་ཀྱིས་འདོད་པའི་མཆོག་སྦྱིན་གྱི་ཁབ་ཏུ་བཞུགས་ཤིག་གསུངས་པ་དང་། བྱང་ཆུབ་སེམས་དཔའི་རྒ་ནད་འཆི་རྒུད་བཞི་མེད་པ་འཚལ་ལོ་གསུངས་པས། ཡབ་ཀྱིས་དེ་སྦྱིན་པའི་ཐབས་མེད། གཞན་གང་འདོད་པ་སློངས་ཤིག་ཟེར་བ་ལ། ཡང་བྱང་ཆུབ་སེམས་དཔས། རྒ་ནད་འཆི་བའི་འཇིགས་དང་རྒུད་པར་མི་འགྱུར་བ། ། ལྷ་ཅིག་གལ་ཏེ་མཆོག་བཞི་འདི་དག་མི་སྩོལ་ན། ། གཞན་ཡང་མཆོག་གཅིག་གསོལ་གྱི་རྒྱལ་པོ་གསན་དུ་གསོལ། ། འདི་ནས་ཤི་འཕོས་ཉིང་མཚམས་སྦྱོར་བར་མི་འགྱུར་མཛོད། ། ཅེས་གསུངས་པས།
རྒྱལ་པོའི་དགོངས་པ་ལ་དེ་ནི་བདག་གིས་སྦྱིན་པར་མི་ནུས། འདི་བཙས་པའི་ཚེ་ཡང་སྲིད་པ་ཐ་མ་བར་བྱའོ་ཞེས་སྨྲ་ལ། བྲམ་ཟེ་རྣམས་ཀྱིས་ཀྱང་མངོན་པར་འབྱུང་བ་ལུང་བསྟན་པས། འདི་ངེས་པར་འགྲོ་སྙམ་ནས་སྐད་ཆུང་ངུས་ཁྱེད་ཀྱི་བསམ་པ་རྫོགས་པར་གྱུར་ཅིག་ཅེས་སྨྲས་སོ། ། རྒྱལ་པོས་དོན་དེ་ཤཱཀྱ་རྣམས་ལ་བསྙད་པས། བསྲུང་བར་རིགས་ཞེས་ཐམས་ཅད་བགྲོས་ཏེ་བསྒོ་བཞིར་ཤཱཀྱ་གཞོན་ནུ་ལྔ་བརྒྱར་རེ། ཤིང་རྟ་ལྔ་བརྒྱ་རེ། དཔུང་བུ་ཆུང་ལྔ་བརྒྱ་རེ་དང་བཅས་བཀོད། ཤཱཀྱ་རྒན་རབས་རྣམས་ལམ་གྱི་བཞི་མདོ་དང་། སུམ་མདོར་འཁོད།
རྒྱལ་པོའང་མེལ་ཚེ་བྱེད་དོ། ། དེའི་ཚེ་གནོད་སྦྱིན་རྣམས་དང་། འཕྲོག་མའི་བུ་རྣམས་དང་། སུམ་ཅུ་རྩ་གསུམ་པ་རྣམས་མཆོད་པའི་ལས་བྱེད་དོ། ། ལྷའི་བུ་ཆོས་སྤྱོད་ལ་སོགས་པས་བཙུན་མོའི་འཁོར་མི་སྡུག་པར་བསྒྱུར་བ་དེ་ལ་གཟིགས་པས་དུར་ཁྲོད་ཀྱི་འདུ་ཤེས་སྐྱེས་ཏེ། ཨེ་མ་སྐྱེ་དགུ་རྣམས་ནི་སྡུག་བསྔལ་གྱུར། ། སྲིན་མོའི་ཚོགས་ལ་དགའ་བ་ཇི་ལྟར་རྙེད། ། འདོད་པ་ཡོན་ཏན་མེད་ལ་ཡོན་ཏན་འཛིན། ། གཏི་མུག་མུན་པས་རབ་བསྒྲིབས་བློ་གྲོས་ངན། ། དཔེར་ན་བྱ་ནི་བྱ་རྒྱར་ཆུད་པ་བཞིན། །
ནམ་ཡང་འབྱུང་བ་རྙེད་པར་འགྱུར་ཡིན། ། ཞེས་གསུངས་ཏེ་མི་སྡུག་པར་སྒོམ་མོ། ། དེ་ནས་བྱང་ཆུབ་སེམས་དཔས་སྨོན་ལམ་འདི་སྐད་བཏབ་སྟེ། སེམས་ཅན་ཐམས་ཅད་ལ་ཆོས་ཀྱི་སྒྲ་བསྒྲག་པར་བྱའོ། ། མ་རིག་པའི་མུན་པ་གསལ་བར་བྱའོ། ། ང་རྒྱལ་གྱི་རི་བོ་བསྙིལ་བར་བྱའོ། ། སྲིད་པའི་མདུད་པ་དགྲོལ་བར་བྱའོ། ། ཞེས་དགོངས་ཏེ་ནམ་ཕྱེད་ཀྱི་དུས་ཁང་བཟང་གི་སྟེང་དུ་སོང་སྟེ། སངས་རྒྱས་ཐམས་ཅད་ལ་ཕྱག་བཙལ་ནས་བལྟས་པས། བརྒྱ་བྱིན་དང་རྒྱལ་པོ་ཆེན་པོ་བཞི་དང་།
ཉི་ཟླ་གཉིས་ཀྱང་ཕྱག་འཚལ་ཞིང་འདུག་པ་དང་། སྐར་མ་རྒྱལ་ཤར་བ་ཡང་མཐོང་སྟེ། འདུན་པ་ལ། ང་ཡི་བཀྲ་ཤིས་འདི་ནི་དོན་ཀུན་འགྲུབ། ། དོ་ནུབ་གདོན་མི་ཟ་བ་དོན་འགྲུབ་ཀྱི། ། འདུན་པ་ཕྱི་བཤོལ་མ་བྱེད་ལ་གོར་དུ། ། རྟ་རྒྱལ་རྒྱན་གྱིས་བརྒྱན་པ་ང་ལ་བྱིན། ། གསུངས་པ་ན། འདུན་པས་གང་དུ་བཞུད་ཞུས་པས། མངོན་པར་འབྱུང་ངོ་གསུངས།
འདུན་པས་ཡང་ཡང་ལྡོག་ཀྱང་མ་གནང་བར། དུས་མ་ལགས་སོ་ཞུས་པས། སེམས་ཅན་རྣམས་ཀྱི་དོན་ནི་འཚོལ་བ་ན། ། བྱང་ཆུབ་རྒ་ཤི་མེད་པའི་གནས་ཐོབ་ནས། ། འགྲོ་བ་སྒྲོལ་ཞེས་ང་ཡིས་ཡུན་རིང་ནས། ། སྨོན་ལམ་བཏབ་པ་དེ་ཡི་དུས་ལ་བབ། ། ཅེས་གསུངས་ཤིང་། ལྷའི་བུ་ཡང་དག་བསྐུལ་བ་པོས་ཀྱང་། ད་ནི་མངོན་པར་འབྱུང་བའི་དུས་ལ་བབ་བོ་ཞེས་བསྐུལ། ལྷའི་བུ་ཁ་ཅིག་གིས་སྲུང་མ་རྣམས་མྱོས་པར་བྱས།
དེ་ནས་བརྒྱ་བྱིན་གྱིས་བཀྲ་ཤིས་ཀྱི་སྒོ་ཕྱེས། རྟ་ལྔ་ལྡན་ལ་ཆིབས་ལ་རྒྱལ་ཆེན་བཞིས་བཏེགས་ཏེ་ནམ་མཁའ་ལ་བྱོན་པས། ཚངས་པ་དང་བརྒྱ་བྱིན་གྱིས་ལམ་བསྟན། འོད་ཀྱིས་མུན་པ་གསལ། མཆོད་པ་དང་། རོལ་མོ་དང་བཅས་ཏེ་གྱད་ཀྱི་ཡུལ་འདས་ནས་མཆོད་རྟེན་རྣམ་དག་གི་དྲུང་དུ་ཕྱིན་ཏེ། རྟ་དང་རྒྱན་འདུན་པ་ལ་བྱིན་ལ། འདི་དག་ཁྱེར་ལ་སེར་སྐྱར་སོངས་ཤིག་གསུངས། འདུན་པས་བདག་ལ་ཆད་པས་གཅོད་དུ་མཆིའོ་བྱས་པས། ང་ལ་བྱམས་པ་བཞིན་ཁྱོད་ལ་བྱམས་པར་འགྱུར་གྱི་མ་འཇིགས་ཤིག་གསུངས་པ་བཞིན་དེས་ཀྱང་ལོག་སྟེ།
བཀོད་པའི་གཏམ་རྣམས་རྒྱལ་པོ་སོགས་ལ་སྨྲས་པས་ཐམས་ཅད་ངོ་མཚར་སྐྱེས། བྱང་ཆུབ་སེམས་དཔའི་མཐུས་མྱ་ངན་ཡང་མེད་པར་གྱུར་ཏོ། ། དེར་མཆོད་རྟེན་ཞིག་བརྩིགས་པས་འདུན་པ་སླར་ལོག་གི་མཆོད་རྟེན་ཞེས་གྲགས། དེ་ནས་མཆོད་རྟེན་རྣམ་དག་གི་དྲུང་དུ་ཉིད་ཀྱི་དབུ་སྐྲ་ཉིད་ཀྱིས་བཞར་བ་ལྷ་རྣམས་ཀྱིས་གདན་དྲངས་ཏེ་མཆོད་རྟེན་བརྩིགས་པས་གཙུག་ཕུད་ཀྱི་མཆོད་རྟེན་དུ་གྲགས། དེར་རབ་བྱུང་གི་ཚུལ་དང་མཐུན་པའི་གོས་ཤིག་རྙེད་ན་རུང་སྙམ་པ་དང་། གནས་གཙང་མའི་ལྷ་རྔོན་པའི་གཟུགས་སུ་སྤྲུལ་པས་ན་བཟའ་ངུར་སྨྲིག་ཕུལ་བ་བཞེས་ཏེ། ས་དེར་མཆོད་རྟེན་བརྩིགས་པས་ངུར་སྨྲིག་བླངས་པའི་མཆོད་རྟེན་ཞེས་ཀྱང་གྲགས། དེ་ལྟར་གཙུག་ཕུད་བཅད། ངུར་སྨྲིག་བགོས་ཏེ་རང་བྱུང་གི་རབ་ཏུ་བྱུང་བར་མཛད་པས་དོན་གྲུབ་རབ་ཏུ་བྱུང་ངོ་ཞེས་པའི་སྒྲ་འོག་མིན་གྱི་བར་དུ་གྲགས་སོ། ། དེ་ནས་བྲམ་ཟེ་རིགས་ལྡན་གྱི་གནས་སུ་བསོད་སྙོམས་ལ་བྱོན་ནས་ཡངས་པ་ཅན་ན་སྒྱུ་རྩལ་ཤེས་ཀྱི་བུ་རིང་འཕུར་སློབ་མ་མང་པོ་ལ་ཅི་ཡང་མེད་ཀྱི་སྐྱེ་མཆེད་སྟོན་པ་ཉན་པས་ཚེགས་མེད་དུ་མཁྱེན་ནས་དེ་བས་ལྷག་པའི་ཆོས་ཤིག་འཚོལ་སྙམ་དུ་དགོངས་ཏེ།
མ་ག་དྷ་དང་། རྒྱལ་པོའི་ཁབ་ཀྱི་གྲོང་ཁྱེར་སོགས་སུ་བྱོན། རྒྱལ་པོ་གཟུགས་ཅན་སྙིང་པོ་གྲོང་ཁྱེར་བ་དང་བཅས་པ་དད་པར་བྱས། རྒྱལ་པོའི་ཁབ་དེ་ཉིད་ན་རེངས་བྱེད་ཀྱི་བུ་ལྷག་སྤྱོད་སློབ་མ་མང་པོ་ལ་སྲིད་རྩེའི་སེམས་སྟོན་པའི་སར་ཕྱིན་ཏེ་བསླབས་པས་ཁོང་དུ་ཆུད་དེ། འདིས་ནི་མྱང་འདས་སུ་འགྱུར་བ་མ་ཡིན་ནོ་ཞེས་སུན་ཕྱུངས་ཏེ་སོང་ངོ་། ། དེའི་ལྔ་སྡེ་ཡང་བྱང་ཆུབ་སེམས་དཔའི་རྗེས་སུ་འབྲངས་སོ། ། དེ་ནས་བརྟུལ་ཞུགས་ངན་པས་དག་པ་སུན་ཕྱུང་བའི་རི་ཆུ་བོ་ནེ་རཉྫ་ནའི་འགྲམ་དུ་ཏིལ་འབྲུ་གཅིག་དང་འབྲས་འབྲུ་གཅིག རྒྱ་ཤུག་འབྲུ་གཅིག་ལ་བརྟེན་ནས་ལོ་དྲུག་ཏུ་དཀའ་བ་སྤྱད་དེ་མཁའ་ཁྱབ་ཀྱི་ཏིང་ངེ་འཛིན་ལ་ཞུགས་པས། ལྷའི་བུ་ཁག་ཅིག་གིས་ལྷ་མོ་སྒྱུ་འཕྲུལ་མ་ལ་གཞོན་ནུ་ཤིའོ་ཞེས་སྨྲས་པས་ལྷ་མོས་བལྟར་འོངས་ཏེ། བྱང་ཆུབ་སེམས་དཔའི་ལུས་སྐམ་པ་ཤི་བ་དང་འདྲ་བ་མཐོང་བས།
ངའི་སྐྱེ་བའི་ཐ་མ་འདིའོ་ཞེས་པའི་དམ་བཅའ་ཡང་མ་རྫོགས། བྲམ་ཟེ་དག་གིས་ལུང་བསྟན་ཀྱང་མི་བདེན་ནོ་ཟེར་ཞིང་སྨྲེ་སྔགས་འདོན་པ་ན། བྱང་ཆུབ་སེམས་དཔས། ཉི་ཟླ་སྐར་ཚོགས་ས་ལ་ལྷུང་འགྱུར་སྲིད། ། སོ་སོ་སྐྱེ་བོ་ཡིན་ཡང་ང་མི་འཆི། ། དེ་ཕྱིར་འདི་ལ་མྱ་ངན་ཁྱོད་མ་བྱེད། ། རིང་པོར་མི་ཐོགས་བྱང་ཆུབ་སངས་རྒྱས་མཐོང་། ། ཞེས་གསུངས་པས་དགའ་སྟེ་རང་གནས་སུ་སོང་ངོ་། ། དེའི་ཚེ་བ་གླང་རྫི་རྣམས་ཀྱིས་རྣ་བར་ཤིང་བལ་བཅུག་ནས་སྣར་འབྱིན་པ་ལ་སོགས་པ་བྱེད་ཅིང་། བདུད་ཀྱིས་གླགས་བཙལ་ཀྱང་མ་རྙེད་དོ། །
དེ་ནས་དཀའ་ཐུབ་ཀྱིས་གྲོལ་བར་འཛིན་པ་དགག་པའི་ཕྱིར་ཁ་ཟས་རགས་པ་གསོལ་བས། ལྔ་སྡེས་འདི་ནི་ལྷོད་པ། མང་དུ་བཟའ་བ། དཀའ་ཐུབ་ལས་ཉམས་པའོ་ཞེས་བརྗོད་ཅིང་མ་དད་པར་གཞན་དུ་སོང་ངོ་། ། དེར་ལྷ་རྣམས་ཀྱིས་གོས་ངུར་སྨྲིག་ཕུལ་བ་བཞེས་ཏེ། དེའི་ཚེ་བྱང་ཆུབ་སེམས་དཔའ་ལུས་མཛེས་པས་དགེ་སྦྱོང་མཛེས་པ་ཞེས་གྲགས། དེ་ནས་ཞིང་པའི་བུ་མོ་ལེགས་སྐྱེས་མས་བ་སྟོང་གི་ཞོའི་ཉིང་ཁུ་ཕུལ་བ་དེ་དག་གསོལ་བས་མཚན་དཔེ་མཆོག་ཏུ་གསལ་ཞིང་འོད་འདོམ་གང་གིས་བརྒྱན་པར་གྱུར་ཏོ། ། དེ་ནས་བྱང་ཆུབ་སེམས་དཔས་བདུད་ལས་རྒྱལ་བར་བྱ་བའི་ཕྱིར་བྱང་ཆུབ་ཀྱི་ཤིང་དྲུང་དུ་གཤེགས་པས། ལྷའི་མཐུས་རླུང་དང་ཆར་གྱི་ལམ་ཆགས་ཤིང་ཆག་ཆག་བཏབ། རི་དང་ཤིང་དང་བྱིས་པ་བཙས་མ་ཐག་པ་ཐམས་ཅད་ཀྱང་མགོ་དེ་ཕྱོགས་སུ་སྟོན་ཅིང་།
སྟོང་གསུམ་གྱི་བདག་པོ་ཚངས་པས་རང་གི་འཁོར་རྣམས་ལ་དོ་ནུབ་བྱང་ཆུབ་སེམས་དཔའ་བྱང་ཆུབ་ཀྱི་སྙིང་པོར་གཤེགས་ཀྱི་མཆོད་པའི་ལས་གྱིས་ཤིག་ཅེས་བསྒོས་ནས་མཆོད་པའི་བཀོད་པ་བསམ་གྱིས་མི་ཁྱབ་པ་སྤྲུལ་ལོ། ། བྱང་ཆུབ་སེམས་དཔས་འོད་བཀྱེ་བ་དེ་ཕོག་པའི་སེམས་ཅན་ཐམས་ཅད་ཀྱི་ཉོན་མོངས་པ་དང་སྡུག་བསྔལ་ཐམས་ཅད་ཞི་ཞིང་སྣོད་ཀྱི་སྐྱོན་ཐམས་ཅད་སྦྱངས་སོ། ། དེ་ནས་རྩྭ་འཚོང་བཀྲ་ཤིས་ལ། བཀྲ་ཤིས་རྩྭ་འདི་ང་ལ་མྱུར་དུ་བྱིན། ། དེ་རིང་ང་ལ་རྩྭ་ཡིས་དོན་ཆེན་འགྱུར། ། དཔུང་དང་བཅས་པའི་བདུད་རྣམས་བཅོམ་ནས་སུ། ། བྱང་ཆུབ་དམ་པ་ཞི་བ་འཐོབ་པར་འགྱུར། ། ཞེས་གསུངས་པ་དང་། དེས་ཀྱང་རྩྭ་ཀུ་ཤ་སྔོ་འཇམ་ཡིད་དུ་འོང་བ་ཕུལ་བ་བཞེས་ཏེ། བྱང་ཆུབ་ཀྱི་ཤིང་ལ་ལན་གསུམ་བསྐོར་ཏེ།
རྩྭའི་རྩེ་མོ་ནང་དུ་བསྟན། རྩ་བ་ཕྱིར་བསྟན་པ་ལ་ཞལ་ཤར་དུ་ཕྱོགས་པར་བཞུགས་ཏེ། སྐུ་དྲང་པོར་བསྲངས་ནས་དགོངས་པ་མངོན་དུ་བཞག་སྟེ། སྟན་འདིར་བདག་གི་ལུས་འདི་སྐམ་གྱུར་ཏམ། ། ཤ་རུས་ལྤགས་པའི་ཚོགས་རྣམས་ཞིག་ཀྱང་རུང་། ། བསྐལ་མང་རྙེད་དཀའི་བྱང་ཆུབ་མ་ཐོབ་བར། ། སྟན་འདི་ལ་ནི་ལུས་བསྐྱོད་མི་བྱའོ། ། ཞེས་ཡིད་དམ་བརྟན་པོ་མཛད་པས། ལྷ་རྣམས་ཀྱང་བྱང་ཆུབ་སེམས་དཔའ་བསྲུང་བའི་ཕྱིར་ཕྱོགས་བཅུར་འཁོད་དོ། ། དེ་ནས་བྱང་ཆུབ་སེམས་དཔས་སྨིན་མཚམས་ནས་འོད་བཀྱེས་པས།
ཞིང་ཁམས་དཔག་མེད་སྣང་བར་བྱས་ནས་བྱང་ཆུབ་སེམས་དཔའ་མང་པོ་འདུས་ནས་མཆོད་པ་བྱེད་ཅིང་། སླར་ཡང་བདུད་འཇོམས་པ་ཞེས་བྱ་བའི་འོད་ཟེར་བཀྱེས་པས་བདུད་གནས་ཐམས་ཅད་སྣང་ཞིང་གཡོས། སླར་མོག་མོག་པོར་བྱས་ཏེ། སེམས་ཅན་ཤིན་ཏུ་དག་པ་བསྐལ་མང་སྤྱོད་སྤྱད་པ། ། ཟས་གཙང་སྲས་པོས་རྒྱལ་སྲིད་དག་ནི་རབ་སྤངས་ཏེ། ། ཕན་བྱེད་དེ་ནི་བདུད་རྩི་མངོན་པར་འདོད་པས་བྱུང་། ། བྱང་ཆུབ་ཤིང་དྲུང་འོངས་ཀྱི་དེ་རིང་བསྒྲིན་པར་གྱིས། ། ཞེས་པ་ལ་སོགས་པའི་སྒྲ་ཡང་བྱུང་ཞིང་། བདུད་སྡིག་ཅན་ལ་རང་གནས་སུ་མུན་པས་ཁྱབ་པ་སོགས་རྨིས་ཏེ། རང་གི་འཁོར་རྣམས་ལ་སྦྲན།
བུ་དེད་དཔོན་གྱིས་ལྡོག་ཀྱང་མ་ལྡོག་པར། གནོད་སྦྱིན་གྲུལ་བུམ་ལྟོ་འཕྱེ་ཆེན་པོའི་གཟུགས། ། སྲིན་པོ་ཡིད་དང་ཤ་ཟའི་གཟུགས་དང་བཅས། ། འཇིག་རྟེན་མི་སྡུག་དྲག་གཟུགས་ཇི་སྙེད་པ། ། ཐམས་ཅད་སྒྱུ་ཡིས་དེར་ནི་སྤྲུལ་པ་བྱ། ། ཞེས་པ་ལྟར་སྒྱུ་མ་ལྟ་བུའི་བློ་ཅན་མ་ཡིན་པ་རྣམས་མཐོང་བ་ཙམ་གྱིས་སྙིང་འགས་པར་འགྱུར་བ། ཁ་བཞིན་དམར་ལ་ལུས་པོ་སེར་བ་དང་། ། ལུས་པོ་དམར་ལ་ཁ་བཞིན་སེར་བ་དང་། ། མགོ་གཅིག་མགོ་གཉིས་མགོ་གསུམ་ལྡན་པ་དང་། ། མགོ་སྟོང་བྱེ་བའི་བར་ལྡན་རབ་ཏུ་མང་། །
ཞེས་པ་ལྟར་གྱི་ལུས་ཅན་མཚོན་ཆ་སྣ་ཚོགས་འཛིན་པའི་དམག་ས་ཡ་སུམ་ཅུ་ལྷགས་ཏེ། གཡས་ཕྱོགས་ནས་བྱང་ཆུབ་སེམས་དཔའ་ལ་དགའ་བ་རྣམས་ཀྱིས་བཟློག གཡོན་ནས་མི་དགའ་རྣམས་ཀྱིས་བསྐུལ་ཏེ། ཕྱོགས་རྣམས་ཀུན་ནས་རི་ཡི་ཕྲེང་བ་དང་། ། མཁའ་ལས་བྲག་དང་མཚོན་གྱི་ཆར་པ་དང་། ། རྡོ་རྗེ་འབར་བའི་ཚོགས་ཆར་འབབ་པ་ཡིས། ། ཤཱཀྱའི་བུ་དེ་ཐལ་བར་བརླག་པར་བྱ། ། ཞེས་ཟེར་ཞིང་མཚོན་ཆ་སོགས་ཆར་བཞིན་དུ་བར་མཚམས་མེད་པར་བབས་ཀྱང་། ཤཱཀྱའི་སྲས་པོས་ཆོས་རྣམས་རྟེན་འབྱུང་བ། ། དངོས་པོ་མེད་པའི་ངོ་བོ་ཉིད་དུ་རྟོགས། །
ནམ་མཁའ་ལྟ་བུའི་སེམས་དང་རབ་ཏུ་ལྡན། ། དཔུང་བཅས་གཡོ་སྒྱུ་མཐོང་ཡང་ཉེས་པ་མེད། ། ཅེས་པ་ལྟར་བྱང་ཆུབ་སེམས་དཔའི་ཏིང་ངེ་འཛིན་གྱི་མཐུས་གནོད་པ་མེད་ཅིང་མཚོན་ཆ་རྣམས་མེ་ཏོག་གི་ཆར་དུ་གྱུར་པ་དང་། བདུད་ན་རེ། ཁྱོད་ཀྱི་བསོད་ནམས་དེ་ཙམ་གྱིས་ཐར་པ་ག་ལ་ཐོབ་ཟེར་བ་ལ། བྱང་ཆུབ་སེམས་དཔས། ཁྱོད་ཀྱིས་གཏན་པ་མེད་པའི་མཆོད་སྦྱིན་གཅིག་བྱས་པས་འདོད་པའི་དབང་ཕྱུག་ཏུ་གྱུར་པ་ཡིན། ངས་གཏན་པ་མེད་པའི་མཆོད་སྦྱིན་དུ་མ་བྱས་སོ་ཞེས་གསུངས་པས། བདུད་ཀྱིས། སྔོན་ཆད་ཁོ་བོའི་མཆོད་སྦྱིན་ཁ་ན་མ་ཐོ་མེད། །
གཏན་པ་མེད་པ་བྱས་པའི་དཔང་དུ་ཁྱོད་འདིར་ཡོད། ། འདིར་ནི་ཁྱོད་ལ་དཔང་པོ་གང་ཡང་ཡོད་མིན་པས། ། སྨྲས་ཀྱང་ཕན་པ་ཅི་ཡོད་ཁྱོད་ནི་ཕམ་པར་གྱུར། ། ཟེར་བ་ན། བྱང་ཆུབ་སེམས་དཔས་ཕྱག་གཡས་པ་ས་ལ་བརྡབས་ཏེ། ས་འདི་འགྲོ་བ་ཀུན་གྱི་གནས་ཡིན་ཏེ། ། རྒྱུ་དང་མི་རྒྱུ་སྙོམས་ཤིང་ཉེ་འཁོན་མེད། ། འདི་ནི་བདག་གི་དཔང་སྟེ་བདག་བརྫུན་མེད། ། འདི་ལ་ཁྱོད་ཀྱི་དཔང་བྱོས་ཤིག་ཅེས་གསུངས་པས། ས་རྣམ་པ་དྲུག་ཏུ་གཡོས་པའི་གསེབ་ནས་སའི་ལྷ་མོ་ལུས་ཕྱེད་ཕྱུང་ནས་ཐལ་མོ་སྦྱར་ཏེ།
སྐྱེས་བུ་ཆེན་པོ་དེ་བཞིན་ནོ། ། ཁྱོད་ཀྱིས་ཇི་སྐད་སྨྲས་པ་དེ་བཞིན་ཏེ། འདི་ནི་བདག་ལ་མངོན་སུམ་མོ། ། འོན་ཀྱང་བཅོམ་ལྡན་འདས་ཉིད་ལྷ་དང་བཅས་པའི་འཇིག་རྟེན་ཐམས་ཅད་ཀྱི་དཔང་དུ་གྱུར་པ་ལགས་སོ། ། ཞེས་སྨྲས་ཏེ་མི་སྣང་བར་གྱུར་ཏོ། ། དེ་ནས། གཡོན་ཅན་དཔུང་བཅས་ས་སྒྲ་དེ་ཐོས་པས། ། ནགས་སུ་སེང་གེའི་སྒྲ་བསྒྲགས་ཝས་ཐོས་དང་། ། བྱ་རོག་རྡོ་འཕངས་མདོ་ལ་བྱེར་བ་བཞིན། ། དངངས་སྐྲག་སྙིང་གས་ཐམས་ཅད་རབ་ཏུ་བྱེར། །
ཞེས་པ་ལྟར་ཕྱོགས་སུ་བྱེར་རོ། ། དེ་ནས་སྡིག་ཆེན་ཡིད་མ་དགའ་ནས་བདུད་ཀྱི་བུ་མོ་རྣམས་ཉམས་སད་དུ་བཏང་བས། དེ་དག་གིས་ཀྱང་བྱང་ཆུབ་སེམས་དཔའི་མདུན་དུ་ཕྱིན་ཏེ་གཡོ་སྒྱུ་སྣ་ཚོགས་བསྟན་ཀྱང་བསླུ་མ་ནུས་པས་སྡིག་ཅན་ཤིན་ཏུ་ཡིད་མ་དགའ་བ་ན། ཤིང་གི་ལྷ་དཔལ་ལྡན་སོགས་ཀྱིས། ཁྱོད་ནི་དགུང་ཟླ་ཡར་གྱི་ངོ་ལྟར་མཛེས་པའོ། ། ཞེས་སོགས་ཀྱིས་བྱང་ཆུབ་སེམས་དཔའ་ལ་བསྟོད་པ་དང་། གནས་གཙང་མའི་རིགས་ཀྱི་ལྷ་དག་གིས། སྡིག་ཅན་ཁྱོད་ནི་གླང་རྒན་འདམ་དུ་བྱིང་བ་ལྟར་ཉམ་ཆུང་བའོ། ། ཞེས་སོགས་ཀྱིས་སྨད་ཅིང་བཟློགས་ཀྱང་བདུད་ཀྱི་དམག་གྲངས་ཇི་སྙེད་པ་ཡོད་དོ་ཅོག་སྦྲན་ཏེ་སོང་ནས་མཚོན་ཆར་སྣ་ཚོགས་འཕངས་ཤིང་ཆོ་འཕྲུལ་སྣ་ཚོགས་བསྟན་ཀྱང་གླགས་མ་རྙེད་པ་ཐམས་ཅད་འཐོར་ནས་ཞག་བདུན་དུ་མ་འཕྲད། དེའི་ཚེ་བདུད་མང་པོས་བྱང་ཆུབ་ཏུ་སེམས་བསྐྱེད་དོ། །
དེ་ནས་བྱང་ཆུབ་སེམས་དཔས་ནམ་གྱི་སྟོད་ལ་བསམ་གཏན་བཞི་མངོན་དུ་མཛད། གུང་ལ་མངོན་ཤེས་རྣམས་བསྐྱེད་ནས། ནམ་གྱི་ཆ་སྨད་སྐྱ་རེངས་འཆར་ཁའི་ཚེ་ཟག་མེད་ཀྱི་ཡེ་ཤེས་མངོན་དུ་བྱས་ཏེ་མངོན་པར་རྫོགས་པར་སངས་རྒྱས་ནས་ཤིང་ཏ་ལ་བདུན་ཙམ་དུ་ནམ་མཁའ་ལ་འཕགས་ཏེ། ལམ་གྱི་རྒྱུད་ནི་ཆད་དོ་ཞེས་སོགས་ཆེད་དུ་བརྗོད། ལྷ་རྣམས་ཀྱིས་མེ་ཏོག་པུས་ནུབ་ཙམ་དུ་གཏོར་ཏེ་མཆོད། ལྷའི་བུ་མོ་རྣམས་ཀྱིས་བསྟོད། འོད་ཀྱིས་འཇིག་རྟེན་སྣང་བར་བྱས། ས་རྣམ་པ་དྲུག་ཏུ་གཡོས། ཕྱོགས་བཅུའི་སངས་རྒྱས་རྣམས་ཀྱིས་ཀྱང་། བདག་ཅག་ཇི་ལྟར་སངས་རྒྱས་པ། །
དེ་ལྟ་ཁོ་ནར་ཁྱོད་སངས་རྒྱས། ། དཔེར་ན་མར་དང་མར་ཉིད་ཀྱི། ། ཉིང་ཁུ་མཚུངས་པ་བཞིན་དུ་གྱུར། ། ཅེས་གསུངས་ཤིང་། ཉིད་ཀྱི་གསུང་གིས་ཀྱང་། བསོད་ནམས་རྣམ་སྨིན་བདེ་ཞིང་སྡུག་བསྔལ་སེལ། ། བསོད་ནམས་ལྡན་པའི་མི་ཡི་བསམ་པ་འགྲུབ། ། བདུད་བཅོམ་ནས་ནི་བྱང་ཆུབ་མངོན་སངས་རྒྱས། ། མྱ་ངན་འདས་ཤིང་བསིལ་བའི་དངོས་པོ་ཐོབ། ། ཅེས་ཆེད་དུ་བརྗོད་དོ། །
ཞག་བདུན་ཕྲག་དང་པོ་ལ་སྐྱིལ་ཀྲུང་མ་བཤིག་པར་བྱང་ཆུབ་ཀྱི་ཞིང་ལ་གཟིགས། གཉིས་པ་ལ་སྟོང་གསུམ་རིང་དུ་འཆག གསུམ་པ་ལ་བྱང་ཆུབ་ཀྱི་སྙིང་པོ་ལ་སྤྱན་མི་འཛུམ་པར་གཟིགས། བཞི་པ་ལ་ཤར་ནུབ་ཀྱི་བར་དུ་རྒྱང་མི་རིང་བར་འཆག བདུད་ཀྱིས་མྱ་ངན་ལས་འདའ་བར་ཞུས་ཀྱང་གདུལ་བྱའི་དོན་མ་ཟིན་གྱི་བར་དུ་མྱ་ངན་ལས་མི་འདའ་བར་ཞལ་གྱིས་བཞེས། བདུད་ཀྱི་བུ་མོ་དགའ་མ་སོགས་བསླུར་བྱུང་བ་ན་རྒན་མོར་མཛད། བདུན་ཕྲག་ལྔ་པ་ལ་ཀླུ་བཏང་བཟུང་བའི་གནས་སུ་བཞུགས་སོ། ། དྲུག་པ་ལ་ཤིང་ནྱ་གྲོ་དྷ་སྐྱོང་དུ་བཞུད་དེ། ཀུན་ཏུ་རྒྱུ་རྣམས་ལ། ཆོས་ཐོས་པ་དང་མཐོང་བ་དང་། །
དབེན་པར་དགའ་བ་བདེ་བ་ཡིན། ། སྲོག་ཆགས་འབྱུང་པོ་རྣམས་ལ་གདམས། ། གནོད་པ་མི་བྱེད་འཇིག་རྟེན་བདེ། ། ཞེས་སོགས་གསུངས། བདུན་པ་ལ་ཤིང་སྒྲོལ་རྒྱུའི་དྲུང་དུ་བཞུགས་ཏེ། ཚོང་པ་ག་གོན་དང་བཟང་པོས། སྦྲང་རྩི་དང་། སྐྱོ་མ་དང་། བུ་རམ་ཤིང་བཤུས་པ་དག་ཕུལ་བ་ན། སྔོན་གྱི་སངས་རྒྱས་རྣམས་ཀྱིས་སྣོད་ཇི་ལྟ་བུར་བཞེས་དགོངས་པ་དང་།
རྒྱལ་ཆེན་བཞིས་གསེར་ལ་སོགས་པའི་ལྷུང་བཟེད་ཕུལ་བ་མ་བཞེས། རྣམ་སྲས་ལ་རྡོའི་ལྷུང་བཟེད་བཞི་ཡོད་པ་རྒྱལ་ཆེན་བཞིས་རེ་རེ་བཟུང་རིན་པོ་ཆེས་བཀང་ནས་ཕུལ་བས། བདེ་བར་གཤེགས་ལ་ལྷུང་བཟེད་ཕུལ་ཅིག་དང་། ། ཁྱོད་ནི་ཐེག་པ་མཆོག་གི་སྣོད་དུ་འགྱུར། ། ང་འདྲ་དག་ལ་ལྷུང་བཟེད་ཕུལ་བ་ཡིས། ། དྲན་དང་བློ་གྲོས་ནམ་ཡང་ཉམས་མི་འགྱུར། ། ཞེས་གསུངས་ཏེ་བཞེས་ནས་བཞི་ཆ་གཅིག་ཏུ་བྱིན་གྱིས་བརླབས་པ་བླངས་སོ། ། དེ་ནས་ག་གོན་དང་བཟང་པོས་བ་སྟོང་གི་སྤྲིས་མ་བཞོས་ནས་རིན་པོ་ཆེའི་གཞོང་པར་བླུགས་ཏེ་ཕུལ་བ་གསོལ་ནས་གཞོང་པ་བོར་བ་ཚངས་པས་ཁྱེར། དེ་ནས་སྟོན་པས། ལྷ་ཡི་བཀྲ་ཤིས་དོན་གྲུབ་ཅིང་། །
ཕྱོགས་རྣམས་བཀྲ་ཤིས་བྱེད་པ་དེས། ། ཁྱོད་ཀྱི་དོན་རྣམས་འགྲུབ་གྱུར་ཅིག ། ཐམས་ཅད་མྱུར་དུ་མཐུན་པར་ཤོག ། ཅེས་སོགས་ཀྱིས་ཤིས་པ་བརྗོད་དེ། སྦྲང་རྩི་འབྱུང་བ་ཞེས་བྱ་བའི་རྒྱལ་བར་ལུང་བསྟན། དེ་ནས་སྟོན་པ་ཐུགས་ལས་ཆུང་ངུར་བཞུགས་ཏེ། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་ཤིག་ཁོ་བོས་རྙེད། ། སུ་ལ་བསྟན་ཀྱང་གོ་བར་མི་ནུས་པས། ། མི་སྨྲ་ནགས་འདབས་གནས་པར་བྱ་བ་སྙམ། །
ཞེས་དགོངས་ཤིང་། འཇིག་རྟེན་ཀུན་ལ་སྙིང་བརྩེ་མཐའ་ཡས་ང་། ། གཞན་གྱིས་གསོལ་བ་བཏབ་ལ་ང་མི་སྟོན། ། སྐྱེ་བོ་འདི་དག་ཚངས་ལ་དད་པ་སྟེ། ། དེ་ཡིས་གསོལ་བ་བཏབ་ན་འཁོར་ལོ་བསྐོར། ། སྙམ་དུ་དགོངས་ཏེ་འོད་ཟེར་བཀྱེ་བས། སྟོང་གསུམ་གྱི་བདག་པོ་ཚངས་པ་གཙུག་ཕུད་ཅན་གྱིས་གྲོགས་སྦྲན་ཏེ་ཚངས་པ་འབུམ་ཕྲག་དྲུག་ཅུ་རྩ་བརྒྱད་དང་བཅས་པས་ཐལ་མོ་སྦྱར་ཏེ། ཡེ་ཤེས་ཆེན་མོ་མཆོག་གི་དཀྱིལ་འཁོར་བསྒྲུབས་ནས་ནི། ། ཕྱོགས་བཅུ་དག་ཏུ་འོད་ཟེར་རྣམ་པར་བཀྱེ་མཛད་དེ། ། ཡེ་ཤེས་ཟེར་གྱིས་མི་ཡི་པདྨ་ཁ་འབྱེད་པ།
སྨྲ་བའི་ཉི་མ་དེ་རིང་ཅི་སླད་བཏང་སྙོམས་བཞུགས། ། ཞེས་སོགས་ཀྱིས་བསྐུལ་ནས། ཅང་མི་གསུངས་བར་གནང་ངོ་། ། སླར་ཡང་ཆོས་ལ་གུས་པ་བསྐྱེད་པའི་ཕྱིར་ཡང་ཡང་གསོལ་བ་བཏབ་པའི་སླད་དུ། ཐུགས་ལས་ཆུང་ངུ་ལ་གཞོལ་བར་མཛད་དོ། ། དེ་ཚངས་པས་ཤེས་ནས་བརྒྱ་བྱིན་སྦྲན་ནས། བརྒྱ་བྱིན་གྱིས། ཟླ་བ་ཉ་བ་གཟའ་ལས་ཐར་བ་ལྟར། ། ཁྱོད་ཀྱི་ཐུགས་ནི་ཤིན་ཏུ་རྣམ་པར་གྲོལ། ། གཡུལ་ལས་རྣམ་པར་རྒྱལ་བ་བཞེངས་སུ་གསོལ། །
འཇིག་རྟེན་མུན་པར་ཤེས་རབ་འོད་དབྱུང་གསོལ། ། ཞེས་པ་དང་། ཚངས་པས་ཀྱང་ཀུན་ཏུ་འཚལ་བར་གྱུར་པ་མཆིས་ལགས་ཀྱི། ཐུབ་པ་ཁྱོད་ཀྱིས་ཆོས་ནི་བསྟན་དུ་གསོལ། ། ཞེས་གསོལ་བ་བཏབ་པ་ན། སྟོན་པས། སྐྱེ་དགུ་འདོད་པ་རྣམས་ཀྱིས་བཅིངས། ། རྒྱུན་གྱིས་རབ་ཏུ་བདས་པ་ཡིན། ། ངས་ནི་ཚེགས་ཆེན་པོ་ཡིས་རྙེད། ། དེ་ལྟ་བས་ན་བསྟན་མི་ཕན། །
ཞེས་གསུངས་པ་ན། སླར་ཡང་ཚངས་པས་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ཏེ། མ་ག་དྷ་ཡི་ཡུལ་འདིར་སྔོན་ཆད་ཆོས། ། མ་དག་དྲི་མས་རྗེས་སུ་འབྲེལ་བ་བྱུང་། ། བདུད་རྩིའི་སྒོ་མོ་དབྱེ་བར་མཛོད་ཅིག་ཆོས། ། རྡུལ་བྲལ་དྲི་མ་མེད་པ་བསྟན་དུ་གསོལ། ། ཞེས་གསོལ་བ་བཏབ་པས། བཅོམ་ལྡན་འདས་ཀྱིས་འཇིག་རྟེན་ལ་གཟིགས་ནས་མ་ངེས་པ་དང་། ལོག་པར་ངེས་པ་དང་། ཡང་དག་པར་ངེས་པ་སྟེ་གསུམ་དུ་གནས་པ་ལས།
མ་ངེས་པ་ལ་གཟིགས་ཏེ། ཚངས་པ་མ་ག་དྷ་ཡི་སེམས་ཅན་གང་སུ་དག ། སྐལ་བར་ལྡན་ཞིང་རིགས་དང་ལྡན་གྱུར་པ། ། མི་ཚེ་འདུ་ཤེས་རྟག་ཏུ་ཆོས་ཉན་པ། ། དེ་དག་ལ་ནི་བདུད་རྩིའི་སྒོ་དབྱེ་འོ། ། ཞེས་ཞལ་གྱིས་བཞེས་སོ། ། དེ་ནས་བྱང་ཆུབ་ཀྱི་ཤིང་གི་ལྷ་བཞིས། ཆོས་ཀྱི་འཁོར་ལོ་གང་དུ་བསྐོར་ཞུས་པས། ཝ་ར་ན་སིར་བསྐོར་གསུངས་པ་ན། དེ་དག་གིས།
དེ་ནི་སྐྱེ་བོ་ཉུང་ཞིང་གྲིབ་མ་ཆུང་བས་གཞན་དུ་རིགས་སོ་ཟེར་བ་ལ། སྟོན་པས། བཞིན་བཟང་དག་དེ་སྐད་མ་ཟེར་ཅིག ཝ་ར་ན་སི་དེ་ནི་སྔོན་གྱི་དྲང་སྲོང་རྣམས་ཀྱི་གནས་ས་སྟེ། ལྷ་དང་ཀླུ་ཡིས་མངོན་བསྟོད་རྟག་ཏུ་ཆོས་ནི་རྣམ་པར་གཞོལ། ། ངས་ནི་སྔོན་ཆད་སངས་རྒྱས་བྱེ་བ་དགུ་བཅུ་རྩ་གཅིག་བསྟེན། ། དེ་དག་དྲང་སྲོང་ཞེས་བྱ་ནགས་མཆོག་དམ་པ་དེར་ནི་འཁོར་ལོ་བསྐོར། ། ཞེས་གསུངས་ཤིང་དེ་ནས་སུ་ལ་ཆོས་བསྟན་དགོངས་པ་དང་། ལྷག་སྤྱོད་འདས་ནས་ཞག་བདུན་དང་། རིང་འཕུར་འདས་ནས་ཞག་གསུམ་ལོན་པར་དགོངས་ནས་ལྔ་སྡེ་ལ་གཟིགས་པས།
དེ་དག་སྐལ་བ་དང་ལྡན་པར་མཁྱེན་ནས་གསལ་ལྡན་དུ་བྱོན་པས། འཚོ་བ་པ་ཉེར་འགྲོ་དང་འཕྲད་དེ། ཁྱོད་དབང་པོ་ནི་གསལ། པགས་པ་ནི་དག་ན། སུ་ལས་ཚངས་པར་སྤྱད་ཞུས་པ་ན། སྟོན་པས། ང་ལ་སློབ་དཔོན་གང་ཡང་མེད། ། ང་དང་འདྲ་བ་ཡོད་མ་ཡིན། ། ང་ནི་གཅིག་པུ་རྫོགས་སངས་རྒྱས། ། བསིལ་འགྱུར་ཟག་པ་མེད་པ་ཡིན། །
གསུངས་པས། དེ་ན་རེ། དགྲ་བཅོམ་པར་ཞལ་གྱིས་འཆེ་འམ་ཟེར་བ་དང་། སྟོན་པས། ང་ནི་འཇིག་རྟེན་དགྲ་བཅོམ་པ། ། ང་ནི་སྟོན་པ་བླ་ན་མེད། ། ལྷ་དང་ལྷ་མིན་དྲི་ཟར་བཅས། ། ང་ཡི་དོ་ཟླའི་གང་ཟག་མེད། ། གསུངས་པས། དེས་རྒྱལ་བར་ཞལ་གྱིས་བཞེས་སམ་ཟེར་བ་ལ།
སྟོན་པས། གང་དག་ཟག་པ་ཟད་བརྙེས་པ། ། ང་འདྲ་རྒྱལ་བར་ཤེས་པར་བྱ། ། ང་ནི་སྡིག་པའི་ཆོས་ལས་རྒྱལ། ། དེ་བས་ཉེར་འགྲོ་ང་རྒྱལ་ཡིན། ། གསུངས་པས། དེས། འོ་ན་གར་བཞུད་ཟེར། ང་ནི་ཝ་ར་ན་སིར་འགྲོ། ། གྲོང་ཁྱེར་གསལ་ལྡན་སོང་ནས་ནི། །
ལོང་བ་ལྟ་བུའི་འཇིག་རྟེན་ལ། ། མཚུངས་པ་མེད་པའི་འོད་བྱའོ། ། ཞེས་གསུངས་པས་དེ་བཞིན་དུ་འགྱུར་རོ་ཟེར་ཏེ་ལྷོ་ཕྱོགས་སུ་སོང་། སྟོན་པས་བྱང་ཕྱོགས་སུ་སྟེང་རྒྱས་སོགས་ནས་རིམ་གྱིས་གཤེགས། གངྒཱའི་འགྲམ་དུ་བྱོན་ཏེ་གྲུ་ལ་སྒྲོལ་གསུངས་པས་མཉན་པས་གྲུ་ཚས་དགོས་ཟེར་བ་ལ། ང་ལ་གྲུ་ཚས་མེད་གསུངས་ནས་ནམ་མཁའ་ལ་འཕུར་ནས་གཤེགས་པས། མཉན་པ་དག་འགྱོད་པ་སྐྱེས་ཤིང་ངོ་མཚར་ནས་རྒྱལ་པོ་ལ་ཞུས་པས། རྒྱལ་པོ་གཟུགས་ཅན་སྙིང་པོས་དེ་ཕྱིན་ཆད་རབ་བྱུང་ལ་གྲུ་ཚས་མི་ལེན་པར་བྱས་སོ། ། དེ་ནས་འཁོར་མོ་འཇིག་ཏུ་གཤེགས་པ་ལྔ་སྡེས་རྒྱང་རིང་པོ་ནས་མཐོང་ནས། དགེ་སྦྱོང་གོའུ་ཏ་མ་ལྷོད་པ་མང་དུ་བཟའ་བ།
སྤོང་བ་ལས་ཉམས་པ་དེ་འོང་གི འདི་ལ་སྔོན་དུ་ལྡང་བ་དང་། ཕྱག་ཀྱང་མི་བྱ། སྟན་ལྷག་མ་འདི་ལ་འདུག་ན་འདུག་ཏུ་ཆུག་ཟེར་བའི་འོག་ཁྲིམས་བཅས་ཏེ། ཀུན་ཤེས་ཀྱི་སེམས་ཀྱིས་ཁས་མ་བླངས། དེ་ནས་སྟོན་པས་བྱོན་པས་ལྔ་སྡེའི་འོག་ཁྲིམས་དེ་རང་ཞིག་ཏུ་སོང་སྟེ། སྟན་ལས་ལངས་ཏེ། ལ་ལས་བསུ། ལ་ལས་གདན་བཏིངས། ལ་ལས་ཞབས་བཀྲུ་བའི་ཆུ་བཤམས་ནས་ཁྱེད་ལེགས་པར་བྱོན་ནམ།
སྟན་འདི་ལ་བཞུགས་སུ་གསོལ་ཞེས་ཞུས་པ་ན། སྟོན་པས་སྟན་ལ་བཞུགས་ནས་ལྔ་སྡེ་དགའ་མགུ་བར་བྱ་བའི་གཏམ་མང་པོ་མཛད་པ་ན། ལྔ་སྡེས་ཚེ་དང་ལྡན་པ་གཽ་ཏ་མ། དབང་པོ་ནི་གསལ། པགས་པ་ནི་ཡོངས་སུ་དག་ན། ཡེ་ཤེས་མཐོང་བའི་ཁྱད་པར་མངོན་དུ་མཛད་དམ་ཞེས་ཟེར་བ་ལ། སྟོན་པས། དགེ་སློང་དག་དེ་བཞིན་གཤེགས་པ་ལ་ཚེ་དང་ལྡན་པ་ཞེས་མ་ཟེར་ཞིག ཁྱེད་རང་དག་ཡུན་རིང་པོར་མི་བདེ་བར་འགྱུར་རོ། ། ངས་ནི་བདུད་རྩི་ཐོབ་བོ། །
སངས་རྒྱས་སོ། ། ཐམས་ཅད་མཁྱེན་པའོ། ། སྔར་ཁྱོད་རྣམས་ཀྱིས་འོག་ཁྲིམས་འདི་ལྟར་མ་བཅས་སམ། དགེ་སློང་དག ངས་ཁྱོད་རྣམས་ལ་ཆོས་བཤད་ཀྱི་ཚུར་ཤོག་ཉོན་ཅིག ནན་ཏན་གྱིས་ཤིག རྣ་བ་ལྷོགས་ཤིག་དང་ངས་གདམས་ཤིང་རྗེས་སུ་བསྟན་ནོ། ། ཞེས་གསུངས་པས་དེའི་མོད་ལ། དེ་དག་གི་མུ་སྟེགས་ཀྱི་རྟགས་རྣམས་མེད་པར་གྱུར་ཏེ། དགེ་སློང་བསྙེན་པར་རྫོགས་ནས་ལོ་བརྒྱ་ལོན་པ་ལྟ་བུར་གྱུར་ཏེ།
དེ་དག་གིས་ཀྱང་ཉེས་པ་བཤགས་ཏེ་གུས་པ་ཡང་བསྐྱེད་དོ། ། དེ་ནས་སྟོན་པས། སྔོན་གྱི་སངས་རྒྱས་རྣམས་གང་དུ་བཞུགས་ནས་ཆོས་ཀྱི་འཁོར་ལོ་བསྐོར་སྙམས་པ་དང་། ས་ཕྱོགས་དེར་རིན་པོ་ཆེའི་ཁྲི་སྟོང་བྱུང་བར་གྱུར་ཏོ། ། དེར་ཁྲི་སྔ་མ་གསུམ་ལ་བསྐོར་བ་མཛད་དེ། བཞི་པ་ལ་སྐྱིལ་མོ་ཀྲུང་བཅས་ཏེ་བཞུགས་སོ། ། ལྔ་སྡེས་ཀྱང་སྟོན་པའི་ཞབས་ལ་ཕྱག་བཙལ་ཏེ་སྤྱན་སྔར་འཁོད་དོ། ། དེའི་ཚེ་བཅོམ་ལྡན་འདས་ཀྱི་སྐུ་ལས་འོད་ཟེར་བཀྱེས་ནས་འཇིག་རྟེན་གྱི་ཁམས་ཐམས་ཅད་ཁྱབ་པར་བྱས་ཏེ། འོད་དེ་ལས། དེ་ནི་ཐུགས་དམ་བསྟན་པ་སྟེ། །
ཝ་ར་ན་སི་རི་དྭགས་ནགས། ། གཤེགས་ཏེ་འཁོར་ལོ་བླ་མེད་པ། ། ཤིན་ཏུ་རྨད་བྱུང་དཔལ་ལྡན་བསྐོར། ། རྒྱལ་ལས་བསྐལ་པ་ཕྲག་ཁྲིག་བསྒྲུབས། ། ཆོས་དེ་ཉན་པར་གང་འདོད་པ། ། དེ་ནི་རིངས་པར་ལ་གོར་དུ། ། ཆོས་ཉན་པ་ཡི་ཕྱིར་ཤོག་ཅིག ། ཅེས་བྱ་བ་ལ་སོགས་པའི་སྒྲ་གྲགས་པས། བྱང་ཆུབ་སེམས་དཔའ་དང་། ལྷའི་འཁོར་དཔག་ཏུ་མེད་པ་འདུས་སོ། །
དེ་ནས་སྟོན་པ་འདིས་འཁོར་གྱི་ཐོག་མ་ཀུན་ཤེས་ཀཽ་དྲི་ནྱ། རྟ་ཐུལ། རླངས་པ། མིང་ཆེན། བཟང་ལྡན་སྟེ། ལྔ་སྡེ་བཟང་པོ་ལ། དགེ་སློང་དག་མཐའ་གཉིས་པོ་འདི་དག་ནི་རབ་ཏུ་བྱུང་བས་འཇུག་པར་བྱ་བ་མ་ཡིན་ཏེ། འདོད་པ་བསོད་ཉམས་ཀྱི་མཐའ་དང་། ངལ་ཞིང་དུབ་པའི་མཐའ་འོ། ། དེ་བས་ན་མཐའ་གཉིས་སྤངས་ནས་དབུ་མའི་ལམ་གྱིས་དེ་བཞིན་གཤེགས་པ་ཆོས་སྟོན་ཏོ། །
དེ་ནི་འདི་ལྟ་སྟེ་འཕགས་པའི་ལམ་ཡན་ལག་བརྒྱད་དོ། ། དགེ་སློང་དག་བཞི་པོ་འདི་དག་ནི་(Dའཕགས་པའི་བདེན་པ་བཞི་)སྟེ། གང་ཞེ་ན། (Eསྡུག་བསྔལ་དང་། ཀུན་འབྱུང་དང་། འགོག་པ་དང་། ལམ་མོ་)ཞེས་སོགས་ལན་དང་པོས་བདེན་པ་བཞིའི་ངོ་བོ་དང་། ཡང་དགེ་སློང་དག་སྡུག་བསྔལ་ཡོངས་སུ་ཤེས་པར་བྱའོ། ། ཀུན་འབྱུང་སྤང་བར་བྱའོ་ཞེས་སོགས་ལན་གཉིས་པས་བདེན་པ་བཞིའི་བྱ་བ་དང་། ཡང་དགེ་སློང་དག་སྡུག་བསྔལ་ཤེས་སོ་ཀུན་འབྱུང་སྤངས་སོ་ཞེས་སོགས་ལན་གསུམ་པས་བདེན་པ་བཞི་མཐར་ཕྱིན་པར་བཟླས་པ་སྟེ།
དེ་ལྟར་རྣམ་པ་བཅུ་གཉིས་དང་ལྡན་པའི་ཆོས་ཀྱི་འཁོར་ལོ་བསྐོར་བས་ལན་གཉིས་པ་ལ་ཀུན་ཤེས་ཀྱིས་དགྲ་བཅོམ་པ་ཐོབ། གཞན་བཞི་ལ་མཐོང་ལམ་སྐྱེས། གསུམ་པའི་ཚེ་བཞི་པོས་ཀྱང་དགྲ་བཅོམ་པ་ཐོབ་བོ། ། འོ་ན་ལྔ་སྡེ་འདི་དག་སྟོན་པ་འདིའི་འཁོར་གྱི་ཐོག་མར་འབྱུང་བའི་རྒྱུ་མཚན་ཅི་ཞེ་ན། སྟོན་པ་འདི་སྔོན་རྒྱལ་པོ་བྱམས་པའི་སྟོབས་སུ་གྱུར་པ་ན། དེའི་ཚེ་གནོད་སྦྱིན་མིག་དམར་ཞེས་པ་ལྔས་ཉིན་རེ་ལ་སེམས་ཅན་དུ་མ་སྲོག་གཅོད་ཅིང་བཟའ་བར་བྱེད་པ་ལས། རྒྱལ་པོ་འདི་འཁྲུངས་པའི་སྟོབས་ཀྱིས་གནོད་སྦྱིན་དེ་དག་ལ་སེམས་ཅན་གྱི་སྲོག་གཅོད་པའི་སྐལ་བ་མེད་པར་གྱུར་ནས་ལུས་ཤིན་ཏུ་རིད་པར་གྱུར་ནས་ནགས་གསེབ་ཅིག་ཏུ་གནས་པ་ལས། རྒྱལ་པོ་དེས་ནགས་སུ་བྱོན་པ་དང་། དེ་དག་མཐོང་ནས་ལུས་འདི་ལྟ་བུར་གྱུར་པ་ཅི་ཡིན་གསུངས་པས། གནོད་སྦྱིན་རྣམས་ཀྱིས་གོང་གི་རྒྱུ་མཚན་ཞུས་པ་ན།
རྒྱལ་པོ་སྙིང་རྗེ་དཔག་ཏུ་མེད་པ་སྐྱེས་ཏེ་རང་གི་མགྲིན་པའི་རྩ་བཅད་དེ་ཁྲག་དང་། ལུས་ཀྱི་ཤ་བཅད་ནས་དེ་རྣམས་ལ་བྱིན་པས། དེ་དག་ན་རེ། འདི་ལྟར་བྱས་ནས་ཁྱེད་ཅི་འདོད་ཟེར་བ་ན། རྒྱལ་པོས། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་ཉེས་པའི་དགྲ་རྣམས་ཕམ་བྱས་ཏེ། ། སྐྱེ་རྒ་ན་འཆིའི་རྦ་ཀློང་འཁྲུགས་པ་ཡི། ། སྲིད་པའི་མཚོ་ལས་འགྲོ་བ་འདོན་པར་ཤོག ། ཅེས་གསུངས་པས།
དེ་དག་གིས། དེའི་ཚེ་ངེད་རྣམས་ཀྱང་ཁྱེད་ཀྱི་འཁོར་གྱི་ཐོག་མར་སྐྱེ་བར་གྱུར་ཅིག ཅེས་སྨོན་ལམ་བཏབ་པ་ལ་བརྟེན་ནས་གནོད་སྦྱིན་དེ་དག་རྒྱལ་པོ་དེ་སངས་རྒྱས་ནས་སྟོན་པ་འདིར་གྱུར་པའི་ཚེ་འཁོར་འདུས་པ་དང་པོར་བྱུང་བ་ཡིན་པར་བཤད་པ་ཡིན་ནོ། ། དེ་ལྟར་ཆོས་འཁོར་བསྐོར་ནས། མྱ་ངན་ལས་འདས་པའི་མཛད་པ་ནི། དེ་ནས་མྱ་ངན་ལས་འདའ་བར་ཉེ་བ་ན། སྟོན་པས་ཀུན་དགའ་བོ་ལ་མྱ་ངན་ལས་མི་འདའ་བ་གསོལ་བར་བསྐུལ་བའི་ཕྱིར་དུ། ཀུན་དགའ་བོ་གང་སུ་ཡང་རུང་རྫུ་འཕྲུལ་གྱི་རྐང་པ་བཞི་ལ་བརྟེན་སྒོམ་མང་དུ་བྱས་པ་དེ་འདོད་ན་བསྐལ་པའི་བསྐལ་པ་ལས་ལྷག་གི་བར་དུ་འདུག་གོ ། དེ་བཞིན་གཤེགས་པས་རྫུ་འཕྲུལ་གྱི་རྐང་པ་བཞི་ལ་བརྟེན་སྒོམ་མང་དུ་བྱས་པས། དེ་བཞིན་གཤེགས་པ་བཞེད་ན་བསྐལ་པའི་བསྐལ་པ་ལས་ལྷག་པའི་བར་དུ་ཡང་བཞུགས་སོ། །
ཞེས་ལན་དུ་མར་བསྐུལ་ཀྱང་ཀུན་དགའ་བོ་བདུད་ཀྱིས་ཁེབས་པས་ཅང་མི་ཟེར་རོ། ། དེའི་ཚེ་བདུད་སྡིག་ཅན་གྱིས་མྱ་ངན་ལས་འདའ་བར་གསོལ་བ་བཏབ་པས་ཟླ་བ་གསུམ་ན་འདའ་བར་ཞལ་གྱིས་བཞེས་སོ། ། དེ་ནས་སྟོན་པས་འཚོ་བའི་འདུ་བྱེད་ནི་བྱིན་གྱིས་བརླབས། ཚེའི་འདུ་བྱེད་ནི་སྤངས་སོ། ། དེའི་ཚེ་ས་གཡོས། སྐར་མདའ་ལྷུང་། ཕྱོགས་ཚིག བར་སྣང་གི་ལྷ་རྣམས་ཀྱིས་རྔ་བརྡུངས་པར་གྱུར་པ་ན། དེའི་རྒྱུ་ཞུས་པས། ས་གཡོས་པའི་རྒྱུ་བརྒྱད་གསུངས་པས།
ཀུན་དགའ་བོས་བཅོམ་ལྡན་འདས་ཀྱིས་ཚེའི་འདུ་བྱེད་བཏང་བར་རིག་ནས་གསོལ་བ་བཏབ་པས་མ་གནང་ངོ་། ། དེ་ནས་ཀྱང་ཡུལ་ཡངས་པ་ཅན་ལ་སོགས་པ་དུ་མར་གདུལ་བྱ་མང་པོའི་དོན་མཛད་དེ། རིམ་གྱིས་གྲོང་ཁྱེར་རྩྭ་ཅན་གྱད་ཀྱི་ཡུལ་དང་ཉེ་བ་ཤིང་སཱ་ལ་ཟུང་གི་ཚལ་ག་ལ་བ་དེར་གཤེགས་པས། དེར་གྲོང་ཁྱེར་པ་རྣམས་ཀྱིས་ལམ་ཐམས་ཅད་མཛེས་པར་བྱས། སཱ་ལ་ཟུང་གི་དབུས་སུ་ཁྲི་བཅས་འཕོང་བྱང་དུ་བསྟན་པ་ལ་གློ་གཡས་པ་ཕབ། ཞབས་ཀྱི་སྟེང་དུ་ཞབས་བཞག་སྟེ་མྱ་ངན་ལས་འདའ་བའི་འདུ་ཤེས་མཛད་ནས་གཟིམས་སོ། ། དེར་ཀུན་དགའ་བོ་ནི་ཁྲི་ལ་འཇུས་ནས་ངུ་ཞིང་སྨྲེ་སྔགས་འདོན་པ་ལ། སྟོན་པས། ཀུན་དགའ་བོ་ཁྱོད་མྱ་ངན་དང་སྨྲེ་སྔགས་འདོན་པར་མ་བྱེད་ཅིག དེ་ཅིའི་ཕྱིར་ན།
ཀུན་དགའ་བོ་ཁྱོད་ཀྱིས་དེ་བཞིན་གཤེགས་པའི་ཉེ་གནས་བྱས་པ་ནི། བྱམས་པའི་ལུས་དང་། ངག་དང་། ཡིད་ཀྱི་ལས་ཀྱི་ཕན་པ་དང་། བདེ་བ་དང་། གཉིས་སུ་མེད་པ་དང་། ཚད་མེད་པར་བྱས་སོ་ཞེས་གསུངས་ཤིང་། ངོ་མཚར་བའི་ཆོས་བཞི་གསུངས་ནས་མྱ་ངན་བསལ་ལོ། ། དེ་ནས་སྟོན་པའི་སྐུ་དངོས་ཀྱི་གདུལ་བྱ་རབ་དགའ་དང་། རབ་བཟང་།
འདུན་པ་རྣམས་ལ་ཆོས་བསྟན་པས་དེ་རྣམས་ཀྱིས་ཀྱང་བདེན་པ་མཐོང་། དེ་ནས་བཅོམ་ལྡན་འདས་ཀྱིས་མུ་སྟེགས་ཅན་ཤཱཀྱ་དང་མོས་པ་རལ་པ་ཅན་མ་གཏོགས་རབ་ཏུ་མི་དབྱུང་། འཁོར་རྣམ་བཞིར་ཕན་བདེར་འགྱུར་བའི་གསུང་རབ་བཅུ་གཉིས་བཀླག སྟོན་པ་སོ་ཐར་ལ་གྱིས། རྒན་པས་གཞོན་པ་རྣམས་ཡོ་བྱད་ཀྱིས་བསྡུ། གཞོན་པས་རྒན་པ་ལ་མིང་འབོད་མི་བྱ། དད་པ་ཅན་ལ་སྟོན་པ་འཁྲུངས་པ། སངས་རྒྱས་པ། ཆོས་གསུངས་པ། མྱ་ངན་ལས་འདས་པའི་ཕྱོགས་བཞི་བསྟན་པར་བྱའོ། །
དགེ་སློང་དག་དཀོན་མཆོག་གསུམ་དང་བདེན་པ་བཞི་ལ་ཐེ་ཚོམ་ཡོད་ན་ཞུས་ཤིག ཞེས་སོགས་གསུངས་ནས་མྱ་ངན་ལས་འདའ་བའི་ཚུལ་བསྟན་ཏོ། ། དེའི་ཚེ་ས་གཡོས། སྐར་མདའ་ལྷུང་། ཕྱོགས་ཚིག ལྷས་རོལ་མོའི་སྒྲ་ཆེས་ཆེར་བསྒྲགས་སོ། ། དགེ་སློང་ཁ་ཅིག་ས་ལ་འགྲེ་ལྡོག ལ་ལས་ཀུ་ཅོ་འདོན། ཁ་ཅིག་སྡུག་བསྔལ་གྱིས་གཟིར། འགའ་ཞིག་ཆོས་ཉིད་ལ་རྟོག་ཅིང་གནས།
དགེ་སློང་ཁ་ཅིག་གིས། སཱ་ལ་ཟུང་ནི་རབ་མཛེས་པའི། ། ལྗོན་ཤིང་མཆོག་གི་ཚལ་དུ་འདིར། ། སྟོན་པ་མྱ་ངན་འདས་པ་ལ། ། མེ་ཏོག་དག་གིས་རབ་ཏུ་གཏོར། ། ཞེས་ཟེར། བརྒྱ་བྱིན་གྱིས། ཀྱེ་མ་འདུས་བྱས་རྣམས་མི་རྟག ། སྐྱེ་ཞིང་འཇིག་པའི་ཆོས་ཅན་ཡིན། ། སྐྱེས་ནས་འཇིག་པར་འགྱུར་བ་སྟེ། །
དེ་དག་ཉེ་བར་ཞི་བ་བདེ། ། ཞེས་དང་། ཚངས་པས། འབྱུང་པོ་ཀུན་གྱི་འཇིག་རྟེན་འདིར་ནི་བསགས་པའི་མཐའ། ། འདོད་འགྱུར་འཇིག་རྟེན་འདི་ན་གང་ཟག་བླ་མེད་གཅིག ། དེ་བཞིན་གཤེགས་པ་སྟོབས་རྣམས་བརྙེས་པ་སྤྱན་ལྡན་པ། ། སྟོན་པ་འདི་ལྟ་བུ་ཡང་ཡོངས་སུ་མྱ་ངན་འདས། ། ཞེས་པ་དང་། མ་འགགས་པས། བརྟན་པའི་ཐུགས་ཀྱིས་སྐྱོབ་མཛད་པ། །
མི་གཡོ་ཞི་བ་བརྙེས་གྱུར་པ། ། དབུགས་དབྱུང་བ་དང་རྔུབ་འགགས་ནས། ། སྤྱན་ལྡན་ཡོངས་སུ་མྱ་ངན་འདས། ། ཞེས་གསུངས་སོ། ། དེ་ནས་ཉན་ཐོས་ཆེན་པོ་ནི་ཀུན་ཤེས། སྐུལ་བྱེད། སྟོབས་བཅུ་འོད་སྲུང་། འོད་སྲུང་ཆེན་པོ་སྟེ་བཞི་ལ་སོགས་པས་སྐུ་གདུང་ཤིང་བལ་གྱི་ལྭ་བ་དང་། རས་ཟུང་ལྔ་བརྒྱས་དཀྲིས། ལྕགས་ཀྱི་སྒྲོམ་དུ་བཅུག
འབྲུ་མར་གྱིས་བཀང་། ལྕགས་ཁབ་གཉིས་ཀྱིས་བཀབ་སྟེ། དྲི་ཞིམ་པོའི་ཤིང་མང་པོ་སྤུངས་པས་མེ་རང་འབར་དུ་གྱུར་ཏེ་ཞག་བདུན་དུ་མ་ཤི་བ་ན། གྱད་རྣམས་ཀྱིས་བསད་དེ། འོ་མ་ལས་མེ་ཏོག་སེར་ཅན། སེར་སྐྱ། རྟ་དོན། ཨུ་དུམ་ཝ་ར་སྟེ་བཞི་སྐྱེས། སྐུ་གདུང་རྣམས་གསེར་གྱི་བུམ་པར་བཅུག་མཆོད་པ་བྱས་སོ། ། དེ་ནས་ཡུལ་སྡིག་པ་ཅན་གྱི་གྱད་རྣམས་དང་།
ཡུལ་རྟོག་པ་གཡོ་བའི་རྒྱལ་རིགས་བུ་ལུ་ཀ སྒྲ་སྒྲོགས་ཀྱི་ཀྲོ་དྷ་བ། ཁྱབ་འཇུག་གླིང་གི་བྲམ་ཟེ། སེར་སྐྱའི་ཤཱཀྱ། ཡངས་པ་ཅན་གྱི་ལི་ཙ་བྱི། མ་ག་དྷའི་མ་སྐྱེས་དགྲ་རྣམས་ཀྱིས་རྩྭ་ཅན་གྱི་གྱད་རྣམས་ལ། སྟོན་པ་ནི་ངེད་རྣམས་ལ་ཡུན་རིང་པོ་ནས་ཕན་ཞིང་བླ་མར་གྱུར་པ་ཡིན་པས། ཁྱེད་ཀྱི་ཡུལ་གྱི་ཉེ་འཁོར་དུ་འདས་པ་ཞིག་ན་གདུང་གི་སྐལ་བ་བྱིན་ཅིག སོ་སོའི་ཡུལ་དུ་མཆོད་རྟེན་བྱས་ཏེ་དུས་སྟོན་བྱེད་དོ། ། མི་སྟེར་ན་དམག་གིས་དོན་འཕྲོག་ཟེར་བ་ལ།
གྱད་གིས་ཀྱང་དེ་བཞིན་ངེད་ཀྱང་བྱེད་དོ་ཟེར་ནས་གདུང་གི་ཕྱིར་འཐབ་པར་བརྩམས་པ་ན། བྲམ་ཟེའི་རིགས་བྲེ་བོ་དང་མཉམ་པས། རྩྭ་ཅན་གྱི་གྱད་རྣམས་དང་། སྐུ་གདུང་སློང་བ་པོ་རྣམས་ལ། སྟོན་པ་ནི་ཡུན་རིང་པོ་ནས་བཟོད་པ་དང་ལྡན་པ། བཟོད་པའི་བསྔགས་པ་བརྗོད་པ་ཡིན་པ་ལ། སྐུ་གདུང་གི་ཕྱིར་གཅིག་གིས་གཅིག་གསོད་པར་མི་རིགས་ཀྱི་ཁོ་བོས་སྐུ་གདུང་ཆ་བརྒྱད་དུ་བགོས་ལ་སོ་སོ་ལ་སྦྱིན། བུམ་པ་ལ་ཁོ་བོས་མཆོད་པ་བྱའོ། ། ཞེས་སྨྲས་པས། དེ་ལ་ཀུན་མཐུན་ཏེ།
དེ་བཞིན་བྱས་པས་རང་རང་གི་སྐལ་བ་ཡུལ་དུ་ཁྱེར་ཏེ་མཆོད་རྟེན་བརྩིགས་པ་དང་དུས་སྟོན་བྱེད་ཅིང་། སྒྲ་སྒྲོག་པའི་སྐལ་བ་ཀླུས་འཕྲོགས་ཏེ་ཀླུས་མཆོད་དོ། ། དེ་བཞིན་དུ་གདུང་བཅུག་པའི་བུམ་པ་བྲམ་ཟེའི་རིགས་བྲེ་བོ་དང་མཉམ་པ་ལ་བྱུང་བ་དེ། གདུང་གི་སོལ་བ་ནྱ་གྲོ་དྷ་ལ་བྱུང་བ་གཉིས་ལ་ཡང་མཆོད་རྟེན་བརྩིགས་པས་མཆོད་རྟེན་བཅུ། ཚེམས་མཆེ་བ་བཞི་ལ་མཆོད་རྟེན་རེ་རེ་སྟེ་བཅུ་གཉིས་བྱོན་པ་ཡིན་ནོ། ། དེ་ལྟར་མྱ་ངན་ལས་འདས་པའི་ཚུལ་འདི་ལ་ཉན་ཐོས་པ་དག་བུད་ཤིང་ཟད་པའི་མེ་བཞིན་དུ་བེམ་རིག་རྒྱུན་ཆད་པར་འདོད། ཐེག་ཆེན་ལྟར་ན། སྤྲུལ་པའི་སྐུ་ནི་མྱ་ངན་ལས་འདའ་བར་བརྗོད་ཀྱི་ཅིག་ཤོས་མིན། གཏན་དུ་གནས་པའི་རྒྱུ་ལྡན་པ། ། མྱ་ངན་འདའ་བར་ཡང་མི་རིགས། །
ཞེས་གསུངས་པ་ལྟར་ལོངས་སྐུ་ནི་མྱ་ངན་ལས་འདའ་བའི་ཚུལ་ཡང་མི་སྟོན་ལ། སྤྲུལ་སྐུ་གདུལ་བྱའི་དབང་གིས་མྱ་ངན་ལས་འདའ་བའི་ཚུལ་སྟོན་ཡང་། རྒྱུན་ཆད་པ་ནི་མི་འདོད་དེ། དཔེར་ན་སྨན་པ་མཁས་པས་བུ་སྨན་མི་འཐུང་བ་ལ། ཕས་འདི་འཐུངས་ཤིག་མ་འཐུངས་ན། ང་ནི་འཆི་འོ་ཞེས་སྨྲས་པ་དང་། བུ་དེས་ཕ་ནི་འཆི་གཞན་སྨན་སྟེར་བ་ནི་མེད་སྙམ་སྨན་འཐུང་ནད་གསོས་པ་ན་ཕ་ཤི་བ་མིན་པར་ཤེས་ཀྱང་རྫུན་གྱི་ཉེས་པར་མི་འགྱུར་བ་བཞིན། གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་བའི་ཕྱིར་ཡིན་གྱི། བརྒྱ་བྱིན་སོགས་སུ་སྤྲུལ་ནས་འགྲོ་བའི་དོན་མཛད་པ་ཡང་ཡོད་པ་དང་། ད་ལྟ་ཤར་ཕྱོགས་ཀྱི་ཞིང་ཁམས་རྣམ་པར་སྤུད་པ་ཞེས་པ་ན་སངས་རྒྱས་རྣམ་པར་སྣང་མཛད་འོད་ཟེར་གྱིས་བརྒྱན་པ་རྣམ་པར་འཕྲུལ་བའི་རྒྱལ་པོ་ཞེས་བྱ་བ་སྐུ་ཚེ་བསྐལ་པ་གྲངས་མེད་བདུན་བརྒྱ་ཐུབ་པ་ཞིག་བཞུགས་ཏེ་དེ་བདག་ཅག་གི་སྟོན་པ་འདི་ཡིན་པར་བཤད་དོ། །
དེ་ལྟར་ཡང་། མདོ་སྡེ་རྒྱན་ལས། ཇི་ལྟར་མེ་ནི་གཞན་དུ་འབར། ། དེ་བཞིན་སངས་རྒྱས་སེམས་ཅན་ལ། ། སྣང་དང་མི་སྣང་ཤེས་པར་བྱ། ། ཞེས་གསུངས་པས་སོ། ། གཉིས་པ་ཐུན་མོང་མ་ཡིན་པ་སྟོན་པ་ཧེ་རུ་ཀའི་བྱོན་ཚུལ་ལ། གདུལ་བྱ་དབང་ཕྱུག་གི་བྱུང་ཚུལ། འདུལ་བྱེད་ཧེ་རུ་ཀའི་བྱོན་ཚུལ། དེས་དེ་ཇི་ལྟར་བཏུལ་པའི་ཚུལ་དང་གསུམ་ལས།
དང་པོ་ནི། ནམ་བྱུང་བའི་དུས་ལ་མཁས་པ་རྣམས་མི་མཐུན་པ་མང་ཡང་། ཐོག་མར་ན་རོ་པའི་མན་ངག་གི་ལུགས་ལྟར་བཤད་ན། དུས་བཞི་ལས་རྩོད་དུས་ཀྱི་མགོ་རྩོམ་པའི་ཚེ་མི་རྣམས་ཕན་ཚུན་མིག་སེར་ལ་བརྟེན་ནས་སེམས་ཅན་རྣམས་གཅིག་གིས་གཅིག་གསོད་པའི་ལས་བྱུང་ཞིང་། བསད་པའི་རོ་རྣམས་ཕྱོགས་མཚམས་བརྒྱད་དུ་བསྐྱལ་བས་དུར་ཁྲོད་བརྒྱད་ཆགས། དེར་རོ་ལ་ཁྲག་བྱུང་བའི་རླངས་པ་ནམ་མཁའ་ལ་སོང་བས་སྤྲིན་བརྒྱད་ཆགས། དེ་ལས་ཆར་བབས་པས་ཆུ་ཆེན་བརྒྱད་བྱུང་། ཆུའི་རླན་ལ་བརྟེན་ནས་ཤིང་ཆེན་བརྒྱད་སྐྱེས། ཤིང་བརྒྱད་ལ་ཕྱོགས་སྐྱོང་བརྒྱད་གནས། ཆུ་ཆེན་པོ་བརྒྱད་ལ་ཀླུ་ཆེན་བརྒྱད་གནས་ལ།
དེ་ནས་གནས་ཉི་ཤུ་རྩ་བཞི་དང་། ཡུལ་སུམ་ཅུ་སོ་གཉིས་ཀྱང་རིམ་གྱིས་ཆགས་སོ། ། དེའི་ཚེ་རི་རབ་ཀྱི་སྟེང་ན་དྲག་པོ་དབང་ཕྱུག་ཆེན་པོ་སྐུ་མདོག་ནག་པོ་ཞལ་གཅིག་པ། ཕྱག་བཅུ་གཉིས་པ། གཅེར་བུ་ལུས་ལ་ཐལ་བས་བྱུགས་པ། རལ་པའི་ཅོད་པན་ཅན། ཡུམ་ལྷ་མོ་ཨུ་མ་སྐུ་མདོག་དམར་མོ་ཞལ་གཅིག་ཕྱག་གཉིས་མས་འཁྱུད་པ་ཞིག་བྱུང་ངོ་། འདི་ལ་ཐུགས་གསུང་སྐུ་ཡོན་ཏན་འཕྲིན་ལས་ཀྱི་སྤྲུལ་པ་བཞི་ལས། ཐུགས་ཀྱི་སྤྲུལ་པ་ནམ་མཁའ་ལ་ལྷའི་གཙོ་བོ་བཞི་ཆུང་མ་དང་བཅས་པ་བྱུང་ནས། ཤར་ཕྱོགས་པུ་ལ་རི་མ་ལ་ཡ།
བྱང་ཛ་ལནྡྷ་ར། ནུབ་ཨོ་ཌི་ཡ་ན། ལྷོ་ཨརྦུ་ཏ་དང་བཞི་བཟུང་ཞིང་། གནས་སམ་ཡུལ་དེ་བཞི་ལ་ལྷའི་སྐད་དུ་གནས་ཞེས་བྱའོ། ། ཡང་ལྷའི་གཡོག་པོ་དྲི་ཟ་བཞི་ཆུང་མ་དང་བཅས་པ་བྱུང་སྟེ། ཤར་ལྷོ་གོ་ཏ་ཝ་རི། ལྷོ་ནུབ་ར་མི་ཤྭ་ར། ནུབ་བྱང་དེ་ཝི་ཀོ་ཊ། བྱང་ཤར་མ་ལ་བ་སྟེ་མཚམས་བཞི་བཟུང་ངོ་། ། དེ་བཞི་ལ་དྲི་ཟའི་སྐད་དུ་ཉེ་བའི་གནས་ཞེས་བྱའོ། །
དེ་བརྒྱད་ནི་དབང་ཕྱུག་གི་ཐུགས་ཀྱི་སྤྲུལ་པ་སྟེ་ནམ་མཁའ་ལ་སྤྱོད་པས་མཁའ་སྤྱོད་ཀྱི་འཇིགས་བྱེད་བརྒྱད་ཅེས་བྱ་བར་གྲགས་སོ། ། ཡང་རི་རབ་ཀྱི་ཁོང་སེང་ནས་གནོད་སྦྱིན་གྱི་གཙོ་བོ་གཉིས་ཆུང་མ་དང་བཅས་པ་བྱུང་ནས་ཤར་ཕྱོགས་ཀ་མ་རུ་པ་དང་། བྱང་ཕྱོགས་ཨོ་ཊི་གཉིས་བཟུང་སྟེ། གནས་དེ་གཉིས་ལ་གནོད་སྦྱིན་གྱི་སྐད་དུ་ཞིང་ཞེས་བྱའོ། ། གནོད་སྦྱིན་གྱི་གཡོག་པོ་གཉིས་ཆུང་མ་དང་བཅས་པ་བྱུང་ནས་ནུ་ཏྲྀ་ཤ་ཀུ་ནེ་དང་། ལྷོ་ཀོ་ས་ལ་གཉིས་བཟུང་ཞིང་། གནས་དེ་གཉིས་ལ་གནོད་སྦྱིན་གྱི་སྐད་དུ་ཉེ་བའི་ཞིང་ཞེས་བྱའོ། ། ཡང་སྲིན་པོའི་གཙོ་བོ་གཉིས་ཆུང་མ་དང་བཅས་པ་བྱུང་སྟེ། ཤར་ལྷོ་ཀ་ལིང་ཀ་དང་། ལྷོ་ནུབ་ལམ་པ་ཀ་གཉིས་བཟུང་ཞིང་།
གནས་དེ་གཉིས་ལ་སྲིན་པོའི་སྐད་དུ་ཚནྡྷོ་ཞེས་བྱའོ། ། སྲིན་པོའི་འཁོར་གཉིས་ཆུང་མ་དང་བཅས་པ་བྱུང་སྟེ་ནུབ་བྱང་ཀན་ཛི་དང་། བྱང་ཤར་ཧི་མ་ལ་ཡ་གཉིས་བཟུང་སྟེ། དེ་གཉིས་ལ་སྲིན་པོའི་སྐད་དུ་ཉེ་བའི་ཚནྡྷོ་ཞེས་བྱའོ། ། དེ་རྣམས་ནི་དྲག་པོ་དབང་ཕྱུག་གི་གསུང་གི་སྤྲུལ་པ་སྟེ་ས་བླ་ན་སྤྱོད་པས་ས་སྤྱོད་ཀྱི་འཇིགས་བྱེད་བརྒྱད་ཅེས་བྱའོ། ། ཡང་རྒྱ་མཚོའི་ནང་ནས་ཀླུ་གཙོ་བོ་གཉིས་ཆུང་མ་དང་བཅས་པ་བྱུང་སྟེ་ཤར་ཕྱོགས་པྲེ་ཏ་པུ་རི་དང་། བྱང་ཕྱོགས་ཀྱི་གྲྀ་ཧ་དེ་ཝ་གཉིས་བཟུང་སྟེ། གནས་དེ་གཉིས་ལ་ཀླུའི་སྐད་དུ་འདུ་བ་ཞེས་བྱ་ཞིང་། ཀླུའི་འཁོར་གཡོག་གཉིས་ཆུང་མ་དང་བཅས་པ་བྱུང་ནས་ནུབ་སཽ་རཥྚ་དང་། ལྷོ་ཕྱོགས་སུ་ཝརྣ་དེ་ཝི་གཉིས་བཟུང་སྟེ་དེ་གཉིས་ལ་ཀླུའི་སྐད་དུ་ཉེ་བའི་འདུ་བ་ཞེས་བྱ་ལ།
ཡང་རི་རབ་ཀྱི་འོག་ནས་ལྷ་མ་ཡིན་གྱི་གཙོ་བོ་གཉིས་ཆུང་མ་དང་བཅས་པ་བྱུང་ནས་ཤར་ལྷོ་ན་ག་ར་དང་། ལྷོ་ནུབ་སིནྡྷུ་ར་གཉིས་བཟུང་སྟེ། གནས་དེ་གཉིས་ལ་ལྷ་མ་ཡིན་གྱི་སྐད་དུ་དུར་ཁྲོད་ཅེས་བྱའོ། ། ཡང་ལྷ་མ་ཡིན་གྱི་བྲན་གཡོག་གཉིས་ཆུང་མ་དང་བཅས་པ་བྱུང་ནས་ནུབ་བྱང་མ་རོ་དང་། བྱང་ཤར་ཀུ་ལུ་ཏ་གཉིས་བཟུང་སྟེ། དེ་གཉིས་ལ་ལྷ་མ་ཡིན་གྱི་སྐད་དུ་ཉེ་བའི་དུར་ཁྲོད་ཅེས་བྱ་ཞིང་། དེ་རྣམས་ནི་དབང་ཕྱུག་གི་སྐུའི་སྤྲུལ་པ་སྟེ་ས་འོག་ནས་འཛམ་བུའི་གླིང་དུ་སྤྱོད་པས་ན་ས་འོག་ན་སྤྱོད་པའི་འཇིགས་བྱེད་བརྒྱད་ཅེས་བྱའོ། ། ཡང་དབང་ཕྱུག་དེས་ཡོན་ཏན་ལས་ཐུན་མཚམས་ཀྱི་ཡུམ་བཞི་སྤྲུལ་ཏེ། དེ་ཡང་མདུན་དུ་སྒྲ་གཅན་མ་སྔོན་མོ། གཡོན་དུ་ཉེ་བའི་སྒྲ་གཅན་མ་ལྗང་ཁུ།
རྒྱབ་ཏུ་མུན་པ་མ་དམར་མོ། གཡས་སུ་ཉེ་བའི་མུན་པ་མ་སེར་མོ་རྣམས་སྤྲུལ། ཡང་དེས་འཕྲིན་ལས་ལས་ཐུན་མཚམས་ཀྱི་མ་མོ་བརྒྱད་སྤྲུལ་ཏེ། ཤར་དུ་ཁྭ་གདོང་མ་སྔོན་མོ། བྱང་དུ་འུག་གདོང་མ་ལྗང་ཁུ། ནུབ་ཏུ་ཁྱི་གདོང་མ་དམར་མོ། ལྷོར་ཕག་གདོང་མ་སེར་མོ། མཚམས་བཞིར་མིའི་གདོང་ཅན་ཕྱེད་གཟུགས་མ་བཞི་སྤྲུལ་ཞིང་། དེ་རྣམས་ཀྱི་ནང་ནས་ཐུགས་ཀྱི་སྤྲུལ་པ་བརྒྱད་ཞེ་སྡང་ཤས་ཆེ་བས་ཁ་དོག་ཀྱང་ནག་པོ། གསུང་གི་སྤྲུལ་པ་བརྒྱད་འདོད་ཆགས་ཤས་ཆེ་བས་ཁ་དོག་ཀྱང་དམར་པོ།
སྐུའི་སྤྲུལ་པ་བརྒྱད་གཏི་མུག་ཤས་ཆེ་བས་ཁ་དོག་ཀྱང་དཀར་པོ། ཡོན་ཏན་གྱི་སྤྲུལ་པ་བརྒྱད་ང་རྒྱལ་དང་། སེར་སྣ་ཤས་ཆེ་བས་རང་རང་གི་མདོག་ལ་སོ་མདངས་ཆེ་བ། འཕྲིན་ལས་ཀྱི་སྤྲུལ་པ་བརྒྱད་ཕྲག་དོག་ཤས་ཆེ་བས་ཁ་དོག་སྣ་ཚོགས་པའོ། ། དེ་ལྟར་སྤྲུལ་པའི་དྲག་པོ་དབང་ཕྱུག་ཉི་ཤུ་རྩ་བཞི་པོ་དེ་དག་མཐུ་ཆེ་བ། རྩལ་དྲག་པས་ཕན་ཚུན་གཅིག་འོག་ཏུ་གཅིག་མ་འདུ་བར་ཐུན་མོང་དུ་དཔོན་གཅིག་དགོས་སོ་ཞེས་གླེང་བ་ན། རི་རབ་ཀྱི་རྩེ་ན་དྲག་པོ་དབང་ཕྱུག་ཆེན་པོ་བཞུགས་ཏེ་དེ་ལ་ཞུས་པས། དེ་ལྷ་མོ་ཨུ་མ་དང་རྒྱུན་དུ་སྙོམས་པར་འཇུག་ཅིང་། ཐུན་མཚམས་སུ་ཡང་མ་མོ་བཅུ་གཉིས་དང་སྙོམས་པར་འཇུག་པས་མི་ཁོམ་སྟེ། དེ་རྣམས་ལ་མཆོད་པའི་རྟེན་དུ་རྡོའི་རང་བྱུང་གི་ལིང་ག་ཉི་ཤུ་རྩ་བཞི་བྱིན་ཏེ།
དེ་ཡང་པུ་ལི་ར་མ་ལ་ཡར་མགོ་བོ་ལྟ་བུའི་ལིང་ག་ནས། ཀུ་ལུ་རར་པུས་མོ་ལྟ་བུའི་ལིང་གའི་བར་ཏེ། དེ་ལྟར་ན་ཡུལ་ཉི་ཤུ་རྩ་བཞི་ན་རང་བྱུང་གི་ལིང་ག་ཉི་ཤུ་རྩ་བཞི་གནས་སོ། ། དེ་དག་གིས་ཀྱང་དེ་རྣམས་ལ་དུས་གསུམ་དུ་མཆོད་པ་བྱེད་དོ། ། དེའི་ཚེ་དབང་ཕྱུག་རྣམས་ཀྱིས་འཛམ་བུ་གླིང་གི་སྐྱེ་དགུ་ཐམས་ཅད་མ་རུངས་པར་བྱས་ཏེ། ཞེ་སྡང་ཤས་ཆེ་བས་ཟས་སུ་མི་ཤ་བཟའ། སྐོམ་དུ་མི་ཁྲག་འཐུང་། གོས་སྟན་མི་ལྤགས་ཀྱི་གཡང་གཞི་ལ་བྱས། མིའི་རུས་པས་རྒྱན་དྲུག་བྱས་སོ། འདོད་ཆགས་ཤས་ཆེ་བས་སྤྱོད་ལམ་རྣམ་པ་བཞིར་འདོད་ཆགས་ཀྱིས་ཀུན་ཏུ་སྤྱོད་པ་བྱེད་ཅིང་།
གཏི་མུག་ཤས་ཆེ་བས་འདོད་ཡོན་ལྔ་རང་དགར་སྤྱོད། ལས་དང་དེ་ཁོ་ན་ཉིད་ཀྱི་དོན་ལ་རྨོངས་པས། རང་ལོག་པའི་ལམ་ལ་གནས་ནས། གཞན་དག་ཀྱང་ལོག་པའི་ལམ་ལ་འཇུག་པར་བྱེད་དོ། ། ང་རྒྱལ་ཤས་ཆེ་བས་དྲེགས་པའི་རློམ་ཚིག་སྨྲས་ཤིང་། དེ་ལྟར་དུག་གསུམ་ལ་ཀུན་ཏུ་སྤྱོད་ཅིང་འཛམ་བུ་གླིང་གི་སྐྱེ་དགུ་ཐམས་ཅད་དབང་དུ་བསྡུས་ཤིང་གནས་སོ། ། གཉིས་པ་འདུལ་བྱེད་ཧེ་རུ་ཀ་བྱོན་པའི་ཚུལ་ནི། དེ་ལྟར་དྲག་པོ་དབང་ཕྱུག་གཙོ་འཁོར་དག་གིས་འཇིག་རྟེན་གྱི་ཁམས་མ་རུངས་པར་བྱས་པ་དེའི་ཚེ། འོག་མིན་སྟུག་པོ་བཀོད་པའི་ཞིང་ཁམས་ན་བཞུགས་པའི་ལོངས་སྐུ་རྒྱུའི་ཧེ་རུ་ཀ་དེས། དབང་ཕྱུག་འཁོར་བཅས་འདུལ་དགོས་ཤིང་དུས་ལ་ཡང་བབ་པར་མཁྱེན་ཏེ།
འདུལ་ཐབས་ཇི་ལྟར་རིགས་དགོངས་པ་ན། གཞན་གང་གིས་ཀྱང་མི་ཐུལ་ཞིང་། རང་མིང་དང་ཆ་ལུགས་སོགས་མཐུན་པས་འདུལ་ནུས་པར་དགོངས་ཏེ། དགོངས་པ་སྣ་ཚོགས་པ་དམ་ཚིག་ཆེན་པོ་རྣམ་པར་རོལ་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། སྐུའི་བ་སྤུའི་བུ་ག་ནས་དཀྱིལ་འཁོར་སྣ་ཚོགས་པ་གླིང་བཞི་བྱེ་བ་ཕྲག་བརྒྱར་སྤྲོས་ཤིང་། ཁྱད་པར་དུ་རི་རབ་ཀྱི་རྩེ་མོར་སྤྲུལ་སྐུ་འབྲས་བུའི་ཧེ་རུ་ཀ་གཙོ་འཁོར་དྲུག་ཅུ་རྩ་གཉིས་སྤྲུལ་པ་ཡིན་ཏེ། དེ་ཡང་དབང་ཕྱུག་དང་ཨུ་མའི་གཉེན་པོར་གཙོ་བོ་ཡབ་ཡུམ་གཉིས། ཐུན་མཚམས་ཀྱི་མ་མོ་བཞིའི་གཉེན་པོར་སྙིང་པོའི་རྣལ་འབྱོར་མ་བཞི། དྲག་པོ་འཇིགས་བྱེད་ཉེར་བཞི་ཆུང་མ་དང་བཅས་པའི་གཉེན་པོར་ཐུགས་གསུང་སྐུའི་དཔའ་བོ་ཉེར་བཞི་ཡུམ་དཔའ་མོ་ཉེར་བཞི་དང་བཅས་པ། མ་མོ་བརྒྱད་ཀྱི་གཉེན་པོར་སྒོ་མཚམས་མ་བརྒྱད་རྣམས་སྐུ་མདོག་དང་ཞལ་ཕྱག་སོགས་གདུལ་བྱ་དང་མཐུན་པར་སྤྲུལ་པ་ཡིན་ཏེ།
རྣལ་འབྱོར་མ་སྙིང་པོའི་རྒྱུད་ལས། གདུལ་བྱའི་མིང་ནི་འདུལ་བྱེད་ལ་གྲགས་འགྱུར། ། ཞེས་གསུངས་པས་སོ། ། གསུམ་པ་དེས་དེ་ཇི་ལྟར་བཏུལ་བའི་ཚུལ་ནི། རྒྱུད་དེ་ཉིད་ལས། དྲག་པོ་འཇིགས་བྱེད་འཁོར་དང་བཅས་པ་ཡང་། ། འཇུག་ཅིང་དབང་བྱས་ལོངས་སྤྱོད་ཐིམ་པར་སྤྱད། ། ཅེས་གསུངས་པ་ལྟར། ལོངས་སྤྱོད་པ་དང་། ཐིམ་པ་དང་།
དབང་དུ་བྱས་པ་གསུམ་གྱི་སྒོ་ནས་འདུལ་བར་མཛད་པ་ཡིན་པས། དེའི་དང་པོ་ལོངས་སྤྱོད་པ་ནི། དྲག་པོ་འཇིགས་བྱེད་འཁོར་དང་བཅས་པས་ཁ་ཟས་དང་བཏུང་བ་ཤ་དང་ཁྲག་དྲོན་མོ་ལ་བྱེད་པ་རྣམས་ཧེ་རུ་ཀ་གཙོ་འཁོར་རྣམས་ཀྱིས་ཚོགས་ཀྱི་འཁོར་ལོར་ལོངས་སྤྱད་དེ་གསོལ་བས་དཔལ་ཁྲག་འཐུང་གི་ལྷ་ཚོགས་ཞེས་གྲགས་སོ། ། རུས་པའི་རྒྱན་དང་མི་ལྤགས་ཀྱི་གོས་སོགས་འཕྲོགས་ཏེ་རྒྱན་གོས་སུ་མཛད་པས་ཧེ་རུ་ཀའི་ཆས་དྲུག་ཅེས་གྲགས་པ་དེ་ཡིན་ནོ། ། གཉིས་པ་ཐིམ་པ་ནི། དྲག་པོ་དབང་ཕྱུག་འཁོར་དང་བཅས་པ་ཚར་བཅད་དེ་རྣམ་པར་ཤེས་པ་འོད་གསལ་དུ་བསྟིམས་པས། སླར་ཡང་རྗེས་སུ་བཟུང་བས་མ་འོངས་པའི་དུས་སུ་དེ་བཞིན་གཤེགས་པ་ཐལ་བའི་དབང་པོ་ཞེས་བྱ་བར་ལུང་སྟོན་པར་མཛད་དོ། ། གསུམ་པ་དབང་དུ་བྱ་བ་ནི། འཇིག་རྟེན་གྱིས་ཐུ་བོ་ཆེ་དྲག་པོ་འཁོར་དང་བཅས་པ་བཅོམ་པའི་བརྡར། དེ་ཐམས་ཅད་ཀྱི་ལུས་ཧེ་རུ་ཀ་འཁོར་དང་བཅས་པའི་གདན་དུ་མཛད་པ་ཡིན་ཏེ།
ཐམས་ཅད་ཀྱང་ཡི་དྭགས་ཀྱི་གདན་ལ་བཞུགས་པའོ། ། ཞེས་དང་། རྩ་རྒྱུད་ལས། ཡི་དྭགས་ཆེན་པོ་གདན་དུ་བྱས། ། ཞེས་གསུངས་པས་སོ། ། དེ་ཡང་ཧེ་རུ་ཀ་ཡབ་ཡུམ་གྱིས་འཇིགས་བྱེད་དུས་མཚན་གདན་དུ་མཛད། སྙིང་པོའི་རྣལ་འབྱོར་མ་བཞིས་སྒྲ་གཅན་མ་སོགས་ཡབ་ཡུམ་བཞི་གདན་དུ་བཏིངས། འཁོར་ལོ་གསུམ་གྱི་དཔའ་བོ་ཉེར་བཞིའི་འཇིགས་བྱེད་ཉེར་བཞི་ཆུང་མ་དང་བཅས་པ་གདན་དུ་མཛད། སྒོ་མཚམས་མ་བརྒྱད་ཀྱིས་ཐུན་མཚམས་ཀྱི་མ་མོ་མིའམ་ཅིའི་བུ་མོ་བརྒྱད་གདན་མཛད་པ་ཡིན་ནོ། ། དེ་ལྟར་གདུལ་བྱ་དང་།
འདུལ་བྱེད་འདུལ་ཚུལ་དེ་དག་དྲང་དོན་དུ་ཡིན་གྱི། ངེས་པའི་དོན་དུ་སངས་རྒྱས་ཀྱི་ཡེ་ཤེས་གཅིག་གིས་བསྡུས་པའི་ཆོ་འཕྲུལ་ཡིན་པས་ཐ་དད་པ་མ་ཡིན་ཏེ། འདུས་པར། སྐུ་ཡི་རྡོ་རྗེ་ཚངས་པར་འགྱུར། ། གསུང་གི་སྟོན་པ་དབང་ཕྱུག་ཆེ། ། ཐུགས་ཀྱི་སྟོན་པ་ཁྱབ་འཇུག་ཡིན། ། ཞེས་བཤད་པ་ལྟར། འཇིགས་བྱེད་འཁོར་བཅས་ནི་དབང་ཕྱུག་གི་སྤྲུལ་པ། དབང་ཕྱུག་ནི་རྡོ་རྗེ་འཆང་གི་སྤྲུལ་པ། འདུལ་བྱེད་འཁོར་གྱི་ལྷ་ཚོགས་རྣམས་ནི་ཧེ་རུ་ཀའི་སྤྲུལ་པ།
ཧེ་རུ་ཀ་ནི་རྡོ་རྗེ་འཆང་གི་སྤྲུལ་པ་སྟེ། མདོར་ན་དེ་ཐམས་ཅད་ངེས་དོན་དུ་རྡོ་རྗེ་འཆང་གི་ངོ་བོའི་རང་བཞིན་ཡིན་ནོ། ། ཡང་འཁོར་ལོ་བདེ་མཆོག་གི་ཆོས་འབྱུང་འགའ་ཞིག་ལས།

སྤྲུལ་པ་བྱུང་ཚུལ་གོང་དང་འདྲ་བ་ལ་གཙོ་བོ་དབང་ཕྱུག་ཆེན་པོ་ལ་ཞི་བའི་སྐུ་ལག་པ་བཞི་པ་ཁ་དོག་དཀར་པོ། ཆུང་མ་དཀར་མོ་དང་སྙོམས་པར་སྦྱོར་བ་རི་རབ་ཀྱི་དབུས་ན་གནས། རྒྱས་པའི་སྐུ་སེར་པོ་མགོ་བོ་བརྒྱད་པ་ཆུང་མ་རལ་གཅིག་མ་དང་སྙོམས་པར་འཇུག་པ་རི་རབ་ཀྱི་ཤར་ན་གནས། དབང་གི་སྐུ་དམར་པོ་ཆུང་མ་དམར་མོ་དང་སྙོམས་པར་འཇུག་པ་གཞན་འཕྲུལ་དབང་བྱེད་ན་གནས། མངོན་སྤྱོད་ཀྱི་སྐུ་དྲག་པོ་འཇིགས་བྱེད་ནག་པོ་ཆུང་མ་དང་སྙོམས་པར་འཇུག་པ་འཛམ་བུ་གླིང་གི་དབུས་མ་ག་དྷ་ན་གནས་པར་བཤད་ཅིང་། འདུལ་བྱེད་ཧེ་རུ་ཀ་བྱོན་ཚུལ་ལ། དུས་དེའི་ཚེ་རྡོ་རྗེ་འཆང་ཆེན་ཆོས་ཀྱི་དབྱིངས་ཀྱི་ཕོ་བྲང་དུ་མངོན་བྱང་ལྔས་མངོན་པར་རྫོགས་པར་སངས་རྒྱས་ཏེ། ཆོས་སྐུ་དབྱིངས་དང་ཡེ་ཤེས་དབྱེར་མེད་ཀྱི་ངང་ལས་གསང་བ་མཆོག་གི་གནས་འོག་མིན་གྱི་ཕོ་བྲང་དུ་འཁོར་དེ་བཞིན་གཤེགས་པ་དང་། བྱང་ཆུབ་སེམས་དཔའ་ཚད་མེད་པ་འདུས་པ་ལ་འོད་གསལ་ལྷན་ཅིག་སྐྱེས་པའི་ཆོས་བསྟན་ཏོ། ། དེ་ནས་འཇིགས་བྱེད་འཁོར་བཅས་འདུལ་བའི་དུས་ལ་བབ་པར་དགོངས་ནས་སྤྲུལ་སྐུ་འབྲས་བུའི་ཧེ་རུ་ཀར་བཞེངས་ཏེ་རི་རབ་ཀྱི་རྩེ་མོར་བྱོན་པ་ལ། མི་བསྐྱོད་པས་གཞལ་ཡས་ཁང་གདན་དང་བཅས་པ་ཕུལ།
རིན་འབྱུང་གིས་འཇམ་དབྱངས་ལ་སོགས་པ་བྱང་སེམས་རྣམས། དཔའ་བོ་ཉེར་བཞི་དང་། རྡོ་རྗེའི་ཕོ་ཉ་མོ་ལ་སོགས་པ་རྣམས་དཔའ་མོ་ཉེར་བཞིར་སྤྲུལ་ཏེ་ཕུལ། སྣང་བ་མཐའ་ཡས་ཀྱིས་ལྷ་མོ་བཅུ་གཉིས་སྤྲུལ་ཏེ། དོན་ཡོད་གྲུབ་པས་གོ་ཆའི་ལྷ་བཅུ་གཉིས་སྤྲུལ་ཏེ་ཕུལ། རྣམ་སྣང་གིས་ཕུང་ཁམས་སྐྱེ་མཆེད་བྱིན་གྱིས་བརླབས་པའི་ལྷ་རྣམས་སྤྲུལ་ཏེ། གཞན་ཡང་རིགས་བཞིའི་མཆོད་པའི་ལྷ་མོ་སྤྲུལ་ཏེ་དཀྱིལ་འཁོར་གྱི་ལྷ་རྣམས་ལ་མཆོད་པ་བྱས་ཏེ། སྤྲུལ་པའི་འཁོར་དེ་རྣམས་ལས་ཀྱང་ཡང་སྤྲུལ་དང་ཉིང་སྤྲུལ་གྱི་ཚོགས་བསམ་གྱིས་མི་ཁྱབ་པ་སྤྲུལ་ལོ། ། དེ་ནས་ལོངས་སྐུ་དགོངས་པ་སྣ་ཚོགས་པའི་དམ་ཚིག་ཆེན་པོ་རྣམ་པར་རོལ་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་ཞུགས་ནས་གདུལ་བྱ་ལ་གཟིགས་ཏེ། བ་སྤུའི་བུ་ག་ནས་དཀྱིལ་འཁོར་གྱི་འཁོར་ལོ་སྣ་ཚོགས་པ་སྤྲུལ།
གླིང་བཞི་བྱེ་བ་ཕྲག་བརྒྱར་སྤྲོས། འཛམ་བུའི་གླིང་འདིར་བཅོམ་ལྡན་འདས་འཁོར་ལོ་བདེ་མཆོག་ཞལ་བཞི་ཕྱག་བཅུ་གཉིས་པར་སྤྲུལ་ནས་དྲག་པོ་འཇིགས་བྱེད་དང་། དུས་མཚན་མ་ཞབས་འོག་ཏུ་མནན་ཏེ་བཏུལ་བས། འཇིགས་བྱེད་ས་འོག་ཏུ་སངས་རྒྱས་སོ། ། བྱང་ཆུབ་སེམས་དཔའ་ཀུན་ཏུ་བཟང་པོ་ལ་སོགས་པ་ཉི་ཤུ་རྩ་བཞི་ཁྲོ་བོར་སྤྲུལ་ནས། རྡོ་རྗེའི་ཕོ་ཉ་མོ་ལ་སོགས་པའི་ལྷ་མོ་རྣམས་ཁྲོ་མོར་སྤྲུལ་པ་དང་སྙོམས་པར་འཇུག་པའི་སྐུ་ཅན། ཡུལ་ཉི་ཤུ་རྩ་བཞི་ན་བཞུགས་པའི་ཐུགས་འཁོར་གྱི་དཔའ་མོ་བརྒྱད་ཀྱིས་ཐོད་པའི་དུམ་བུ་ལ་སོགས་པའི་ལྷ་བཞི་དང་། དྲི་ཟ་བཞི། གསུང་འཁོར་གྱི་དཔའ་བོ་བརྒྱད་ཀྱིས་གནོད་སྦྱིན་བཞི་དང་སྲིན་པོ་བཞི། སྐུ་འཁོར་གྱི་དཔའ་བོ་བརྒྱད་ཀྱིས་ཀླུ་བཞི་དང་ལྷ་མ་ཡིན་བཞི་བཏུལ་ཅིང་།
གྲོང་མཐའ་དང་ཉེ་བའི་གྲོང་མཐའི། འཐུང་སྤྱོད་དང་ཉེ་བའི་འཐུང་སྤྱོད་ན་གནས་པའི་མིའམ་ཅི་བཞི། སྣ་ཚོགས་མ་སྟེ་ཕྲ་མེན་མ་བཞིའམ། ཡང་ན་མིའམ་ཅི་མོ་བརྒྱད་ནི། ཁྲོ་བོ་འཇིག་རྟེན་གསུམ་རྒྱལ་དང་། ལྷ་མོ་གཽ་རཱི་ལ་སོགས་པ་ཡབ་ཡུམ་བརྒྱད་ལ། སྒོ་བ་བཞིའི་ཡབ་རྣམས་གདོང་བརྙན་གྱི་ཚུལ་དུ་གནས། མཚམས་མ་བཞིའི་ཡབ་རྣམས་ཕྱེད་གཟུགས་ཀྱི་ཚུལ་དུ་སྦས་ནས་མ་མོའི་སྐུར་བསྟན་པས་མིའམ་ཅི་མོ་བརྒྱད་བཏུལ་ལོ། ། མ་མཱ་ཀི་ལ་སོགས་པའི་ཡུམ་བཞི་ནི་སྙིང་པོའི་རྣལ་འབྱོར་མ་བཞིར་སྤྲུལ་ཏེ། དབང་ཕྱུག་གི་ཆུང་མ་བཞི་བཏུལ་བར་བཤད་ལ།
དེ་དག་གིས་དེ་རྣམས་བཏུལ་ཚུལ་ལ་ཡང་། དབང་དུ་བྱེད་པ་དང་། ལོངས་སྤྱོད་པ་དང་། ཐིམ་པ་གསུམ་དུ་མཛད་ཅིང་། དབང་དུ་བྱེད་པ་ལ་ཡང་། ལུས་དབང་དུ་བྱེད་པ། ངག་དབང་དུ་བྱེད་པ། སེམས་དབང་དུ་བྱེད་པ་གསུམ་དུ་བཤད་ནས། ལུས་དབང་དུ་བྱེད་པ་ནི། མཉམ་སྦྱོར་ལས།
སྡིག་མེད་སྟོབས་ཀྱི་ངོ་ཐོན་དུ། ། དབང་ཕྱུག་དམ་པ་རབ་མནན་པ། ། ལྷ་མོ་བྷི་མོས་འཕྲོགས་ནས་ནི། ། དེ་ཚེ་ལོངས་སྤྱོད་རང་གིས་སྤྱོད། ། ཅེས་པ་ལྟར། འདུལ་བྱེད་དེ་དག་གདུལ་བྱ་དེ་རྣམས་དང་མིང་དང་ཆ་ལུགས་མཐུན་པར་བསྒྱུར་ནས། དབང་ཕྱུག་ལ་སོགས་པའི་འཇིགས་བྱེད་གཙོ་འཁོར་རྣམས་བསྒྱེལ་ཏེ། ཆུང་མ་རྣམས་འཕྲོགས་ནས་དགའ་བ་བཞིར་ལོངས་སྤྱོད་པའོ། ། ངག་དབང་དུ་བྱེད་པ་ནི་འཇིག་རྟེན་པའི་ཐོད་པའི་དུམ་བུ་ལ་སོགས་པའི་སྲོག་སྔགས་ཀ་ར་ཀ་ར་ལ་སོགས་པ་རྣམས་འཇིག་རྟེན་ལས་འདས་པའི་སྐུ་གསུང་ཐུགས་ཀྱི་སྙིང་པོ་ཨོཾ་དང་། ཧཱུྃ་ཧཱུྃ་ཕཊ྄་ཀྱི་བར་དུ་བཅུག་ནས་ལྷ་སོ་སོའི་སྔགས་སུ་བྱིན་གྱིས་བརླབས་པའོ། །
སེམས་དབང་དུ་བྱེད་པ་ནི། གདུལ་བྱེད་དེ་རྣམས་ཀྱི་སེམས་རྣམ་པར་མི་རྟོག་པའི་ངང་དུ་བརྒྱལ་བར་བྱས་པའོ། ། ལོངས་སྤྱོད་པ་ནི། བཙུན་མོ་རྣམས་ལ་དགའ་བ་བཞིས་ལོངས་སྤྱད། རུས་པའི་རྒྱན་འཕྲོགས་ཏེ་སྐུ་ལ་གསོལ། ལོངས་སྤྱོད་འཕྲོགས་ཏེ་ཚོགས་ཀྱི་འཁོར་ལོར་རོལ། ལག་ཆ་འཕྲོགས་ཏེ་ཕྱག་མཚན་དུ་མཛད། རོ་གདན་སོགས་འཕྲོགས་ཏེ་གདན་དུ་བཏིངས། འདུག་པའི་ཡུལ་འཕྲོགས་ཏེ་ཕོ་བྲང་དུ་བྱས་པའོ། ། ཐིམ་པ་ནི།
རྣམ་པར་དག་པ་སྲོག་ཐིམ་པ་སྟེ་སྤངས་པ་ཕུན་སུམ་ཚོགས་པ་དང་། སེམས་འོད་གསལ་དུ་འདྲེས་ནས་ཟུང་འཇུག་ཏུ་བཞེངས་པ་སེམས་ཐིམ་པ་སྟེ་རྟོགས་པ་ཕུན་སུམ་ཚོགས་པར་མཛད་པའོ་ཞེས་འབྱུང་ངོ་། ། འོ་ན་གནས་ཉེར་བཞི་པོ་དེ་དག་ཡུལ་གང་དང་གང་ན་ཡོད་སྙམ་ན། རྩ་རྒྱུད་ལས། པུ་ལ་སོགས་པ་གང་བསྟན་པ། ། ཕྱི་ནང་བདག་ཉིད་ཅན་དུ་གནས། ། ཞེས་པ་ལྟར། སྤྱིར་ཡུལ་ཉེར་བཞི་ལ་ཕྱིའི་ཡུལ་ཉེར་བཞི། ནང་གི་ཡུལ་ཉེར་བཞི་གཉིས་སུ་ཡོད་པ་ལས། ཕྱི་མ་ནི་ནང་རྡོ་རྗེའི་ལུས་ལ་ཚངས་པའི་སྤྱི་བོ་དང་།
སྤྱི་གཙུག རྣ་བ་གཡས་པ་དང་། ལྟག་པ། རྣ་བ་གཡོན་པ་དང་། སྨིན་མཚམས། མིག་གཉིས་དང་། ཕྲག་པ་གཉིས། མཆན་ཁུང་གཉིས་དང་། ནུ་མ་གཉིས། ལྟེ་བ་དང་།
སྣ་རྩེ། ཁ་དང་། མགྲིན་པ། སྙིང་ཁ་དང་། འདོམས་བར། མཚན་མ་དང་། བཤང་ལམ། བརླ་གཉིས་དང་། བྱིན་པ་གཉིས། མཐེ་བོང་བཞི་དང་།
པུས་མོ་གཉིས། སེར་མོ་བཅུ་དྲུག་དང་། བོལ་གོང་གཉིས་ཏེ་ཉེར་བཞི་པོ་འདི་དག་གོ ། ཕྱིའི་ཡུལ་ཉེར་བཞི་ནི། པུ་ལ་ར་མ་ལ་ཡ་སོགས་ཉེར་བཞི་སྟེ། ཡུལ་དང་པོ་འདི་ནི། རྒྱ་གར་ཤར་ཕྱོགས་བྷཾ་ག་ལའི་ལྷོ་མཚོ་མ་ལ་ཡའི་ཆུ་ཀླུང་གི་གནས་ཌ་ཁི་ཏ་འདུག་པའི་ས་ན་བསྒྲུབ་གནས་རྡོའི་ལིང་ག་མགོ་བོ་ལྟ་བུའི་མཚན་པ་ཡོད་པ་དེ་ཡིན་པར་བཤད་ལ། ཛ་ལནྡྷ་ར་ནི། གུ་གེའི་ནུབ་བྱང་ན་ཐོ་ལིང་གི་གཙང་པོ་ཤ་བ་རུ། གངས་གཙང་ཤའི་གཙང་པོ་པི་པ་ཤ་ན།
ཤ་ལ་ཛའི་གཙང་པོ་མེ་ར་བེ་དང་གསུམ་འདུས་པའི་མདོ་ན་གྲོང་ཁྱེར་ཆེན་པོ་ཞིག་ཡོད་པར་བཤད་ཅིང་། དེའི་ཉེ་ལོགས་ན་རྡོའི་ལིང་ག་ཐོད་པ་ཁ་སྦུབས་པ་ལྟ་བུ་ཕྱོགས་གཅིག་ན་བུ་ག་དང་བཅས་པ་ཡོད་པའི་གནས་དེ་ཡིན་པར་གསུངས་ཤིང་། དེའི་ཉེ་འཁོར་ན་ཞིང་སྐྱོང་ལྷ་མོ་ཛྭ་ལ་མུ་ཁི་ཞེས་བྱ་བ་རྡོ་ལ་རང་འཁྲུངས་སུ་ཡོད་པ་ཁ་བུབས་སུ་ཉལ་བ་དེ་ལ་གཙུག་ལག་ཁང་བརྩིགས་པ་ཡང་ཡོད་པར་བཤད་ལ། དེ་ནས་རྒྱང་གྲགས་གཅིག་གི་ཕ་རོལ་ན་སྒྲུབ་པའི་གནས་བྲག་ཕུག་བརྒྱ། ཆུ་མིག་བརྒྱ། ཤིང་བརྒྱ་ཡོད་པའི་ཐད་ཀའི་བྲག་དཀྱིལ་ནས་ཆུ་འབབ་པ་དེ་ལ་མུ་སྟེགས་བྱེད་རྣམས་ཁྲུས་བྱེད་པ་ཞིག་ཡོད་པའི་གནས་དེ་ནི་ཨོ་ཌི་ཡ་ན་སྟེ། དེ་ཟུར་ཆག་པས་ཨུ་རྒྱན་ཞེས་གྲགས་པ་རྒྱལ་པོ་ཨིནྡྲ་བྷུ་ཏི་བྱོན་པའི་ཡུལ་དེ་ཡིན་པར་གསུངས་སོ། ། ཨརྦུ་ཏ་ནི། རྒྱ་གར་ལྷོ་ཕྱོགས་ན་རི་དབུས་མཐོ་ཞིང་མཐའ་དམའ་བ་འབྲང་རྒྱས་འདྲ་བ། ནགས་ཚལ་འཐུག་པོས་བསྐོར་བ་སྒྲུབ་པའི་གནས་ཉམས་དགའ་བ་ཞིག་ཡོད་པ་དེ་ཡིན་པར་བཤད་དོ།
གོ་ཏ་ཝ་རི་ནི། བའི་མཆོག་སྦྱིན་ཞེས་བྱ་བ་སྟེ། བལ་ཡུལ་དུ་བ་དཀར་མོས་འོ་མས་མཆོད་སྦྱིན་བྱས་པའི་ཤུལ་དུ་བརྐོས་པས་དབང་ཕྱུག་ཆེན་པོའི་ལིང་ག་ཞིག་བྱུང་། དེ་རི་འབིགས་བྱེད་དང་ཉེ་བ་རྡོ་རྗེའི་གདན་ནས་ཟླ་བ་ཕྱེད་ཕྱིན་པའི་སར་ཁྱེར་ཏེ་མཆོད་པས་སྒྲུབ་ཆུ་བྱུང་བའི་གནས་ལ་གྲགས་སོ། ། ར་མེ་ཤྭ་ར་ནི། དགའ་བའི་དབང་ཕྱུག་སྟེ། ཤར་ཕྱོགས་རྒྱལ་པོ་དགའ་བའི་དབང་ཕྱུག་གི་གྲོང་ཁྱེར་ན་སྒྲུབ་གནས་རྡོའི་ལིང་ག་རྟའི་རྔོག་མ་ལྟ་བུའི་མཚན་མ་ཡོད་པ་དེའོ། ། དེ་ཝི་ཀོ་ཊ་ནི་ལྷ་མོའི་རྫོང་སྟེ། ཤར་ཕྱོགས་བ་རེནྟྲའི་ས་ཕྱོགས་གྲོ་མོའི་ལྷོ་ཐད་ན་གྲོང་ཁྱེར་པཉྩ་པ་ཞེས་བྱ་བའི་ཕ་རོལ་རྒྱང་གྲགས་བཞིའི་ས་ན་དེ་ཝི་ཀོ་ཊའི་ལྷ་ཁང་ཡོད་ཅིང་ཡུལ་དེ་ན་གནས་ཆེན་པོ་དེ་ཡོད་པར་བཤད་པ་ཡིན་ཞིང་། མ་ལ་ཝ་ནི་ནུབ་ཕྱོགས་ན་ཕྲེང་བ་ཅན་ཞེས་བྱ་བའི་ཡུལ་ན་སྒྲུབ་གནས་རི་གཡས་གཡོན་གཉིས་མཐོ་བ་ཕྲག་པ་ལྟ་བུའི་གནས་དེ་ཉིད་དེ།
དེ་རྣམས་ནི་མཁའ་སྤྱོད་ཀྱི་འཇིགས་བྱེད་བརྒྱད་ཀྱིས་བཟུང་བས་མཁའ་སྤྱོད་ཀྱི་གནས་ཞེས་བྱའོ། ། ཀ་མ་རུ་པ་ནི། འདོད་པའི་གཟུགས་ཏེ་དམྱལ་གྱི་ལྷོ་ཐད་ན་གྲོང་ཁྱེར་ཆེན་པོ་ཞིག་ཡོད་ཅིང་། དེའི་ཕྱོགས་གཅིག་ན་སྒྲུབ་གནས་རྡོའི་ལིང་ག་མཆན་ཁུང་ལྟ་བུའི་མཚན་པའི་ཆོས་འབྱུང་མི་གང་ཙམ་གྱིས་མཐོ་བ་ཞིག་ཡོད་པ་དེ་ཡིན་པར་བཤད་ལ། ཨོ་ཊེ་ནི། ལྷོ་ཕྱོགས་རྒྱལ་པོ་ཤིང་རྟ་བཅུ་པའི་གནས་ན་རྡོའི་ལིང་ག་ནུ་མ་ལྟ་བུའི་མཚན་པའི་སྒྲུབ་གནས་ཡོད་པར་བཤད་པ་དེ་ཡིན་ཞིང་། ཏྲི་ཤ་ཀུ་ནེ་ནི། སྟག་གཟིག་གི་ཡུལ་ན་ཆུ་བོ་གངྒཱ་དང་། གན་ཏི་དང་། ས་རུ་པ་གསུམ་འདུས་པའི་མོད་ན་ངང་པ་ལ་སོགས་པའི་བྱ་སྐད་སྙན་པ་སྒྲོག་པའི་སྒྲུབ་གནས་རྡོའི་ལིང་ག་ལྟེ་བ་ལྟ་བུས་མཚན་པ་ཡོད་པ་དེ་ཡིན་པར་གསུངས་སོ།
ཀོ་ས་ལ་ནི། རྒྱལ་པོ་གསལ་རྒྱལ་གྱི་ཡུལ་ཏེ། སྔོན་དགེ་བ་ཞེས་བྱ་བའི་བརྩིགས་པས་དགེ་བ་ཅན་ཞེས་བྱ་སྟེ། དེ་ནས་རྒྱང་གྲགས་གཅིག་གི་ཕ་རོལ་ན་རྡོའི་ལིང་ག་སྣ་ལྟ་བུས་མཚན་པ་ཡོད་དོ། ། ཀ་ལིང་ཀ་ནི། མང་ནང་གི་རྒྱབ། རྡོ་རྗེ་གདན་ནས་དཔག་ཚད་ཀྱི་ཚུ་རོལ་ན་གླང་པོ་འཛིན་པ་ཞེས་བྱ་བའི་སྒྲུབ་གནས་ཡོད་པ་དེའོ། ཡང་འགའ་ཞིག་ལས་རྡོ་རྗེ་གདན་ནས་དཔག་ཚད་དྲུག་ཅུ་ལྷོ་ནུབ་ཏུ་ཕྱིན་པའི་ས་ཐམས་ཅད་སྒྲོལ་གྱི་ཡུལ་ན་ཡོད་ཅེས་པ་ཡང་འབྱུང་ངོ་། ། ལམྦ་ཀ་ནི། གར་ལོག་གི་རྒྱབ་བྲག་དང་ཆུ་འཐབ་པའི་འགྲམ་ན་སྒྲུབ་གནས་ཤིན་ཏུ་དབེན་པ་ཞིག་ཡོད་པ་དེའོ། །
ཀན་ཙི་ནི། རྒྱ་གར་ལྷོ་ཕྱོགས་ཆོས་ཀྱི་གྲགས་པའི་ཡུལ་དང་ཉེ་བ་ན། གྲོང་ཁྱེར་གྱི་མཆོག་ཅེས་གྲགས་པ་སྔོན་དྷ་ར་ཀ་པའི་གྲུབ་པ་བརྙེས་པའི་ས་ཕྱོགས་ཏེ། དེ་ན་གསེར་གྱི་ལིང་ག་ལྟ་བུས་མཚན་པའི་སྒྲུབ་གནས་ཞིག་ཡོད་པ་དེ་ཡིན་ལ། ཧི་མ་ལ་ཡ་ནི། གངས་ཅན་ཏེ། ཁ་ཅིག་ཏི་ས་ན་རྡོའི་ལིང་ག་ཁྲུ་གང་ཙམ་གཅིག་ལས་ཆུ་འབབ་པ་དེ་ལ་ངོས་འཛིན། འགའ་ཞིག་བོད་སྤྱི་ལ་ངོས་འཛིན་པ་དག་ཡོད་ཀྱང་། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་བརྟག་གཉིས་ཀྱི་རྣམ་བཤད་དུ། ཧི་མ་ལ་ཡ།
གངས་ཅན་ལ་གསུངས་པ་ལྟར་ངོས་གཟུང་བར་བྱའོ། ། དེ་དག་ནི་ས་སྤྱོད་ཀྱི་འཇིགས་བྱེད་བརྒྱད་ཀྱིས་བཟུང་བས་ས་སྤྱོད་ཀྱི་གནས་ཞེས་བྱའོ། ། པྲེ་ཏ་པུ་རི་ནི། ཁ་ཅིག་རྒྱ་གར་ན་ཡོད་པར་འདོད་ཀྱང་། པུ་ཧྲང་ན་ལུང་པ་ཞིག་གི་དབུས་ན་རྡོའི་ཕོ་མཚན་མི་གཟུགས་ཆེ་བ་ཙམ། དེའི་དཀྱིལ་ན་ཡར་ཆུ་ཚན་འཕྱུར་ནས་ཡོང་བའི་གནས་དེ་ཡིན་པར་བཤད་དོ། ། གྲྀ་ཧ་དེ་ཝ་ནི། ལི་ཡུལ་ལྕང་ར་སྨུག་པོ་ན་རྡོའི་ལིང་ག་སྙིང་ལྟ་བུས་མཚན་པའི་སྒྲུབ་གནས་ཡོད་པ་དེ་ཉིད་དོ། ། སཽ་ར་ཊ་ནི། ཡུལ་འཁོར་བཟང་པོ་ཅན་ཞེས་བྱ་སྟེ།
རྡོ་རྗེ་གདན་ནས་ནུབ་ཕྱོགས་སུ་ཟླ་བ་ཕྱེད་དང་གསུམ་ཕྱིན་པ་ན། སོ་མ་ཐིའི་རྟེན་ཡོད་པ་དེ་ཡིན་ནོ། ། སུ་ཝརྣ་དེ་བ་ནི། གསེར་གླིང་སྟེ་གསེར་གླིང་རྒྱལ་པོའི་གླིང་ཆུང་ཞིག་ཡིན་ནོ། ། ན་ག་ར་ནི། ནུབ་ཕྱོགས་ན་ག་རའི་ཡི་གེ་འབྱུང་བའི་ཡུལ་དེ་ན་ཡོད་པར་བཤད་ལ། སིནྡྷུ་ནི་ཆུ་བོ་ཆེན་པོ་སིནྡྷུ་ར་འབབ་པའི་སའི་ཆ་རྒྱ་གར་ལྷོ་ཕྱོགས་ན་ཡོད་པར་བཤད། མ་རོ་ནི། ཛ་ལནྡྷ་ར་དང་ཉེ་བའི་བྱང་ཕྱོགས་ན་བྲག་ཕུག་ཅིག་ན་རྡོའི་མཚན་མ་རྐང་པའི་མཐེ་བོང་ལྟ་བུ་འཕྲུལ་བ་ལ། སྟོན་པས་མི་འཐོན་པ་ཤིན་ཏུ་འཇིགས་པར་གྲགས་པའི་གནས་ཤིག་ཡོད་པར་བཤད་པ་དེའོ། །
ཀུ་ལུ་ར་ནི། གར་ཤའི་རྒྱབ་ཉུང་རའི་ཕུག་ན་རྡོའི་ལིང་ག་པུས་མོ་ལྟ་བུས་མཚན་པའི་སྒྲུབ་གནས་ཕུག་པ་ཐུར་དུ་བརྐོས་པའི་རིང་པོ་ཞིག་ཡོད་པ་དེ་ཡིན་ནོ། ། དེ་རྣམས་ནི་ས་འོག་ན་སྤྱོད་པའི་འཇིགས་བྱེད་བརྒྱད་ཀྱིས་བཟུང་བས་ས་འོག་ན་སྤྱོད་པའི་གནས་ཞེས་བྱའོ། ། དེ་ལྟར་འཇིགས་བྱེད་ཉེར་བཞིའི་གནས་ཉེར་བཞི་པོ་དེ་དག་ལ་ཕྱིའི་ཡུལ་ཆེན་ཉེར་བཞི་ཞེས་བྱ་བར་ཡོངས་སུ་གྲགས་པ་ཡིན་ནོ། ། གཉིས་པ་བྱོན་ནས་བསྟན་པ་དམ་ཆོས་ཇི་ལྟར་གསུངས་པའི་ཚུལ་ལ། ཐུན་མོང་བ་ཕ་རོལ་ཏུ་ཕྱིན་པའི་ཆོས་འཁོར་བསྐོར་ཚུལ་དང་། ཐུན་མོང་མ་ཡིན་པ་རྡོ་རྗེ་ཐེག་པའི་ཆོས་འཁོར་བསྐོར་ཚུལ་གཉིས་ལས། དང་པོ་ནི། གོང་དུ་བསྟན་པ་ལྟར་བདག་ཅག་གི་སྟོན་པ་ཐུགས་རྗེ་ཆེན་པོ་དང་ལྡན་པ་དེས། ཐོག་མར་ཡུལ་ཝ་ར་ན་སིར།
དུས་ལོ་བདུན་ནམ་དྲུག་ཏུ། འཁོར་ལྔ་སྡེ་དང་གཞན་ཡང་ལྷའི་འཁོར་མང་པོ་ལ། ཆོས་བདེན་པ་བཞི་ལན་གསུམ་དུ་བཟླས་པ་རྣམ་པ་བཅུ་གཉིས་དང་ལྡན་པའི་ཆོས་ཀྱི་འཁོར་ལོ། དངོས་ཀྱི་དགོས་པ་ལྔ་སྡེ་བདེན་པ་ལ་འགོད་པ་དང་། བརྒྱུད་པའི་དགོས་པ་གདུལ་བྱ་གང་ཟག་ཏུ་འཛིན་པ་ལས་ལྡོག་ནས་འབྲས་བུ་བཞི་ལ་འགོད་པའི་ཕྱིར་དུ་ལེགས་པར་བསྐོར་བ་ཡིན་ལ། དེ་ནི་བཀའ་བདེན་པ་བཞིའི་ཆོས་འཁོར་ཏེ་དྲང་དོན་གཙོ་ཆེ་བ་གདུལ་བྱ་ཉན་ཐོས་ཀྱི་རིགས་ཅན་ལ་གཙོ་བོར་གསུངས་པ་ཡིན་ཏེ། མདོ་སྡེ་དགོངས་པ་ངེས་འགྲེལ་ལས། བཅོམ་ལྡན་འདས་ཀྱིས་དང་པོར་ཡུལ་ཝ་ར་ན་སི་དྲང་སྲོང་ལྷུང་བ་རི་དྭགས་ཀྱི་ནགས་སུ་ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་འཕགས་པའི་བདེན་པ་བཞིའི་རྣམ་པ་བསྟན་པས། ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ། སྔོན་ལྷར་གྱུར་པའམ་མིར་གྱུར་པ་སུས་ཀྱང་ཆོས་དང་མཐུན་པར་འཇིག་རྟེན་དུ་མ་བསྐོར་བ་ཞིག་རབ་ཏུ་བསྐོར་ཏེ།
བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང་། བླ་ན་མཆིས་པ། སྐབས་མཆིས་པ། དྲང་བའི་དོན། རྩོད་པའི་གཞིའི་གནས་སུ་གྱུར་པ་ལགས་ལ། ཞེས་གསུངས་པས་སོ། ། དེ་ནས་ཡང་ཡུལ་ཝ་ར་ན་སི་དང་ཉེ་བའི་གནས་བྱ་རྒོད་ཕུང་པོའི་རི་ལ། འཁོར་སྟོང་ཉིས་བརྒྱ་ལྔ་བཅུ་འམ་ལྔ་སྟོང་གི་དགེ་སློང་དང་། དགེ་སློང་མ་དང་། དགེ་བསྙེན་ཕ་མ་དང་།
བྱང་ཆུབ་སེམས་དཔའི་འཁོར་བྱེ་བ་ཕྲག་ཁྲིག་བརྒྱ་སྟོང་ལ་སོགས་པ་ཐེག་པ་ཆེན་པོའི་རིགས་ཅན་རྣམས་ལ། ཆོས་བཀའ་བར་པ་མཚན་ཉིད་མེད་པའི་ཆོས་འཁོར་ཏེ། ཆོས་ཐམས་ཅད་ངོ་བོ་ཉིད་མ་མཆིས་པ་ལས་བརྩམས་ཏེ། ཤེར་ཕྱིན་གྱི་མདོ་ལ་སོགས་པ་ངེས་དོན་གཙོ་ཆེ་བའི་མདོ་རྣམས་སོ། ། དགོས་པ་གདུལ་བྱ་རྣམས་གང་ཟག་དང་། ཆོས་སུ་ལྟ་བ་ཐམས་ཅད་ལས་ལྡོག་ནས་བགྲོད་པ་གཅིག་པའི་ལམ་སྟོང་ཉིད་དུ་ཚུལ་གཅིག་པ་ལ་འགོད་པའི་ཕྱིར་དུ་གསུངས་པ་ཡིན་ཏེ། མདོ་སྡེ་དགོངས་པ་ངེས་འགྲེལ་ལས། བཅོམ་ལྡན་འདས་ཀྱིས་ཆོས་ཐམས་ཅད་ངོ་བོ་ཉིད་མ་མཆིས་པ་ལས་བརྩམས་ཏེ། སྐྱེ་བ་མ་མཆིས་པ་དང་། འགག་པ་མ་མཆིས་པ་དང་།
གཟོད་མ་ནས་ཞི་བ་དང་། རང་བཞིན་གྱིས་ཡོངས་སུ་མྱ་ངན་ལས་འདས་པ་ཉིད་ལས་བརྩམས་ནས་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་སྟོང་པ་ཉིད་སྨོས་པའི་རྣམ་པས་ཆེས་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གཉིས་པ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང་། བླ་ན་མཆིས་པ། སྐབས་མཆིས་པ། དྲང་བའི་དོན་རྩོད་པའི་གཞིའི་གནས་སུ་གྱུར་པ་ལགས་ལ། ཞེས་གསུངས། འདི་ནི་དབུ་མ་པ་རྣམས་དགོངས་པ་ཅན་དུ་འཆད་དོ། ། དེའི་རྗེས་སུ་སླར་ཡང་བཅོམ་ལྡན་འདས་ཀྱིས། གནས་རི་མ་ལ་ཡ་དང་།
ཡངས་པ་ཅན་ལ་སོགས་པར། འཁོར་ཐེག་པ་ཐམས་ཅད་ལ་ཡང་དག་པར་ཞུགས་པའི་གང་ཟག་རྣམས་ལ། ཆོས་བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོ། དགོས་པ་འཁོར་ལོ་དང་པོས་མེད་པར་ལྟ་བ་ལྡོག་ནས་ཡོད་རྟོག་ཤས་ཆེ་བར་གྱུར་པ་ན་ཀུན་བཏགས་མེད་ཅིང་། གཞན་དབང་ཀུན་རྫོབ་ཏུ་ཡོད་པ་དང་། ཡོངས་གྲུབ་གཉིས་དོན་དམ་དུ་ཡོད་པར་བསྟན་པས་མཐའ་གཉིས་སུ་འཛིན་པ་ལྡོག་པའི་ཆེད་དུ་གསུངས་པ་ཡིན་ཏེ། མདོ་སྡེ་དགོངས་པ་ངེས་འགྲེལ་ལས། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ལས་བརྩམས་ཏེ། སྐྱེ་བ་མ་མཆིས་པ་དང་། འགག་པ་མ་མཆིས་པ་དང་།
གཟོད་མ་ནས་ཞི་བ་དང་། རང་བཞིན་གྱིས་ཡོངས་སུ་མྱ་ངན་ལས་འདས་པ་ཉིད་ལས་བརྩམས་ནས་ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ལ་ལེགས་པར་རྣམ་པར་ཕྱེ་བ་དང་ལྡན་པ། ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གསུམ་པ་བསྐོར་ཏོ། ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་འདི་ནི་བླ་ན་མ་མཆིས་པ། སྐབས་མ་མཆིས་པ། ངེས་པའི་དོན་ལགས་ཏེ། རྩོད་པའི་གཞིའི་གནས་སུ་གྱུར་པ་མ་ལགས་སོ་ཞེས་གསུངས་པས་སོ། ། དེ་ལྟར་མདོ་སྡེ་དགོངས་པ་ངེས་འགྲེལ་ལས། ཆོས་འཁོར་དང་པོ་གཉིས་དྲང་དོན་དང་། ཐ་མ་ངེས་དོན་ཡིན་པར་བཤད་པ་འདི་ནི།
རྣམ་རིག་རྩལ་དུ་པ་སྟོན་སེམས་ཙམ་པའི་གྲུབ་མཐའ་ལ་དགོངས་པ་ཡིན་གྱི། དབུ་མ་པ་དག་གི་ལུགས་དང་མི་མཐུན་པས་ཐེག་ཆེན་ཐུན་མོང་མ་ཡིན་པའི་ལུགས་ལ་མདོ་དེ་སྒྲ་ཇི་བཞིན་པའི་དོན་ནི་འཐད་ལྡན་དུ་མི་བཞེད་དོ། ། ཆོས་འཁོར་རིམ་ཅན་དུ་གསུངས་ཚུལ་དེ་ཡང་། རིན་ཆེན་ཕྲེང་བ་ལས། བརྡ་སྤྲོད་པ་དག་ཇི་ལྟ་བུར། ། ཡི་གེའི་ཕྱི་མོ་ཀློག་འཇུག་ལྟར། ། དེ་བཞིན་སངས་རྒྱས་སེམས་ཅན་ལ། ། ཇི་ཙམ་བཟོད་པའི་ཆོས་བསྟན་ཏོ། ། ཞེས་གསུངས་པ་ལྟར་གདུལ་བྱ་རིམ་གྱིས་དྲང་དགོས་པ་རྣམས་ཀྱི་དོན་དུ་གསུངས་པའི་ལུགས་ཡིན་ལ། དོན་དམ་པར་ན་བཅོམ་ལྡན་འདས་ཀྱི་གསུང་གཅིག་ཉིད་ཀྱིས།
དུས་གཅིག་ཉིད་ལ་གདུལ་བྱ་ཐ་དད་པ་དུ་མ་ལ་ཆོས་ཐ་དད་པ་དུ་མ་གསུངས་པའི་སྣང་བ་ཅིག་ཆར་དུ་བསྟན་པ་ཡིན་ཏེ། དགོངས་པ་ལུང་སྟོན་ལས། རྟོག་པ་མེད་ཅིང་འཁྲུག་མེད་པ། ། ཡིད་འོངས་རྡོ་རྗེའི་ཚིག་གཅིག་པུ། ། གདུལ་བྱའི་བསམ་པའི་དབང་གི་ན། ། བྱེ་བྲག་མང་པོར་འགྱུར་བ་ཡིན། ། ཞེས་པ་དང་། གཞན་ཡང་། གསུང་གཅིག་ཉིད་དུ་གསུངས་མོད་ཀྱི། ། དུ་མ་ཉིད་དུ་སོ་སོར་གོ །
ཞེས་གསུངས་པས་སོ། ། དེས་ན་གདུལ་བྱ་རྣམས་ལ་དུས་གཅིག་ཉིད་དུ་བཅོམ་ལྡན་འདས་ཀྱི་གསུང་གཅིག་ཉིད་ཀྱིས་ཆོས་ཐ་དད་པ་དུ་མ་གསུངས་པ་ནི་གསུང་གི་བཀོད་པ་ཞེས་བྱ་བ་ཡིན་ལ། དུས་གཅིག་ལ་གནས་ཐ་དད་པར་སྐུ་ཐ་དད་པ་དུ་མ་སྟོན་པ་ནི་སྐུའི་བཀོད་པ་ཞེས་བྱ་བ་ཡིན་ནོ། ། གཉིས་པ་ཐུན་མོང་མ་ཡིན་པ་རྡོ་རྗེ་ཐེག་པའི་ཆོས་འཁོར་བསྐོར་ཚུལ་ལ། སྤྱིར་གསང་སྔགས་གསུངས་ཚུལ། ཁྱད་པར་དུ་འཁོར་ལོ་བདེ་མཆོག་གསུངས་པའི་ཚུལ་དང་གཉིས་ལས། དང་པོ་ནི། སྤྱིར་གསང་བ་འདུས་པའི་རྒྱུད་ལས། གསང་སྔགས་རྡོ་རྗེའི་ཐེག་པ་འདི་ད་ལྟར་གྱི་སངས་རྒྱས་ཤཱཀྱ་ཐུབ་པ་ཁོ་ནས་གསུངས་ཀྱི། འདས་པའི་སངས་རྒྱས་རྣམས་ཀྱིས་ཀྱང་མ་གསུངས།
མ་འོངས་པའི་སངས་རྒྱས་རྣམས་ཀྱིས་ཀྱང་གསུང་བར་མི་འགྱུར་ཞེས་གསུངས་མོད་ཀྱང་། དེ་ནི་གསང་བ་འདུས་པ་སོགས་ཀྱི་ཆེ་བ་བརྗོད་པ་ཙམ་ཡིན་གྱི་ངེས་དོན་དུ་དུས་གསུམ་གྱི་སངས་རྒྱས་ཐམས་ཅད་ཀྱིས་གསང་སྔགས་རྡོ་རྗེའི་ཐེག་པ་ལེགས་པར་གསུངས་པ་ཡིན་ཏེ། སྒྱུ་འཕྲུལ་དྲ་བ་ལས། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ད་ལྟར་བྱུང་བའི་རྫོགས་སངས་རྒྱས། ། ཡང་དང་ཡང་དུ་གསུངས་པ་གང་། ། ཞེས་སོགས་གསུངས་ཤིང་། དེ་ལྟར་དུ་སློབ་དཔོན་རྩེ་མོའི་རྒྱུད་སྡེ་སྤྱི་རྣམ་ལས་གསུངས་པའི་དོན་བསྡུས་ནས། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་ཚུལ་གསུམ་གསལ་རྒྱན་ལས།
གལ་ཏེ་ཐུབ་པའི་སྔོན་དུ་སྔགས་ཀྱི་ལམ། ། ཡོད་ན་འདུས་པའི་རྒྱུད་དང་འགལ་སྙམ་ན། ། དེ་ནི་ཆོས་དེའི་ཆེ་བ་བརྗོད་པ་ཙམ། ། ཡིན་གྱི་གསང་སྔགས་ཐེག་པ་དུས་གསུམ་གྱི། ། སངས་རྒྱས་ཀུན་གྱིས་གསུངས་པ་ངེས་པའི་དོན། ། ཞེས་གསུངས་པ་ཡིན་ནོ། ། དེའི་ནང་ནས་ཀྱང་སྟོན་པ་འདི་ཐོག་མ་མེད་པའི་དུས་སུ་འོག་མིན་སྟུག་པོ་བཀོད་པའི་ཞིང་ཁམས་སུ་མངོན་པར་རྫོགས་པར་སངས་རྒྱས་ནས་ཆོས་དང་ལོངས་སྤྱོད་རྫོགས་པའི་སྐུའི་བདག་ཉིད་ཅན་དུ་གྱུར་པའི་ཚེ། འཁོར་དེ་བཞིན་གཤེགས་པའི་ཚོགས་དང་། བྱང་ཆུབ་སེམས་དཔའ་བརྗོད་ཀྱིས་མི་ལང་བ་ལ་དུས་རྟག་ཏུ་རྒྱུན་མི་ཆད་པར་ཆོས་ཟབ་པ་དང་རྒྱ་ཆེ་བའི་གསང་སྔགས་རྡོ་རྗེ་ཐེག་པ་གསུངས་བ་ཡིན་ཞིང་། དེ་ཡང་སངས་རྒྱས་མ་ཐག་ཏུ་དང་པོར་དེ་ཉིད་འདུས་པའི་རྒྱུད་གསུངས་པ་ཡིན་ཏེ།
ཇི་སྐད་དུ་དེ་ཉིད་འདུས་པ་ལས། བཅོམ་ལྡན་འདས་རྣམ་པར་སྣང་མཛད་མངོན་པར་རྫོགས་པར་སངས་རྒྱས་ནས་རིང་པོར་མ་ལོན་པར་དེ་བཞིན་གཤེགས་པ་ཐམས་ཅད་ཀྱི་ཐུགས་ཀུན་ཏུ་བཟང་པོའོ། ། ཞེས་སོགས་དང་། སློབ་དཔོན་སངས་རྒྱས་གསང་བས་དེ་ཉིད་སྣང་ཆེན་ལས་ཀྱང་། བཅོམ་ལྡན་འདས་རྣམ་པར་སྣང་མཛད་ཀྱིས་འོག་མིན་གྱི་གནས་སུ་མངོན་པར་བྱང་ཆུབ་པ་སྔོན་དུ་མཛད་པའི་རྗེས་ཐོགས་ཉིད་ལ་བྱང་ཆུབ་སེམས་དཔའ་ཀུན་ཏུ་བཟང་པོ་སོགས་ལ་ཐོག་མར་གསུངས་པ་ཡིན་ནོ། ། ཞེས་གསུངས་པས་སོ། ། དེ་ནས་གཞན་ཡང་རྒྱུད་སྡེ་བསམ་གྱིས་མི་ཁྱབ་པ་ཞིག་གསུངས་ནས། དེའི་རྗེས་སུ་རི་རབ་ཀྱི་རྩེ་མོ་ལ་སོགས་པ་རྣམས་སུ་སྤྲུལ་པ་མཆོག་གི་སྐུར་བསྟན་ནས་ཀྱང་། གདུལ་བྱ་དབང་ཕྱུག་ཆེན་པོ་སོགས་བཏུལ་ནས། གསང་སྔགས་རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་བསམ་གྱིས་མི་ཁྱབ་པ་ཞིག་སྟོན་པ་འདིས་མི་མཇེད་འཇིག་རྟེན་གྱི་ཁམས་འདིར་མཛད་པ་བཅུ་གཉིས་ལ་སོགས་པའི་ཚུལ་མ་བསྟན་གྱི་གོང་རོལ་ཏུ་ལེགས་པར་གསུངས་པ་ཡིན་པར་མཁའ་འགྲོ་རྒྱ་མཚོ་སོགས་ལས་བཤད་དེ་རྒྱས་པར་ལོགས་སུ་འཆད་དོ། །
ཁྱད་པར་དུ་སྟོན་པ་འདི་འཛམ་བུའི་གླིང་དུ་སངས་རྒྱས་པའི་ཚུལ་བསྟན་ནས། ཐོག་མར་ཐེག་པ་གསུམ་གྱི་ཆོས་ཀྱི་འཁོར་ལོ་བསྐོར་བའི་རྗེས་སུ་གདུལ་བྱ་ཆགས་བྲལ་གྱི་ལམ་གྱིས་འདུལ་བར་མི་ནུས་པ་རྣམས་ཀྱི་དོན་དུ་གནས་འབྲས་སྤུངས་ཀྱི་རི་ལ་སོགས་པར་གསང་སྔགས་རྡོ་རྗེ་ཐེག་པའི་རྒྱུད་སྡེ་བསྡུས་པ་འགའ་ཞིག་དང་། གཞན་ཡང་དགེས་རྡོར་གྱི་རྒྱུད་སོགས་བསམ་གྱིས་མི་ཁྱབ་པ་ཞིག་ཤཱཀྱ་ཐུབ་པ་དེ་ཉིད་ཀྱིས་ཀྱཻ་རྡོ་རྗེའི་རྣམ་པ་ལ་སོགས་པར་བསྒྱུར་ནས་གསུངས་པ་ཡིན་ཏེ། ཇི་སྐད་དུ། འདྲེན་པའི་ཐེག་པ་གསུམ་པོ་དག ། བཅོམ་ལྡན་ངེས་པར་གསུངས་ལགས་ན། ། རྒྱུ་འབྲས་ལྷུན་གྲུབ་ཏུ་སྤྱོད་ཅིང་། ། སངས་རྒྱས་གཞན་ནས་མི་འཚོལ་བའི། ། ངེས་པའི་ཐེག་པ་ཅིས་མ་གསུངས། ། ཞེས་ཞུས་པའི་ལན་དུ།
རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག ། མ་འོངས་དུས་ན་འབྱུང་བར་འགྱུར། ། ཞེས་དང་། དེ་དང་མཐུན་པར་རྒྱུད་སྡེ་སྤྱི་རྣམ་ལས་འགལ་སྤོངས་དང་བཅས་གསུངས་པའི་དོན་བསྡུས་ནས། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས། གསང་རྒྱུད་མཐའ་དག་གྲུབ་པའི་གདུལ་བྱ་ལ། ། སྤྲུལ་སྐུ་མཆོག་གིས་སྔོན་དུ་གསུངས་ཟིན་ཀྱང་། ། དེ་ཉིད་འདུས་དང་བདེ་མཆོག་མ་གཏོགས་པ། །
ཕལ་ཆེར་ཤཱཀྱ་ཐུབ་པ་རང་ཉིད་དང་། ། དེ་ཡི་རྣམ་འཕྲུལ་གཞན་གྱིས་བསྡུས་ཏེ་གསུངས། ། ཞེས་གསུངས་པས་སོ། ། གཉིས་པ་ཁྱད་པར་དུ་འཁོར་ལོ་བདེ་མཆོག་གསུངས་པའི་ཚུལ་ལ། རྩ་བཤད་ཀྱི་རྒྱུད་ཇི་ལྟར་གསུངས་པའི་ཚུལ། རྩ་བཤད་ལ་བརྟེན་པའི་བཤད་སྲོལ་ཇི་ལྟར་བྱུང་བའི་ཚུལ། དེ་རྣམས་ཀྱི་ནང་ནས་ཁྱད་པར་དུ་འཕགས་པའི་ལམ་སྲོལ་ངོས་བཟུང་། ཁྱད་པར་དུ་འཕགས་པ་དེའི་ལམ་སྤྱིའི་རྣམ་པར་གཞག་པ། ལམ་དེ་ལ་ཡིད་ཆེས་ཤིང་ཁུངས་བཙུན་པར་བྱ་བའི་ཕྱིར་བླ་མ་བརྒྱུད་པའི་རྣམ་ཐར་བསྟན་པ་དང་ལྔ་ཡོད་པ་ལས། དང་པོ་ལ་ཡང་རྩ་བའི་རྒྱུད་གསུངས་པའི་ཚུལ།
བཤད་པའི་རྒྱུད་གསུངས་པའི་ཚུལ། དེ་དག་བསྡུད་པ་པོས་བསྡུས་ཚུལ་དང་གསུམ་ལས། དང་པོ་ནི། སྤྱིར་འཁོར་ལོ་བདེ་མཆོག་གི་རྒྱུད་རྣམས་གསུངས་ཚུལ་ལ་བཤད་ཚུལ་མང་དུ་ཡོད་དེ། བྷ་ཝ་བྷ་ཊ་དང་། སྐལ་ལྡན་གྲགས་པ་སོགས་སྟོན་པ་འདི་ཐོག་མ་མེད་པའི་དུས་སུ་སངས་རྒྱས་ནས་བདེ་མཆོག་གི་རྒྱུད་རྣམས་གསུངས་ཀྱི། ཕྱིས་ཟས་གཙང་མའི་སྲས་སུ་གྱུར་ནས་གསུངས་པ་མེད་པར་བཞེད། དེའི་རྒྱུ་མཚན་ཡང་བདེ་མཆོག་ཡུལ་ཉི་ཤུ་རྩ་བཞི་ན་བཞུགས་པའི་དཔའ་བོ་དང་རྣལ་འབྱོར་མ་རྣམས་ཀྱིས་རྒྱུན་དུ་ཉམས་སུ་བླངས་པས། བསྐལ་པ་ཆགས་འཇིག་གི་ཚེ་ཡང་གཞིག་པར་མི་ནུས་པས་མ་ནུབ་པར་གནས། ཆོས་གཞན་རྣམས་ནི་དང་པོར་གསུངས་ཀྱང་།
བསྐལ་པ་ཆགས་འཇིག་སོགས་ཀྱིས་འཇིག་པས་བར་སྐབས་སུ་ནུབ་པའི་ཕྱིར་སླར་ཤཱཀྱ་ཐུབ་པས་བསྐྱར་ནས་གསུངས་པར་བཞེད་དོ། ། ཡང་རྩ་རྒྱུད་ཀྱི་འགྲེལ་པ་ཨིནྡྲ་བྷུ་ཏིས་མཛད་པར། འཛམ་གླིང་གནས་སུ་འགྲོ་རྣམས་དོན་གྱི་ཕྱིར། ། མངོན་པར་བྱང་ཆུབ་ཚུལ་བསྟན་བདུད་བཏུལ་ནས། ། བདེ་བར་གཤེགས་པའི་འཕྲིན་ལས་སྟོབས་གཟིགས་པས། ། དྷ་ནྱ་ཀ་ཊ་པརྠ་རི་ཞེས་གླིང་། ། ཆགས་པ་ཟད་བྱེད་ཆོས་ཀྱི་འབྱུང་གནས་ཉིད། ། དཀྱིལ་འཁོར་འཁོར་ལོ་དཔའ་བོ་རྣལ་འབྱོར་མ། ། བྱེ་བ་ཕྲག་ནི་བརྒྱད་ཅུ་ལ་སོགས་པ། ། དཔག་མེད་འདུས་ལ་གསང་ཆེན་ལེགས་གསུངས་སོ། །
ཞེས་སོགས་ཀྱི་ལུང་དྲངས་ནས། དང་པོར་སངས་རྒྱས་པའི་གནས་འོག་མིན་དུ་བདེ་མཆོག་གི་རྒྱུད་རྒྱུན་མི་ཆད་པར་གསུངས། བར་དུ་རི་རབ་ཀྱི་རྩེར་སྤྲུལ་བཤད་མཛད་ནས། ཕྱིས་འཛམ་བུའི་གླིང་དུ་མཛད་པ་བཅུ་གཉིས་ཀྱི་ཚུལ་བསྟན་ཏེ། ཐེག་པ་གསུམ་གྱི་ཆོས་ཀྱི་འཁོར་ལོ་བསྐོར་ནས་སྐལ་བ་དང་ལྡན་པའི་གདུལ་བྱ་རྣམས་ལ་དཔལ་འབྲས་སྤུངས་ཀྱི་རི་ལ་བཅོམ་ལྡན་འདས་བདེ་མཆོག་འཁོར་ལོའི་ཏིང་ངེ་འཛིན་ལ་སྙོམས་པར་ཞུགས་ནས། དཀྱིལ་འཁོར་གྱི་འཁོར་ལོ་སྤྲུལ་ཏེ། རྣལ་འབྱོར་མ་བྱེ་བ་ཕྲག་བརྒྱད་ཅུ་ལ་བདེ་མཆོག་གི་རྒྱུད་རྣམས་གསུངས་ཤིང་། དྲག་པོ་འཇིགས་བྱེད་འཁོར་བཅས་བཏུལ་བའི་ཚུལ་ཡང་བསྟན་པར་གསུངས་ནས། སླར་ཤཱཀྱ་ཐུབ་པ་ཉིད་ཀྱིས་བཟླས་ཏེ་གསུངས་པར་བཞེད། མཁའ་འགྲོ་རྒྱ་མཚོ་ལས།
རྩོད་པའི་དུས་ཀྱི་ས་ནང་དུ། ། བཅོམ་ལྡན་མཐའ་ཡས་པས་འདི་གསུངས། ། ཤཱཀྱ་སེང་གེས་གསུངས་པའི་རྒྱུད། ། རྣལ་འབྱོར་ཕ་རོལ་སོན་པའོ། ། ཞེས་དང་། མཁའ་འགྲོ་རྒྱ་མཚོའི་འགྲེལ་པར། སླར་ཡང་རྩོད་པའི་དུས་སུ་རྒྱུད་ཆེན་པོ་འབུམ་ཕྲག་སུམ་ཅུ་རྩ་དྲུག་པ་ཤཱཀྱ་སེང་གེས་གསུངས་སོ་ཞེས་གསུངས་པས། དང་པོ་ལོངས་སྐུ་རྒྱུའི་ཧེ་རུ་ཀས་གསུངས་པའི་རྗེས་སུ་སླར་ཡང་བཟླས་ཏེ་གསུངས་པར་བཤད་ལ། སློབ་དཔོན་རྡོ་རྗེས་མཛད་པའི་འགྲེལ་པར། གཉིས་ལྡན་གྱི་དུས་དྲག་པོ་དབང་ཕྱུག་ཆེན་པོ་བཏུལ་ཞིང་།
དེའི་ཚེ་གསུངས་པ་ཡིན་པར་བཤད་ཀྱང་། འདིར་ནི་གདུལ་བྱ་དབང་ཕྱུག་ཀྱང་རྩོད་དུས་ཀྱི་མགོ་རྩོམ་པའི་ཚེ་བྱུང་བ་ཡིན་ཞིང་། དེ་དག་ཧེ་རུ་ཀ་འཁོར་བཅས་ཀྱིས་བཏུལ་བའི་རྗེས་སུ་རྒྱུད་གསུངས་པ་ཡིན་པ་ནི་མཁའ་འགྲོ་རྒྱ་མཚོ་ལས་གསུངས་པ་ཡིན་ལ། རྩོད་དུས་སུ་གསུངས་པའི་རྒྱུ་མཚན་ཡང་། རྡོ་རྗེ་ས་འོག་གི་རྒྱུད་ལས། དུས་ནི་རྣམ་བཞིའི་དབྱེ་བ་ཡིས། ། རྒྱུད་སྡེ་རྣམ་པ་བཞིར་གསུངས་སོ། ། ཞེས་དུས་རྣམ་པ་བཞིའི་གདུལ་བྱ་ལ་དགོངས་ནས་རྒྱུད་སྡེ་བཞི་གསུངས་པར་བཤད་ཅིང་། རྩོད་པའི་དུས་ཀྱི་གདུལ་བྱ་ལ་བླ་མེད་གསུངས་པའི་རྒྱུ་མཚན་ཡང་། དེ་དུས་ཀྱི་གདུལ་བྱ་རྣམས་ཉོན་མོངས་པ་ཤས་ཆེ་བས་དུག་གསུམ་རགས་པ་རྣམས་བྱང་ཆུབ་ཀྱི་ལམ་མམ་རྩ་ལག་ཏུ་བསྒྱུར་བ་ལ་དགོངས་པ་ཡིན་ཏེ།
ཧེ་རུ་ཀ་མངོན་འབྱུང་ལས། ཧེ་རུ་ཀ་དཔལ་བཟུང་བྱས་ནས། ། སྙིགས་མའི་དུས་སུ་འགྲུབ་པར་འགྱུར། ། ཞེས་གསུངས་པས་སོ། ། དེས་ན་དུས་འཛམ་བུའི་གླིང་གི་དྲག་པོ་འཇིགས་བྱེད་འཁོར་དང་བཅས་པ་བཏུལ་བའི་ཚེ་རི་རབ་ཀྱི་རྩེ་མོར་ལེགས་པར་སྤྲུལ་པའི་དཀྱིལ་འཁོར་གྱི་ནང་དུ་སྟོན་པ་བཅོམ་ལྡན་འདས་འཁོར་བཅས་དཀྱིལ་འཁོར་གྱི་འཁོར་ལོར་འཁོད་པ་ལ། བཤད་པའི་རྒྱུད་ལྟར་ན། དཔལ་ཕྱག་ན་རྡོ་རྗེས་ཚོགས་མཆོད་སྔོན་དུ་བཏང་ནས། རྩ་བའི་རྒྱུད་རྣམས་གསུང་བར་གསོལ་བ་བཏབ་པས། གནས་ཕུན་སུམ་ཚོགས་པ་རི་རབ་ཀྱི་རྩེར། སྟོན་པ་སྐུ་གསུང་ཐུགས་ཀྱི་བདག་ཉིད་འཁོར་ལོ་བདེ་མཆོག་འབྲས་བུའི་ཧེ་རུ་ཀས།
འཁོར་གདུལ་བྱ་དྲག་པོ་འཇིགས་བྱེད་འཁོར་བཅས་དཀྱིལ་འཁོར་ལ་བཀོད་དེ། འཁོར་ལོ་ལྔའི་ལྷ་ཚོགས་རྣམས་དང་། གཞན་ཡང་རི་རབ་ཀྱི་རྡུལ་དང་མཉམ་པའི་སངས་རྒྱས་དང་བྱང་ཆུབ་སེམས་དཔའ། སྐལ་བ་དང་ལྡན་པའི་ལྷ་དང་མི་སོགས་དང་། ཞུ་བ་པོ་དང་བསྡུད་པ་པོའི་འཁོར་ཕག་མོའམ། ཕྱག་རྡོར་ལ་སོགས་པ་རྣམས་ལ། ཆོས་ཕུན་སུམ་ཚོགས་པ་འཁོར་ལོ་བདེ་མཆོག་རྩ་བའི་རྒྱུད་རྒྱས་འབྲིང་བསྡུས་པ་གསུམ་གསུངས་པ་ཡིན་ཞིང་། ཡང་ཕྱག་རྡོར་སྟོད་འགྲེལ་སོགས་ལས། གོང་དུ་བསྟན་པའི་འཁོར་དེ་དག་ལ། ཞུ་བ་པོ་རྡོ་རྗེ་ཕག་མོས་བྱས་ཏེ།
བདེ་མཆོག་གི་རྒྱུད་རྣམས་གསུངས་པ་ཡིན་པར་ཡང་བཤད་དེ། ཕྱག་རྡོར་སྟོད་འགྲེལ་ལས། སྙིགས་མ་ལྔ་ཡི་དུས་འདིར་ནི། ། བསོད་ནམས་ཡེ་ཤེས་འབྲས་ཐོབ་ཕྱིར། ། ཕག་མོས་གསོལ་བཏབ་རྡོ་རྗེ་ཅན། ། ཉུང་ངུའི་རྒྱུད་ནི་རབ་གསལ་མཛད། ། ཅེས་དང་། ཧེ་རུ་ཀ་མངོན་འབྱུང་ལས། དེ་ནས་དཔའ་བོ་ཕྱག་རྡོར་སོགས། ། དཔའ་བོ་ཐམས་ཅད་ལངས་ནས་ནི། །
དཀྱིལ་འཁོར་བདག་མོ་ལ་ནི་ཞུས། ། ཞེས་ཡུམ་ངོ་ཆེན་དུ་སྦྲན་ཏེ་རྒྱུད་གསུང་བར་གསོལ་བ་བཏབ་པར་བཤད་པས་སོ། ། འགའ་ཞིག་ཏུ་ཕག་མོ་རྒྱུད་གསུངས་པ་པོ་དང་། རྡོ་རྗེ་འཆང་ཞུ་བར་པོར་བཤད་པ་འབྱུང་ཡང་། གདུལ་བྱ་སོ་སོའི་སྣང་ངོ་ཡིན་པས་འགལ་བ་མེད་པར་བུ་སྟོན་རིན་པོ་ཆེས་གསུངས་སོ། ། དེས་ན་གོང་དུ་བསྟན་པ་ལྟར། སྐལ་ལྡན་གྲགས་པ་སོགས་ཀྱིས་བདེ་མཆོག་གི་རྒྱུད་རྣམས་སྟོན་པ་འདིས་སླར་བཟླས་ཏེ་མ་གསུངས་པར་བཤད་པ་དང་། མཁའ་འགྲོ་རྒྱ་མཚོ་ལས། རྩོད་པའི་དུས་ཀྱི་ས་ནང་དུ། ། བཅོམ་ལྡན་མཐའ་ཡས་པས་འདི་གསུངས། །
ཞེས་རྩོད་དུས་སུ་བཟླས་ཏེ་གསུངས་པ་གཉིས་འགལ་བ་ལྟར་སྣང་ཡང་། དོན་ལ་དེ་དག་མི་འགལ་ཏེ། སྔ་མ་ནི་སྟོན་པ་འདིས་འཛམ་བུ་གླིང་དུ་མཛད་པ་བཅུ་གཉིས་ཀྱི་ཚུལ་སྟོན་པར་མཛད་པའི་རྗེས་སུ་བདེ་མཆོག་གི་རྒྱུད་བཟླས་ཏེ་མ་གསུངས་པ་ལ་དགོངས་ལ། ཕྱི་མ་ནི་རྩོད་དུས་སུ་ཡིན་ཀྱང་འཛམ་བུའི་གླིང་དུ་མཛད་པ་བཅུ་གཉིས་ཀྱི་ཚུལ་མ་བསྟན་པའི་སྔ་རོལ་ཏུ་གསུངས་པ་ལ་དགོངས་པ་ཡིན་པས་སོ། ། མཛད་པ་བཅུ་གཉིས་ཀྱི་ཚུལ་བསྟན་པའི་རྗེས་སུ་གདུལ་བྱ་ཐུན་མོང་མ་ཡིན་པ་རྣམས་ལ་གསང་སྔགས་ཀྱི་རྒྱུད་ཤཱཀྱ་ཐུབ་པ་རང་ཉིད་ཀྱིས་གསུངས་པ་ཡང་མང་དུ་ཡོད་པ་དང་། གསང་འདུས་སོགས་འགའ་ཞིག་ཐུབ་དབང་གི་རྣམ་འཕྲུལ་གཞན་གྱིས་གསུངས་པ་སོགས་ཡོད་ཀྱང་། དེ་ཉིད་འདུས་པའི་རྒྱུད་དང་། བདེ་མཆོག་གི་རྒྱུད་རྣམས་ནི་དེ་དུས་སུ་བཟླས་ཏེ་མ་གསུངས་པར་རྗེ་བཙུན་རྩེ་མོས་བཤད་དེ། དེས་མཛད་པའི་སྤྱི་རྣམ་ལས། ཕྱི་མ་བཟླས་ཏེ་མ་གསུངས་པའང་ཡོད་དེ།
དེ་ཁོ་ན་ཉིད་བསྡུས་པའི་རྒྱུད་ཐོག་མར་གསུངས་ནས་དེའི་རྒྱུད་རྫོགས་པའི་རྗེས་ལ། མིའི་ནང་དུ་བབས་ནས་ཀྱང་ཞེས་བྱ་བ་ལ་སོགས་པ་འཛམ་བུའི་གླིང་དུ་གཤེགས་པ་ལ་སོགས་པ་མཛད་པར་བསྟན་པ་ལྟ་བུའོ། ། དཔལ་བདེ་མཆོག་གི་རྒྱུད་ཀྱང་ཕྱིས་བཟླས་ཏེ་མ་གསུངས་པའོ། ། ཞེས་སློབ་དཔོན་སྐལ་ལྡན་གྲགས་པ་བཞེད་དེ། དཔལ་བདེ་མཆོག་རྩ་བའི་རྒྱུད་ཀྱི་འགྲེལ་པ་ལས། ཆོས་ཀྱི་རྣམ་གྲངས་འདི་ནི་ཐོག་མ་མེད་པའི་རྒྱུ་ཅན་ཡིན་ཏེ། བཅོམ་ལྡན་འདས་ཤཱཀྱ་ཐུབ་པ་ལས་སྔ་བ་ཉིད་དུ་གསུངས་སོ། ། ཞེས་འདྲེན་པར་མཛད་ནས། དེའི་མཇུག་ཏུ་ཞེས་བཤད་པ་ལྟ་བུའོ། ། ཞེས་སྐལ་ལྡན་གྲགས་པའི་བཞེད་པ་རང་ལུགས་སུ་མཛད་པ་དང་།
དེ་དག་གི་དོན་བསྡུས་ནས་ཚུལ་གསུམ་གསལ་རྒྱན་ལས་ཀྱང་། དེ་ཉིད་འདུས་དང་བདེ་མཆོག་མ་གཏོགས་པ། ། ཞེས་གསུངས་པས་སོ། ། གལ་ཏེ་ཤཱཀྱ་ཐུབ་པས་འཛམ་གླིང་དུ་མཛད་པ་བཅུ་གཉིས་སོགས་ཀྱི་ཚུལ་སྟོན་པའི་གོང་དུ་རྒྱུད་གསུངས་པ་ལ་དགོངས་པ་ཡིན་ན། འོ་ན་མཁའ་འགྲོ་རྒྱ་མཚོ་ལས། ཤཱཀྱ་སེང་གེས་གསུངས་པའི་རྒྱུད། ། ཅེས་པ་དང་། རྒྱུད་དེའི་འགྲེལ་པར་ཡང་། སླར་ཡང་རྩོད་པའི་དུས་སུ་རྒྱུད་ཆེན་པོ་འབུམ་ཕྲག་སུམ་ཅུ་རྩ་དྲུག་པ་ཤཱཀྱ་སེང་གེས་གསུངས་སོ། ། ཞེས་ཤཱཀྱ་ཐུབ་པའི་མཚན་འབྱུང་བ་ཅི་ཞེ་ན།
དེ་ནི་རི་རབ་ཀྱི་རྩེ་མོར་རྒྱུད་གསུངས་པ་པོ་དེ་དང་ཤཱཀྱ་ཐུབ་པ་གཉིས་རྒྱུད་གཅིག་པ་ལ་དགོངས་པ་ཡིན་ཏེ། དེ་ལྟར་དུ་རྒྱུད་སྡེ་སྤྱི་རྣམ་དུ་གསུངས་ཤིང་། དེའི་དོན་བསྡུས་ནས་ཚུལ་གསུམ་གསལ་རྒྱན་ལས། འོན་ཀྱང་སྟོན་པའི་ཡེ་ཤེས་གཅིག་ཡིན་ཕྱིར། ། ཤཱཀྱའི་མཚན་སོགས་འབྱུང་བ་འགལ་བ་མེད། ། ཅེས་གསུངས་པས་སོ། ། དེ་ལྟ་བུའི་རྩ་རྒྱུད་སོགས་དེ་དག་གི་གཞུང་ཚད་ཀྱང་། རྒྱས་པ་ལེའུ་འབུམ་པ། འབྲིང་ཤླཽ་ཀ་འབུམ་པ། བསྡུས་པ་ཚིག་འབུམ་པ་ཞེས་གྲུབ་ཆེན་ན་རོ་ཏ་པའི་མན་ངག་གི་ལུགས་འདི་ལ་འབྱུང་བ་ཡིན་ཞིང་།
སློབ་དཔོན་རྡོ་རྗེ་ཞེས་བྱ་བའི་འགྲེལ་པར། རྩ་བའི་རྒྱུད་ལེའུ་འབུམ་པ། རྒྱུད་ཕྱི་མ་ནམ་མཁའ་དང་མཉམ་པ་ཤླཽ་ཀ་འབུམ་པ། ཕྱི་མའི་ཕྱི་མ་ལེའུ་ལྔ་བཅུ་རྩ་གཅིག་ཤླཽ་ཀ་བདུན་བརྒྱ་པའོ་ཞེས་གསུངས་པ་དང་ཡང་མཐུན་པ་ཡིན་ནོ། ། དེ་དག་རྒྱས་བསྡུས་ཀྱང་རྗོད་བྱེད་ཀྱི་ཚིག་རྒྱ་ཆེ་ཆུང་གི་སྒོ་ནས་འཇོག་གི བརྗོད་བྱ་རྒྱས་བསྡུས་ཀྱི་སྒོ་ནས་ནི་མ་ཡིན་ཏེ། རྒྱུད་རྒྱས་པ་རྣམས་ཀྱི་བརྗོད་བྱ་ཡང་བསྡུས་པའི་ནང་དུ་ཚང་བར་བཞུགས་པས་སོ། ། འོ་ན་དེ་རྣམས་ལ་རྩ་རྒྱུད་ཅེས་གསུངས་པའི་རྒྱུ་མཚན་གང་ཡིན་སྙམ་ན། རྒྱུད་སྡེ་སྤྱི་རྣམ་གྱི་དོན་བསྡུས་ཚུལ་གསུམ་གསལ་རྒྱན་ལས། རྒྱུད་གང་སྔོན་བྱུང་བཤད་གཞི་རྩ་རྒྱུད་དེ། །
ཕྱིས་བྱུང་འཆད་བྱེད་རྒྱུད་རྣམས་བཤད་རྒྱུད་ཡིན། ། ཞེས་གསུངས་པ་ལྟར། དང་པོར་བྱུང་ཞིང་བཤད་པའི་གཞིར་གྱུར་པའི་རྒྱུད་ཡིན་པས་ན་རྩ་རྒྱུད་ཅེས་བྱ་ལ། དེ་ལ་ཡང་རྩ་རྒྱུད་དུ་མི་མཐུན་ཀྱང་དོན་གྱི་འཇོག་ཚུལ་མི་འདྲ་བ་བཞིའི་སྒོ་ནས་རྣམ་པ་བཞིར་གསུངས་ཏེ། ཕྱི་མ་ལས་ཀྱང་ཕྱི་མ་སྟེ། ། ཞེས་པ་ལྟར། རྒྱུད་ཕྱི་མ་ཤླཽ་ཀ་འབུམ་པ་དང་། ཕྱི་མའི་ཕྱི་མ་ཚིག་འབུམ་པ་སོགས་འབྱུང་བའི་གཞིར་གྱུར་པའི་རྩ་རྒྱུད་ནི་ལེའུ་འབུམ་པ་ལྟ་བུ་སྟེ། རྒྱུད་ཕྱི་མ་ལ་ལྟོས་པའི་རྩ་རྒྱུད་དང་། ཡན་ལག་གི་རྒྱུད་བསམ་གྱིས་མི་ཁྱབ་པ་ཡོད་པ་རྣམས་ཀྱི་རྟེན་ནམ་གཞིར་གྱུར་པ།
རྩ་རྒྱུད་རྒྱས་འབྲིང་བསྡུས་གསུམ་ལྟ་བུ་ཡན་ལག་གི་རྒྱུད་ལ་ལྟོས་པའི་རྩ་རྒྱུད་དང་། ཡང་བདེ་མཆོག་གི་བཤད་རྒྱུད་དུ་འགྲོ་བ་ཙམ་སུམ་ཅུ་རྩ་གཉིས་ལ་སོགས་པ་ཡོད་པར་གསུངས་པ་རྣམས་ཀྱིས་དགོངས་པ་ངེས་པར་འགྲེལ་པའི་གཞིར་གྱུར་པ་རྩ་རྒྱུད་གསུམ་ག་ལྟ་བུ་སྟེ། བཤད་རྒྱུད་ལ་ལྟོས་པའི་རྩ་རྒྱུད་དང་། ཐོག་མར་གདུལ་བྱ་སྐལ་བ་དང་ལྡན་པ་རྣམས་ལ་དོན་གསལ་ཞིང་ཚིག་རྒྱས་པ། བསྡུས་རྒྱུད་བསྡུས་པའི་གཞིར་གྱུར་པ། ལེའུ་འབུམ་པ་དང་། ཤླཽ་ཀ་འབུམ་པ་གཉིས་ལྟ་བུ་བསྡུས་རྒྱུད་ལ་ལྟོས་པའི་རྩ་རྒྱུད་དང་རྣམ་པ་བཞིར་གསུངས་པ་ཡིན་ནོ། ། དེ་ལྟར་གསུངས་པའི་རྩ་རྒྱུད་དང་པོ་ནི་དེ་དུས་ཀྱི་འཁོར་རྣམས་ཀྱིས་ཐུགས་ཉམས་སུ་བཞེས་ཤིང་། སྙིགས་མའི་གདུལ་བྱ་རྣམས་ཀྱི་སྤྱོད་ཡུལ་དུ་མ་གྱུར་པས་སྒྲ་ནམ་མཁའ་ལ་དེངས་ཞེས་ཀྱང་བཤད་ཅིང་། གླེགས་བམ་དུ་བྲིས་ཏེ་ནུབ་ཕྱོགས་ཨུ་རྒྱན་གྱི་ཡུལ་དུ་མཁའ་འགྲོ་མ་རྣམས་ཀྱིས་སྤྱན་དྲངས་ཞེས་ཀྱང་འབྱུང་བས།
ད་ལྟ་མི་ཡུལ་ན་དངོས་སུ་མི་བཞུགས་པར་བཤད་ལ། དེ་གཉིས་སྙིགས་མའི་གདུལ་བྱ་རྣམས་ཀྱི་སྤྱོད་ཡུལ་དུ་མ་གྱུར་པའི་རྒྱུ་མཚན་ཡང་སྙིགས་དུས་ཀྱི་གདུལ་བྱ་རྣམས་ཚེ་ཐུང་བ་སོགས་དང་། རྒྱུད་དེ་གཉིས་རྗོད་བྱེད་ཚིག་གི་ཚོགས་ཤིན་ཏུ་རྒྱ་ཆེ་བས་ཚེ་དེ་ལ་ཐོས་བསམ་མི་རྫོགས་ཤིང་། བསྒོམ་པའི་ཉམས་ལེན་མི་ནུས་པས་ན་མི་སྣང་བར་བྱིན་གྱིས་བརླབས་པ་ཡིན་ཏེ། ཤནྟི་པ་ཆེན་པོའི་གསུང་ལས། དེ་བས་ན་བསམ་གཏན་གྱི་རོ་མ་མྱང་བར་ཐོས་པ་དང་བསམ་པའི་ཤེས་རབ་ཙམ་ལ་ཆགས་བཞིན་དུ་འཆི་བའི་དུས་བྱེད་པར་མ་གྱུར་ཅིག་སྙམ་དུ་དགོངས་པའི་ཆེད་དུ་གཞུང་རྒྱས་པ་མི་སྣང་བར་བྱིན་གྱིས་བརླབས་པའོ། ། ཞེས་གསུངས་པས་སོ། ། གཉིས་པ་བཤད་པའི་རྒྱུད་གསུངས་པའི་ཚུལ་ནི། སངས་རྒྱས་མཉམ་སྦྱོར་གྱི་འགྲེལ་པར། གསང་སྔགས་རྒྱུད་དོན་ཤིན་ཏུ་རྟོགས་དཀའ་བས། །
བཤད་རྒྱུད་ཆ་མཐུན་སོགས་ཀྱིས་བསྒྲུབ་པར་བྱ། ། ཞེས་དང་། པདྨ་ལྕགས་ཀྱུས། རྩ་རྒྱུད་ཤིན་ཏུ་ཟབ་ཅིང་རྟོགས་དཀའ་བས། ། བཤད་རྒྱུད་ཆ་མཐུན་རྒྱུད་ཀྱིས་གསལ་བར་བྱ། ། ཞེས་རྩ་རྒྱུད་ཀྱི་དགོངས་པ་བཤད་རྒྱུད་ཀྱིས་བཀྲལ་དགོས་པར་གསུངས་ཤིང་། རྩ་རྒྱུད་འདི་ཉིད་ལས་ཀྱང་། དཔའ་བོ་འདི་ཡི་སྐད་དུ་ནི། ། ང་ཡི་རྒྱུད་རྣམས་སྦས་པ་ཡིན། ། ཞེས་ལམ་དང་འབྲས་བུའི་གསང་བ་ཟབ་མོ་རྣམས་དཔའ་བོ་དང་།
དཔའ་མོའི་བརྡས་བཅིངས་ཤིང་སྦས་ནས་ཡོད་པ། གཞན་གང་གིས་ཀྱང་དཔག་པར་དཀའ་བ་རྣམས། གསང་དོན་དེ་ཉིད་དངོས་པོ་ཡང་། ། གཅིག་ནས་གཅིག་བརྒྱུད་ཤེས་པར་བྱ། ། ཞེས་ཞལ་ནས་ཞལ། སྙན་ནས་སྙན་དུ་བརྒྱུད་པའི་གདམས་པ་ཟབ་མོ་དང་། བཤད་རྒྱུད་ལ་བརྟེན་པའི་ཡོ་ག་སམ་བྷ་རའི་དགོངས་པ་རྟོགས་དགོས་པར་གཟིགས་ནས། དཔལ་ཕྱག་ན་རྡོ་རྗེས། ཚོགས་མཆོད་སྔོན་དུ་འགྲོ་བའི་སྒོ་ནས་བཤད་རྒྱུད་རྣམས་གསུང་བར་གསོལ་བ་བཏབ་བོ། ། གནས་དང་།
དུས་དང་། འཁོར་སོགས་རྩ་རྒྱུད་དང་འདྲ་བ་ལ། དེའི་ཚེ་སྟོན་པ་རྡོ་རྗེ་འཆང་ཆེན་པོས་བཤད་རྒྱུད་རྣམས་གསུངས་པ་ཡིན་ཏེ། དེ་ལྟར་གསུངས་པའི་བཤད་རྒྱུད་ལ་གསང་མཐའི་ལུགས་ལ་བཤད་རྒྱུད་རྩོད་མེད་དུ་བཞེད་པ་ཨ་བྷི་དྷ་ན། རྡོ་རྗེ་མཁའ་འགྲོ། ཀུན་སྤྱོད། ཧེ་རུ་ཀ་མངོན་འབྱུང་། སམྦུ་ཊི་སྟེ་ལྔ་དང་། གཞན་ཡང་མཁའ་འགྲོ་རྒྱ་མཚོ། སྡོམ་འབྱུང་།
རྣལ་འབྱོར་མ་བཞིའི་ཁ་སྦྱོར་སོགས་སྤྱིར་གྱི་བཤད་རྒྱུད་མང་དུ་ཡོད་པ་ལས། བཤད་རྒྱུད་ཅེས་པ་ཡང་རྩ་རྒྱུད་ཀྱི་ཕྱིས་སུ་བྱུང་ཞིང་འཆད་བྱེད་ཡིན་པས་ན་བཤད་རྒྱུད་ཅེས་བྱ་ཞིང་། བཤད་རྒྱུད་དུ་འགྲོ་ཚུལ་ཡང་། མི་གསལ་བ་གསལ་བར་བྱེད་པ། མ་ཚང་བ་ཁ་སྐོང་བ། ཚུལ་མི་འདྲ་བ་ཆ་མཐུན་པས་ངེས་ཤེས་བསྐྱེད་པ། དོན་བསྡུ་བ། ཚིག་རྣམ་པར་འབྱེད་པ། དོན་རྣམ་པར་འབྱེད་པ་དང་། བཤད་རྒྱུད་དུ་འགྲོ་བའི་ཚུལ་བདུན་ནམ།
ཡང་ཚིག་དོན་རྣམ་པར་འབྱེད་པ་སྟེ་ཕྱི་མ་གཉིས་གཅིག་ཏུ་བྱས་ནས་དྲུག་ཏུ་སློབ་དཔོན་རིན་པོ་ཆེའི་རྒྱུད་སྡེ་སྤྱི་རྣམ་ལས་གསུངས་པའི་འཇོག་བྱེད་དེ་དག་རེ་རེ་ཙམ་གྱིས་བཤད་རྒྱུད་དུ་མི་འགྱུར་ཞིང་། དེ་དག་ཕལ་ཆེར་ཚང་ན་བཤད་རྒྱུད་དུ་འགྱུར་བར་བཤད་པ་ལྟར། རྩ་རྒྱུད་དུ། ཞལ་བཞི་པ་ལ་ཕྱག་བཞི་པ། ། ཇི་སྲིད་ཕྱག་ནི་འབུམ་གྱི་བར། ། ཞེས་བཅོམ་ལྡན་འདས་གཙོ་འཁོར་རྣམས་ཀྱི་མཚན་ཙམ་མ་གཏོགས་ཞལ་ཕྱག་སོགས་གསལ་བར་མ་གསུངས་པ་ལ། དེ་དག་གསལ་བར་སྟོན་པའི་བཤད་རྒྱུད་མངོན་བརྗོད་བླ་མའམ། ཨ་བྷི་དྷ་ན་དང་པོར་གསུངས་ཤིང་། འདི་ལ་གླེང་གཞི་ཡང་ཡོད་པར་བཤད་ལ། རྒྱུད་འདི་ནས་དཀྱིལ་འཁོར་སུམ་ཅུ་སོ་བརྒྱད་གསུངས་ཤིང་།
དེ་ཡང་གཙོ་བོ་འཕོ་བ། ཡབ་སྦས་པ་དང་། ཡུམ་སྦས་པ། རིགས་བསྡུས་པ་སོགས་ཀྱི་ཚེ་དཀྱིལ་འཁོར་དྲུག་བརྒྱ་དང་བདུན་ཅུ་རྩ་གཅིག་གི་བསྐྱེད་རིམ་མི་གསལ་བ་ཡང་གསལ་བར་བྱེད། སྦྱང་གཞི་སྐྱེ་གནས་བཞི་སྦྱོང་བའི་བསྐྱེད་ཆོག་མི་འདྲ་བ་རྣམས་ཀྱང་གསལ་བར་བྱེད་ཅིང་། གཞུང་ཚད་ལེའུ་བརྒྱད་ཅུ་རྩ་དགུ་པ་འདིས་རྩ་རྒྱུད་ཀྱི་དོན་ཕལ་ཆེར་གཏན་ལ་ཕབ་པར་བཤད། གཞན་ཡང་། རྩ་རྒྱུད་དུ། ལས་ཆེན་བཅུ་གཉིས་འདི་དག་ནི། ། རྟག་ཏུ་བསྒྲུབ་པ་པོས་ཡི་བསྒྲུབ། །
ཅེས་ལས་ཚོགས་ཀྱི་རྐང་གྲངས་ཙམ་གསུངས་པ་ལ། རྡོ་རྗེ་མཁའ་འགྲོ་ལས། རྫས་དང་། སྔགས་དང་། ཏིང་ངེ་འཛིན་དང་། འཁྲུལ་འཁོར་གྱི་སྒོ་ནས་ལས་ཚོགས་རྒྱས་པར་བསྟན་པས་ན་རྒྱུད་འདི་ནི་མ་ཚང་བ་ཁ་སྐོང་བའི་བཤད་རྒྱུད་དོ། ། ཡང་རྩ་རྒྱུད་དུ། དེ་ལྟར་དེ་ཉིད་བཅུ་བཞི་ནི། ། མདོར་བསྡུས་ནས་ནི་བཤད་པ་ཡིན། ། ཞེས་དེ་ཉིད་བཅུ་བཞིའི་ཉམས་ལེན་བསྡུས་ནས་སྟོན་པ་རྣལ་འབྱོར་མ་ཀུན་ཏུ་སྤྱོད་པའི་རྒྱུད་ནི།
དོན་བསྡུས་པའི་སྒོ་ནས་བཤད་རྒྱུད་དུ་འཇོག་པ་ཡིན་ལ། འདི་ཡོངས་སུ་རྫོགས་པ་ལ་རྟོག་པ་དྲུག་ཅུ་རྩ་བཞི་ཡོད་པར་བཤད་ཅིང་། རྟོག་པ་རེ་རེ་ལ་ཡང་ལེའུ་བཅུ་བདུན་བཅུ་བདུན་ཡོད་པའི་ད་ལྟའི་འདི་ཉེར་ལྔ་པ་འཁོར་ལོ་འབྱུང་བའི་རྟོག་པ་ཞེས་བྱ་བ་ཡིན་ནོ། ། ཧེ་རུ་ཀ་མངོན་འབྱུང་ནི། རྡོ་རྗེ་ཕག་མོའི་རྩ་སྔགས་བཏུ་བ་དང་། གཞན་ཡང་རྩ་སྔགས་དང་། སྙིང་པོ་སོགས་ལ་བརྟེན་པའི་ལས་ཚོགས་རྣམས་དང་། སྒྱུ་མ་ལྟ་བུའི་ཏིང་ངེ་འཛིན་རྒྱས་པར་བཤད་པས་བཤད་རྒྱུད་དུ་འགྲོ་བར་བཤད་ཅིང་། འདི་ལ་ལེའུ་ཞེ་ལྔ། དཀྱིལ་འཁོར་གསུམ་བསྟན་པར་བཤད་ལ།
དཔལ་སམྦུ་ཊི་ནི། གླེང་གཞིའི་ཡི་གེ་རེ་རེའི་དོན་ནང་རྡོ་རྗེའི་ལུས་ལ་སྦས་དོན་དུ་བཤད་ཅིང་། བརྟག་པ་དྲུག་པའི་རབ་བྱེད་བཞི་པ་ལས་གཏུམ་མོ་དཔྱིད་ཐིག་བསྟན། དེ་ཁོ་ན་ཉིད་སྡོམ་པའི་ལེའུ་ལས་ཕྱག་རྒྱ་ཆེན་པོ་གསལ་བར་བསྟན་པས་ན་རྩ་རྒྱུད་ཉུང་ངུ་འདིའི་བཤད་རྒྱུད་དུ་འཇོག་པ་ཡིན་པར་གསུངས་སོ། ། གཞན་ཡང་མཁའ་འགྲོ་རྒྱ་མཚོ་དང་། སྡོམ་འབྱུང་དང་། རྣལ་འབྱོར་མ་ཁ་སྦྱོར་གྱི་རྒྱུད་རྣམས་ཀྱང་བདེ་མཆོག་རྩ་བའི་རྒྱུད་འདིའི་བཤད་རྒྱུད་ཡིན་ཞིང་། ཕྱི་མ་འདིར་རྣལ་འབྱོར་མ་ཉི་ཤུ་རྩ་བདུན་དུ་བསྡུས་ནས། དེའི་སྒྲུབ་ཐབས་དང་། དཀྱིལ་འཁོར་གཅིག་ཀྱང་བསྟན་ཏོ། །
བུ་སྟོན་རིན་པོ་ཆེས་འདི་རྩ་རྒྱུད་ཀྱི་ལེའུ་བཅུ་བདུན་པའི་སྒོས་ཀྱི་བཤད་རྒྱུད་ཡིན་པར་ཡང་གསུངས། ངོར་ཆེན་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་འགའ་ཞིག་ལས། རྒྱུད་འདི་མ་རྒྱུད་ཡིན། དེའི་ནང་ནས་བདེ་ཀྱེ་གཉིས་གང་གི་རྒྱུད་ཡིན་དཔྱད་པའི་གཞིར་སྣང་གསུངས་པ་ཡང་འབྱུང་ལ། ཡང་སྡོམ་འབྱུང་ནི་འགྲེལ་པར། བསྡུས་རྒྱུད་ཀྱང་ཡིན། རྒྱུད་ཕྱི་མ་ཡང་ཡིན། བཤད་རྒྱུད་ཀྱང་ཡིན་པར་བཤད་ཅིང་། ཕག་མོ་དངོས་གྲུབ་འབྱུང་བ་ནི། ཨ་བྷི་དྷ་ནའི་ལེའུ་བཅུ་གསུམ་པ་ཟུར་དུ་ཕྱུང་བའམ།
དེ་དང་དོན་འདྲ་བ་ཞིག་ཡོད་པར་བཤད། རྒྱུད་འདི་ནས་ཕག་མོ་ཞལ་བཞི་ཕྱག་བཅུ་གཉིས་མའི་གཙོ་བོ་བྱས་པའི་ལྷ་སོ་བདུན་པ་ཐམས་ཅད་ཕྱེད་གཟུགས་སུ་བྱས་པའི་དཀྱིལ་འཁོར་ཞིག་བསྟན་པར་བཤད་དོ། ། གཞན་ཡང་སྒྱུ་མ་བདེ་མཆོག་དང་། སངས་རྒྱས་མཉམ་སྦྱོར་ལ་སོགས་པ་རྣམས་ཀྱང་སྤྱིར་བདེ་མཆོག་གི་རྒྱུད་ཡིན་པར་འགའ་ཞིག་ལས་བཤད་ལ། མ་ཧཱ་ནམ་མཁའ་དང་མཉམ་པ་ཆེ་ཆུང་གཉིས་དང་། ར་ལི་ནམ་མཁའ་དང་མཉམ་པ་སྟེ་གསུམ་པོ་འདི་དག་ནི། འགྱུར་བྱང་དུ་ག་ཡ་དྷ་ར་དང་། འབྲོག་མི་ལོ་ཙ་བས་བསྒྱུར་ཟེར་བའི་དཔེ་འགའ་ཞིག་སྣང་ཡང་། དོན་ལ་བརྫུས་མར་བཞེད། དེའི་རྒྱུ་མཚན་ཡང་།
དེ་ཉིད་ལས། འཁོར་བའི་ཆོས་ནི་དགེ་བ་སྟེ། ། དེ་ལས་ལངས་པ་དགེ་སློང་ཡིན། ། ཞེས་པ་དང་། དུར་ཁྲོད་ལ། དུར་ཞེས་པ་ཆོས་ཉིད། ཁྲོད་ཅེས་པ་དེ་རྟོགས་པའི་ཡེ་ཤེས་ལ་བཤད་པ་སོགས་མདོ་རྒྱུད་གང་ནས་མ་བཤད་པའི་ནོར་བ་ཡོད་པའི་རྒྱུ་མཚན་གྱིས་རྒྱུད་རྣམ་དག་མ་ཡིན། གཉོས་ལོ་ཙ་བས་བཟོས་པར་མཁས་པ་རྣམས་གསུངས་སོ། ། དེ་ལྟར་བདེ་མཆོག་གི་རྒྱུད་མང་དུ་བཤད་པ་དེ་དག་བསྡུ་ན་རྩ་རྒྱུད་བཤད་རྒྱུད་གཉིས་སུ་འདུ་བར་ཁ་ཅིག་བཞེད། འགའ་ཞིག་དེ་གཉིས་ཀྱི་སྟེང་དུ་ཆ་མཐུན་གྱི་རྒྱུད་དང་གསུམ་དུ་འདུ་བར་འདོད་ལ།
ར་ལུགས་ནི་རྩ་རྒྱུད་དང་། བཤད་རྒྱུད། ཡན་ལག་གི་རྒྱུད་དང་གསུམ་དུ་དབྱེ་བ་དང་། བསྡུ་ན་དེ་གསུམ་དུ་འདུ་བར་ཡང་བཞེད་དེ། སློབ་དཔོན་ཨ་ལང་ཀ་ལས་རྡོ་རྗེ་ཕྲེང་བའི་འགྲེལ་པར། རྩ་བའི་རྒྱུད། བཤད་པའི་རྒྱུད། ཡན་ལག་གི་རྒྱུད་དང་གསུམ་དུ་བཤད་པ་དང་མཐུན་པར་བླ་མ་གོང་མ་དག་བཞེད་པས་སོ། ། དེས་ན་རྩ་བའི་རྒྱུད་རྒྱས་འབྲིང་བསྡུས་གསུམ། བཤད་པའི་རྒྱུད་སུམ་ཅུ་སོ་གཉིས།
ཡན་ལག་གི་རྒྱུད་བསམ་གྱིས་མི་ཁྱབ་པ་ཡོད་པར་གསུངས་པ་ཡིན་ནོ། ། དེ་ལྟར་འཁོར་ལོ་བདེ་མཆོག་གི་བཤད་རྒྱུད་ཀྱི་རྣམ་གྲངས་འདི་ལ། བུ་སྟོན་རིན་པོ་ཆེས། དེ་ལ་མི་ཐུབ་ཟླ་བས། མཁའ་འགྲོ་འབྱུང་བ་ཀུན་སྤྱོད་དང་། ། དེ་བཞིན་མཚན་མཆོག་བླ་མའི་རྒྱུད། ། ཁ་སྦྱོར་རྒྱུད་དང་བཞི་པོ་ནི། ། བཤད་པའི་རྒྱུད་དུ་ཤེས་པར་བྱ། ། ཞེས་གསུངས་ཤིང་། ཇོ་བོ་རྗེས་ཀྱང་བཤད་རྒྱུད་བཞི་རུ་བཞེད་ལ།
ན་རོ་པས་ཧེ་རུ་ཀ་མངོན་འབྱུང་དང་ལྔར་བཞེད། དེའི་སློབ་མ་དྷ་རི་པ་ཞེས་པས་མཁའ་འགྲོ་རྒྱ་མཚོ་དང་། རྣལ་འབྱོར་མ་བཞི་ཁ་སྦྱོར་བ་གཉིས་བསྣན་ནས་བདུན་དུ་བཞེད་དོ་ཞེས་གྲགས་ལ། སྡོམ་འབྱུང་། འགྲེལ་པར་བསྡུས་རྒྱུད་ཀྱང་ཡིན། རྒྱུད་ཕྱི་མ་ཡང་ཡིན། ཡང་རྒྱུད་ཀྱང་ཡིན་པར་བཤད་ལ། ཕག་མོ་དངོས་གྲུབ་འབྱུང་བ་རྒྱུད་ཉིད་ལས་བཤད་རྒྱུད་དུ་བཤད་དེ། དེ་ལྟར་དགུར་འགྱུར་རོ་ཞེས་གསུངས་ནས། མི་ཐུབ་ཟླ་བ་དང་།
ཇོ་བོ་རྗེ་བཤད་རྒྱུད་བཞི། ན་རོ་པ་ལྔ། དེའི་སློབ་མ་དྷཱ་རི་པ་བདུན་དུ་བཞེད་པ་དེ་དག་ཀྱང་ཞལ་གྱིས་བཞེས། དེ་དག་གི་སྟེང་དུ་སྡོམ་འབྱུང་དང་། ཕག་མོ་དངོས་གྲུབ་འབྱུང་བ་དང་དགུར་བཞེད། དེ་ལ་རང་ཕྱོགས་ཀྱི་མཁས་པ་རྣམས་ཀྱིས་གནོད་བྱེད་ཀྱི་ལུང་རིགས་མང་དུ་འགོད་པར་མཛད་ནས། རང་ལུགས་མི་ཐུབ་ཟླ་བས། འབྱུང་དང་མཁའ་འགྲོ་ཀུན་སྤྱོད་དང་། ། ཁ་སྦྱོར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔར་འདོད་དོ། །
ཞེས་གསུངས་པས། ཧེ་རུ་ཀ་མངོན་འབྱུང་། མཁའ་འགྲོ། རྣལ་འབྱོར་མ་ཀུན་སྤྱོད། སམྦུ་ཊིའམ། ཀུན་ཏུ་ཁ་སྦྱོར། མངོན་བརྗོད་བླ་མའམ། ཨ་བྷི་དྷ་ན་དང་ལྔ་པོ་བཤད་རྒྱུད་རྣམ་པར་དག་པ་དང་། གཞན་རྣམས་བཤད་རྒྱུད་མིན་པ་ལྟ་བུ་ཞིག་གསུངས། ཡང་འགའ་ཞིག་ཏུ་གསང་མཐའི་བཤད་རྒྱུད་ལ་ལྔ་པོ་དེར་ངེས་ཀྱང་།
སྤྱིར་བདེ་མཆོག་གི་བཤད་རྒྱུད་ལ་མང་དུ་ཡོད་པར་བཤད་པ་ཡང་འབྱུང་ལ། ཡང་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་འཁོར་ལོ་བདེ་མཆོག་གི་དྲི་བར། བདེ་མཆོག་རྩ་བའི་རྒྱུད་ལ་རྒྱུད་གཞན་གྱི། ། འགྲེལ་ཚུལ་རྣམ་བཞིར་བཞེད་ན་མཉམ་སྦྱོར་དང་། ། སྡོམ་འབྱུང་མཁའ་འགྲོ་རྒྱ་མཚོ་རྩ་རྒྱུད་ཀྱི། ། གང་གི་ཐད་དུ་དགོངས་པ་ཇི་ལྟར་འགྲེལ། ། འདི་གསུམ་བདེ་མཆོག་རྩ་བའི་བཤད་རྒྱུད་དུ། ། འཇོག་ན་འཇོག་བྱེད་ཆོས་རྣམས་ཚང་ངམ་ཅི། ། འོན་ཏེ་ཕན་འདོགས་ཙམ་གྱི་རྒྱུད་ཡིན་ན། ། དེ་ལ་ཕན་ནི་འདོགས་ཚུལ་ཇི་ལྟར་ཡིན། །
ཞེས་དྲི་བའི་གསུང་བཀོད་ནས། དེའི་རང་ལན་དུ། ལན་དངོས་ནི་བདེ་མཆོག་སྡོམ་འབྱུང་དང་། མཁའ་འགྲོ་རྒྱ་མཚོ་གཉིས་ནི་བདེ་མཆོག་རྩ་རྒྱུད་ལེའུ་ལྔ་བཅུ་རྩ་གཅིག་པ་འདིའི་བཤད་རྒྱུད་ཡིན་ཏེ། བདག་ཉིད་ཆེན་པོ་ས་པཎ་གྱི་ཆག་ལོ་ཙ་བ་ལ་གནང་བའི་དྲི་ལན་ལས། བདེ་མཆོག་ཉུང་ངུ་བཤད་པའི་རྒྱུད། ། མཁའ་འགྲོ་རྒྱ་མཚོ་ལ་སོགས་བདུན། ། ཞེས་གསུངས་པས་གྲུབ་ཅིང་། ན་རོ་པའི་སློབ་མ་རྒྱ་གར་དྷ་རི་ཀ་པ་ཡང་། སློབ་དཔོན་སྐར་རྒྱལ་ཟླ་བས་གསུངས་པའི་བཤད་རྒྱུད་ལྔ་པོ་དེའི་སྟེང་དུ་རྣལ་འབྱོར་མ་བཞིའི་ཁ་སྦྱོར་གྱི་རྒྱུད་ཅེས་བྱ་བ་དང་།
མཁའ་འགྲོ་རྒྱ་མཚོ་དང་གཉིས་བསྣན་པས་ན་རོ་པ་ལ་བཤད་བཀའ་བཞུགས་པའི་བཤད་རྒྱུད་བདུན་དུ་བཞེད་ཅིང་། སྡོམ་འབྱུང་ནི་ན་རོ་པ་ལ་བཤད་བཀའ་མི་བཞུགས་པ་ཡིན་ནོ་ཞེས་བཞེད་པས་སོ། ། ཞེས་སོགས་དང་། འོ་ན་སངས་རྒྱས་མཉམ་སྦྱོར་སོགས་གང་ཡིན་སྙམ་ན། འདི་ནི་མ་རྒྱུད་སྤྱི་ཙམ་པ་ཡིན་ཏེ། མཁའ་འགྲོ་མ་རྡོ་རྗེ་གུར་གྱི་ལེའུ་བཅུ་གསུམ་པ་ལས། བཅོམ་ལྡན་འདས་ཇི་ལྟར་ན་རྡོ་རྗེ་རྣལ་འབྱོར་མའི་རྒྱུད་ཅེས་ཇི་ལྟར་དཔྱད་པར་བགྱི། ཞེས་ཞུས་པའི་ལན་བཀའ་སྩལ་པའི་རྗེས་ཐོགས་སུ། དགའ་མཛེས་མཁའ་འགྲོ་བདེ་བའི་མཚོ། ། མཁའ་དང་གསེར་གྱི་ཆར་པ་དང་། །
ཞེས་པ་ནས། རྣལ་འབྱོར་མ་རྒྱུད་དྲུག་ཏུ་གྲགས། ། ཞེས་པའི་བར་ཚིག་རྐང་དགུས་མ་རྒྱུད་ལ་དབྱེ་བ་བརྒྱད་དང་། ཡང་དྲུག་སྟེ་བཅུ་བཞིར་བསྟན། དེའི་དང་པོ་དགའ་མཛེས་མཁའ་འགྲོ་ནི་སངས་རྒྱས་མཉམ་སྦྱོར་ཡིན་པར་སློབ་དཔོན་ཀུ་ཀུ་རི་པས་མཛད་པའི་འགྲེལ་པ་སོགས་ན་ཡོད་འདུག་ཅིང་། རྗེ་བཙུན་རིན་པོ་ཆེའི་དཀར་ཆག་ཏུ་ཡང་། ཤེས་རབ་ཀྱི་རྒྱུད་ལ་སངས་རྒྱས་མཉམ་སྦྱོར། རྩ་བའི་རྒྱུད་བརྟག་པ་བཅུ་པ། རྒྱུད་ཕྱི་མ། ཕྱི་མའི་ཕྱི་མ་ཞེས་གསུངས་པས་མ་རྒྱུད་ཀྱི་ཐོག་མར་འདྲེན་པར་མཛད།
ཀུ་ཀུ་རི་པས་མ་རྒྱུད་ཐམས་ཅད་ཀྱི་རྩ་བར་གསུངས་པ་དང་དགོངས་པ་གཅིག་ཏུ་སྣང་། བུ་སྟོན་རིན་པོ་ཆེའི་སྤྱི་རྣམ་དུ། དཔལ་སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་མ་སྒྱུ་མ་བདེ་བའི་མཆོག་ནི་རི་རབ་ཀྱི་རྩེ་མོར་དཀྱིལ་འཁོར་སྤྲུལ་ནས་དག་པའི་རྣལ་འབྱོར་གསལ་བར་བྱ་བའི་ཕྱིར་རྩ་བའི་རྒྱུད་བརྟག་པ་བཞི་བཅུ་རྩ་གཉིས་ཤླཽ་ཀ་ཁྲི་ཉིས་སྟོང་པ་དང་། བསྡུས་པའི་རྒྱུད་ཅེས་པ་ཐམས་ཅད་བསྡུས་པ་བརྟག་པ་བཅུ་པ་དང་། དེའི་རྒྱུད་ཕྱི་མ་བརྟག་པ་བདུན་པ་དང་། ཕྱི་མའི་ཕྱི་མ་བརྟག་པ་ལྔ་པ་རྣམས་གསུངས་སོ། ། ཞེས་བཤད་པས་སོ། ། མཉམ་སྦྱོར་འདི་སྒྱུ་མ་བདེ་མཆོག་ཡིན་ཏེ། ཀུན་མཁྱེན་ཆེན་པོའི་ཟབ་དོན་བདུད་རྩི་སྤེལ་བར་འདིའི་ལུང་དྲངས་པ་ལས། སམ་ཞེས་བྱ་བ་བདེ་བར་བཤད། །
སངས་རྒྱས་ཀུན་གྱི་བདེ་ཆེན་ཡིན། ། སྒྱུ་མ་ཐམས་ཅད་མཉམ་སྦྱོར་བས། ། མཆོག་ཏུ་བདེ་བ་བདེ་བའི་མཆོག ། ཅེས་གསུངས་པའི་ཕྱིར། ཞེས་སོགས་གསུངས་ནས། སྡོམ་འབྱུང་དང་། མཁའ་འགྲོ་རྒྱ་མཚོ་གཉིས་གསང་མཐའི་ལུགས་ལ་ཡང་རྩ་རྒྱུད་ལེའུ་ལྔ་བཅུ་རྩ་གཅིག་པའི་བཤད་རྒྱུད་ཡིན་པ་ལྟ་བུ་གཅིག་དང་། སངས་རྒྱས་མཉམ་སྦྱོར་ནི་སྒྱུ་མ་བདེ་མཆོག་ཡིན་པས་བདེ་མཆོག་ཙམ་དང་མ་རྒྱུད་སྤྱི་ཙམ་པ་ཡིན་ཀྱང་། འཁོར་ལོ་བདེ་མཆོག་མ་ཡིན་ཞིང་རྩ་རྒྱུད་ལེའུ་ལྔ་བཅུ་རྩ་གཅིག་པའི་བཤད་རྒྱུད་ཀྱང་མ་ཡིན་པ་ཤུགས་ལ་བཞེད་པ་འདྲ་ཞིག་གསུངས་སོ། ། དེས་ན་གོང་དུ་བཀོད་པའི་བཤད་རྒྱུད་ཀྱི་དབྱེ་བ་རྣམས་ནི།
སྤྱིར་བདེ་མཆོག་གི་ལུགས་ལ་བཤད་རྒྱུད་ཀྱི་རྣམ་གྲངས་ཙམ་བཀོད་པ་ཡིན་ལ། དེ་དག་ལ་རྣམ་དབྱེ་ཅུང་ཟད་ཕྱེ་ན། སྤྱིར་བདེ་མཆོག་གི་བཤད་རྒྱུད་ཙམ་ལ་མང་དུ་ཡོད་པས། སྡོམ་འབྱུང་དང་། སངས་རྒྱས་མཉམ་སྦྱོར་དང་། མཁའ་འགྲོ་རྒྱ་མཚོ་སོགས་རྩ་རྒྱུད་འདིའི་བཤད་རྒྱུ་ཡིན་ཞིང་། འོན་ཀྱང་སློབ་དཔོན་མི་ཐུབ་ཟླ་བས། བཤད་རྒྱུད་རྣམ་པ་ལྔ་རུ་འདོད། ། ཅེས་པ་དང་མི་འགལ་ཏེ། དེ་ནི་རྣལ་འབྱོར་གསང་མཐའི་ལམ་སྲོལ་མ་ནོར་ཞིང་ཡོངས་སུ་རྫོགས་པ་ཞིག་སྟོན་པ་ལ།
རྩ་རྒྱུད་ལེའུ་ལྔ་བཅུ་རྩ་གཅིག་པ་དང་། ཨ་བྷི་དྷ་ན་སོགས་རྒྱུད་ལྔ་པོ་རྩ་བཤད་དུ་བསྡེབས་པས་ཆོག་གི གཞན་རྣམས་བཤད་རྒྱུད་དུ་མི་དགོས་པ་ལ་དགོངས་སམ་སྙམ་སྟེ། ཀུན་མཁྱེན་རིན་པོ་ཆེའི་བདེ་མཆོག་ཆོས་འབྱུང་ལས། དེས་ན་གསང་མཐའི་བཤད་སྲོལ་འདི་ལ་སྡོམ་འབྱུང་སོགས་མི་དགོས་པས་ན་བཤད་རྒྱུད་རྣམ་པ་ལྔར་ངེས་སོ། ། འོ་ན་སྡོམ་འབྱུང་སོགས་བཤད་རྒྱུད་དུ་གཏན་མི་འདོད་དམ་སྙམ་ན། སྤྱིར་བདེ་མཆོག་གི་བཤད་རྒྱུད་ཡིན་ཀྱང་། རྣལ་འབྱོར་གསང་མཐའི་བཤད་སྲོལ་འདི་ལ་མི་དགོས་པ་ཡིན་ཏེ། དཔེར་ན་གྲུབ་ཆེན་ཀུན་སྙིང་གི་གསང་འདུས་རྩ་རྒྱུད་དང་། རྣམ་སྣང་སྒྱུ་དྲ་རྩ་བཤད་དུ་སྦྲེལ་ནས་འཆད་པའི་ཚེ།
དགོངས་པ་ལུང་སྟོན་སོགས་སྤྱིར་བཤད་རྒྱུད་དུ་ཁས་ལེན་ཀྱང་། ལུགས་དེ་ལ་མི་དགོས་པ་བཞིན་དང་། འཕགས་པ་ཡབ་སྲས་ཀྱི་གསང་འདུས་རྩ་རྒྱུད་དང་། དགོངས་པ་ལུང་སྟོན་སོགས་བཞི་རྩ་བཤད་དུ་སྦྲེལ་ནས་འཆད་པའི་ཚེ། རྒྱུད་ཕྱི་མ་དང་རྡོ་རྗེ་སྙིང་པོ་རྒྱན་གྱི་རྒྱུད་སོགས་སྤྱིར་བཤད་རྒྱུད་དུ་ཁས་ལེན་ཀྱང་ལུགས་དེ་ལ་མི་དགོས་པ་བཞིན་ནོ་ཞེས་གསུངས་པ་དང་། དཔལ་གྱི་རྒྱལ་མཚན་པས་མཛད་པའི་བདེ་མཆོག་གི་ཆོས་འབྱུང་ལས་ཀྱང་། འོ་ན་བདེ་མཆོག་སྡོམ་འབྱུང་སོགས་རྒྱུད་རྣམ་དག་ཏུ་མི་འདོད་པ་ཡིན་ནམ། བདེ་མཆོག་གི་བཤད་རྒྱུད་མ་ཡིན་ཟེར་བ་ཡིན་སྙམ་ན། སྤྱིར་རྒྱུད་རྣམ་དག་དང་བདེ་མཆོག་གི་བཤད་རྒྱུད་ཡིན་ཀྱང་། རྣལ་འབྱོར་གསང་མཐའི་བཤད་སྲོལ་འདི་ལ་མི་དགོས་པ་ཡིན་ཏེ།
དཔེར་ན་གྲུབ་ཆེན་ཀུན་སྙིང་གི་རྣམ་སྣང་སྒྱུ་དྲ་དང་། གསང་འདུས་གཉིས་རྩ་བཤད་དུ་སྦྲེལ་ནས་བཤད་པའི་ཚེ་ན་གསང་འདུས་ཀྱི་བཤད་རྒྱུད་གཞན་རྣམས་སྤྱིར་རྒྱུད་རྣམ་དག་དང་། བྱེ་བྲག་ཏུ་བཤད་པའི་རྒྱུད་རྣམ་དག་མ་ཡིན་མི་གསུང་ཡང་། ཁོང་རང་གི་ཡོ་གར་འཆད་པའི་སྲོལ་དེ་ལ་རྣམ་སྣང་སྒྱུ་དྲས་ཆོག་པས་དེའི་ཚེ་གཞན་རྣམས་བཤད་རྒྱུད་དུ་ཁས་མི་ལེན་པ་དང་། སློབ་དཔོན་འཕགས་པ་ཡབ་སྲས་ཀྱི་བཤད་རྒྱུད་བཞི་དང་། གསང་འདུས་རྩ་རྒྱུད་རྩ་བཤད་དུ་སྦྲེལ་ནས་འཆད་པའི་ཚེ་རྒྱུད་ཕྱི་མ་དང་། རྡོ་རྗེ་སྙིང་པོ་རྒྱན་གྱི་རྒྱུད་རྒྱུད་རྣམ་དག་དང་། བཤད་རྒྱུད་མིན་མི་གསུང་ཡང་ལུགས་དེ་ལ་མི་དགོས་པ་དང་། སློབ་དཔོན་སངས་རྒྱས་ཡེ་ཤེས་ཞབས་ཀྱི་རྩ་རྒྱུད་དང་། རྒྱུད་ཕྱི་མ་རྡོ་རྗེ་སྙིང་པོ་རྒྱན་གྱི་རྒྱུད་རྩ་བཤད་དུ་སྦྲེལ་ནས་བཤད་པའི་སྲོལ་དེ་ལ་དགོངས་པ་ལུང་སྟོན་སོགས་བཞི་པོ་རྒྱུད་རྣམ་དག་མིན་ཡང་མི་ཟེར།
བཤད་རྒྱུད་མིན་ཡང་མི་ཟེར་ཡང་། ལུགས་དེ་འཆད་པ་ལ་དེ་རྣམས་མི་དགོས་པ་བཞིན་ནོ། ། ཞེས་གསུངས་པས་སོ། ། གོང་དུ་བཀོད་པ་དེ་ལས་གཞན་དུ་སྡོམ་འབྱུང་སོགས་བཤད་རྒྱུད་མིན་ན་ནི་བདག་གི་བླ་མ་མཁན་ཆེན་ཐམས་ཅད་མཁྱེན་པས་འདྲེན་པར་མཛད་པའི་བདག་ཉིད་ཆེན་པོ་ས་པཎ་གྱི་ཆག་ལོ་ལ་གནང་བའི་དྲི་ལན་གྱི་གསུང་དེ་དང་། རྗེ་བཙུན་རིན་པོ་ཆེའི་རྒྱུད་ཀྱི་དཀར་ཆག་ལས། འཁོར་ལོ་བདེ་མཆོག་རྩ་བའི་རྒྱུད། བཤད་པའི་རྒྱུད་ལ་ཨ་བྷི་དྷ་ན། རྡོ་རྗེ་མཁའ་འགྲོ། མཁའ་འགྲོ་རྒྱ་མཚོ། ཀུན་ཏུ་སྤྱོད་པ།
ཁྲག་འཐུང་མངོན་འབྱུང་། ཕག་མོ་མངོན་འབྱུང་། རྣལ་འབྱོར་མ་བཞིའི་ཁ་སྦྱོར་གྱི་རྒྱུད། འབུམ་ཕྲག་གསུམ་པ་ལས་རལ་པ་གྱེན་བརྫེས་ཀྱི་ལེའུ་གཅིག བདེ་མཆོག་སྡོམ་པ་འབྱུང་བའོ་ཞེས་གསུངས་པ་དང་འགལ་ལ། དེ་ཐམས་ཅད་གསང་མཐའི་ལམ་སྲོལ་འཆད་པའི་ཚེ་དགོས་པའི་བཤད་རྒྱུད་དུ་འདོད་ན་ནི། བཤད་རྒྱུད་རྣམ་པ་ལྔ་རུ་འདོད། ། ཅེས་ལྔར་ངེས་པར་གསུངས་པ་དང་འགལ་བར་འགྱུར་བས། འགལ་མེད་ཀྱི་དགོངས་པ་ལེན་ཚུལ་ཁོ་བོས་གོང་དུ་བཀོད་པ་དེ་ཙམ་ཞིག་དགོས་སམ་སྙམ་སྟེ་དཔྱད་པར་བྱའོ། ། གསུམ་པ་དེ་དག་བསྡུད་པ་པོས་བསྡུས་ཚུལ་ལ།
སྤྱིར་ཐེག་དམན་གྱི་བསྟན་པ་བསྡུས་ཚུལ། ཐེག་པ་ཆེན་པོའི་བསྟན་པ་བསྡུས་ཚུལ་གཉིས་སུ་གསུངས་པ་ཡིན་ཏེ། དེ་ཡང་རྒྱུད་སྡེ་སྤྱི་རྣམ་ལས་ཇི་ལྟར་གསུངས་པའི་དོན་བསྡུས་ནས་མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་ཚུལ་གསུམ་གསལ་རྒྱན་ལས། རྒྱལ་བའི་བསྟན་ལ་བསྡུ་བ་རྣམ་གསུམ་ལས། ། དང་པོ་དྲི་མེད་ཐེག་པའི་ཕུག་ཅེས་པར། ། སྐྱོན་བྲལ་དགྲ་བཅོམ་བརྒྱ་ཕྲག་ལྔ་འདུས་ནས། ། སྡེ་སྣོད་རྣམ་གསུམ་འཕགས་པ་གསུམ་གྱིས་བསྡུས། ། དེ་རྗེས་གཉིས་དང་གསུམ་པའང་རིམ་བཞིན་བྱུང་། ། དེ་བཞིན་ཐེག་པ་ཆེན་པོའི་མདོ་རྣམས་ཀྱང་། ། ལྷོ་ཕྱོགས་དྲི་མེད་འབྱུང་གནས་ཞེས་བྱ་བར། །
བྱང་ཆུབ་སེམས་དཔའི་དགེ་འདུན་བྱེ་བ་ཕྲག ། དགུ་བཅུ་འདུས་ནས་བསྡུས་ཞེས་འགའ་ཞིག་བཞེད། ། འོན་ཀྱང་ཐེག་ཆེན་མཐའ་དག་བསྡུད་པ་པོ། ། བྱང་ཆུབ་སེམས་དཔའ་ཕྱག་ན་རྡོ་རྗེ་ཡིན། ། ཞེས་གསུངས་པ་ལྟར། སྟོན་པ་མྱ་ངན་ལས་འདའ་བའི་ཚུལ་བསྟན་ནས་རིང་པོ་མ་ལོན་པ་ན། མ་ག་དྷའི་ལྷོ་ཕྱོགས་བསྡུ་བའི་ཕུག་ཅེས་པར་རྒྱལ་པོ་མ་སྐྱེས་དགྲས་སྦྱིན་བདག་བྱས། ཀུན་དགའ་བོ་ལ་སོགས་པའི་དགྲ་བཅོམ་པ་ལྔ་བརྒྱ་འདུས་ནས་ཀུན་དགའ་བོ་དང་། ཉེ་བར་འཁོར་དང་། འོད་སྲུང་དང་གསུམ་གྱིས་རིམ་པ་བཞིན་མདོ་སྡེ་དང་།
འདུལ་བ་དང་། མངོན་པའི་སྡེ་སྣོད་གསུམ་བསྡུས་ཤིང་། དེ་ལ་ཐེག་ཆེན་གྱི་བཀའ་བསྡུ་དང་པོ་ཞེས་བྱ་ལ། དེའི་རྗེས་སུ་ཡངས་པ་ཅན་གྱི་དགེ་སློང་གིས་མི་རུང་བའི་གཞི་བཅུ་བཅས་པའི་རྐྱེན་གྱིས་ཆོས་རྒྱལ་མྱ་ངན་མེད་ཀྱིས་སྦྱིན་བདག་བྱས་ནས། བྱ་བཀའི་ཀུན་དགའ་ར་བར་དགྲ་བཅོམ་པ་བདུན་བརྒྱས་བསྡུ་བ་གཉིས་པ་མཛད་ཅིང་། སྟོན་པ་མྱ་ངན་ལས་འདས་པའི་ཚུལ་བསྟན་ནས་ལོ་སུམ་བརྒྱ་ན། དགེ་སློང་ལྷ་ཆེན་གྱིས་བསྟན་པ་དཀྲུགས་པ་ལ་བརྟེན་ནས་ཁ་ཆེའི་ཡུལ་འུན་པ་ན་ཞེས་པར། ཛྭ་ལནྡྷ་རའི་རྒྱལ་པོ་ཀ་ནི་ཀས་སྦྱིན་བདག་བྱས་ནས་དགྲ་བཅོམ་པ་ལྔ་བརྒྱ། བྱང་སེམས་ལྔ་བརྒྱ། སོ་སོ་སྐྱེ་བོའི་པཎྜི་ཏ་ལྔ་བརྒྱ་འདུས་ནས་བཀའ་བསྡུ་གསུམ་པ་མཛད་པ་ཡིན་ནོ། །
ཐེག་པ་ཆེན་པོ་བསྡུས་ཚུལ་ནི། ལྷོ་ཕྱོགས་བི་མ་སམ་བྷ་ཝ་ཞེས་པའམ། དྲི་མེད་ཐེག་པའི་ཕུག་ཅེས་པར་བྱང་ཆུབ་སེམས་དཔའ་བྱེ་བ་ཕྲག་དགུ་བཅུ་འདུས་ནས། མངོན་པ་འཇམ་དཔལ་གྱིས་བསྡུས། འདུལ་བ་བྱམས་པས་བསྡུས། མདོ་སྡེ་ཕྱག་ན་རྡོ་རྗེས་བསྡུས་ཞེས་གྲགས་ལ། རྟོག་གེ་འབར་བར་དེ་གསུམ་དང་། ཀུན་བཟང་གིས་བསྡུས་པར་ཡང་བཤད་དོ། ། འོན་ཀྱང་ཐེག་པ་ཆེན་པོ་མཐའ་དག་གི་བསྡུད་པ་པོ་ཕྱག་ན་རྡོ་རྗེ་ཡིན་པར་གསང་བ་བསམ་གྱིས་མི་ཁྱབ་པའི་མདོ་ལ་སོགས་པ་ཐེག་པ་ཆེན་པོའི་གཞུང་དུ་མ་ལས་གསུངས། དེ་ཡང་གསང་བ་བསམ་གྱིས་མི་ཁྱབ་པའི་མདོ་ལས་གསུངས་ཚུལ་ནི།
གོང་དུ་སངས་རྒྱས་སྟོང་འབྱོན་ཚུལ་གྱི་སྐབས་སུ་རྒྱས་པར་བཤད་པ་ལྟར། འཁོར་ལོས་སྒྱུར་བའི་རྒྱལ་པོ་ཡུལ་འཁོར་བསྲུང་ལ་རྒྱལ་སྲས་སྟོང་ཡོད་པ་དེས། བཙུན་མོ་དཔེ་མེད་མ་དང་། མ་མེད་མ་གཉིས་ཀྱི་པང་དུ་ཁྱེའུ་ཆོས་སེམས་དང་། ཆོས་ཀྱི་བློ་གྲོས་གཉིས་བརྫུས་ཏེ་བྱུང་བའི་ཆོས་སེམས་ཀྱིས་སངས་རྒྱས་སྟོང་པོ་ཐམས་ཅད་ཀྱི་གསང་མཛོད་འཛིན་པ་བཀའ་བསྡུ་པ་པོར་སྨོན་ལམ་བཏབ་པ་ནི། འཛམ་བུ་གླིང་པའི་མིའི་སྣང་ངོར་ཀུན་དགའ་བོ། མི་མཇེད་འཇིག་རྟེན་གྱི་ཁམས་སུ་གསང་བའི་བདག་པོ། གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་ཁམས་སུ་ཀུན་ཏུ་བཟང་པོ། འོག་མིན་སྟུག་པོ་བཀོད་པའི་ཞིང་ཁམས་སུ་རྡོ་རྗེ་སེམས་དཔའི་སྐུར་བསྟན་པ་དེ་ཉིད་ཡིན་ཏེ། སྤྱི་རྣམ་གྱི་དོན་བསྡུས་ཚུལ་གསུམ་གསལ་རྒྱན་ལས།
ཁྱད་པར་འཁོར་གྱི་གཙོ་བོ་བསྡུད་པ་པོ། ། སྟོན་པའི་གཉིས་སུ་མེད་པའི་ཡེ་ཤེས་ལས། ། གཞན་ངོར་སྤྲུལ་པའི་བྱང་ཆུབ་སེམས་དཔའ་སྟེ། ། འོག་མིན་གནས་དང་མེ་ཏོག་རྒྱན་གྱིས་བརྒྱན། ། མི་མཇེད་ཞིང་དང་ཁྱད་པར་མི་ཡི་ངོར། ། རིམ་བཞིན་རྡོ་རྗེ་སེམས་དཔའ་ཀུན་ཏུ་བཟང་། ། གསང་བའི་བདག་པོ་ཀུན་དགའ་བོ་ཞེས་གྲགས། ། ཞེས་གསུངས་པ་ལྟར་རོ། ། ཁྱད་པར་དུ་གསང་སྔགས་རྡོ་རྗེ་ཐེག་པ་བསྡུས་པའི་ཚུལ་ནི། སྤྱི་རྣམ་ལས་ཇི་སྐད་གསུངས་པའི་དོན་བསྡུས་ནས་ཚུལ་གསུམ་གསལ་རྒྱན་ལས།
ཁྱད་པར་སྔགས་ཀྱི་ཚུལ་རྣམས་བསྡུས་པའི་ཚུལ། ། འདི་ལ་ལོག་པར་རྟོག་པ་གཞན་ཡོད་ཀྱང་། ། སྐྱོན་མེད་བཀའ་དང་བསྟན་བཅོས་དགོངས་པ་ནི། ། དེ་བཞིན་གཤེགས་པ་སྤྲུལ་པའི་དཀྱིལ་འཁོར་དུ། ། ཨུ་ཌི་ཡ་ནའི་རྒྱལ་པོ་འཁོར་བཅས་རྣམས། ། ལེགས་པར་བཅུག་ནས་ཡོངས་སུ་སྨིན་པར་མཛད། ། དེ་ཚེ་ཕྱག་ན་རྡོ་རྗེས་རྒྱུད་ཀུན་བསྡུས། ། ཞེས་གསུངས་པ་ལྟར། སྔོན་སྟོན་པ་མྱ་ངན་ལས་འདའ་བའི་ཚུལ་མ་བསྟན་གོང་དུ་སྟོན་པ་ཉིད་ཀྱིས་རྒྱལ་ཆེན་ཨིནྡྲ་བོ་དྷི་འཁོར་དང་བཅས་པ་སྤྲུལ་པའི་དཀྱིལ་འཁོར་དུ་བཅུག་ནས་སྨིན་པར་མཛད་ཅིང་། དེའི་ཚེ་ཕྱག་ན་རྡོ་རྗེས་རྒྱུད་མཐའ་དག་བསྡུས་པར་ཡོངས་སུ་གྲགས་པ་ཡིན་པས།
གསང་སྔགས་ཕྱག་ན་རྡོ་རྗེས་བསྡུས་པ་གཙོ་ཆེ་ལ། ཡང་རྒྱུད་ཞུ་བ་པོ་གང་ཡིན་གྱིས་བསྡུས་པ་ཡང་ཡོད་དེ། དགེས་རྡོར་གྱི་རྒྱུད། རྡོ་རྗེ་སྙིང་པོ་དང་། རྡོ་རྗེ་བདུད་རྩིའི་རྒྱུད་མ་མ་ཀིས་བསྡུས་པར་བཤད་པས་སོ། ། ཡང་མཁའ་འགྲོ་རྒྱ་མཚོ་ལས། བསྡུ་བ་མཛད་པ་སོགས་རྣམས་ཀྱི། ། བདག་ལས་བགྲོད་པ་དེ་ཐེབ་བོ། ། མ་མོ་ཐམས་ཅད་འདུས་རྣམས་ཀྱིས། ། རྡོ་རྗེའི་གནས་རྣམས་སུ་བསྡུས་སོ། །
གཅིག་ལ་གཅིག་གིས་བཞེད་པ་ནི། ། གསོལ་བ་འདེབས་ཤིང་གསོལ་འདེབས་མཛད། ། བཅོམ་ལྡན་འདས་ཀྱིས་གསུངས་པ་ཡི། ། ཚིག་འདི་ལ་ནི་མངོན་པར་དགའ། ། ཞེས་རྩོད་དུས་སུ་ཤཱཀྱ་ཐུབ་པས་གསུངས་པའི་རྒྱུད་རྣམས་རྡོ་རྗེའི་གནས་ཨུ་རྒྱན་དུ་ཕག་མོ་ལ་སོགས་པའི་མ་མོ་རྣམས་ཀྱིས་ཕན་ཚུན་དྲི་བ་དང་དྲི་ལན་གྱི་ཚུལ་གྱིས་བསྡུས་ནས་འཁོར་རྣམས་རྗེས་སུ་ཡིད་རང་བར་གྱུར་པ་ཡང་བཤད་དོ། ། དེ་ལྟར་བསྡུད་པ་པོ་སྟོན་པ་ཉིད་ལས་ཐ་དད་པ་དག་གིས་བསྡུས་པར་བཤད་པ་དེ་དག་དྲང་དོན་དུ་ཡིན་གྱི། ཡང་དག་པར་ན་སྟོན་པ་ཉིད་ཀྱིས་ཨེ་ཝྃ་མ་ཡ་ཞེས་སོགས་གསུངས་པ་ལ། གདུལ་བྱ་དབང་རྣོན་གྱིས་རྒྱུད་ཐམས་ཅད་ཀྱི་དོན་བསྡུས་ནས་བསྟན་པར་གོ ། དབང་རྟུལ་གྱིས་རྒྱུད་ཀྱི་གླེང་གཞི་བསྡུད་པ་པོས་གསུངས་པར་གོ་བ་ཡིན་གྱི། ཕྱིས་བསྡུད་པ་པོས་བཅུག་པ་མ་ཡིན་པར་བཤད་དེ།
ཡིན་ན་སྟོན་པས་གླེང་གཞིའི་བཤད་པ་མཛད་མི་རིགས་པ་ལས། རྒྱུད་མང་པོ་ལས་གླེང་གཞིའི་བཤད་པ་གསུངས་པས་ན་གླེང་གཞི་དག་ཀྱང་ངེས་དོན་དུ་སྟོན་པ་ཉིད་ཀྱིས་གསུངས་ཏེ། གསང་བ་གྲུབ་པ་ལས། དཔལ་ལྡན་འདུས་པ་མདངས་ཆེན་གྱི། ། རྒྱུད་ཀྱི་བསྡུད་པར་བྱེད་པ་པོ། ། དཔའ་བོ་འཇིག་རྟེན་དབང་ཕྱུག་ཟེར། ། བླ་མའི་ཞབས་ཀྱི་བཀའ་དྲིན་གྱིས། ། དཔལ་ལྡན་འདུས་པ་བསྡུད་པ་པོ། ། གཞན་དག་ཡོད་པ་མ་ཡིན་ཏེ། ། བདག་ཉིད་འབའ་ཞིག་སྨྲ་བར་བྱེད། །
བསྡུད་མཛད་པ་ནི་ཐུགས་རྡོ་རྗེ། ། གསུང་བ་པོ་དེ་བརྗོད་པའང་དེ། ། དེ་ལས་གཞན་དག་ཡོད་མིན་པས། ། བདེ་ཆེན་ལས་གཞན་གསུངས་པ་མེད། ། འདི་སྐད་ཐོས་པའི་ཚིག་གང་དང་། ། བཞུགས་ཞེས་བྱ་བའི་ཚིག་གནས་པ། ། ཐུགས་ཀྱི་རྡོ་རྗེ་བདག་ཉིད་ཀྱིས། ། སངས་རྒྱས་ཀུན་ལ་བསྟན་པ་ཡིན། ། ཞེས་གསུངས་པའི་དོན་རྒྱུད་སྡེ་སྤྱི་རྣམ་དུ་གསལ་བར་གསུངས་པ་བསྡུས་ནས། ཚུལ་གསུམ་གསལ་རྒྱལ་ལས།
ངེས་པའི་དོན་དུ་སྟོན་དང་བསྡུད་པ་པོ། ། ཐ་དད་མེད་ཀྱང་དམན་ལ་དེ་ལྟར་སྣང་། ། ཞེས་གསུངས་པ་ཡིན་ནོ། ། དེ་ལྟར་ན་རྒྱུད་གསུང་བ་པོའི་སྟོན་པ་དང་། ཉན་པ་པོའི་འཁོར་རྒྱུད་བསྡུད་པ་པོ་རྣམས་སོ་སོར་སྣང་བ་ནི། དེ་ལྟར་དུ་ཞེན་ཅིང་དེ་ལ་མོས་པའི་གང་ཟག་དྲང་བའི་དོན་དུ་སྟོན་པ་ཉིད་ཀྱི་རྣམ་འཕྲུལ་ལས་ཐ་དད་དུ་སྣང་བར་སྟོན་པ་ཡིན་གྱི་ངེས་དོན་དུ་ཐ་དད་པ་མ་ཡིན་ཏེ། ཀྱཻ་རྡོ་རྗེའི་རྩ་རྒྱུད་ལས། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། ། ཞེས་གསུངས་པ་ལྟར་རོ། །
དེ་ལྟ་བུའི་བདེ་མཆོག་གི་ཆོས་རྣམས་ནི་འཛམ་བུ་གླིང་གི་ཡུལ་ཉེར་བཞིའི་དཔའ་བོ་དང་རྣལ་འབྱོར་མ་རྣམས་ཀྱིས་རྟག་པར་ཉམས་སུ་བླངས་པས་འཛམ་བུའི་གླིང་འདིར་མི་ནུབ་པར་གནས་པར་བཤད་དེ། དེའི་རྒྱུ་མཚན་ཡང་འཛམ་བུའི་གླིང་ལས་ཀྱི་ས་པ་ཡིན་པས། སྔར་མེད་པའི་དགེ་མི་དགེའི་ལས་སྟོབས་ལྡན་གསར་དུ་བསྐྱེད་དུ་རུང་བས་ན། སངས་རྒྱས་ཀྱི་ལམ་ཡང་འདིར་བསྐྱེད་དུ་རུང་བའི་རྒྱུ་མཚན་གྱིས་ཡིན་ལ། གླིང་གཞན་དག་ནི་འབྲས་བུའི་ས་པ་ཡིན་པས། སྔར་གྱི་ལས་འབྲས་ལ་ལོངས་སྤྱོད་ཀྱིས། ལས་གསར་དུ་མི་བསོག་པས་དེ་དག་ཏུ་རྟག་པར་གནས་པ་ཡིན་ནོ། ། ཡང་རྣལ་འབྱོར་མ་ཀུན་སྤྱོད་ལས། མདོར་བསྟན་པ་ཡི་སྤྲུལ་པ་ཡིན། ། རྒྱས་བསྟན་ལོངས་སྤྱོད་རྫོགས་པར་བརྗོད། །
སླར་རྒྱས་བསྟན་པས་མ་ལུས་ཉིད། ། མྱ་ངན་འདས་པ་དེ་ཉིད་བསྟན། ། ཞེས་རྩ་རྒྱུད་རྒྱས་པ་ཆོས་སྐུ་དང་ཆོས་མཚུངས་སུ་གསུངས་པས་སངས་རྒྱས་ཀྱི་ཐུགས་ལ་གནས། འབྲིང་པོ་ལོངས་སྐུ་དང་ཆོས་མཚུངས་སུ་གསུངས་པས་སེམས་དཔའ་ཆེན་པོ་རྣམས་ཀྱི་སྤྱོད་ཡུལ་དུ་རྒྱུན་མི་ཆད་པར་རྟག་ཏུ་གནས། བསྡུས་རྒྱུད་སྤྲུལ་སྐུ་དང་ཆོས་མཚུངས་སུ་གསུངས་པས་སྤྲུལ་སྐུ་སྤྲུལ་པ་སྟོན་པ་དང་། མྱ་ངན་ལས་འདའ་བའི་ཚུལ་སྟོན་པ་སོགས་སྣ་ཚོགས་སུ་སྣང་བ་ལྟར། གདུལ་བྱ་སྐལ་བ་དང་ལྡན་མི་ལྡན་གྱི་ངོ་བོར་ནུབ་པ་དང་མ་ནུབ་པའི་ཚུལ་སྟོན་པ་ཡིན་པར་ཡང་གསུངས་སོ། ། གཉིས་པ་རྩ་བཤད་ལ་བརྟེན་པའི་བཤད་སྲོལ་ཇི་ལྟར་བྱུང་བའི་ཚུལ་ལ། སྤྱིར་བདེ་མཆོག་གི་བཤད་སྲོལ་བྱུང་ཚུལ། བྱེ་བྲག་ཏུ་གསང་མཐའི་བཤད་སྲོལ་བྱུང་ཚུལ་གཉིས་ལས།
དང་པོ་ནི། བདེ་མཆོག་ལ་རྩ་རྒྱུད་ཉུང་ངུ་ལེའུ་ལྔ་བཅུ་རྩ་གཅིག་པ་འདི་དང་། མཁའ་འགྲོ་རྒྱ་མཚོ་རྩ་བཤད་དུ་སྦྱར་ནས་བཀྲལ་བའི་དུས་འཁོར་དང་མཐུན་པའི་ལམ་སྲོལ་དང་། རྩ་རྒྱུད་དེ་དང་སྡོམ་འབྱུང་སྦྱར་ནས་འཆད་པའི་གསང་འདུས་འཕགས་ལུགས་དང་མཐུན་པའི་ལམ་སྲོལ། རྩ་རྒྱུད་དེ་དང་སངས་རྒྱས་མཉམ་སྦྱོར་སྦྱར་ནས་འཆད་པའི་མ་རྒྱུད་སྤྱི་དང་མཐུན་པའི་ལམ་སྲོལ། རྩ་རྒྱུད་དེ་དང་བཤད་རྒྱུད་ལྔ་སྦྱར་ནས་འཆད་པའི་རྣལ་འབྱོར་གསང་མཐའི་ལམ་སྲོལ་ཏེ་འཕགས་ཡུལ་དུ་ཡོངས་སུ་གྲགས་པའི་ལམ་སྲོལ་ཆེན་པོ་བཞི་བྱུང་པ་ལས། རྩ་བའི་རྒྱུད་ལ་བྱང་ཆུབ་སེམས་དཔའ་ཕྱག་ན་རྡོ་རྗེས་སྟོད་འགྲེལ་དུ་གྲགས་པ་མཛད་ནས། རྣལ་འབྱོར་བླ་མེད་ཀྱི་ཟབ་དོན་ཐམས་ཅད་དུས་ཀྱི་འཁོར་ལོ་དང་མཐུན་པར་བཤད་ཅིང་། རྒྱལ་པོ་ཨིནྡྲི་བྷུ་ཏིས་བདེ་མཆོག་རྩ་རྒྱུད་ཀྱི་དགོངས་པ་མ་རྒྱུད་སྤྱི་དང་མཐུན་པར་བཀྲལ་ནས་འགྲེལ་པ་མཛད་ལ། སློབ་དཔོན་སྐར་རྒྱལ་ཟླ་བས་རྣལ་འབྱོར་མ་ལས་གདམས་ངག་དངོས་སུ་གསན་པ་ལ་བརྟེན་ནས་རྩ་རྒྱུད་ཀྱི་དགོངས་པ་ཨ་བྷི་དྷ་ནའི་བསྐྱེད་རིམ་དང་མཐུན་པར་བཤད་པའི་འགྲེལ་པ་དང་།
འཁོར་ལོ་བདེ་མཆོག་གི་གྲུབ་ཐབས་བདུད་རྩི་འཛག་པ་ཞེས་པ་མཛད་པ་ཡིན་ཞིང་། རྡོ་རྗེ་རྣལ་འབྱོར་མའི་མན་ངག་དངོས་སུ་བྱིན་པ་ཡིན་པ་ཡང་། ཇི་སྐད་དུ། འཁོར་ལོ་གཅིག་པའི་གྲོང་ཁྱེར་ན། ། ཚོང་དཔོན་བུ་མོ་རྣལ་འབྱོར་མ། ། རྡོ་རྗེ་ཕག་མོ་དེ་ཡི་བཀས། ། འཁོར་ལོ་སྡོམ་པའི་རྣམ་བཤད་བྱས། ། ཞེས་གསུངས་པས་ཤེས་སོ། ། དེའི་རྗེས་སུ་སློབ་དཔོན་ཀོང་ཀ་ན་རྒྱལ་བ་བཟང་པོས་མཛད་པའི་དཀའ་འགྲེལ། དེའི་འགྲེལ་བཤད་སྐལ་ལྡན་གྲགས་པས་མཛད་པ།
དེ་གཉིས་ཀྱི་བཤད་སྦྱར་ཏ་ཐཱ་ག་ཏ་རཀྵི་ཏས་མཛད་པ་སྟེ། དེ་དག་ཀྱང་མ་རྒྱུད་དང་མཐུན་པར་བཤད་པ་ཡིན་ཞིང་། དེ་དག་གི་བཤད་བཀའ་ལོ་ཆེན་ནས་བརྒྱུད་དེ་རྗེ་བཙུན་གོང་མ་རྣམས་ལ་ཡང་བཞུགས་སོ། ། དེ་དག་གི་སྟེང་དུ་འོག་ནས་འཆད་པར་འགྱུར་བའི། ལྭ་བ་པ་དང་། ལྷས་སྦས། སུ་མ་ཏི་ཀིརྟི་རྣམས་ཀྱིས་མཛད་པའི་འགྲེལ་པ་རྣམས་ཏེ། རྩ་རྒྱུད་ཀྱི་འགྲེལ་པ་རྣམ་པར་དག་པ་ནི་དགུ་པོ་དེ་ཙམ་དུ་ངེས་པར་བཤད་དོ། ། གཞན་ཡང་རྟག་པའི་རྡོ་རྗེའི་འགྲེལ་པ། ཨ་བྷྱ་ཀ་རའི་འགྲེལ་པ།
ཀ་མ་ར་བྷུ་ཏིའི་འགྲེལ་པ་རྣམས་ཀྱང་བདེ་མཆོག་གི་དགོངས་འགྲེལ་ཡང་དག་པའོ། ། གཞན་དཔའ་བོ་རྡོ་རྗེས་མཛད་པའི་འགྲེལ་པ་ནི། མཛད་བྱང་དུ་དཔའ་བོ་རྡོ་རྗེས་མཛད་ཟེར་བའི་འཁྲུལ་གཞི་བྱས་ནས། བསྟན་འགྱུར་བསྡུད་མཁན་དག་གིས་དེར་བསྡུས་ཀྱང་། ཟངས་དཀར་ལོ་ཙཱ་བའི་གསང་མཚན་དཔའ་བོ་རྡོ་རྗེ་ཡིན་པས་ཟངས་དཀར་ལོ་ཙཱ་བས་མཛད་པ་ཡིན་པར་བཤད་ལ། ཡང་བཤད་རྒྱུད་ཧེ་རུ་ཀ་མངོན་འབྱུང་ལ། ཀུ་མཱ་ར་ཙནྟྲས་མཛད་པའི་འགྲེལ་པ་དང་། རྡོ་རྗེ་མཁའ་འགྲོ་ལ་ནོར་བཟང་གིས་མཛད་པའི་འགྲེལ་པ་དང་། བྷ་ཝ་བྷ་དྲས་མཛད་པའི་འགྲེལ་པ་གཉིས་ཡོད་ཅིང་། ཡང་རྒྱུད་དེའི་ཞི་བའི་དཀྱིལ་འཁོར་དང་།
ངེས་དོན་གྱི་བཤད་པ་རྣམས་ལ་ཡི་གེའི་སྒྲ་ལས་དྲངས་པའི་བཤད་པ་ཡང་དག་པའི་ལྟ་བའི་ཉི་མའི་འོད་ཟེར་ཞེས་པའི་འགྲེལ་པ་ཞིག་ཀྱང་ཡོད་པར་བཤད་ཅིང་། མངོན་བརྗོད་བླ་མ་ལ་ཛྙཱ་ན་བཛྲས་མཛད་པའི་དང་། ཤུ་རང་ཀ་ཝརྨས་མཛད་པའི་འགྲེལ་པ་གཉིས་ཡོད་པར་གསུངས་ཤིང་། མཁའ་འགྲོ་རྒྱ་མཚོ་ལ་སློབ་དཔོན་པདྨ་བཛྲས་མཛད་པའི་འགྲེལ་པ་གྲུ་གཟིངས་ཞེས་པ་དང་། དེའི་སློབ་མ་ཛ་ཡ་སེ་ནས་རིན་ཆེན་སྣ་བདུན་ཞེས་པའི་གཞུང་བདུན་མཛད་པ་ལས། ཚོགས་འཁོར་དང་རབ་གནས་གཉིས་བོད་དུ་མ་འགྱུར་ལ་དབང་བཀའ་ནི་དེང་སང་ཡང་བཞུགས་སོ། ། དེ་ལྟར་འཕགས་ཡུལ་དུ་བྱུང་བའི་བདེ་མཆོག་གི་རྩ་བཤད་ཀྱི་དགོངས་འགྲེལ་དང་རྩ་བཤད་ལ་བརྟེན་པའི་ལམ་སྲོལ་དང་བཅས་པ་བྱུང་ཚུལ་ནི་དེ་ལྟར་ཡིན་ལ། དེ་ནས་བོད་ཁ་བ་ཅན་གྱི་ལྗོངས་འདིར་བྱུང་ཚུལ་ནི་བསྟན་པ་སྔ་དར་གྱི་དུས་སུ་སངས་རྒྱས་མཉམ་སྦྱོར་མ་གཏོགས་པའི་བདེ་མཆོག་གཞན་རྣམས་བོད་དུ་མ་འགྱུར་ལ། ཕྱི་དར་ལ་ལོ་ཆེན་རིན་ཆེན་བཟང་པོ་ཁ་ཆེར་བྱོན་ནས། པཎྜི་ཏ་ཤརྡྷ་ལ་བདེ་མཆོག་རྩ་རྒྱུད་ཀྱི་འགྲེལ་པ་ཀོང་ཀ་ནས་མཛད་པའི་ཆོས་སྐོར་སོགས་གསན་ཅིང་།
རྩ་རྒྱུད་དང་འགྲེལ་པ་གསུམ་པོ་དེའི་འགྱུར་ཡང་མཛད་ནས། དེའི་བཤད་སྲོལ་དར་བར་བྱུང་། རྗེ་བཙུན་གོང་མ་ཡང་རྣལ་འབྱོར་གསང་མཐའི་ཆོས་སྐོར་མ་གསན་གོང་དུ་ལུགས་དེ་ལ་གཙོ་བོ་མཛད་པ་ཡིན་པར་བཤད་ལ། ཇོ་བོ་རྗེ་བོད་དུ་བྱོན་དུས་ལོ་ཆེན་གྱིས་ཇོ་བོ་ཉིད་ལ། ཇོ་བོ་རང་གི་ལུགས་ཀྱི་བདེ་མཆོག་གི་དབང་བཀའ་གསན། ལུགས་དེ་དང་མཐུན་པའི་ལཱུ་ཧི་པའི་སྒྲུབ་ཐབས་ཀྱི་འགྲེལ་པ་ཡང་མཛད། ལོ་ཆེན་དེའི་སྐུ་ཚེའི་སྨད་ཙམ་གྱི་དུས་འབྲོག་མི་ལོ་ཙཱ་བ་བྱོན། བདེ་མཆོག་ལ་ཡང་ཤིན་ཏུ་མཁས་ཀྱང་དེ་ནས་བརྒྱུད་པའི་བདེ་མཆོག་གི་ཆོས་སྐོར་འཕེལ་བ་ཞིག་ནི་མ་བྱུང་ཞིང་། རྗེ་འགོས་ལ་ཡང་ལྷས་སྦས་ཀྱིས་བཤད་པའི་བཤད་སྲོལ་བདེ་མཆོག་གི་ཆོས་སྐོར་འགའ་ཞིག་བྱུང་ལ། གཞན་ཡང་ཇོ་བོ་རྗེས་རོང་པ་འགར་དགེ་ལ་ལྷས་སྦས་ཀྱི་འགྲེལ་པའི་སྟེང་ནས་བདེ་མཆོག་གི་བཤད་བཀའ་གནང་།
ལྷ་རྩེ་བ་གྲགས་པ་དཔལ་གྱི་བར་དུ་བྱུང་ཡང་དེང་སང་མི་བཞུགས། ཡང་པཎྜི་ཏ་སུ་མ་ཏི་ཀིརྟི་བྱོན་དུས་མར་པ་དོ་པ་དང་པུ་ཧྲང་ལོ་ཆུང་གྲགས་འབྱོར་ཤེས་རབ་གཉིས་ཀྱིས་པཎ་ཆེན་དེ་ལས་བདེ་མཆོག་གི་ཆོས་སྐོར་མང་དུ་གསན་ནས། མར་དོས་རྩ་རྒྱུད་དང་། ཀུན་སྤྱོད་དང་། ནག་པོ་གཞུང་དྲུག་སོགས་གཞུང་ཕྲན་ཕལ་ཆེ་བ་ལ་འགྱུར་ཡང་མཛད། རྩ་རྒྱུད་དང་། ལཱུ་ཧི་པའི་སྒྲུབ་ཐབས་ལ་རྣམ་བཤད་ཀྱང་བརྩམས། གདམས་པ་ཟབ་མོ་ཡོངས་སུ་རྫོགས་པར་ཐུགས་སུ་ཚུད། ལྷག་པར་ནག་པོ་རིམ་བཞི་ལ། མལ་ལོ་དང་།
པུ་ཧྲང་ལོ་ཆུང་། མར་དོ་གསུམ་སྤྱི་བབས་འདྲ་བ་ལ། ཕྱིས་སུ་གཏུམ་མོ་ལམ་རྫོགས་ནང་བཞིན་བྲིས་པ་དང་། ཡང་ལ་ལས་དཔྱིད་ཐིག་གི་མཚན་གཞི་འཁོར་ལོ་གཉིས་མ་ཞིག་སྟོན་པ་སོགས་བྱུང་ཡང་། དཔྱིད་ཐིག་ལ་རྒྱ་གཞུང་ལ་འཁོར་ལོ་བཞིའི་རྒྱས་བཤད་འབྱུང་ཞིང་། རིམ་བཞི་ལམ་སློང་ཡང་། དམར་ཆོས་ཀྱི་རྒྱལ་མཚན་གྱིས་པུ་ཧྲང་ལོ་ཆུང་བའི་གསུང་རྒྱུན་བྲིས་པ་དང་། ཅོག་རོ་ཆོས་རྒྱལ་བས་དམར་པ་དོ་པས་གསུང་བགྲོས་ཇི་ལྟ་བའི་ཟིན་ཐོ། རྗེ་ས་སྐྱ་པ་ཆེན་པོའི་རིམ་བཞི་ལམ་སློང་གསུམ་ཞུ་དག་ཐུབ་པ་ལྟ་བུ་ཡོད་པ་ནི། ན་རོ་པའི་མན་ངག་ཏུ་གུང་མཐུན་པའི་ཡིད་ཆེས་ཅན་ཡིན་ཞེས་རྗེ་བཙུན་དམ་པ་ཀུན་དགའ་གྲོལ་མཆོག་གི་ཁྲིད་རྒྱའི་ལམ་རྒྱུས་སུ་འབྱུང་ངོ་། །
མར་དོ་དེ་ལ་སློབ་བརྒྱུད་ཟེ་བ་ཇོ་བདེ་ཟེ་བ་ཇོ་འབུམ། ཅོག་རོ་ཆོས་རྒྱལ་སོགས་མང་དུ་བྱུང་བའི་ཟེ་བ་ལ། ལྷོ་ལ་ཡག་པ་བྱང་ཆུབ་དངོས་གྲུབ་སོགས་ལ་ཡག་པ་མང་དུ་བྱུང་། ཅོག་རོ་ཆོས་རྒྱལ་བ་འདི་ཁམས་ནས་འབྱོན་དུས། ཕ་མ་ཕུ་ནུ། ཡུལ་མི་འབྲེལ་ཡོད་ཀུན་གྱིས་གསེར་མང་པོ་བསྐུར། ལྷག་པར་མ་དེས་གསེར་གྱི་ཐུར་མ་གཡུའི་ཕྲ་ཡོད་པ་ཞིག་ཆོས་རྒྱགས་ལ་ཆེད་ཀྱིས་བསྐུར་ནས་དབུས་གཙང་ལ་བྱོན། ཡར་འབྲོག་ཏུ་ཡུན་རིང་བཞུགས། མར་དོ་ཆོས་ཀྱི་དབང་ཕྱུག་ལ་ལོ་བཅུ་གཉིས་དབུ་སྔས་སྦྲེལ་ཏེ། བདེ་མཆོག་དང་འབྲེལ་བའི་རྒྱུད་མན་ངག་མ་ལུས་པ་གསན།
རྒྱུད་ལ་མར་དོའི་གསུང་བཞིན་བཤད་ཊིཀ་ཀྱང་མཛད། འདི་ལ་ཕྱིས་སུ་བུ་སྟོན་རིན་པོ་ཆེས་བོད་དུ་བྱུང་བའི་བདེ་མཆོག་གི་ཊིཀྐ་ཅིག་ལ་བཟང་གསུངས་བསྔགས་པ་དཔག་མེད་མཛད། རྗེ་ཙོང་ཁ་པའི་ཊིཀྐ་ཡང་འདི་འཇེབས་བཤུས་ཡིན་པར་བཤད། དེ་ལྟར་ཅོག་རོ་ཆོས་ཀྱིས་ཐུགས་ཚིམ་པའི་སྐབས། མར་དོའི་སྲས་ཇོ་སྲས་ནམ་མཁའ་འོད་བྱ་བས་ཅོག་རོའི་ཕྱག་གི་གསེར་ཐུར་དེ་གཟིགས་པས་ཐུགས་སོང་ནས། ཅོག་རོ་ལ་ཁྱོད་དག་མན་ངག་གི་ཨེ་ཚིམ་འདུག་སྟེ། གདམས་པའི་སྙིང་པོ་རིམ་བཞི་ལག་ཏུ་བླང་བའི་དམར་ཁྲིད་མ་ཐོབ་འདུག་པ།

བླ་མ་ལ་གསེར་ཐུར་འདི་ཕུལ་ལ་ཞུས་གསུངས་པས། ཅོག་རོས་ཚོགས་འཁོར་བཟང་བ་ཞིག་བཤམས་པའི་སྟེང་དུ་གསེར་ཐུར་གཡུ་ཕྲ་མ་དེ་ཕུལ་རིམ་བཞི་ལམ་སློང་དགོས་ཞུས་པས་མར་པ་དོ་པ་བཞུགས་ཁྲིའི་ཁ་ནས་སྐུ་འཕར་ཏེ། ཆོས་འདིའི་མིང་ཐོས་པ་སུ་མེད་པ་ལ། ཁྱོད་ལ་སུས་བཤད་གསུངས། ཅོག་རོས་བདག་ལ་ཇོ་སྲས་ཀྱིས་གསུངས་ཞུས་པས། ཇོ་སྲས་ལ་སྤྱན་སྡང་མིག་ཏུ་གཟིགས་ཏེ་བརྐམ་ཆགས་ཅན་ཁྱོད་ཀྱི་སྲོག་རྩ་རྡོ་རྗེ་ཕ་ལམ་ལ་བྱས་པ་ཡིན་ནམ། ད་ཚེ་ཞབས་བཅད་ཟིན་ཀྱང་། ཕྱིས་གདམས་པའི་རྒྱུན་མི་ཆད་པའི་རྟེན་འབྲེལ་ཙམ་འདུག་གསུངས་ནས། ཅོག་རོ་ལ་གསུངས་རྗེས་ཁོ་ནར་མར་དོ་ལོ་ཙཱ་བ་གཤེགས་ཏེ། གཤེགས་རྫོངས་བསྒྲུབ་ཆེད་དུ་སྲས་ཀྱི་ཀླུབས་སུ་བྱོན་པས། ཆོམ་པོས་མཚན་བརྡུངས་བྱས་སྐུ་ལ་མཚོན་ཕུལ་ནས་ཞག་བཅུ་གཅིག་ནས་གཤེགས་པས་རིམ་བཞི་ལམ་སློང་འདི་གཉན་པའི་སྒྲ་རྒྱལ་ཁམས་ཐམས་ཅད་དུ་ཁྱབ།
དེ་ལ་བརྟེན་ནས་ཕྱིས་སུ་ས་སྐྱ་པའི་དགེ་བའི་བཤེས་གཉེན་མང་པོས་ནག་པོ་རིམ་བཞི་གཉན་ཆ་ཆེ་ཟེར་འཇིགས་འཇིགས་སྒྲོག་པ་ཞིག་བྱུང་ནའང་། མུས་ཆེན་སེམས་དཔའ་ཆེན་པོའི་རྣམ་ཐར་དུ་གཉན་ཆ་ཆེ་བའི་ཚུལ་ཟུར་ཙམ་ཞིག་གསུངས་པ་མ་གཏོགས་ས་སྐྱ་པ་རང་ལུགས་ཀྱི་ནག་པོ་རིམ་བཞི་ལ་གཉན་ཆ་ཆེ་བ་བྱུང་བའི་ལོ་རྒྱུས་ནི་གསལ་པོ་མི་སྣང་ལ། གཉན་ཆ་ཆེ་བར་ཡོངས་སུ་གྲགས་པའི་རྒྱུ་མཚན་ནི་སྔར་གྱི་དེའོ། ། ད་ལྟ་ནི་མར་དོ་ནས་ཅོག་རོ་ལ་བརྒྱུད་པའི་རིམ་བཞིའི་རྒྱུན་ནི་མེད། ཅོག་རོས་མཛད་པའི་དཔེ་ནི་མ་ནུབ་པར་བཞུགས་སོ། ། པུ་ཧྲང་ལོ་ཆུང་ལ་སློབ་བརྒྱུད་དམར་ཆོས་ཀྱི་རྒྱལ་མཚན། གྲོག་ར་བ་དངོས་གྲུབ་ཤེས་རབ། འབྲི་ཕྱ་རུ་བ། ཡར་ལུང་པ་ལྷ་རྗེ་དཔལ་གྱི་རྒྱལ་མཚན་སོགས་བདེ་མཆོག་ལ་མཁས་པ་མང་དུ་བྱུང་ཞིང་། པུ་ལུགས་འདི་རྗེ་བཙུན་ས་སྐྱ་པ་ལ་ཡང་ཚང་བར་བཞུགས་སོ། །
གཉིས་པ་བྱེ་བྲག་ཏུ་གསང་མཐའི་ལམ་སྲོལ་བྱུང་ཚུལ་ནི། རྩ་རྒྱུད་ལེའུ་ལྔ་བཅུ་རྩ་གཅིག་པ་དང་། བཤད་རྒྱུད་མངོན་བརྗོད་བླ་མ་སོགས་ལྔ་པོ་སྦྲེལ་ནས་འཆད་པའི་ལམ་སྲོལ་དེ་ཉིད་དེ། དེ་ཡང་ཐོག་མར་གྲུབ་ཆེན་ལཱུ་ཧི་པས་རྣལ་འབྱོར་མ་ཀུན་སྤྱོད་དང་། མངོན་བརྗོད་བླ་མ་ལ་བརྟེན་ནས་རིམ་གཉིས་སྤྱོད་པ་དང་བཅས་པའི་སྒྲུབ་ཐབས་དཔལ་མངོན་པར་རྟོགས་པ་ཞེས་བྱ་བ་མཛད། དེའི་འགྲེལ་པ་དང་། ཕྱི་རོལ་མཆོད་པའི་ཆོ་ག ལག་མཆོད། གཏོར་མའི་ཆོ་ག་དང་བཞི་པྲཛྙཱ་རཀྵི་ཏས་མཛད་པ་དེ་བཞི་དང་། རྩ་བ་གྲུབ་ཆེན་ཉིད་ཀྱིས་མཛད་པའི་དཔལ་མངོན་པར་རྟོགས་པ་དང་ལྔ་ལ་ལཱུ་ཧི་པའི་སྨད་ལྔར་གྲགས།
གཞན་ཡང་བྷུ་ཏི་པས་འཁོར་ལོ་བདེ་མཆོག་གི་རྒྱུན་བཤགས། ཁ་ཆེ་རིན་ཆེན་རྡོ་རྗེའི་བཀྲ་ཤིས། ལྭ་བ་པའི་འགྲེལ་པ་ནག་ཚོའི་འགྱུར། སློབ་དཔོན་ལྷས་སྦས་ཀྱི་འགྲེལ་པ་འགོས་འགྱུར། པཎྜི་ཏ་སུ་མ་ཏི་ཀིཏྟིའི་འགྲེལ་པ་ཉུང་ངུའི་མཚམས་སྦྱོར་ལ་སོགས་པ་རྣམས་ཀྱི་ལུགས་སྲོལ་འདི་དང་མཐུན་པའི་འགྲེལ་པར་བཤད་ལ། ལཱུ་ཧི་པའི་རྗེས་སུ། སློབ་དཔོན་རྡོ་རྗེ་དྲིལ་བུ་པས་རྩ་བཤད་ཀྱི་རྒྱུད་དྲུག་ཆ་ལ་བརྟེན་ནས་ལུས་ཀྱི་དཀྱིལ་འཁོར་གྱི་ཆོ་ག ལུས་དཀྱིལ་སྒྲུབ་ཐབས། རྫོགས་རིམ་རིམ་པ་ལྔ་པ་རྣམས་མཛད་དེ། དེ་གསུམ་ལ་དྲིལ་བུ་སྐོར་གསུམ་དུ་གྲགས་སོ། །
གཞན་ཡང་བདེ་མཆོག་ལྷན་སྐྱེས་ཀྱི་སྒྲུབ་ཐབས། རྡོ་རྗེ་ཕག་མོའི་སྒྲུབ་ཐབས་སོགས་ཡོད་པར་ཡང་བཤད་ལ། དྲིལ་བུ་གཞུང་ཆུང་དུ་གྲགས་པ་ཞིག་ཡོད་པ་ནི་པུ་ཧྲང་ལོ་ཆུང་གིས་མཛད་ཀྱི། གྲུབ་ཆེན་འདིའི་མ་ཡིན་པར་བཤད། རྫོགས་རིམ་རིམ་ལྔ་ལ་འགྲེལ་པ་ཞིག་ཡོད་པ་ནི། བུ་སྟོན་གྱིས་རང་འགྲེལ་དུ་བཤད་ཀྱང་། འགྲེལ་པ་དེར་སྔགས་ཀྱི་སྐུ་དང་ཡེ་ཤེས་ཀྱི་སྐུ་དབྱེར་མ་ཕྱེད་པར་བཤད་པ་དང་། བསམ་མི་ཁྱབ་ཀྱི་སྐབས་ཀྱི་ལྷའི་སྐུ་བརྫུས་སྐྱེས་བཞིན་ས་བོན་མེད་པར་བསྐྱེད་རྒྱུ་ལ། དེར་ཧཱུྃ་དང་ཐིག་ལེས་བསྐྱེད་པར་བཤད་པ་སོགས་ནོར་བ་མང་བས་རང་འགྲེལ་མིན། དོན་ཡོད་རྡོ་རྗེ་བྱ་བས་མཛད་པ་ཡིན་ཞེས་པ་ཡིག་ཆ་འགའ་ཞིག་ལས་འབྱུང་ངོ་། །
དེའི་རྗེས་སུ་གྲུབ་ཆེན་ནག་པོ་སྤྱོད་པས་རྡོ་རྗེའི་རྩ་རྒྱུད་བདེ་མཆོག་ཉུང་ངུ་དང་། བཤད་པའི་རྒྱུད་ཧེ་རུ་ཀ་མངོན་འབྱུང་། རྡོ་རྗེ་མཁའ་འགྲོ་སྟེ་གསུམ་དང་། བླ་མའི་མན་ངག་ལ་བརྟེན་ནས་དང་པོར་སྦྱིན་བྱ་བཞི་སྦྱིན་པར་བྱེད་པ་ལ་དཀྱིལ་འཁོར་གྱི་ཆོ་ག་མཛད། དེ་ནས་བསླབ་བྱ་རིམ་པ་གཉིས་ལ་སློབ་པ་ལ། བསྐྱེད་རིམས་གྱི་དབང་དུ་བྱས་ཏེ། རྩ་རྒྱུད་དང་། ཨ་བྷི་དྷ་ན་དང་། རྡོ་རྗེ་མཁའ་འགྲོ་ལ་བརྟེན་ནས་ལྷ་མ་གྲུབ་པ་གྲུབ་པར་བྱེད་པ། ཏིང་ངེ་འཛིན་གསུམ་མམ་བསྙེན་བསྒྲུབ་བཞིའི་བསྡུས་པའི་སྒྲུབ་ཐབས་ནག་པོ་མངོན་རྟོགས་མཛད།
ཐུན་མོང་གི་དངོས་གྲུབ་ལ་དགོངས་ནས། རྩ་རྒྱུད་དང་། སམྦུ་ཊི་དང་། རྡོ་རྗེ་མཁའ་འགྲོ་ལ་བརྟེན་ནས་གྲུབ་པའི་འབྲས་བུ་མྱུར་དུ་འབྱིན་པའི་ཐབས་སྦྱིན་སྲེག་གི་གཞུང་མཛད་ཅིང་། ཡང་རྫོགས་རིམ་གྱི་དབང་དུ་བྱས་ནས་གཞུང་གསུམ་མཛད་པ་ཡིན་ཏེ། གསུམ་དུ་མཛད་པའི་རྒྱུ་མཚན་ཡང་། རྣལ་འབྱོར་ཆེན་པོ་ཐབས་ཀྱི་རྒྱུད་གསང་བ་འདུས་པ་དང་། ཤེས་རབ་ཀྱི་རྒྱུད་འཁོར་ལོ་བདེ་མཆོག་གི་གཉིས། གླེང་གཞིའི་རྗོད་བྱེད་ཀྱི་སྒྲ་དང་ཡི་གེ་ཐ་དད་ཀྱང་། བརྗོད་བྱ་དོན་གཅིག་པར་བསྟན་པའི་ཕྱིར་དུ།
དེ་གཉིས་ཆར་གྱི་གླེང་གཞི་ལ་བརྟེན་ནས་གསང་བའི་དེ་ཁོ་ན་ཉིད་གསལ་བ་མཛད། ཤེས་རབ་ཀྱི་རྒྱུད་ཉིད་ལ་ཡང་སྙིང་པོ་ཀྱཻ་རྡོ་རྗེ་དང་། འཁོར་ལོ་བདེ་མཆོག་སོགས་རྗོད་བྱེད་ཀྱི་སྒྲ་ཐ་དད་ཀྱང་། བརྗོད་བྱའི་དོན་གཅིག་པར་བསྟན་པའི་ཕྱིར། འཁོར་ལོ་སྡོམ་པའི་རྩ་བཤད་ཀྱི་རྒྱུད་རྣམས་དང་། ཀྱཻ་རྡོ་རྗེའི་རྒྱུད་གསུམ། རྡོ་རྗེ་གདན་བཞི་སོགས་ལ་བརྟེན་ནས་ཨོ་ལ་པ་ཏི་མཛད། འཁོར་ལོ་སྡོམ་པའི་བརྗོད་བྱའི་དོན་དེ་ལ་ཡང་རིམ་པ་བཞི་ལས་མེད་དོ་ཞེས་བསྟན་པའི་ཕྱིར། རྩ་རྒྱུད་དང་། སམྦུ་ཊིའི་བརྟག་པ་དྲུག་པ་ལ་བརྟེན་ནས་དཔྱིད་ཀྱི་ཐིག་ལེ་མཛད་དེ།
དེ་དག་ལ་ནག་པོ་གཞུང་དྲུག་ཅེས་གྲགས་ཤིང་དྲུག་ཏུ་ངེས་པར་རྗེ་བཙུན་ན་རོ་པ་བཞེད་པ་ཡིན་ནོ། ། ཡང་དྲུག་པོ་འདི་ལ་འབྲོག་མི་ལོ་ཙཱ་བའི་གསུང་རྒྱུན་ལས། བསྐྱེད་རིམ་གྱི་གཞུང་གསུམ་གྱི་སྟེང་དུ་ཚོགས་འཁོར་གྱི་གཞུང་དང་བཞི། རྫོགས་རིམ་ལ། དཔྱིད་ཐིག་རྩའི་སྡོམ། གསང་བའི་དེ་ཉིད་ཚིག་གི་སྡོམ། ཨོ་ལ་པ་ཏི་མངོན་རྟོགས་ཀྱི་སྡོམ། སྙིང་པོ་བསྡུས་པ་དོན་གྱི་སྡོམ། སྡིག་པ་བཤགས་པ་རྣལ་འབྱོར་གྱི་སྡོམ། ཕྱག་ཆེན་ཐིག་ལེ་ཕྱག་རྒྱ་བསྟན་པའི་སྡོམ་ཞེས་སྡོམ་དྲུག་སྟེ་གཞུང་བཅུ་ཙམ་ཞིག་བཤད་པ་འབྱུང་བ་ལ།
བུ་སྟོན་རིན་པོ་ཆེས་དེ་དག་ནི་པཎྜི་ཏ་ཀྵི་ན་པ་ཞེས་པའི་བྱས་པས་མིང་འདྲ་ཡང་དོན་མི་འདྲ་ཞེས་གསུངས། ནག་པོ་གཞུང་དྲུག་གི་སྦྱིན་སྲེག་གི་གཞུང་ལ། མར་དོས། སྡོམ་པའི་སྦྱིན་སྲེག་ཆོ་ག་ནི། ། སྤྱོད་པ་པ་ཡིས་མཛད་ཅེས་གྲགས། ། དེ་ཡིས་ངེས་པར་མ་མཛད་པ། ། ཆོ་ག་དེ་ཉིད་ཀྱིས་རབ་བསྟན། ། ཅེས་གསུངས་ནས། ཇི་ལྟར་བསྟན་ཚུལ་ཡང་། ཛྙཱ་ན་སིདྷིས་བཤད་པ་ཡི། །
གདམ་ངག་རིམ་པ་ལ་བརྟེན་ནས། ། ཞེས་ཡེ་ཤེས་ཞབས་ཀྱི་རྗེས་འབྲངས་སུ་བཤད་པས་སོ། ། དེས་ན་པདྨ་དབྱངས་ཀྱི་སྦྱིན་སྲེག་བཞིན་བྱེད་དགོས་ཤིང་། གཞུང་དྲུག་ལ་ཡི་གེ་དྲུག་པའི་སྒྲུབ་ཐབས་བགྲང་དགོས་ཞེས་གསུངས། དེ་ལ་རང་ལུགས་ཀྱི་མཁས་པ་དག་གིས། དེ་ལྟར་ན་གཞུང་འདིར་ཡེ་ཤེས་ཞབས་ལུགས་དང་མཐུན་པའི་སྦྱིན་སྲེག་གི་རྣམ་གཞག་འབྱུང་དགོས་པ་ལས་དེ་མེད་པ་དང་། ཁྱད་པར་ཛྙཱ་ན་སིདྷི་ཞེས་པའང་ནག་པོ་པའི་བླ་མ་ཛྙཱ་ན་གྲུབ་པ་ཞེས་པ་དང་། ཛ་ལནྡྷ་རར་གྲུབ་པ་བརྙེས་པས་ཛ་ལནྡྷ་ར་པ་ཞེས་ཡུལ་གྱི་མིང་བཏགས་པ་དེ་ཡིན་པས་ཛྙཱ་ན་སིདྡྷིས་བཤད་པ་ཡི། ། ཞེས་པས་ནག་པོ་པས་མཛད་པ་མ་ཡིན་པ་མི་འགྲུབ་ཡིན་པར་འགྲུབ་གསུངས་སོ། ། དེ་ལྟར་ན་འཕགས་ཡུལ་དུ་གསང་མཐའི་ལམ་སྲོལ་གྱི་གཙོ་བོ་ནི།
ལཱུ་ནག་དྲིལ་གསུམ་པོ་དེ་དག་ཡིན་ལ། ལམ་སྲོལ་དེ་ལྟ་བུ་བོད་གངས་ཅན་འདིར་བྱུང་ཚུལ་ནི། རྗེ་བཙུན་ན་རོ་ཏ་པའི་སློབ་མ་ཕམ་ཐིང་པ་སྐུ་མཆེད་བཞི་ལས། བར་བ་གཉིས་ལ་ཀློག་སྐྱ་ཤེས་རབ་རྩེགས་དང་། མལ་ལོ་ཙཱ་བ་གཉིས་ཀྱིས་གཏུགས། བླ་ཆེན་མལ་ལོ་ལ་རྗེ་བཙུན་ས་སྐྱ་པ་ཆེན་པོ་དང་། གཉན་ཕུལ་ཆུང་པ་གཙུག་ཏོར་རྒྱལ་པོ་གཉིས་ཀྱིས་གཏུགས་ཤིང་། གཉན་གྱིས་སུ་མ་ཏི་ཀིརྟི་ལ་ཡང་རྩ་རྒྱུད་གསན་ལ། བླ་ཆེན་མལ་གྱིས་རྩ་རྒྱུད་ལ་མཆན་དང་། ས་ཆེན་གྱིས་དེའི་མཆན་སྣ་བསྲིང་བ་དང་།
སློབ་དཔོན་རིན་པོ་ཆེས་ཀྱང་དེའི་མཆན་སྣ་བསྲིངས་ཏེ་མཆན་ཞིབ་པོ་མཛད་ཅིང་། ལཱུ་ཧི་པའི་ཕྱི་རོལ་མཆོད་པའི་ཆོ་ག་དང་། དྲིལ་བུ་པའི་དཀྱིལ་ཆོག་གི་ཊིཀྐ་ཡང་མཛད་དོ། ། རྗེ་ས་ཆེན་གྱིས་ཉུང་ངུའི་མཚམས་སྦྱོར་ཚིགས་བཅད་དུ་དྲིལ་བའི་ལེ་འགྲེལ། རྒྱུད་ཀྱི་ས་བཅད་ནག་འབུམ་དུ་གྲགས་པ་རྣམས་མཛད་ལ། ནག་འབུམ་ལ་ནག་པོ་པའི་རྣམ་ཐར། ནག་པོ་གཞུང་དྲུག་གི་བསྡུ་བ། གཞུང་དྲུག་གི་མཆོད་བརྗོད། གཞུང་དྲུག་གི་མཆོད་བརྗོད་དང་། བཤད་པར་དམ་བཅའི་དགོས་པ།
གཞུང་དྲུག་གི་བསྡུས་དོན་དྲུག ཐོ་ཡིག་དྲུག་སྟེ་ཡིག་སྣ་བཅོ་ལྔ་ཡོད་པར་བཤད་ཅིང་། གཉན་ཕུལ་ཆུང་བས་སུ་མ་ཏི་ཀིརྟི། བླ་ཆེན་མལ། ས་ཆེན་གསུམ་གྱི་གསུང་བགྲོས་བྲིས་པའི་རྩ་རྒྱུད་ཀྱི་ཊིཀྐ་མུ་ཏིག་ཕྲེང་བ་ཞེས་བྱ་བ་དང་། ལཱུ་ཧི་པའི་འབྲུ་འབུམ་དུ་གྲགས་པ་མཛད། རྗེ་བཙུན་རིན་པོ་ཆེས་རྣལ་འབྱོར་མ་ཀུན་སྤྱོད་ལ་ཊིཀྐ་དང་། ལཱུ་ཧི་པའི་སྒྲུབ་ཐབས་རྒྱས་འབྲིང་བསྡུས་གསུམ་དུ་དབྱེ་བ་དང་། དྲིལ་བུ་བའི་སྒྲུབ་ཐབས། དཀྱིལ་ཆོག
རིམ་ལྔའི་ཁྲིད་ཡིག་གསུམ་དང་། རྡུལ་ཚོན་ལ་བརྟེན་པའི་ནག་པོ་པའི་དཀྱིལ་ཆོག་དང་། ནག་པོ་བཤད་སྦྱར་རྣམས་མཛད། རྗེ་བཙུན་གྱི་དངོས་སློབ་ནུབ་པ་རིག་འཛིན་གྲགས་ཀྱིས། གཉན་གྱི་ཊིཀྐ་དེ་ཉིད་བདེ་རུ་བཏང་པའི་རྩ་རྒྱུད་ཀྱི་ཊིཀྐ་དང་། ལཱུ་ཧི་པའི་མངོན་རྟོགས་ཀྱི་འགྲེལ་པ་རྣམས་མཛད། དཀར་གྱིས་བླ་མ་བརྒྱུད་པའི་རྣམ་ཐར། རྩ་རྒྱུད་ཀྱི་ཊིཀྐ། ལཱུ་ཧི་པའི་སྒྲུབ་ཐབས་སོགས་མཛད། བླ་མ་དམར་ཆོས་ཀྱི་རྒྱལ་པོ་ཆུང་ངུ་ནས་ཡབ་གཤེགས་ཏེ།
ཁུ་བོས་ངེད་རང་དང་ཆོས་བརྒྱུད་མཐུན་ཟེར་ནས་རྗེ་བཙུན་རིན་པོ་ཆེའི་དྲུང་དུ་བཏང་པས་རྗེ་བཙུན་ལས་ལཱུ་ཧི་པའི་དབང་སྐུར་ཞིག་ཐོབ། དེ་ནས་ནུབ་པ་རིག་འཛིན་གྲགས་ལ་གཏད་དེ། ཁོང་ལ་བཞུགས་པའི་བདེ་མཆོག་གི་ཆོས་སྐོར་མ་ལུས་པ་གསན་ནས་མཁས་པར་གྱུར་ཏེ། རྩ་རྒྱུད་ཀྱི་ཊིཀྐ། ལཱུ་ཧི་པའི་སྒྲུབ་ཐབས་ཀྱི་རྣམ་བཤད། བླ་མ་བརྒྱུད་པའི་རྣམ་ཐར་སོགས་མཛད། ཁོང་རང་གི་ཕ་ཆོས་ཡིན་ཟེར་ནས་འགར་ལོ་ཙཱ་བའི་ཆོས་དྲུག་ལ་འཆད་ཉན་དང་ཐུགས་དམ་སོགས་གནང་། ཆོས་དྲུག་ནི། སྒྲོལ་མ་སྣ་ཚོགས་པའི་རྒྱུད། སྤྱད་རས་གཟིགས་པདྨ་ཅོད་པན་གྱི་རྒྱུད།
རྣམ་འཇོམས་ཏེ་ཞི་བ་གསུམ། ཕྱག་རྡོར་འཁོར་ཆེན། མི་གཡོ་བ། རྟ་མགྲིན་ཏེ་དྲག་པོ་གསུམ་སྟེ་དེ་རྣམས་སོ། ། གསུམ་པ་དེ་རྣམས་ཀྱི་ནང་ནས་ཁྱད་པར་དུ་འཕགས་པའི་ལམ་སྲོལ་ངོས་བཟུང་བ་ནི། དེ་ལྟར་སྤྱིར་བདེ་མཆོག་གི་ཆོས་སྐོར་ལ་རྩ་བཤད་ཀྱི་རྒྱུད་དགོངས་འགྲེལ་དང་བཅས་པས་ལམ་གྱི་སྲོལ་ཆེན་པོ་བཞི་ཙམ་ཞིག་ཕྱེ་བའི་ནང་ནས་བཤད་རྒྱུད་རྣམ་པ་ལྔས་རྩ་རྒྱུད་ཀྱི་དགོངས་པ་གསང་མཐར་བཀྲལ་བ་འདི་ཉིད་ཁྱད་པར་དུ་འཕགས་པ་ཡིན་ལ། དེའི་རྒྱུ་མཚན་ཡང་། བླ་མ་ཕམ་ཐིང་པས་བཞེད་པས། རྒྱུད་རྒྱས་པ་ནམ་མཁའ་དང་མཉམ་པ་རྡོ་རྗེ་འཆང་གིས་དང་པོར་དཔའ་བོ་དང་རྣལ་འབྱོར་མ་རྣམས་ལ་གསུངས་པ་དེ་རྣམས་ཀྱིས་ཐུགས་ཉམས་སུ་བཞེས། སྙིགས་མའི་གདུལ་བྱ་རྣམས་ཀྱི་སྤྱོད་ཡུལ་དུ་མ་གྱུར་ཅིང་།
གཞུང་ཡི་གེར་བསྡུད་མ་ནུས་པར་སྒྲ་ནམ་མཁའ་ལ་དེངས་པས་འདི་རྒྱུད་སྡེ་སྒོ་དྲུག་པའི་གསང་མཐར་བཞེད་པ་ཡིན་པར་བཤད། རྒྱ་གར་དྷ་རི་ཀ་པ་དང་། བལ་པོ་ཐུགས་རྗེ་ཆེན་པོ་སོགས་རྒྱུད་རྒྱས་པ་དེ་དཔའ་བོ་དང་རྣལ་འབྱོར་མ་དག་གིས་བཻ་ཌཱུརྻའི་ཤོག་བུ་ལ་གསེར་ཞུན་མས་བྲིས་ཏེ་ནུབ་ཕྱོགས་ཀྱི་ཡུལ་ཨུ་རྒྱན་དུ་རྒྱས་བཏབ་སྟེ་བཞག་པས་སྒོ་དྲུག་པར་འཇོག་གསུངས། ཡང་རྩོད་དུས་ཀྱི་ཀུན་མཁྱེན་གཉིས་པ་ཤནྟི་པས་རྒྱུད་འདི་ལ་འགྲེལ་པ་རྩོམ་པར་དམ་བཅས་པའི་ཚེ་ཤངས་ཁྲག་བརྡོལ། མཁའ་འགྲོའི་སྙིང་ཁྲག་ཐང་ལ་འབོའམ་ཟེར་བ་མནལ་ལམ་དུ་བྱུང་ནས་འགྲེལ་པ་རྩོམ་མ་ནུས་པས་ན་དེར་འཇོག་གསུངས་པ་སོགས་གསང་མཐའ་འདི་གཞན་ལས་ཁྱད་པར་དུ་འཕགས་ཚུལ་སྔོན་གྱི་དུས་སུ་གསུམ་ཙམ་ཞིག་བྱུང་བ་ལས། དེ་དག་གི་ནི་སྤྱིར་བདེ་མཆོག་གི་རྒྱུད་འདི་དག་རྒྱུད་སྡེ་གཞན་ལས་ཟབ་པའི་ཚུལ་ཙམ་བསྟན་པས་རྒྱུད་སྡེ་གཞན་ལས་ནི་ཁྱད་ཆོས་དེ་དག་གི་སྒོ་ནས་ཀྱང་ཁྱད་པར་དུ་འཕགས་ཏེ། འདིའི་རྒྱུད་རྒྱས་པ་རྣམས་ས་བཅུ་ལ་གནས་པའི་བྱང་ཆུབ་སེམས་དཔའ་རྣམས་ཀྱི་སྤྱོད་ཡུལ་ཡིན་གྱི། སྙིགས་དུས་ཀྱི་གདུལ་བྱ་རྣམས་ཀྱི་སྤྱོད་ཡུལ་དུ་མ་གྱུར་ཅིང་། སློབ་དཔོན་ཤནྟི་པས་རྒྱུད་གཞུང་གཞན་ལ་འགྲེལ་པ་མཛད་ནུས་ཀྱང་འདིའི་རྩ་རྒྱུད་ལ་འགྲེལ་པ་མཛད་མ་ནུས་པ་སོགས་ཁྱད་ཆོས་དེ་དག་རྒྱུད་སྡེ་གཞན་ལ་ནི་མེད་པར་བཤད་པས་སོ། ། དེ་ཙམ་གྱིས་ནི་བདེ་མཆོག་གི་བཤད་སྲོལ་གཞན་དག་ལས་གསང་མཐའི་བཤད་སྲོལ་འདི་ཁྱད་པར་དུ་འཕགས་པར་མི་འགྲུབ་སྟེ།
ཁྱད་པར་དེ་དག་ནི་བདེ་མཆོག་གི་རྒྱུད་ཐམས་ཅད་ལ་ཚང་བས་སོ། ། དེས་ན་ཆོས་གཞན་གྱི་དབང་དུ་བྱས་པའི་སྤྲུལ་པའི་སྐུ་མྱ་ངན་ལས་འདས་ནས་མི་བཞུགས་པར་བཤད་ལ། རྒྱུད་འདིའི་དབང་དུ་བྱས་ན། བྱིན་གྱིས་རློབ་བྱེད་ཀྱི་ཞིང་སྐྱེས་ཀྱི་སྤྲུལ་པའི་སྐུ་རྣམས་འཛམ་བུ་གླིང་གི་ཡུལ་ཉི་ཤུ་རྩ་བཞི་ན་དངོས་སུ་བཞུགས་ཤིང་། དེ་དག་གིས་བསྒྲུབ་པ་པོའི་རྒྱུད་བྱིན་གྱིས་བརླབ་པར་བྱེད་ལ། དེ་ཡང་བྱིན་རླབས་མྱུར་དུ་འཇུག་པའི་ཐབས་ཟབ་མོ་ཡོད་པས་བདེ་མཆོག་གི་རྒྱུད་གཞན་གྱི་བཤད་སྲོལ་ཐམས་ཅད་ལས། གསང་མཐའ་འདི་ཁྱད་པར་དུ་འཕགས་པ་ཡིན་ལ། དེའི་ནང་ནས་ཀྱང་རྗེ་བཙུན་ན་རོ་པའི་མན་ངག་ཕམ་ཐིང་པ་སྐུ་མཆེད་ནས་བརྒྱུད་པ་འདི་ཁྱད་པར་དུ་འཕགས་ཏེ། དེའི་རྒྱུ་མཚན་ཡང་སློབ་དཔོན་ཟླ་བ་གྲགས་པས་བཤད་པ་ལ་ཚོགས་བཤད་དང་། སློབ་བཤད་གཉིས་སུ་བཤད་པ་ལྟར་འདིར་ཡང་ཡོད་པ་ལས།
སློབ་དཔོན་པྲཛྙཱ་རཀྵི་ཏས་ན་རོ་པ་ལོ་བཅུ་གཉིས་ཀྱི་བར་བསྟེན་ནས་གདམས་པ་ཞུས་ཀྱང་ཚོགས་བཤད་ལས་མ་ཐོབ་པར་གྲགས་པ་ལྟར་ན་རོ་པའི་སློབ་མ་གཞན་རྣམས་ལ་ནི་ཚོགས་བཤད་ལས་མེད་ལ། འདི་པ་ལ་ནི་སློབ་བཤད་ཟབ་མོ་ཡོད་པས་སོ། ། འོ་ན་དེའི་ཁྱད་པར་ཇི་ལྟ་བུ་སྙམ་ན། སྨིན་བྱེད་དབང་གི་སྐབས་སུ་དཔའ་བོ་བསྐུལ་བ། གྲོལ་ལམ་བསྐྱེད་རིམ་གྱི་སྐབས་སུ་ནག་པོ་པའི་ལུགས་ལྟར་ཕྱི་བསྐྱེད་རིམ་གཙོ་བོར་བསྒོམ་ཞིང་། དཀྱིལ་འཁོར་རྒྱལ་མཆོག་གི་ཞལ་ལ་ལུས་དཀྱིལ་བསྒོམ་པའི་སྒོ་ནས་བཀྲི། དེ་ཉིད་ལ་རྟོགས་པ་བརྟན་ནས་ཅུང་ཟད་ནང་ལ་གཞོལ་བའི་ཚེ་ཕྱི་དཀྱིལ་ཡང་སྒྲ་ཚུལ་ལས་བསྐྱེད། ལུས་དཀྱིལ་ཡང་སྒྲ་ཚུལ་ལས་བསྐྱེད་པ་ལཱུ་ཧི་པའི་ལུགས་ཀྱི་ཕྱི་ནང་མཉམ་པའི་སྒོ་ནས་བཀྲི། དེ་ཉིད་ལ་རྟོགས་པ་བརྟན་ནས་ནང་ལ་གཞོལ་བའི་ཚེ། ཕྱི་དཀྱིལ་ཕྱིའི་ཧེ་རུ་ཀ་གསལ་བཏབ་པ་ཙམ་བྱས།
ལུས་དཀྱིལ་གཙོ་བོར་བསྒོམ་པ་དྲིལ་བུ་པ་ལུགས་ཀྱི་བཀྲི་བའི་ལམ་གྱི་རིམ་པ་དང་། བསྐྱེད་རིམ་གྱི་མངོན་པར་རྟོགས་པ་ལ་ཡང་། སྦྱོར་བའི་སྐབས་སུ་ཚད་མེད་བཞི་བསྒོམ་ཚུལ། ཚོགས་བསགས་བཅུ་གསུམ་དང་། དངོས་གཞིའི་སྐབས་སུ་རྒྱུད་ལས་ཕོ་ཉ་གསུམ་དང་། དེ་བསྲེས་ན་བསྒྲུབ་པ་པོ་ལ་དངོས་གྲུབ་སྟེར་བར་གསུངས་ཤིང་། དེ་ཇི་ལྟར་བསྲེ་བའི་ཚུལ་འདི་ཁོ་ན་ལ་ཡོད་པ་དང་། རྒྱུད་ལས། སྒྲ་ཡི་ཚུལ་ལས་ངེས་འབྱུང་ཞིང་། ། ཞེས་པའི་སྒྲ་ཚུལ་ཇི་ལྟར་བསྐྱེད་པའི་ཚུལ་ཡང་འདི་ཁོ་ན་ལ་ཡོད་པ་དང་།
མཇུག་གི་གནས་སྐབས་སུ་གོ་ཆ་གསུམ་གྱི་བསྲུང་བ་དང་། རྫོགས་རིམ་གྱི་སྐབས་སུ་དཔེ་གསུམ་གྱི་མཚོན་པའི་དོན་རྩ་དབུ་མའི་མན་ངག་ལ་སོགས་པ་ནི་འདིའི་ཁྱད་པར་གྱི་ཆོས་ཡིན་ནོ། ། དེ་ཡང་རྫོགས་རིམ་གྱི་སྐབས་ཀྱི་དཔེ་གསུམ་ནི། ཤིང་མཁན་ཤིང་གི་གནད་ལ་མཁས་པ་དང་། སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པ། གདོལ་པ་སྲོག་གི་གནད་ལ་མཁས་པ་དང་གསུམ་པོ་སྟེ། དེ་ཡང་ལྷོ་ཕྱོགས་ཌཱ་ཀི་ནི་པ་ཏིའི་ཡུལ་ན། ཤིང་གི་སྡོང་པོ་ཤིན་ཏུ་སྐྱེ་རྩལ་ཆེ་བ་ཞིག་ཡོད་པ། ཕྱོགས་གཅིག་ནས་བཅད་ཀྱང་། ཕྱོགས་གཅིག་ནས་སྐྱེས་ཟིན་ནས་ཆོད་པའི་དུས་མེད་པ་ལ།
ཤིང་གནད་ཤེས་པའི་ཤིང་མཁན་ཞིག་གིས་རླུང་དང་ཆུ་གང་དུ་འགྲོ་ཕྱོགས་དེར་གཟེར་གཅིག་བཏབ་པས་རང་སྐམས་སུ་འགྲོ་བ་དང་། རྒྱལ་པོ་བྷོ་ཛ་དེ་ཝའི་ཡུལ་ན་མཁར་གྱི་ཕྱི་རོལ་ན་རལ་གྲིའི་འཁྲུལ་འཁོར་ཡོད་པ་འགྲོལ་བ་ལ་གནད་མི་ཤེས་པ་དག་གིས་མཚོན་བསྣུན་ཀྱང་ཐག་པ་ཆད་འགྲོ་བ་ལས་དེ་གཞིག་མི་ནུས། གནད་ཤེས་པ་གཅིག་གིས་མདུད་པའི་མཚམས་ཤིག་བཀྲོལ་བ་ན་འཁྲུལ་འཁོར་དེ་ཞིག་འགྲོ་བ་དང་། བཤན་པ་དག་གིས་གླང་པོ་ཆེ་སོགས་གསོད་པའི་ཚེ་ཡན་ལག་སོགས་ལ་མི་བརྡེག་པར་སྲོག་གི་རྟེན་གང་ན་གནས་སར་སྙུག་དམའི་ཚལ་པ་ལྟ་བུ་རེ་བསྣུན་པས་མྱུར་དུ་འཆི་བ་བཞིན་དུ། འདིའི་གདམས་ངག་གི་གནད་ལ་མཁས་པའི་རྣལ་འབྱོར་པ་དག་གིས་རྫོགས་རིམ་གྱི་དམིགས་པའི་གནད་གཅིག་ལ་ཤེས་པ་གཏད་པས། དཔེའི་ཡེ་ཤེས་སོགས་ཏིང་ངེ་འཛིན་མྱུར་དུ་སྐྱེས་པ་ཡིན་པས་སོ། ། བཞི་པ་ཁྱད་པར་དུ་འཕགས་པ་དེའི་ལམ་སྤྱིའི་རྣམ་པར་གཞག་པ་ནི། གྲུབ་ཆེན་ནག་པོ་སྤྱོད་པའི་རྡོ་རྗེས། སྦྱིན་བྱ་བཞི་བྱིན་ནས་བླང་བྱ་གཉིས་ལ་བསླབས་པས། གྲོགས་སྤྱོད་པ་རང་དོན་དང་གཞན་དོན་གཉིས་ཀྱིས་འཚམས་སྦྱར་ཏེ་འབྲས་བུ་མཆོག་དང་ཐུན་མོང་གི་དངོས་གྲུབ་གཉིས་ཐོབ་པ་ཡིན་ནོ། །
ཞེས་གསུངས་པའི་སྦྱིན་བྱ་བཞི་ནི་དབང་བཞི་སྟེ། ལམ་འདི་ཉམས་སུ་ལེན་པར་འདོད་པས། འདི་ཉིད་ཀྱི་དཀྱིལ་འཁོར་དུ་དབང་བཞིས་སྨིན་པར་བྱ་དགོས་ཏེ། མཁའ་འགྲོ་རྒྱ་མཚོ་ལས། རྒྱུད་གཞན་དུ་ནི་ཞུགས་པ་ལ། ། ཚུལ་འདི་བསྟན་པར་མི་བྱ་ཞིང་། ། དཀྱིལ་འཁོར་གཞན་དུ་ཞུགས་པ་ལ། ། འདི་ཡི་གསང་བ་བསྟན་མི་བྱ། ། ཞེས་གསུངས་པས་སོ། ། དེ་ལྟར་སྨིན་པར་བྱས་ནས་སྨིན་པ་མི་ཉམས་པའི་ཕྱིར་ཐུན་མོང་དང་ཐུན་མོང་མ་ཡིན་པའི་དམ་ཚིག་གི་ཚོགས་རྣམས་སྐྱོང་དགོས་པར་གསུངས་པའི།
ཐུན་མོང་གི་དམ་ཚིག་ནི་རྩ་ལྟུང་འཁྲུལ་སྤོངས་སོགས་ནས་གསུངས་པའི་བླ་མེད་སྤྱིའི་དམ་ཚིག་རྣམས་ཡིན་ལ། ཐུན་མོང་མ་ཡིན་པ་ནི། རྩ་རྒྱུད་ལས། ལྷ་མོ་གཞན་དང་ཀུན་སྦྱོར་བ། ། འདོད་ལ་ཆགས་པ་ཀུན་འགྲོ་དང་། ། མི་གཡོ་བ་གཞན་གཉིས་མེད་མིན། ། གཉིས་སུ་མེད་དང་ཐོགས་མེད་པ། ། དམ་ཚིག་སྤྱོད་པ་སྤྱད་པ་དང་། ། བུད་མེད་དབང་ཕྱུག་ལེགས་སྤྱད་ཅིང་། ། ཚངས་སྤྱོད་བསམ་གཏན་དེ་བཞིན་ནོ། །
ཁྲོ་མེད་རྒྱུན་གྱི་ཀུན་སྤྱོད་པ། ། འདི་བརྒྱད་དམ་ཚིག་ཀུན་སྤྱོད་ཡིན། ། ཞེས་གསུངས་པ་ལྟར་མི་བསྐྱོད་པ་ལ་གཡུང་མོ་དང་། རྣམ་སྣང་ལ་བྲམ་ཟེ་མ་ལ་སོགས་པ་རིགས་མཐུན་གྱི་ཕྱག་རྒྱ་བསྟེན་དགོས་པ་ལ། དེ་སྤངས་ནས་རིགས་མི་མཐུན་གྱི་ཕྱག་རྒྱ་བསྟེན་ན་དང་པོའོ། བསྟེན་པ་དེ་ཡང་སྦྱོར་བ་འདུ་ཤེས་གསུམ་ལྡན་ལ་སོགས་པའི་ཐབས་ཁྱད་པར་ཅན་གྱིས་བསྟེན་པར་བྱ་ཡིས། ཐ་མལ་གྱི་འདོད་ཆགས་ཀྱིས་བསྟེན་ན་གཉིས་པའོ། ། ཆོས་ཐམས་ཅད་མཉམ་པ་ཉིད་ཀྱི་ངང་ལས་མི་གཡོ་བས་བདག་གཞན་གཉིས་མེད་དུ་རྟོགས་པའི་དེ་ཁོ་ན་ཉིད་དང་བྲལ་བས་བསྟེན་ན་གསུམ་པར་འགྱུར་རོ། ། མི་གཡོ་བ་ནི། རིགས་མི་མཐུན་གྱི་ཕྱག་རྒྱ་མི་བསྟེན་པ་དང་།
ཐ་མལ་གྱི་འདོད་ཆགས་ཀྱི་མི་གཡོ་བ་གཉིས་བཟུང་ངོ་། ། བདག་གཞན་གཉིས་མེད་པ་ནི། རང་གཞན་གཉིས་ཀ་ལ་ཕན་པའི་བྱང་ཆུབ་ཀྱི་སེམས་ཀྱིས་ཀུན་ནས་བསླངས་ཏེ་བསྟེན་པའོ། ། གཉིས་སུ་མེད་དང་ཐོགས་མེད་ནི། ཕྱག་རྒྱ་བསྟེན་པའི་ཚེ་རྒྱལ་རིགས་ལ་སོགས་པ་ནི་རིགས་བཟང་། གཡུང་མོ་ལ་སོགས་པ་ནི་རིགས་ངན་སྙམ་པའི་བཟང་ངན་དང་། དགག་བསྒྲུབ་ཀྱི་བློ་སྤངས་ནས་ཐོགས་མེད་དུ་བསྟེན་པའོ། ། དམ་ཚིག་སྤྱད་པ་ནི་དབང་གསུམ་པའི་དུས་ཀྱི་བདེ་སྟོང་གི་ཡེ་ཤེས་རྟོགས་པའི་ཕྱིར་དུ་སྤྱོད་པའོ། ། བུད་མེད་དབང་ཕྱུག་ནི། མ་དང་སྲིང་མོ་ལ་སོགས་པའི་ཡོན་ཏན་དང་ལྡན་པའི་ཕྱག་རྒྱ་བསྟེན་པའོ། །
ཚངས་སྤྱོད་ནི། ཕྱག་རྒྱ་བསྟེན་པ་ན་དབབ་བཟུང་ཟློག་ཁྱབ་ཀྱི་སྒོ་ནས་བྱང་ཆུབ་ཀྱི་སེམས་ཕྱི་རོལ་ཏུ་མི་འཛག་པར་བྱེད་པའོ། ། ཁྲོ་མེད་ནི་ཕྱག་རྒྱ་ལ་རྒྱུན་དུ་ཁྲོ་བ་མེད་པར་བྱམས་བརྩེ་དང་ལྡན་པའི་སྒོ་ནས་བསྟེན་པའོ། ། དམ་ཚིག་འདི་བརྒྱད་ལ་གསང་མཐའི་རྣལ་འབྱོར་པས་རྒྱུན་དུ་སྤྱོད་དགོས་ཤིང་འདིའི་ཐུན་མོང་མ་ཡིན་པའི་དམ་ཚིག་ཅེས་བྱའོ། ། དེ་ལྟར་དམ་ཚིག་ལ་གནས་ནས་བསླབ་བྱ་གཉིས་ལ་བསླབ་པར་བྱ་སྟེ། བསྐྱེད་རིམ་དང་། རྫོགས་རིམ་མོ། ། དང་པོ་ལ་མ་གྲུབ་པ་གྲུབ་པར་བྱེད་པ། བསྒྲུབ་པའི་བར་ཆད་སེལ་བ། གྲུབ་པའི་འབྲས་བུ་མྱུར་དུ་འབྱིན་པའི་ཐབས་དང་གསུམ།
དང་པོ་ལ་ལྷ་མ་གྲུབ་པ་གྲུབ་པར་བྱེད་པ་དང་། སྔགས་མ་གྲུབ་པ་གྲུབ་པར་བྱེད་པ་གཉིས། དང་པོ་ལ་ཡང་། ཨ་བྷི་དྷ་ནར། མངལ་སྐྱེས་གླུ་ཡི་སྦྱོར་བ་ཡིས། ། སྒྲ་དང་སྒྲ་མིན་རྣམ་པར་བརྟག ། སྒོང་སྐྱེས་ཀླུ་ནི་མེད་པ་ཡིས། ། སྒྲ་དང་སྒྲ་མིན་སྤངས་པའོ། ། ཞེས་གསུངས་པ་ལྟར་སྦྱང་གཞི་མངལ་སྐྱེས་སྦྱོང་བ་ལྷ་མངལ་སྐྱེས་ལྟར་བསྐྱེད་པ་ནག་པོ་པའི་མངོན་རྟོགས་དང་སྦྱང་གཞི་སྒོང་སྐྱེས་སྦྱོང་བ་ལྷ་སྒོང་སྐྱེས་ལྟར་བསྐྱེད་པ་ལཱུ་ཧི་པའི་མངོན་རྟོགས་གཉིས་དང་། ཡང་རྩ་རྒྱུད་ཀྱི་གླེང་གཞི་ལས།
གསང་བ་མཆོག་གིས་དགྱེས་པ་ན། ། ཞེས་སོགས་དང་། བཤད་རྒྱུད་སོ་སོ་ནས་ཉེ་བར་མཁོ་བ་དག་རྣལ་འབྱོར་མའི་མན་ངག་དང་སྦྱར་ནས་སྦྱང་གཞི་བརྫུས་སྐྱེས་སྦྱོང་བ་ལྷ་བརྫུས་སྐྱེས་ལྟར་བསྐྱེད་པ་དྲིལ་བུ་པའི་ལུས་དཀྱིལ་གྱི་མངོན་རྟོགས་དང་གསུམ་མོ། ། གཉིས་པ་སྔགས་མ་གྲུབ་པ་གྲུབ་པར་བྱེད་པ་ནི། རིན་ཆེན་བཞི་སྟེ། རྩ་སྔགས་གཉིས། སྙིང་པོ་གཉིས་ཉེ་སྙིང་གཉིས། གོ་ཆ་གཉིས་སོ། ། གཉིས་པ་བསྒྲུབ་པའི་བར་ཆད་སེལ་བ་ནི། ཞལ་བཞི་པའི་སྔགས་ལས་ཚོགས་དང་བཅས་པ།
གསུམ་པ་གྲུབ་པའི་འབྲས་བུ་མྱུར་དུ་འབྱིན་པ་ནི། ལས་བཞིའི་སྦྱིན་སྲེག་གོ ། རྫོགས་པའི་རིམ་པ་ལ། ནག་པོ་པའི་ལུགས་ལྟར་ན་གསང་འདུས་དང་ཐུན་མོང་བའི་རྫོགས་རིམ་གསང་བའི་དེ་ཁོ་ན་ཉིད། ཀྱཻ་རྡོར་དང་ཐུན་མོང་བ་ཨོ་ལ་པ་ཏི། འདི་རང་གི་ཐུན་མོང་མ་ཡིན་པ་དཔྱིད་ཀྱི་ཐིག་ལེ། རྩ་དབུ་མ་ལཱུ་ཧི་པ་ལ་སྦྱར་ན་དེ་ཉིད་དང་། རྣལ་འབྱོར་མས་ཁ་ཆེ་པཎ་ཆེན་ལ་དངོས་སུ་གནང་བའི་བདེ་མཆོག་དཀར་པོའི་ཁྲིད་ལྟ་བུ་ལཱུ་ཧི་པའི་རྫོགས་རིམ། དྲིལ་བུ་པའི་ལུགས་ཀྱི་རྫོགས་རིམ་དྲིལ་བུ་རིམ་ལྔ་རྣམས་སོ། ། དེ་ལྟར་བསླབ་བྱ་གཉིས་ལ་བསླབས་ནས་གྲོགས་སྤྱོད་པ་གཉིས་ཀྱིས་མཚམས་སྦྱར་བར་གསུངས་པའི་སྤྱོད་པ་གཉིས་ལ་རང་དོན་གྱི་སྤྱོད་པ་གཉིས།
རང་དོན་ལ་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་དང་གསུམ་མོ། ། དེ་ལྟར་སྤྱོད་པ་གཉིས་ཀྱིས་མཚམས་སྦྱར་བས་འབྲས་བུ་ཐུན་མོང་དང་མཆོག་གི་དངོས་གྲུབ་གཉིས་ཐོབ་པར་འགྱུར་བ་སྟེ། ཐུན་མོང་གི་དངོས་གྲུབ་ལ། མིག་སྨན་དང་ཞི་རྒྱས་སོགས། འབྲིང་གྲུབ་ཆེན་བརྒྱད། མཆོག་གི་དངོས་གྲུབ་ནི་སྐུ་བཞི་ཡེ་ཤེས་ལྔ་ལྡན་ཕྱག་རྒྱ་ཆེན་པོ་མཆོག་གི་དངོས་གྲུབ་ཟུང་འཇུག་རྡོ་རྗེ་འཆང་གི་གོ་འཕང་དམ་པ་དེའོ། ། དེ་དག་ནི་གྲུབ་ཆེན་ལཱུ་ནག་དྲིལ་གསུམ་གྱིས་ལེགས་པར་བཀྲལ་བའི་ལམ་སྲོལ་རྣལ་འབྱོར་གསང་མཐར་གྲགས་པའི་ལམ་གྱི་རིམ་པ་མདོར་བསྡུས་ཏེ་བཀོད་པ་ཡིན་ནོ། ། ལྔ་པ་ལམ་དེ་ལ་ཡིད་ཆེས་པར་བྱ་བའི་ཕྱིར་བླ་མ་བརྒྱུད་པའི་རྣམ་ཐར་བསྟན་པ་ནི། བརྒྱུད་པ་ཐམས་ཅད་ཀྱི་རྩ་བར་གྱུར་པ་ནི་སྟོན་པ་ཧེ་རུ་ཀའམ་རྡོ་རྗེ་འཆང་ཆེན་པོ་སྟེ། འདི་ནི་རྩ་རྒྱུད་ལས་སེམས་ཅན་རྗེས་སུ་གཟུང་བའི་ཕྱིར། །
ང་ནི་འདི་རུ་རྟག་ཏུ་གནས། ། ཞེས་གསུངས་པ་ལྟར། འཛམ་བུ་གླིང་གི་ཡུལ་ཉི་ཤུ་རྩ་བཞི་ན་དངོས་སུ་བཞུགས་ཤིང་། ཁྱད་པར་དུ་ཆོས་འདི་ཉམས་སུ་ལེན་པ་པོའི་བསྒྲུབ་པ་པོ་གང་དུ་གནས་པར་མངོན་སུམ་དུ་བཞུགས་ནས་རྒྱུད་བྱིན་གྱིས་རློབ་པར་བྱེད་པ་ཡིན་ལ། སྟོན་པ་དེས་དྲང་དོན་དུ་རྒྱུན་བྱིན་གྱིས་བརླབས་ཤིང་རྗེས་སུ་བཟུང་བ་དང་། ངེས་དོན་དུ་སྟོན་པ་ཉིད་དང་དབྱེར་མེད་པ་ཉིད་དེ་བཞིན་གཤེགས་པ་ཐམས་ཅད་ཀྱི་གསང་མཛོད་འཛིན་པ་དཔལ་ཕྱག་ན་རྡོ་རྗེ་སྟེ་འདིའི་མཚན་བརྒྱ་རྩ་བརྒྱད་ཐོས་པས་བཀླགས་པ་ཙམ་གྱིས་ཀྱང་འཁོར་བ་དང་ངན་སོང་གི་གཡང་ལས་སྐྱོབ་པ་སོགས་ཡོན་ཏན་བསམ་གྱིས་མི་ཁྱབ་བོ། ། དེ་ཉིད་ཀྱིས་དབང་བསྐུར་ཅིང་རྒྱུད་བྱིན་གྱིས་བརླབས་ནས་ཡང་དག་པའི་གདམས་ངག་གནང་བ་ནི་སློབ་དཔོན་ཆེན་པོ་ས་ར་ཧ་ཞེས་པ་སྟེ། འདི་ནི་རྒྱ་གར་ལྷོ་ཕྱོགས་ཀྱི་རྒྱུད་དུ་བྲམ་ཟེའི་རིགས་མཆོག་ཏུ་གྱུར་པར་འཁྲུངས་ཤིང་། རིག་པའི་གནས་བཅོ་བརྒྱད་སྒྲ་ངེས་པར་སྦྱོར་བ་དང་བཅས་པ་སོགས་རིག་བྱེད་བཞིའི་ཕ་རོལ་ཏུ་སོན་པ་ཞིག་ཡིན་ལ། དེ་ལོ་བཅུ་བདུན་ལོན་པའི་ཚེ།
ནམ་མཁའ་ལས། བྲམ་ཟེའི་ཁྱེའུ་ཁྱོད་འདི་ན་ཅི་བྱེད། ཕྱག་རྒྱ་ཆེན་པོར་སོང་ཞིག་ཅེས་པའི་སྒྲ་ཞིག་བྱུང་སྟེ། དེས་ཐོས་མ་ཐག་རྟོགས་པ་མཆོག་ཏུ་གྱུར་ནས་བྲམ་ཟེའི་བྱ་བ་བཏང་སྟེ། དཔལ་གྱི་རི་ལ་སོང་བས། དེར་ཕྱག་ན་རྡོ་རྗེས་སྤྲུལ་པའི་དཀྱིལ་འཁོར་དུ་དབང་བསྐུར་ཅིང་རྒྱུད་མཐའ་དག་གི་ལུང་བྱིན་ནས་དངོས་གྲུབ་ཀྱི་མཆོག་ཐོབ་སྟེ། དཔལ་གྱི་རི་དེར་ལོ་བརྒྱ་ཕྲག་འགའ་བཞུགས། མཚན་ས་ར་ཧ་ཞེས་གྲགས། དེ་ཡང་ས་ནི་བཅས་པ། ར་ཧ་ནི་དགའ་བ་སྟེ་དགའ་བ་དང་བཅས་པ་ཞེས་བྱ་ལ་དེ་ནས་ལྷོ་ཕྱོགས་ཀྱི་རྒྱུད་དེར་སེམས་ཅན་གྱི་དོན་གྱི་ཕྱིར་མདའ་མཁན་གྱི་ཆ་ལུགས་ཀྱིས་ལོ་བརྒྱ་ཕྲག་འགའ་བཞུགས་ཏེ་ས་ར་ཧ་ཞེས་གྲགས།
དེ་ཡང་ས་ར་ནི་མདའ་ཡིན་ལ། ཧ་ནི་བསྣུན་པ་སྟེ་མདའ་བསྣུན་ཞེས་པའོ། ། དེ་ནས་དཔལ་ན་ལེནྟྲར་འཕགས་པ་གནས་བརྟན་པའི་སྡེར་རབ་ཏུ་བྱུང་བའི་མཚན་ར་ཧུ་ལ་བྷ་དྲ་སྟེ་སྒྲ་གཅན་འཛིན་བཟང་པོ་ཞེས་བྱ་ལ། དེར་པཎྜི་ཏའི་ཆ་ལུགས་བཟུང་ནས་མཁན་པོ་མཛད་ནས་ལོ་བརྒྱ་ཕྲག་འགའ་བཞུགས། དེ་ནས་རབ་ཏུ་བྱུང་བའི་རྟགས་བོར་ནས་རྣལ་འབྱོར་པ་ཆེན་པོར་ཁས་བླངས་སྟེ་སེམས་ཅན་གྱི་དོན་མཛད་ཅིང་ལོ་བརྒྱ་ཕྲག་འགའ་བཞུགས་པ་སྟེ། ཡོངས་སུ་བསྡོམས་པས་འཛམ་བུ་གླིང་དུ་ལོ་བརྒྱ་ཕྲག་བཅོ་བརྒྱད་བཞུགས་ནས་ཕྱག་རྒྱ་ཆེན་པོར་བཞུད་དོ་ཞེས་གྲགས་སོ། ། ལོ་རྒྱུས་ཁ་ཅིག་ལས། ཡི་དྭགས་ཀྱི་དོན་དུ་ལུས་བོར་ནས་སྤུར་སྦྱངས་པའི་དུད་པས་ཡི་དྭགས་ཐམས་ཅད་གྲོང་སྟོང་སྟེ་ལྷའི་འཇིག་རྟེན་དུ་སྐྱེས་ཞེས་པ་ཡང་གྲགས་སོ། ། དེས་རྗེས་སུ་བཟུང་ཞིང་གདམས་པ་གནང་བ་ནི། ཆོས་ཉིད་དོན་དམ་པའི་བདེན་པ་མཐོང་བ།
རྒྱལ་བ་ཉིད་ཀྱིས་ལུང་བསྟན་པ། སྟོང་ཉིད་སྨྲ་བའི་སེང་གེར་གྲགས་པ་དཔལ་མགོན་འཕགས་པ་ཀླུ་སྒྲུབ་ཅེས་བྱ་བ་ཡིན་ལ་དེ་ཡང་རྒྱ་གར་ལྷོ་ཕྱོགས་བཻ་ཏའི་ཡུལ་ན་བྲམ་ཟེ་གཙུག་ཕུད་ཅན་ཞེས་བྱ་བ་ལ་བུ་མེད་པར། རྨི་ལམ་དུ་བྲམ་ཟེ་བརྒྱ་ལ་ཆོས་སྟོན་དྲངས་ན་བུ་རྙེད་ཟེར་བ་རྨིས་ནས་དེ་ལྟར་བྱས་པས་བུ་ཞིག་བྱུང་བ། བྲམ་ཟེ་མཚན་མཁན་ལ་བསྟན་པ་ན། འདི་ལ་ཞག་བདུན་གྱི་ཚེ་ལས་མེད་དོ་ཟེར། ཐབས་ཅི་རིགས་དྲིས་པས། བྲམ་ཟེ་བརྒྱ་ལ་ཆོས་སྟོན་དྲངས་ན་ཟླ་བ་བདུན་འཚོ་ཟེར། དེ་ནས་ཡང་བྲམ་ཟེ་རྣམས་བསགས་ནས་རྩིས་བྱས་པས་སླར་ཡང་དགེ་སློང་བརྒྱ་ལ་ཆོས་སྟོན་བྱས་ན་ལོ་བདུན་འཚོ་ཟེར། དེ་བཞིན་བྱས་ནས་སླར་ཡང་རྩིས་བྱས་པས་བྲམ་ཟེ་དག་ན་རེ། ད་ནི་ཐབས་མེད་དོ་ཟེར་བ་ན།
དེ་ནས་ཕ་མ་རྣམས་ཀྱིས་ལོ་བདུན་དུ་ཉེ་བ་ན། འདི་ལྟ་བུའི་རིགས་དང་། གཟུགས་དང་། ཤེས་རབ་དང་། ཡོན་ཏན་མཆོག་ཏུ་གྱུར་པ་འཇིག་རྟེན་ན་འགྲན་ཟླ་དང་བྲལ་བའི་བུ་རྙེད་ནས་འཆི་བ་ནི་མཐོང་བར་མི་ནུས་སོ་སྙམ་ནས། འཁོར་དང་ལོངས་སྤྱོད་མང་པོ་དང་བཅས་ཡུལ་གཞན་དུ་བཏང་ངོ་། ། དེ་ནས་རིམ་གྱིས་དཔལ་ལེནྟྲར་བྱོན་ཏེ། སློབ་དཔོན་བྲམ་ཟེ་ཆེན་པོ་ས་ར་ཧ་དང་མཇལ། སློབ་དཔོན་གྱིས་བྲམ་ཟེའི་ཁྱེའུ་ཁྱོད་རབ་ཏུ་འབྱུང་བར་སྤྲོའམ་གསུངས་པ་ན། ཁྱེའུ་དེས་སྤྲོ་མོད་དེ་བདག་གི་ཚེ་ཟླ་བ་འགའ་ལས་མེད་པས་ལོང་མེད་ཞུས་པས།
སློབ་དཔོན་གྱིས་རབ་ཏུ་བྱུང་ན་ཚེ་རིང་བའི་ཐབས་ཡོད་གསུངས་ནས་རབ་ཏུ་བྱུང་། རིགས་སྔགས་ཀྱི་རྒྱལ་མོ་རྨ་བྱ་ཆེན་མོའི་དཀྱིལ་འཁོར་དུ་བཅུག་ནས་དབང་བསྐུར་ནས་ལོ་དྲུག་བརྒྱ་འཚོ་བར་བྱིན་གྱིས་བརླབས་སོ། ། ཡང་འགའ་ཞིག་ཏུ་ཚེ་དཔག་མེད་འཆི་བདག་འཇོམས་པའི་དཀྱིལ་འཁོར་དུ་བཅུག་ནས་དབང་བསྐུར་བར་ཡང་བཤད་ཅིང་། དེ་ལྟར་དབང་བསྐུར་བ་པོ་དེ་དང་། རབ་ཏུ་དབྱུང་བའི་མཁན་པོ་གཉིས་ཐ་དད་པར་ཡང་བཤད་དོ། ། དེ་ནས་ཤེས་བྱ་ཐམས་ཅད་ལ་མཁས་པར་མཛད་ཅིང་། དགེ་སློང་དཔལ་ལྡན་ཞེས་གྲགས་ཤིང་། སེམས་ཅན་གྱི་དོན་རྒྱ་ཆེན་པོ་མཛད་དེ། ན་ལེནྟྲར་དགེ་བསྐོས་ཀྱི་དུས་སུ་གསེར་འགྱུར་གྱི་རྩིས་དགེ་འདུན་གྱི་འཚོ་བ་ལོ་བཅུ་གཉིས་ཀྱི་བར་དུ་སྦྱར། དབྱར་གནས་ཐོན་པ་དང་།
མི་ཤ་རིད་པ་དང་ཤི་བ་སོགས་མཐོང་ནས། མུ་གེ་ཆེན་པོ་བྱུང་འདུག་པ་ལ་དགེ་འདུན་གྱི་གདུགས་ཚོད་སུས་སྦྱར་འདྲི་བ་ལ། སྔར་གྱི་ཚུལ་ཞུས་པས་དགེ་འདུན་ལ་མ་ཞུས་པར་དགེ་འདུན་ལོག་འཚོ་ལ་བཀོད་འདུག་པས། གནས་ནས་ཕྱུང་ལ་གཙུག་ལག་ཁང་དང་། མཆོད་རྟེན་བྱེ་བ་གྱིས་ཤིག་ཅེས་བསྒོའོ། ། དེ་ནས་འཇིག་རྟེན་དང་དེ་ལས་འདས་པའི་དངོས་གྲུབ་བསྒྲུབས་པས་ཐོབ་སྟེ། དེའི་ཚེ་དགེ་སློང་བདེ་བྱེད་ཅེས་བྱ་བས། རིགས་པའི་རྒྱལ་མཚན་ཞེས་པའི་གཞུང་འབུམ་ཕྲག་བཅུ་གཉིས་པ་བྱས་ནས་ཐམས་ཅད་སུན་ཕྱུང་བ་ན། དེ་འདུལ་བའི་ཕྱིར་ན་ལེནྟྲར་ཆོས་གསུང་བའི་ཚེ་བྱིས་པ་གཉིས་ཆོས་ཉན་ཅིང་ས་འོག་ཏུ་སོང་བ་ལ། སུ་ཡིན་གསུངས་པས།
ཀླུ་ཡིན་ཟེར། གནོད་སྦྱིན་གྱི་འདམ་ཁྱེར་ལ་ཤོག་གསུངས་པས། དེ་དག་གིས་ཀླུའི་རྒྱལ་པོ་ལ་ཞུས་པས། སྤྱན་དྲོངས་ཟེར་ནས་སྤྱན་དྲངས་པས་ཀླུ་ཡུལ་དུ་གཤེགས་ཆོས་གསུངས། དེར་ཡུན་རིང་དུ་བཞུགས་པར་ཞུས་པས། མཆོད་རྟེན་བྱེ་བ་བཞེངས་པའི་འདམ་འཚོལ་བ་དང་། འབུམ་གདན་འདྲེན་དུ་འོངས་ཀྱི་བསྡད་མི་ཁོམ། ཕྱིས་ནས་འོངས་སྲིད་གསུངས། འདམ་མང་པོ་དང་། འབུམ་དང་ཡི་གེ་ཉུང་ངུ་ཡང་གདན་དྲངས།
འབུམ་གྱི་མཇུག་ནས་བག་ཙམ་ཞིག་ཀླུས་མ་བསྐུར་ཞེས་གྲགས་སོ། ། དེ་ནས་འདམ་དེས་མཆོད་རྟེན་མང་པོ་བྱས། འགའ་ཞིག་ཀླུ་ཡུལ་དུ་མི་བཞུགས་པའི་ཕྱིར་མ་མཛད་དེ། ཀླུ་སྒྲུབ་ཅེས་གྲགས། དེ་ནས་སྒྲ་མི་སྙན་དུ་གཤེགས་པའི་ལམ་གྲོང་ཁྱེར་པ་ལ་མ་ནར། བྱིས་པ་ཛི་ཏ་ཀའི་ལག་རིས་ལ་གཟིགས་ཏེ་རྒྱལ་པོར་ལུང་བསྟན་ཏེ། སྒྲ་མི་སྙན་དུ་བྱོན་ནས་དེར་ན་བཟའ་ཤིང་ལ་བཀལ་ཏེ་ཁྲུས་མཛད་པས། ན་བཟའ་མི་དག་གིས་ཁྱེར་བ་ན་ངའི་ཡིན་གསུངས་པས། ང་བདག་ཅན་ཟེར་ནས་གཏད། དེར་འགྲོ་བའི་དོན་མཛད་དེ་སླར་འཛམ་བུ་གླིང་དུ་བྱོན་པས།
སྔར་གྱི་བྱིས་པ་དེ་རྒྱལ་པོར་གྱུར་ནས་རིན་པོ་ཆེ་སོགས་མང་དུ་ཕུལ་བའི་ལན་དུ་རིན་པོ་ཆེའི་ཕྲེང་བ་གནང་ངོ་། ། སློབ་དཔོན་འདིས་བསྟན་པའི་བྱ་བ། དགེ་འདུན་གྱི་ཞལ་ཏ་པ་མཛད། མཆོད་རྟེན་དང་ལྷ་ཁང་མང་དུ་བཞེངས། རྡོ་རྗེའི་གདན་ལ་རྡོའི་དྲ་མིག་གི་བསྐོར། དཔལ་འབྲས་སྤུངས་ཀྱི་མཆོད་རྟེན་གྱི་བཀོད་པ་བཞེངས། གཞན་ཡང་འཆད་པའི་སྒོ་ནས་འཕགས་པ་ལྷ་ལ་སོགས་པའི་གྲུབ་པའི་སློབ་མ་མང་དུ་བསྐྲུན། རྩོད་པའི་སྒོ་ནས་དགེ་སློང་བདེ་བྱེད་རིགས་པས་སུན་ཕྱུང་། རྩོམ་པའི་སྒོ་ནས་རིགས་ཚོགས། བསྟོད་ཚོགས།
གཏམ་ཚོགས་ལ་སོགས་པའི་གཞུང་མང་དུ་མཛད་དེ་ཕ་རོལ་ཏུ་ཕྱིན་པའི་ལུགས་གསལ་བར་མཛད། གསང་བ་འདུས་པའི་བསྐྱེད་རྫོགས་ཀྱི་གཞུང་ལ་སོགས་པའི་སྒོ་ནས་རྡོ་རྗེ་ཐེག་པའི་བསྟན་པ་གསལ་བར་མཛད་པ་སོགས་ངོ་མཚར་བའི་སྤྱོད་པ་བསམ་གྱིས་མི་ཁྱབ་པ་ཞིག་གི་སྒོ་ནས་བསྟན་པ་དང་སེམས་ཅན་གྱི་དོན་མཛད་ཅིང་ལོ་དྲུག་བརྒྱར་བཞུགས་སོ། ། དེ་ནས་རྒྱལ་པོ་མཐར་འགྲོ་གཞོན་ནུའམ། བདེ་བྱེད་བཟང་པོའི་བུ་གཞོན་ནུ་ནུས་ལྡན་ཞེས་པ་ལ། མས་གོས་བཟང་པོ་སྲུབ་མེད་པ་ཞིག་བྱིན་པས། བུ་དེས་འདི་ང་རྒྱལ་སྲིད་འཛིན་དུས་དགོས་ཟེར་བ་ལ། མས་ཁྱོད་ཀྱིས་རྒྱལ་སྲིད་འཛིན་པ་མི་འོངས། ཡབ་དང་སློབ་དཔོན་ཀླུ་སྒྲུབ་བཅུད་ལེན་དང་ཚེ་སྒྲུབ་སྟབས་གཅིག་བྱས་པས་གྲུབ་སྟེ། སློབ་དཔོན་དང་སྲོག་གཅིག་པ་ཡིན་ཟེར་བ་དང་། དེས་དཔལ་གྱི་རི་ལ་སོང་སྟེ་སློབ་དཔོན་ལ་དབུ་བསླངས་པས་ཆོད་གསུངས།
རལ་གྲིས་མ་ཆོད་པ་ན། སློབ་དཔོན་གྱིས། ངས་ཀུ་ཤ་བཅད་པས་སྐྱེ་བ་བཅད་པའི་ལྟུང་བྱེད་ཀྱི་ལས་ཀྱི་ལྷག་མ་ཡོད་པས་ཀུ་ཤས་ཆོད་གསུངས་བཅད་པས། སྐེའི་རྩེ་ནས། ང་ནི་བདེ་བ་ཅན་གྱི་འཇིག་རྟེན་དུ། ། བྱོན་ནས་ལུས་འདི་ལ་ཡང་འཇུག་པར་འགྱུར། ། ཞེས་པའི་ཚིག་བཅད་བྱུང་། དེས་དབུ་ཁྱེར་ནས་ཡོང་བ་ན་གནོད་སྦྱིན་མས་འཕྲོགས་ཏེ་དཔག་ཚད་ཅིག་གི་སར་དོར་བས། སྐུ་དང་དབུ་གཉིས་ཀ་མ་ཉམས་པར་ལོ་རེ་བཞིན་ཇེ་ཉེར་སོང་སྟེ་མཐར་འགྲིགས་ཏེ་འགྲོ་བའི་དོན་མང་དུ་མཛད་ཅེས་བུ་སྟོན་ཆོས་འབྱུང་སོགས་ལོ་རྒྱུས་ཕལ་ཆེར་ལས་འབྱུང་ཞིང་། ཡང་འགའ་ཞིག་ལས།
བྲམ་ཟེ་ཞིག་གིས་དབུ་བསླངས་པས། རལ་གྲི་ཉི་མའི་འོད་ཟེར་གྱིས་བཅད་པས་མ་ཆོད་ནས་རྩྭས་བཅད་ཅེས་པ་དང་། ཁ་ཅིག་ལས། སློབ་དཔོན་ཡབ་སྲས་ཀྱི་ཚེའི་མཁན་མོ་ཆུ་གསེབ་ཏུ་བཞུགས་པ་ལ། ཚེའི་དངོས་གྲུབ་ཞུས་པས། སློབ་དཔོན་གྱིས་མ་ཐར་བ་ལ་འཕགས་པ་ལྷས་ཆུའི་སྟེང་དུ་རྩྭའི་ལྷས་མ་ལ་རྡོ་རྗེའི་ཐག་པ་བཏགས་ནས་དྲངས། སློབ་དཔོན་གྱིས་མ་གོ་བའི་ཚེ། འཕགས་པ་ལྷས་བསད་ཅིང་བཀྲོལ། ཚེའི་བུམ་ཆུ་ས་ར་ཧ་ལ་ཕུལ་བས། ས་ལ་ཕོ་བ་ན།
བླ་མས་བདག་གི་ཚེ་བསྲིངས་པའི་ལན་དུ་བདག་གིས་ཀྱང་བླ་མའི་སྐུ་ཚེ་བསྲིང་བ་ལགས་པས་དེ་མ་ལེགས་གསུངས་པས། ང་ཕྱག་རྒྱ་ཆེན་པོའི་རྣལ་འབྱོར་པ་ལ་འཆི་བ་མེད་གསུངས་ཞེས་པ་ཡང་འབྱུང་ལ། ཡང་སྔོན་གྱི་གཏམ་རྒྱུད་གཞན་དག་ལས་ནི་འདི་ལྟར་ཡང་བཤད་དེ། རྒྱ་གར་ལྷོ་ཕྱོགས་ཀྱི་ཆུ་རྒྱུན་མུན་རུམ་ཏེ་ཞེས་པ་ལ་བརྟེན་པའི་གྲོང་ཁྱེར་དམག་གིས་མི་ཚུགས་པ་ཞེས་པ་དང་། ཉེ་བའི་གྲོང་ཁྱེར་ཕྲེང་བ་ཆེན་པོ་ཞེས་པ་ན། བྲམ་ཟེའི་རིགས་དཀར་པོ་ཞེས་པའི་རིགས་རྒྱུད་ཆེན་པོར་སྐྱེས་པ། བྲམ་ཟེའི་སྨན་པ་ཆེན་པོ་དྲང་སྲོང་རྒྱུན་ཤེས་ཀྱི་བུ་ལ་འགྲན་བཟོད་པ། རྣམ་པར་རྒྱལ་བའི་ཟླ་བ་ཞེས་པ་ལ་ཆུང་མ་རིགས་ལྡན་མ་དང་། ལུས་མཆོག་མ་གཉིས་ཀྱི་བུ་ནི། རིམ་པ་བཞིན་བློ་གྲོས་འཕགས་དང་།
བསོད་ནམས་འཕགས་ཞེས་བྱ་སྟེ། བློ་གྲོས་འཕགས་ནི་བསྟན་བཅོས་ཐམས་ཅད་ལོག་རྐྱེན་ལ། བསོད་ནམས་འཕགས་ནི་ཐ་གི་ཙམ་དུ་ཟད་ཀྱང་། སྨན་པ་དེ་ལུས་མཆོག་མ་ལ་ཆགས་པའི་རྐྱེན་གྱིས་བསོད་ནམས་འཕགས་ལ་རྒྱ་ཆེར་སློབ་ཀྱི་ཅིག་ཤོས་ལ་ནི་མ་ཡིན་ནོ། ། དེ་ནས་ལུས་མཆོག་མས་བུ་ལ་ནོར་དང་སྨན་སྤྱད་སྟེར་དགོས་བཟླས་པས། ཕས་ཟོལ་མེད་དུ་སྦྱིན་ན་ཅིག་ཤོས་ཧ་ཅང་མི་དགའ་འོ་སྙམ་ནས། བློ་གྲོས་འཕགས་ཡུལ་གཞན་དུ་རིག་པ་སློབ་ཏུ་བཏང་། བསོད་ནམས་འཕགས་ལ་ཉིན་མཚན་ཐོག་ཐག་རང་གིས་བསླབས་པས་རང་དང་མཉམ་པར་གྱུར་ཏོ། ། དེ་ནས་བུ་གཉིས་བསགས་ཏེ། ཁྱོད་གཉིས་ནངས་པར་ང་དཔང་པོ་གྱིས་ལ་རྩོད་ཅིག་དང་།
གང་རྒྱལ་བ་དེ་ལ་ནོར་དང་སྨན་སྤྱད་སྦྱིན་ནོ་ཞེས་བསྒོས་སོ། བློ་གྲོས་འཕགས་ཀྱིས་གསོ་བ་རིག་པའི་གཞུང་ཐམས་ཅད་ཕ་ལས་བླངས་ཏེ། མཚན་མོ་བལྟས་པས་ཐམས་ཅད་ཤེས་པས། ནམ་ལྡང་ཁར་སྒོ་ཁང་དུ་གཉིད་ཀྱིས་ཉལ་ལོ། ། དེ་ནས་ཉི་མ་ཤར་བ་དང་ཕས། མ་གཉིས་ལ་བུ་གཉིས་ཁུག་ལ་ཁོ་བོའི་མདུན་དུ་རྩོད་པ་བྱེད་དུ་ཆུག་ཅིག སུ་རྒྱལ་བ་ལ་ནོར་གྱི་བགོ་བཤའ་བྱའོ་ཞེས་བསྒོ་བ་ན། རིགས་ལྡན་མས་བུ་ཉལ་བ་མཐོང་ནས་གླེན་པ་ཁྱོད་ཀྱིས་ཁོ་ཉིན་མཚན་ཐོག་ཐག་སློབ་པ་མ་མཐོང་ངམ། ཁྱོད་ཀྱིས་ནོར་དང་སྨན་སྤྱད་ཐོབ་པར་ག་ལ་འགྱུར། ཞེས་སྨྲས་ཤིང་བུ་ཁྲིད་དེ་ཕའི་གམ་དུ་སོང་བ་དང་།
བསོད་ནམས་འཕགས་སྔ་ནས་འཁོད་དེ། གཏམ་དེ་ཐོས་ནས་ཀྱང་ཡིད་བདེ་བར་འདུག་གོ ། དེ་ནས་བུ་གཉིས་བརྩད་པས། བློ་གྲོས་འཕགས་རྒྱལ་ཡང་ནོར་དང་སྨན་སྤྱད་ཅིག་ཤོས་ལ་བྱིན་ནོ། ། བློ་གྲོས་འཕགས་ཀྱིས་ཕུ་བོའི་རྟོག་པ་བསྙིལ་ནས། ཕའི་ང་རྒྱལ་གཞོམ་པའི་ཕྱིར་སྨན་གྱི་བསྟན་བཅོས་དུ་མ་ཞིག་མཛད་པས། ཕ་ངོ་ཚ་བའི་རིན་དུ་བུ་གཞན་དུ་བསྐྲད་དོ། ། དེས་ཀྱང་ཕ་མ་ལ་ཞེ་ས་བྱས་ཏེ། ཤྲཱི་ན་ལེནྡྲར་སོང་པ་ན། དགེ་སློང་ཅིག་དྲག་ཤུལ་ཅན་གྱི་མདོ་ཀློག་པ་ཉན་པས།
ཁྱིམ་པ་དང་རབ་ཏུ་བྱུང་བའི་ཉེས་དམིགས་དང་ཕན་ཡོན་གསན་པས་རིགས་སད་དེ། མཁན་པོ་སྒྲ་གཅན་འཛིན་བཟང་པོ་ལ་བསྙེན་པར་རྫོགས་ནས་བློ་གྲོས་བཟང་པོ་ཞེས་གྲགས་སོ། ། དེ་ནས་ལོ་གསུམ་དུ་རྨ་བྱ་ཆེན་མོའི་རིག་སྔགས་བསྒྲུབས་པས་ཐོབ་སྟེ། ལི་ཁ་ར་ཤིང་འཕེལ་དུ་བྱོན་པ་ན། མགར་བ་ཞིག་གིས་ཁྱིམ་དུ་སྤྱན་དྲངས་ཏེ་གཡོས་སྐོལ་བྱེད་པའི་བར་དུ་བཞུགས་པས། གསེར་འགྱུར་གྱི་རྩིའི་བཟོ་ལས་གཟིགས་པ་ཙམ་གྱིས་མཁྱེན། དེ་ནས་རེ་ཞིག་ན་དེ་ལ་ན་ལེནྡྲའི་གཙང་སྦྱོར་བསྐོས་ནས་མཁན་པོ་ནགས་སུ་བཞུད་དོ། ། ཟླ་བ་དྲུག་འདས་ཏེ་གཙང་སྦྱོར་གྱི་རེས་འཁོར་ནས་མཁན་པོ་སྤྱན་དྲངས་ལམ་དུ་འགྲོགས་ཏེ་འོངས་པ་ན། མི་དག་ཤི་བའི་ཤ་རུས་སྣང་བ་ཅི་ཡིན་དྲིས་པ་ལ། དབྱར་ཧྲིལ་པོ་མུ་གེ་བྱུང་བའོ་སྨྲས་པས།
འོ་ན་དགེ་འདུན་ཅིས་འཚོ་ཟེར་བ་ལ། ཁོ་བོས་གསེར་འགྱུར་གྱི་རྩིའི་རིན་གྱིས་སོ་བྱས་པས། མཁན་པོས་ཁྱོད་ཀྱིས་དེ་ལྟར་ཤེས་པ་དེ་བས་ཀྱང་ལྷག་པ་ང་ཡིས་ཤེས་ཏེ་གསུངས་ནས། ཕ་བོང་ལ་འཁར་བ་བསྣུན་པས་གསེར་དུ་གྱུར་ཏོ། ། གཞན་ཡང་ང་ལ་སྦྲན་ན་འབྲུའི་ཆར་འབེབས་པ་དང་། འཇིམ་པའི་བ་ལས་ཞོ་བ་ཞོས་པས། དགེ་འདུན་བྲན་ཁོལ་དང་བཅས་པ་འཚོ་བ་བཟང་པོ་ལ་སྤྱད་དུ་ཡོད་པ་ཡིན་ཏེ། ཁྱོད་ཀྱིས་དགེ་འདུན་ཀུན་ལོག་འཚོ་ལ་སྦྱར་བས་འདིར་མ་འདུག་པར་གཞན་དུ་སོངས་ཤིག་ཅེས་གནས་ནས་ཕྱུང་ངོ་། ། དེ་ནས་མཁན་པོ་ལ་ཕྱག་བྱས་སྨོན་ལམ་བཏབ་སྟེ། དཔལ་གྱི་རི་ལ་བྱོན་ནས་འདི་སྙམ་དུ།
མཁན་པོའི་ཡོན་ཏན་འདི་གསུམ་ཡང་ངོ་མཚར་ཆེ་མོད། དེ་བས་ཀྱང་རྒྱ་མཚོའི་གླིང་ན་ཛ་ཡ་སཱ་མ་ཞེས་བྱ་བས་བྲག་རི་གསེར་དུ་བསྒྱུར། རིན་པོ་ཆེའི་ཆར་འབེབས། ལམ་པོ་ཆེའི་རི་མོའི་བ་ལས། ལམ་གྱི་མགྲོན་པོ་དག་གི་ཞོ་བཞོར་ཡོད་པའི་ཡོན་ཏན་དེ་གསུམ་བླངས་ལ། མཁན་པོའི་དྲེགས་པ་གདུལ་ལོ་སྙམ་ནས་རྒྱ་མཚོའི་འགྲམ་དུ་ཕྱིན་པ་ན། གླིང་དེར་དྲང་སྲོང་འགྲོ་འོང་བྱེད་པའི་གྲུ་རྡུལ་ནས་མེད་པ་ན། ཚུལ་ལོག་པས་སྦྲུལ་ཆེན་པོས། སྦྲུལ་ཆུང་ངུ་ཞིག་གཙེས་པ་ལ་དེས་ཤིང་ལོ་ཞིག་བཅད་ནས་ཁར་བཟུང་བས་ནམ་མཁའ་ལ་བྱ་བཞིན་སོང་ངོ་། ། སློབ་དཔོན་གྱིས་ཀྱང་ཤིང་ལོ་དེ་འདྲ་བ་གཉིས་བཅད་ནས་ལག་པར་བཟུང་བས་ནམ་མཁར་སོང་བ་ལས་གླིང་དེར་སླེབས་སོ། །
དེར་ཤིང་ལོ་གཅིག་སྦས། གཅིག་ལག་ཏུ་ཐོགས་ནས་ཡོན་ཏན་གསུམ་ཞུས་པས། ཁྱོད་ཀྱིས་འདིར་ཅི་ལས་ཐར་ཟེར་བ་ལ། ཤིང་ལོ་འདིའི་ནུས་པས་སོ་སྨྲས་པས། ཤིང་ལོ་འདི་མེད་ན་འཛམ་བུའི་གླིང་དུ་ཕྱིན་པར་མི་ནུས་སྙམ་ནས། ཤིང་ལོ་འདི་ང་ལ་བྱིན་ན་སློབ་ཟེར་ནས། དེ་བྱིན་པས་མཁས་པར་བསླབས་པ་ན། སྦས་པའི་ཤིང་ལོ་བཟུང་ནས་ནམ་མཁའ་ལ་བྱོན་པས་དཔལ་གྱི་རིར་སླེབས་པ་ན། མཁན་པོ་ནི་གཤེགས། དེར་བཅུད་ལེན་བྱས་པས་ལོ་དྲུག་བརྒྱ་འཚོ་བའི་བཅུད་ཀྱང་ལོངས།
དབུལ་ཕོངས་ཐམས་ཅད་ཡོན་ཏན་དེ་གསུམ་གྱིས་འབྱོར་པ་དང་ལྡན་པར་བྱའོ་སྙམ་ནས་གྲོང་ཁྱེར་དུ་བྱོན་པ་ན། ཐོག་མར་བྲམ་ཟེ་རྒན་པོ་གཅིག་དང་འཕྲད་པ་ན། དབུལ་པོ་ཇི་སྙེད་ཡོད་པ་ཁྱོད་ཀྱིས་སྦྲོན་ཅིག ཁོ་བོས་དབུལ་བའི་སྡུག་བསྔལ་དང་བྲལ་བར་བྱའོ། ། ཞེས་སྨྲས་ནས། རིན་པོ་ཆེའི་ཆར་ཕབ་སྟེ་ཇི་སྙེད་པ་དག་གི་དབུལ་བ་འཕྲོགས་པས། དགེ་སློང་དཔལ་ལྡན་ཞེས་གྲགས་སོ། ། ཡུལ་དེ་ན་བྲག་རི་དྲིལ་བུ་འདྲ་བ་ཞིག་འདུག་པ་གསེར་དུ་བསྒྱུར་ལ་འགྲོ་བའི་དོན་བྱའོ་སྙམ་པ་ན། ནམ་མཁའ་ནས་མི་རྣམས་རྩོད་པར་འགྱུར་བས་མ་བྱེད་ཅེས་གྲགས་ནས་བཤོལ་ལོ། ། ཕྱོགས་དེའི་ལམ་པོ་ཆེའི་རི་མོའི་བ་ལས།
འགྲོ་འོང་བྱེད་པ་དག་གི་བཞོས་པས་ཞོ་ཟད་མེད་དུ་བྱུང་ཞིང་ལོངས་སྤྱོད་པར་བྱེད་དོ། ། རི་མོ་དེ་ཡང་ལོ་འཁྱུད་མོར་གནས་སོ། ། དེ་ནས་གྲོང་ཁྱེར་དེའི་འདབས་ན་བྱིས་པ་མང་པོ་འདུག་པ་ན། གཅིག་རྒྱལ་པོ་བྱེད་ཟེར། གཅིག་བློན་པོ་བྱེད་ཟེར་བ་ལ། སློབ་དཔོན་གྱིས་ལག་རིས་གཟིགས་པས་དེ་བཞིན་འོང་བར་འདུག་ནས་རྒྱལ་པོར་ལུང་བསྟན་ཏོ། ། དེ་ནི་རྒྱལ་པོ་མཐར་འགྲོ་གཞོན་ནུ་ཞེས་བྱ་བར་གྱུར་ཏེ། ཕྱིས་སློབ་དཔོན་སྤྱན་དྲངས་ཆོས་ཀྱང་ཞུས་སོ། ། རྒྱལ་པོ་ཆོས་ལ་དད་ནས་ཕོ་བྲང་དང་ཧ་ཅང་མི་རིང་བར་གཙང་ཁང་བྱས་ཏེ་སློབ་དཔོན་ལ་ཆོས་སྟོན་ཕུལ་ལོ། ། དུས་གཞན་ཞིག་ན་རྒྱལ་པོ་དམག་ལ་སོང་བའི་ཚེ།
བཙུན་མོས་བཤོས་འདྲེན་པ་ན། སློབ་དཔོན་སྐུ་བྱད་བལྟ་བས་མི་ངོམ་པ་ལ་བཙུན་མོ་ཡིད་འཕྲོགས་ཏེ་བསླུ་ཚིག་སྨྲ་ཞིང་། ལུས་ཀྱིས་བཏེགས་པས། སློབ་དཔོན་དཔལ་གྱི་རིར་བྲོས་སོ། ། བཙུན་མོ་སྐྱེངས་ནས་རང་གི་གོས་དབྲལ། གདོང་ལ་ཁྲག་ཞལ་ནས་ངུ་བའི་ཟོལ་གྱིས་གནས་སོ། ། འཁོར་ནས་རྒྱལ་པོས་ཅི་ཡིན་དྲིས་པ་ན། ཁྱོད་ལ་མཆོད་གནས་བྱི་བོ་ཅིག་འདུག་པ་དེས། ངའི་ཟན་ཆུད་གསན། ངས་མ་ཉན་པ་ན་འདི་འདྲ་བར་གྱུར་ཅིང་།
ཁོང་རང་ཡང་དཔལ་གྱི་རིར་བྲོས་སོ་ཟེར་བ་ན། མ་བརྟགས་པ་དག་ནི་ཕྲ་མས་ཡིད་མགུ་བ་ཡིན་པས། རྒྱལ་པོས་སློབ་དཔོན་ཡང་སྤྱན་མ་དྲངས་སོ། ། སློབ་དཔོན་གྱིས་རྒྱལ་པོ་ཕྲ་མས་ཕྱེ་ཟིན་པར་དགོངས་ནས་ཕོ་བྲང་དུ་བྱོན་པ་ན། ཁྱི་ཡང་ཟུག་པར་བྱེད་ཅིང་། བྲན་དག་ཀྱང་གཡོལ་བར་བྱེད་པ་ན། སློབ་དཔོན་གྱིས། བུད་མེད་རྣམས་ཀྱི་རང་བཞིན་ནི། ། བརླང་པའི་ཡིད་ཀྱིས་མི་རིག་གོ ། དགའ་བ་དུ་མ་བྱས་ནས་སུ། །
སྦྲུལ་གྱི་ལྤགས་པ་འདོར་བ་ལྟར། ། བུད་མེད་ཀྱིས་ནི་གློ་བུར་འདོར། ། དེ་ལྟར་རང་བཞིན་དེ་ཡིན་ཏེ། ། བུད་མེད་རྣམས་ནི་སེམས་མི་བརྟན། ། སྐྱེས་པ་མཁས་པ་རྣམས་ཀྱིས་ནི། ། དེ་ལ་ནམ་ཡང་ཡིད་མི་རྟོན། ། ཞེས་པའི་ཚིག་བཅད་ཡ་ཐེམ་ལ་བྲིས་ནས་བཞུད་དོ། ། དེ་ནས་རྒྱལ་པོས་ཚིག་དེ་ལས། བུད་མེད་ཀྱི་ཉེས་པར་རིག་ནས། སློབ་དཔོན་སྤྱན་དྲངས་པས་མ་གནང་བར།
སློབ་དཔོན་རང་དང་མཉམ་དུ་ལོ་དྲུག་བརྒྱར་འཚོ་བའི་སྨན་གྱི་བཅུད་ལེན་བསྐུར་བས་རབ་ཏུ་དགའ་སྟེ། རྒྱལ་སྲིད་ཆོས་ཀྱིས་བསྐྱངས་སོ། ། དེ་ནས་སློབ་དཔོན་གྱིས་ཟབ་མོའི་གནད་ལ་བསྒོམ་ཡུན་བསྲིངས་པས་ལོ་སུམ་ཅུ་ན་ཕྱག་རྒྱ་ཆེན་པོའི་དངོས་གྲུབ་ས་རབ་དགའ་བརྙེས། དེའི་ཚེ་དགེ་སློང་བདེ་བྱེད་ཅེས་པ་འདོད་པ་ལ་ལྷག་པར་བརྐམ་ཞིང་། བསྟན་པ་ལ་རྒྱབ་ཀྱིས་ཕྱོགས་པ་ཞིག་བྱུང་ནས། རིག་པའི་རྒྱན་ཞེས་པའི་གཞུང་སྟོང་ཕྲག་བརྒྱ་པ་གཅིག་བརྩམས་ཏེ། ཉན་ཐོས་ནས་ཐེག་ཆེན་གྱི་བར་ཐམས་ཅད་སུན་ཕྱུང་ཏེ། དེའི་ཉེས་བཤད་དེ་འདུལ་བའི་ཕྱིར་དུ། བྱང་ཆུབ་སེམས་དཔའི་སྤྱོད་པ་སྟོན་པ་མདོ་ཀུན་བཏུས་དང་བསླབ་བཏུས། ལྟ་བ་སྟོན་པ་རྩ་ཤེས་སོགས་རིགས་ཚོགས་དང་།
རྒྱལ་པོ་ལ་སོགས་པའི་ཆེད་དུ་གཏམ་ཚོགས། རྒྱལ་བའི་དྲིན་བསབ་པའི་ཕྱིར་བསྟོད་ཚོགས་རྣམས་མཛད་དོ། ། ཞེས་འབྱུང་བ་སོགས་དཔལ་མགོན་འཕགས་པ་ཀླུ་སྒྲུབ་ཀྱི་རྣམ་ཐར་ལ་བཤད་ཚུལ་མི་འདྲ་བ་ཆེས་མང་བ་ཞིག་འབྱུང་ཞིང་མགོན་པོ་སྔོན་འབྱུང་། ལང་ཀར་གཤེགས་པ། འཇམ་དཔལ་རྩ་རྒྱུད། སྤྲིན་ཆེན་པོའི་མདོ་ལ་སོགས་པ་མདོ་སྡེ་དང་རྒྱུད་སྡེ་མང་པོ་ནས་རྒྱལ་བ་ཉིད་ཀྱིས་ལུང་བསྟན་པའི་ཚུལ་ཡང་མཐའ་ཡས་སོ། ། སློབ་དཔོན་དེས་རྗེས་སུ་བཟུང་ཞིང་རྒྱུད་བྱིན་གྱིས་བརླབས་པ་ནི། སློབ་དཔོན་ཤ་བ་རིའི་དབང་ཕྱུག་སྟེ། འདི་ནི་བྲམ་ཟེའི་རིགས་ལྡོང་དར་ཞེས་བྱ་བ། སངས་རྒྱས་ཀྱི་བསྟན་པ་ལ་དད་པ་ཐོབ་ནས་སློབ་དཔོན་འཕགས་པའི་དྲུང་དུ་ཕྱིན་དབང་དང་དམ་ཚིག་ཞུས།
རྒྱུད་དང་གདམས་ངག་མ་ལུས་པ་ཐོབ་སྟེ། སྒྲུབ་པ་སྙིང་པོར་མཛད་པས་དངོས་གྲུབ་ཀྱི་མཆོག་ཐོབ་པ་ཞིག་ཡིན་པར་བཤད་ལ། ཡང་རྣམ་ཐར་གཞན་ལས་ནི། སློབ་དཔོན་ཀླུ་སྒྲུབ་བྷ་ག་ལའི་རི་བོའི་དགོན་པ་ན་བཞུགས་པའི་ཚེ། གར་མཁན་བཟའ་མི་གཉིས་ལ་གླུ་གར་གྱིས་འཚོ་བའི་བུ་ཚ་མིང་སྲིང་གསུམ་ཡོད་པ་དེ་དག་གིས། སློབ་དཔོན་ལ་གླུ་གར་ཕུལ་ནས་སློང་མོ་བསླངས་པས། སློབ་དཔོན་གྱིས་རིགས་ངན་ལ་རྣམ་རྟོག་མ་མཛད་པར་ནང་དུ་བོས་ནས་ཁ་ཟས་མང་པོ་བྱིན་པས། དད་པ་རྙེད་ཅིང་། དེར་བྱང་སེམས་བློ་གྲོས་རིན་ཆེན་གྱི་བྲིས་སྐུ་ཞིག་ཡོད་པ་མཐོང་ནས་འདི་ཅི་ལགས་ཞུས་པས། སློབ་དཔོན་གྱི་ཞལ་ནས།
འདི་བྱང་སེམས་ལྷའི་བུ་ཐ་མལ་པས་མི་མཐོང་བ་ཞིག་ཡིན་གསུངས། བདག་ཅག་ལ་བསྟན་པར་ཞུ་བྱས་པས། ངའི་སྤྱི་གཙུག་ན་ཡོད་ལྟོས་གསུངས་པས། དེ་མཐོང་བའི་མངོན་ཤེས་ཀྱི་སྤྱན་ཞིག་ཞུ་ཚུལ་ཞུས་པས། དཔལ་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར། རྒྱུད་བཤད། གདམས་པ་དང་རྗེས་སུ་གདམས་པ་མ་ལུས་པ་གནང་ནས་ཉམས་སུ་ལོངས་ཤིག་གསུངས། ནན་ཏན་གྱིས་ཉམས་སུ་བླངས་པས་བྱང་སེམས་ཀྱི་ཞལ་མཐོང་སྟེ། གར་དང་བྲམ་ཟེ་ཆེན་པོའི་དོ་ཧ་གླུར་བླངས་ནས་མཆོད་པ་ཕུལ་བས། ཁྱོད་ཀྱིས་དེའི་དོན་ཤེས་སམ་གསུངས།
མི་ཤེས་པས་ཞུ་འཚལ་ཞུས་པས། དོ་ཧའི་དོན་སྙིང་པོ་དོན་གྱི་དགོངས་པ་བསྟན་པས་དེ་ཉིད་དུ་དེ་ཁོ་ན་ཉིད་ཀྱི་རྟོགས་པ་ཐོབ་པར་གྱུར་ཏོ། ། དེ་ནས་བྱང་སེམས་ཀྱི་ཞལ་ནས། རིགས་ཀྱི་བུ་ཁྱོད་གདོང་དར་གྱི་སྟོན་པ་ཤ་བ་རིའི་དབང་ཕྱུག་བྱ་བ་ཡིན་པས། འདིར་མ་འདུག་པར་རྔོན་པའི་ཆ་ལུགས་ཀྱིས་ལྷོ་ཕྱོགས་དཔལ་གྱི་རི་ལ་སོང་ལ་དབང་པོ་ཡང་རབ་རྣམས་ཀྱི་དོན་གྱིས་ཤིག ཅེས་ལུང་བསྟན་པ་བཞིན་དཔལ་གྱི་རི་ལ་བྱོན་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་སྟེ་དེང་སང་ཡང་བཞུགས་སོ་ཞེས་གྲག་གོ ། སློབ་དཔོན་འདི་སྤྱོད་པ་མཛད་པའི་ཚེ། དུག་སྦྲུལ་གྱི་རིག་སྔགས་འཛིན་པའི་ས་ར་ཧ་ཞེས་པ་ཞིག་གིས་ན་ལེནྡྲའི་ཕྱི་སྒོ་ལ་ཤིང་བུ་ཞིག་བཏགས་ནས། འདི་སུས་ལེན་ནུས་པ་དང་ནུས་པ་འགྲན་ནོ་ཟེར་ནས་གཞན་དུ་སོང་བ་ན། སློབ་དཔོན་གྱིས་ཆང་གིས་མྱོས་པའི་ཚུལ་བྱས་ཏེ་ཤིང་བུ་དེ་ཆུ་ལ་བསྐྱུར་བས།
ནངས་པར་ས་ར་ཧ་འོངས་ནས་ངའི་ཤིང་བུ་སུས་བསྐྱུར་ཟེར། གཞན་དག་གིས་ཆང་གིས་བཟི་བ་ཞིག་གིས་བསྐྱུར་རོ་བྱས་པས། དེ་ཁྲིད་ཤོག་ཟེར་བཙལ་བས། སྔར་བས་ཀྱང་བཟི་བའི་ཚུལ་མཛད་དེ་བཞུགས་པ་དང་འཕྲད་དེ་ཁྲིད་པས། ཁོས་ངའི་ཤིང་བུ་ཁྱོད་ཀྱིས་བསྐྱུར་རམ་ཟེར། སློབ་དཔོན་གྱིས་བསྐྱུར་རོ་གསུངས་པས། དེ་ལྟ་ན་ནུས་པ་འགྲན་ནོ་ཟེར་བ་ལ། སློབ་དཔོན་གྱིས་ནུས་པ་མེད་ཀྱི་ཁྱོད་བཟོད་པར་མཛོད་ཅིག་གསུངས་ནས་བཞུད་དོ། ། ཡང་ཁོས་ཤིང་བུ་བཏགས། སློབ་དཔོན་གྱིས་བསྐྱུར་ནས་སྔར་བཞིན་ཞག་གསུམ་དུ་བྱས་སོ། །
དེ་ནས་ཁོ་ཤིན་ཏུ་ཁྲོས་ནས་ད་ནི་དུག་སྦྲུལ་གཏོང་བས་བསྲུང་བ་གྱིས་ཤིག་ཟེར་བ་ན། སློབ་དཔོན་གྱིས་ས་ལ་རི་མོ་རིམ་པ་བདུན་བྲིས་པའི་ནང་དུ་བཞུགས་ནས། ད་ཐོངས་ཤིག་གསུངས། དེ་ནས་དུག་སྦྲུལ་བཏང་པ་ན་རི་མོ་གཉིས་བསྒྲལ་ཏེ་བྱུང་ཡང་ནང་དུ་ཡོང་མ་ནུས་པ་དང་། ཡང་ཁོ་ན་རེ། ད་ནི་འཇོག་པོའི་དུག་འཛིན་པའི་སྦྲུལ་དམར་པོ་ཞིག་ཡོད་དོ། ། དེ་སྔར་གྱི་ཀླུ་བདུན་གྱི་དུག་པས་ཀྱང་འཇིགས་པས་དེས་ཁྱེད་ཀྱང་བཟའ། ང་ཡང་བཟའ། གཞན་སེམས་ཅན་དུ་མ་བཟའ་བས་དེ་གཏོང་ངོ་ཟེར། ཁྱོད་རང་བཟའ་བའི་དུག་དེས་ཅི་བྱེད་ད་མ་གཏོང་གསུངས་པས།
ཁོ་ན་རེ་ཅིས་ཀྱང་གཏོང་ངོ་ཟེར། དེ་ལྟ་ན་ཐོངས་གསུངས་པས། ཁོས་རིག་སྔགས་བཟླས་ནས་བཏང་པས། སློབ་དཔོན་གྱིས་ཕག་ཞལ་སྤྲུལ་ནས་གསོལ་ཏེ། དེ་ནས་ས་ར་ཧ་ལ་སོགས་པའི་སེམས་ཅན་དུ་མ་སྨིན་པར་མཛད་དོ། ། དེ་ལ་ཤ་བ་རི་ཞེས་པ། བོད་སྐད་དུ་རི་ཁྲོད་པ་སྟེ། རྔོན་པའི་མིང་ཡིན་ལ། དོན་རྔོན་པའི་ཆ་ལུགས་ཀྱིས་སེམས་ཅན་གྱི་དོན་མཛད་པས་ན་དེ་སྐད་དུ་གྲགས་པའོ། ། དེས་དབང་བསྐུར་ཅིང་རྒྱུད་བྱིན་གྱིས་བརླབས་པ་ནི།
སློབ་དཔོན་ཆེན་པོ་ལཱུ་ཧི་པ་སྟེ། འདི་ནི་ནུབ་ཕྱོགས་ཨུ་རྒྱན་གྱི་ཡུལ་དུ། ཡབ་ཡི་གེ་མཁན་གྱི་རྒྱལ་པོ་ཟླ་བ་རོལ་པ་དང་། ཡུམ་ཟླ་བའི་དཔལ་གཉིས་ཀྱི་སྲས་སུ་འཁྲུངས་ཏེ། ཀུན་ཏུ་དགེ་བར་མིང་བཏགས། ཆེར་སྐྱེས་པ་ན་ཡིག་རྩིས་དང་སྒྱུ་རྩལ་གྱི་གནས་སོགས་རིགས་པ་དུ་མ་བསླབས་རྒྱལ་པོའི་ཡི་གེ་པ་བྱེད་པའི་ཚེ། དཔལ་ཤ་བ་རིའི་དབང་ཕྱུག་དང་མཇལ། མཆོད་པ་དང་གུས་པའི་སྤྱོད་ལམ་གྱིས་མཉེས་པར་བྱས་ནས་ཡང་དག་པའི་གདམས་ངག་ཞུ་ཞུས་པས། རྒྱལ་པོའི་འཕྲིན་ཕར་འགྲོ་བ་དང་། ཚུར་འོངས་བའི་ཡི་གེའི་དོན་ལ་ཡིད་རྩེ་གཅིག་ཏུ་གཞུང་པ་ཞིག་འདུག་པས་ཡང་དག་པའི་གདམས་ངག་གི་སྣོད་དུ་དགོངས་པས།
དཔལ་ལྡན་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར། གདམས་པ་དང་རྗེས་སུ་གདམས་པ་ཐམས་ཅད་གནང་ནས་བསྒྲུབ་པ་ལ་བརྩོན་པར་བཞུགས་པའི་ཚེ། ཨུ་རྒྱན་པའི་ཡུལ་ཆོས་ཚེས་བཅུ་རྣམ་གཉིས་ལ་དུར་ཁྲོད་མཆོད་པ་ལ་འགྲོ་བ་ཞིག་ཡོད་པས། དེའི་ཚེ་ཁོང་རྣམས་ཀྱི་རྗེས་སུ་སློབ་དཔོན་གྱིས་ཀྱང་བྱོན་པས། གཞན་རྣམས་གྱེས་ཚར་བའི་རྗེས་སུ་ཡུལ་ཉེར་བཞིའི་དཔའ་བོ་དང་རྣལ་འབྱོར་མ་རྣམས་ཐ་མལ་པའི་ཚུལ་བྱས་ཚོགས་པའི་དབུས་ན། སྐྱེ་བདུན་གྱི་ཤ་ཞིག་བཞག་སྟེ་སྒེག་ཅིང་རོལ་བའི་ཆ་བྱད་དུ་འདུག་པ་ལ། ཕྱག་མཆོད་བྱས་པས་མཉེས་ཏེ་དེ་དག་གི་ཞལ་ནས། དམ་ཚིག་གི་རྫས་དེ་ལས་ཆོད་ལ་ངེད་རྣམས་ལ་དྲོངས་གསུངས་དྲངས་པས། ཁ་ན་མ་ཐོ་བ་མེད་པའི་ཟས་ཡིན་པས་ཁྱེད་རང་ཡང་ཟོ་གསུངས་པ་ན། ཚམ་ཚོམ་མེད་པར་ཟོས་པས་དེ་རྣམས་ཤིན་ཏུ་མཉེས་ནས་མི་སྣང་བར་གྱུར་པའི་རྗེས་སུ།
ནམ་མཁར་འཁོར་ལོ་སྡོམ་པའི་དཀྱིལ་འཁོར་གསལ་བར་སྤྲུལ་དབང་བསྐུར་བས་དཔེའི་ཡེ་ཤེས་རྒྱུད་ལ་སྐྱེས། དེ་བོགས་དབྱུང་བའི་ཕྱིར་གདམས་པ་དང་རྗེས་སུ་གདམས་པ་སྩལ་ཅིང་མཚོན་བྱ་དོན་གྱི་ཡེ་ཤེས་མཆོག་གི་དངོས་གྲུབ་མྱུར་དུ་རྟོགས་པའི་ཕྱིར། རྐང་པ་བརྐྱངས་པ་སྤངས་ནས་ནི། ། འཁོར་བའི་མན་ངག་གཞུག་དོར་ནས། ། རྡོ་རྗེ་སེམས་དཔའ་རྒྱལ་པོ་ཆེ། ། ཡང་དང་ཡང་དུ་བསྐུལ་བར་བྱ། ། ཞེས་གསུངས་ནས་དཀྱིལ་འཁོར་གྱི་ལྷ་ཚོགས་དག་མི་སྣང་བར་གྱུར་ཏོ། ། ཡང་རྣམ་ཐར་གཞན་ལས་སློབ་དཔོན་གྱིས་ཤ་ཝ་རི་དང་མཇལ་ནས་དབང་དང་གདམས་ངག་ཐམས་ཅད་བྱིན་ནས། གང་ལ་ཞེན་པ་བྱུང་ན་དེ་ཡང་ཐོངས། ། རྟོགས་པར་གྱུར་ན་ཐམས་ཅད་དེ་ཡིན་ཏེ། །
དེ་ལས་གཞན་ཞིག་སུས་ཀྱང་བསྟན་རྒྱུ་མེད། ། ཅེས་གསུངས་ནས་སློབ་དཔོན་མི་སྣང་བར་གྱུར་ཏོ་ཞེས་ཀྱང་འབྱུང་ངོ་། ། གང་ལྟར་ཡང་དོན་ལ་ཁྱད་པར་མེད་པས། དེ་ནས་གོང་གི་ཚིགས་བཅད་དེའི་དོན་ལ་བསམ་པས་བསྒྲུབ་པ་ལ་རྩེ་གཅིག་ཏུ་འབད་དགོས་པར་དགོངས་ནས། འཚོ་བ་གང་ལ་བརྟེན་སྙམ་ནས། བསོད་སྙོམས་ལ་སོགས་པ་ལ་ནི་ཆགས་སྡང་སྐྱེ། ཤིང་ཐོག་ལ་སོགས་ནི་དབྱར་དང་སྟོན་འབྱུང་ཡང་དགུན་དཔྱིད་མི་འབྱུང་། རང་གི་ཡི་གེ་བྱས་པའི་ལག་པའི་གླ་ལ་བརྟེན་ན་སྒྲུབ་པའི་བར་ཆད་དུ་འགྲོ་བར་དགོངས་ནས། རིམ་གྱིས་ལྗོངས་རྒྱུ་ཞིང་བྱོན་པས་ཆུ་བོ་གངྒཱའི་འགྲམ་ན་ཉ་པ་མང་པོས་ཉ་བསད་པའི་རྒྱུ་ལྟོ་སྤུངས་ནས་བྱ་དང་ཁྱིས་བཟའ་ཞིང་འདུག་པ་མཐོང་བས། བདག་པོ་མེད་ཅིང་རྩོལ་བ་ཆུང་བར་གཟིགས་ནས།
དེའི་ཕྱོགས་ཤིག་ཏུ་བཞུགས་ཏེ་འཚོ་བ་ཉ་རྒྱུ་ལ་མཛད་ཅིང་རྩེ་གཅིག་ཏུ་ཉམས་སུ་བླངས་པས་ཅུང་ཟད་མི་འཇུ་བ་བྱུང་བའི་ཚེ་བླ་མ་ཤ་ཝ་རི་པའི་གདམས་པ་ཐ་མལ་པའི་གཏུམ་མོ་དང་། འོད་ཀྱི་གཏུམ་མོ་ཁ་སྦྱར་བ་བསྒོམས་པས་མཚན་མ་དང་རྣམ་པར་རྟོག་པ་ཡང་འཇུ་ན། འདི་ཅིའི་ཕྱིར་མི་འཇུ་སྙམ་ནས་ཟོས་པས་ཞུ་ཞིང་། དེ་ལྟར་འཚོ་བ་ཉ་རྒྱུ་ལ་བརྟེན་ཏེ་སྒྲུབ་པ་སྙིང་པོར་བྱས་པས་ཟག་པ་མེད་པའི་ཡེ་ཤེས་རྒྱུད་ལ་སྐྱེས། དངོས་གྲུབ་ཀྱི་མཆོག་ཐོབ་སྟེ་གསོལ་ཟས་ལས་མཚན་དུ་བཏགས་པ་ལཱུ་ཧི་པ་ཞེས་བྱ་སྟེ། ཡིག་མཁན་རིགས་ལ་སྐལ་བར་ལྡན། ། ཉ་ལྟོ་བཟའ་ཞིང་དངོས་གྲུབ་བརྙེས། ། བླ་མ་དེ་ལ་ཕྱག་འཚལ་ལོ། ། ཞེས་རྡོ་རྗེ་གདན་པས་བསྟོད་པ་མཛད་པ་ལྟར་རོ། ། དེའི་རྗེས་སུ་རང་ལུགས་ཀྱི་ཆོས་འབྱུང་དག་ལས་ནི་སྔར་གྱི་རྒྱལ་པོ་དེ་འདུལ་བའི་དུས་ལ་བབ་པར་གཟིགས་ནས་ཞེས་འབྱུང་ལ།
བུ་སྟོན་གྱི་ནི་ཨོ་ཌི་བི་ཤ་དང་ཉེ་བའི་གྲོང་ཁྱེར་ཞིག་ན་རྒྱལ་པོ་བི་མ་ལ་ཙཎྜ་ཞེས་པ་ཞིག་འདུལ་བའི་དུས་ལ་བབ་པར་དགོངས་ནས་ཞེས་འབྱུང་སྟེ། གང་ལྟར་ཡང་དེ་ནས་སློབ་དཔོན་གྱིས་རྒྱལ་པོའི་གྲོང་ཁྱེར་དུ་གཤེགས་སོ། ། དེར་རྒྱལ་པོ་དེ་སྐྱེད་མོས་ཚལ་དུ་དགའ་སྟོན་ལ་འབྱོན་པ་ལ་གྲོང་ཁྱེར་བ་དག་གིས་ལམ་དང་སྲང་བར་ཐམས་ཅད་ཕྱག་དར་བྱས། དར་གྱི་ལྡ་ལྡིས་བརྒྱན་སྤོས་ཁང་དང་བཅས་གདུགས་དང་བླ་བྲེས་ཀྱང་བརྒྱན་ཏེ་སྐྱེད་མོས་ཚལ་དུ་རྒྱལ་པོའི་ཁྲི་བཤམས་པ་ལ། སློབ་དཔོན་གྱིས་སྨྱོན་པའི་ཆ་བྱད་ཀྱིས་ཁྲི་སྟེང་དུ་བཞུགས་སོ། ། དེ་ནས་བྲམ་ཟེ་མདུན་ན་འདོན་བྱ་བ་བཀྲ་ཤིས་ཀྱི་ཚིགས་བཅད་བརྗོད་ཅིང་། ཀུ་ཤ་རྣ་ལྟག་ཏུ་གཟེར། རིལ་བ་སྤྱི་བླུགས་དང་། ཚངས་སྐུད་དང་བཅས་ཏེ་ལམ་གྱི་མི་གཙང་པ་དག་པར་བྱེད་ཅིང་ཡོང་པས་སློབ་དཔོན་ཁྲིའི་སྟེང་ན་འདུག་པ་མཐོང་ནས་སླར་ལོག་སྟེ། རྒྱལ་པོ་ལ།
མི་མདོག་སྔོ་བ། ཉི་ལྷགས་ཀྱིས་ཁྱེར་བ། སྐྲ་འཛིངས་པ། གོས་མེད་པ། ཉའི་རྒྱུ་མ་བཟའ་བ་ཞིག་རྒྱལ་པོའི་ཁྲིའི་སྟེང་ན་འདུག་པས་ཅི་ལྟར་ལགས་ཞུས་པས། དེ་ཐོན་ཅིག་གསུངས་པས། བྲམ་ཟེ་རྣམས་ཀྱིས་དེར་ཕྱིན་ཏེ། ཕར་སོང་བྱས་པས་འགྲོར་མ་འདོད། ལན་གཉིས་གསུམ་གྱི་བར་དུ་བྱས་ཀྱང་། ལན་མེད་པ་ལ་དེ་རྣམས་ཀྱི་ལག་པས་བཏེགས་པས།
རི་བོ་ཆེན་པོ་ལ་འཇུས་པ་ལྟར་བསྒུལ་མ་ནུས་པ་ན། ཁྲེལ་ཏེ་རྒོད་པས། བྲམ་ཟེ་རྣམས་ལ་སྡང་མིག་ཏུ་ལྟ་ཞིང་། མ་ལུས་པ་འདི་ཇི་ཙམ་ཡིན་ཏེ་འཇིག་རྟེན་གསུམ་པོ་ཇི་ཙམ་ཡིན། ། དེ་ཆ་ཉིད་ཀྱི་ཅིག་ནི་མི་བདག་གཞན་ཡིན་དེ་ཡི་གཡོག་ཡིན་ན། ། བློ་བཟང་དེ་ཡང་གཞན་གྱི་དམ་པའི་སྤྱོད་ལ་བཞད་གད་བྱེད་པ་ནི། ། ཨེ་མ་འཁོར་བ་ངོ་མཚར་རེ་ཆེ་འདི་ལ་སྨྲ་མང་ཅི་ཞིག་དགོས། ། ཞེས་གསུངས་ཏེ། དང་པོ་སྒྲུབ་པ་ལ་ཞུགས་ནས་དེ་བར་ཕལ་ཚིག་དེ་ལས་མ་གསུངས་པར་གྲགས་ལ། དེ་ནས་བྲམ་ཟེ་དེ་དག་སྐྱེངས་ཏེ་སླར་ལོག་ནས་རྒྱལ་པོ་ལ་སྔར་གྱི་ཚུལ་དེ་རྣམས་བསྙད་པས།
རྒྱལ་པོ་ཁྲོས་ཏེ་དེའི་སྟེང་དུ་དཔུང་ཚོགས་ཐམས་ཅད་ཐོངས་ལ་བརླག་པར་གྱིས་ཤིག་ཟེར་ནས་དེ་བཞིན་བྱས་པས། སློབ་དཔོན་གྱིས་སྡང་མིག་གིས་བལྟས་ནས་ཧ་ཧ་ཧི་ཧི་ཞེས་བཞད་པས། དཔུང་གི་ཚོགས་སྨྱོས་ཤིང་རེངས། ལ་ལ་བྲོས་སོ། ། དེར་བློན་པོ་རིག་པ་ཅན་ཞིག་གིས་དངོས་གྲུབ་ཐོབ་པར་ཤེས་ནས་གུས་པ་བྱས་པས་གྲོལ། དེར་རྒྱལ་པོ་སྐྲག་ནས་མྱུར་བར་སློབ་དཔོན་གྱི་དྲུང་དུ་འོངས་ཏེ་བཟོད་གསོལ་ཕུལ་བས། སྔར་གྱི་རེངས་པ་རྣམས་གྲོལ་བ་ན། རྒྱལ་པོས་སློབ་དཔོན་ལ་ཁྱེད་སུ་ཡིན་གསུངས་པས། སློབ་དཔོན་གྱི་ཞལ་ནས་ཁྱོད་སུ་ཡིན་གསུངས། རྒྱལ་པོས་ང་རྒྱལ་པོ་ཡིན་བྱས་པས་ངའང་རྒྱལ་པོ་ཡིན་གསུངས།
རྒྱལ་པོས་འོ་ན་ཁྱོད་ལ་རྒྱལ་པོའི་ལོངས་སྤྱོད། མལ་སྟན་དང་། ཆུང་མ་དང་། བསིལ་གཡབ་དང་། སྒྲོན་མ་ལ་སོགས་པ་ཡོད་དམ་ཟེར་བ་ལ། སློབ་དཔོན་གྱིས། ས་གཞི་མལ་སྟན་ཆེན་པོ་ཡིན་ཏེ་ལག་པའི་བློ་བརྟན་འབོལ་བ་ཁྲི། ། ཟླ་བའི་འོད་ཟེར་སྒྲོན་མ་གསལ་ཞིང་ཞི་བསིལ་རྗེས་སུ་མཐུན་པའི་རླུང་། ། རྒྱ་ཆེ་ནམ་མཁའི་བླ་བྲེ་ཆགས་བྲལ་སྟོང་པའི་བུད་མེད་ལ་སྤྱོད་ཅིང་། ། ཨེ་མ་རྒྱལ་ལྟར་སྲིད་ན་འཇིགས་མེད་རྣལ་འབྱོར་བདེར་ཉལ་རྒྱལ་པོ་ཡིན། །
ཞེས་གསུངས་པས། རྒྱལ་བློན་གཉིས་དད་དེ། ཡང་དག་པའི་གདམས་ངག་ཞུ་ཞུས་པས། རྒྱལ་པོ་ལ་ཁྱོད་ནི་རིགས་ཀྱིས་སྙེམས་པའི་གང་ཟག་ཡིན་པས་སྣོད་དུ་མི་རུང་ངོ་གསུངས། བློན་པོ་ལ་ཁྱེད་བྲམ་ཟེ་གཙང་སྦྲ་ལ་དགའ་ཞིང་རིགས་ལ་མཆོག་ཏུ་འཛིན་པ་ཡིན། ང་རྣལ་འབྱོར་པ་ཤ་ཆང་བཟའ་ཞིང་འཐུང་པ་ལ་ཁྱོད་མོས་སམ་གསུངས་པས། རྒྱལ་པོས་རྒྱལ་སྲིད་ཀྱི་བྱ་བ་གཏོང་བར་ཁས་བླངས་ཤིང་། བློན་པོས་ཀྱང་སློབ་དཔོན་ལ་མོས་སོ་ཟེར་ནས། དཔལ་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར། དེ་ནས་གདམས་ངག་གནང་བར་དགོངས་ཏེ།
མཁྱེན་བཞིན་དུ་ཁྱོད་གཉིས་ད་ལྟ་སེམས་གང་ལ་འཕྲོ་གསུངས་པས། རྒྱལ་པོས་སྨད་འཚོང་མ་ལའོ། ། བློན་པོས་ཌ་ཀིའི་སྒྲ་ལས་སོ། ། ཞེས་ཟེར་བ་ན། སློབ་དཔོན་གྱིས་ཌ་ཀིའི་སྒྲ་ལས་གཞི་མཛད་དེ། ཌ་ཀིའི་སྒྲ་དེ་ཚོམ་ནས་འདུག་གི ཐོ་བ་དང་སྐྱེས་བུའི་རྩོལ་བ་སོགས་གང་ལ་འདུག་རྟོགས་ཤིག་གསུངས་པས། དེ་གཉིས་ཀྱིས་བརྟགས་པས་ཡ་བྲལ་གང་ལ་ཡང་མ་རྙེད་ནས་ཚུལ་སྨྲས་པས། སློབ་དཔོན་གྱིས། དཔེ་དེ་བཞིན་དུ་ཕྱག་རྒྱ་ཆེན་པོའི་ཡེ་ཤེས་ཀྱང་།
བླ་མའི་མན་ངག་དང་། སློབ་མའི་མོས་གུས་སོགས་རྐྱང་པ་རེ་རེ་ལས་མི་འབྱུང་བར་ཚོགས་པ་ལས་རྟོགས་ཏེ། དེས་ན་ཆོས་ཐམས་ཅད་རྟེན་འབྲེལ་སྐྱེ་བ་མེད་པར་ཤེས་པར་གྱིས་ལ་མངོན་པར་རྟོགས་པ་སྒོམས་ཤིག་གསུངས་ནས། དཔལ་མངོན་པར་རྟོགས་པ་ཞེས་པ་གནང་ངོ་ཞེས་འབྱུང་ངོ་། ། རང་ལུགས་ཀྱི་ཆོས་འབྱུང་དག་ལས་ནི། རྒྱལ་བློན་གཉིས་ལ་དབང་བསྐུར་གདམས་ངག་གནང་སྟེ། ཁྱེད་གཉིས་ཟས་ཀྱི་འཚོ་བ་ཅི་ལ་དགའ་གསུངས་པས། རྒྱལ་པོ་རྟག་ཏུ་ཆང་འཐུང་བ་དང་། བློན་པོས་གོ་བླ་ལ་དགའ་ཞེས་ཞུས་པས། རྒྱལ་པོ་ལ་ཁྱོད་ཤར་ལྷོ་ཨོ་ཊི་བི་ཤའི་བྱེ་བྲག་ཙ་རི་ཏྲ་པ་ར་ཞེས་བྱ་བར་ཆང་མང་བས་དེར་སོང་ལ་འབྲས་རྡུངས་ཤིག་ཅེས་གསུངས་ཏེ་བཏང་།
བློན་པོ་ལ་ཁྱོད་ཊ་ཀི་ན་པ་ཏའི་བྱེ་བྲག་ཀཉྩི་ན་ག་རར་སྨད་འཚོང་མ་གཟུགས་བཟང་བ་ཡོད་ས་དེར་སྐྱེས་པ་བསུ་སྐྱེལ་བྱས་པ་ཐམས་ཅད་ཀྱིས་གོ་བླ་སྟེར་བས་སྨད་འཚོང་མའི་གཡོག་གྱིས་ཤིག་ཅེས་གསུངས་ཏེ་དཔལ་མངོན་པར་རྟོགས་པ་གནང་ནས་མི་སྣང་བར་གྱུར་ཏོ། ། དེ་ནས་རྒྱལ་པོས་གྲོང་ཁྱེར་དེར་བྱོན་ནས་ཁྱིམ་བདག་གི་འབྲས་བརྡུངས་ཏེ། དེ་ལ་བལྟས་པས་འབྲས་ཀྱི་སོ་བ་དང་ཕུབ་མ་ཇེ་ཉུང་དུ་སོང་། འབྲས་འཁར་མ་ཇེ་གསལ་ལ་འགྲོ་བ་མཐོང་སྟེ། དེ་བཞིན་དུ་ཡང་དག་པའི་གདམས་ངག་གིས་མཚན་མ་དང་རྣམ་རྟོག་སྦྱངས་པས་ཇེ་ཉུང་དུ་འགྲོ། གཉུག་མའི་ཡེ་ཤེས་ཇེ་གསལ་ལ་འགྲོ་བར་རྟོགས་ནས་དེ་ལ་ཐུགས་གཏད་པའི་རིང་ལ་ཕུག་རོན་གྱིས་འབྲས་བསྡུས་ནས་ཉུང་དུ་སོང་བས། ཇོ་མོས་རྒོལ་གྱིས་དོགས་ནས་གཞན་གྱི་འབྲས་བརྐུས་པས། ནམ་མཁར་དངོས་གྲུབ་རིང་དུ་གྱུར་ཏོ་ཞེས་པའི་སྒྲ་བྱུང་། དེ་བཞིན་དུ་སྒྲུབ་པ་སྙིང་པོར་བྱས་པས། ལན་ཅིག་སྒོ་འགྲམ་ན་ཡོད་པ་ལ་ཇོ་མོས་འོད་སྐོར་རེ་འདུག་པར་མཐོང་ནས།
དད་པ་སྐྱེས་ཏེ་ཁྱོད་འབྲས་མ་བརྡུངས་པར་སྒྲུབ་པ་སྙིང་པོར་གྱིས་ཤིག འཚོ་བ་ངས་སྦྱིན་གྱིས་ཟེར་བ་ལ། ང་ལ་ཡོན་ཏན་གྱི་ཁྱད་པར་གང་ཡང་མེད་གསུངས་ནས་ཞག་འགའ་འོད་དེ་མེད་པར་བྱས་སོ། ། དེ་ནས་སྐབས་སུ་གླུ་ལེན་པ་ནི། གང་ཞིག་ཡིད་ལ་མི་བྱེད་སོ་བ་ནི། ། ཡིད་རྨོངས་བྱེད་པའི་སོ་བའི་ཕྱེ་མ་དག ། དེ་ནི་གྲུས་པས་སོ་ཕྱེ་དེ་གསལ་བྱེད། ། དེ་ཡི་ལྷན་ཅིག་སྐྱེས་པའི་འདོད་པ་དག ། ཇི་ལྟར་འཇུག་པར་གསལ་བར་བྱས་པ་སྟེ། ། རིང་དུ་འགྲོ་འདོད་པ་ནི་འབྲས་བརྡུངས་པའོ། །
ཕུབ་མེད་ཆུ་ཡང་མེད་ཅིང་ཤིང་མེད་རྩ་བ་མེད། ། ཡེ་ཤེས་ཆེན་པོ་འདིས་ནི་འགྲམ་གཉིས་ཐོབ་པར་འགྱུར། ། ཡུལ་རྣམས་བསྡོམས་ནས་ང་ཡིས་གཅིག་ཏུ་བྱས། ། རླུང་གི་ཐག་པས་རོ་མཉམ་དྲང་བར་སླའོ། ། སོ་བ་མེད་ཅིང་འབྲས་རྣམས་མེད་ཀྱང་ནི། ། དུས་རྣམས་ཀུན་ཏུ་ང་ནི་འབྲས་བརྡུངས་པའོ། ། ཞེས་གསུངས་སོ། ། དེས་ན་འབྲས་བརྡུངས་པའི་མིང་ལ་ཌེཾ་ཀི་པ་ཟེར་བས་ན་འདི་ལ་ཌེཾ་ཀི་པ་ཞེས་བྱ་ལ། དེ་ནས་ཀུན་གྱིས་གྲུབ་པ་ཐོབ་པ་ཤེས་ནས་རྒྱལ་པོ་ལ་སོགས་པ་ཐམས་ཅད་ཀྱིས་བསྙེན་བཀུར་བྱས་ཏེ། དེ་དག་ལ་ཡང་དག་པའི་གདམས་ངག་གནང་བས།
ཙ་རི་ཏྲ་པ་ཏའི་མི་ཕྱུགས་དང་བཅས་པས་མཁའ་སྤྱོད་ཀྱི་དངོས་གྲུབ་ཐོབ་བོ། ། བློན་པོས་ཀྱང་ཀཉྩི་ན་ག་རར་ཕྱིན་ནས་སྨད་འཚོང་མའི་གྲོང་དུ་གོ་བླའི་འཚོ་བ་ལ་བརྟེན་ནས་སྒྲུབ་པ་སྙིང་པོར་བྱས་པས་མཆོག་གྲུབ་སྟེ། ཀཉྩི་ན་ག་རའི་གྲོང་ཁྱེར་བ་དག་གིས་ཀྱང་དངོས་གྲུབ་ཐོབ་བོ། ། དེ་ནས་སློབ་དཔོན་གྱིས་དངོས་གྲུབ་ཐོབ་པའི་རྟེན་འབྲེལ་དུ་གཟིགས་ནས་ལྷོ་ཕྱོགས་ཀྱི་རྒྱུད་དུ་སྨད་འཚོང་མ་ཞིག་གི་ཁོལ་པོ་མཛད་པས། ནངས་ཤིག་སྨད་འཚོང་མ་དེས་སྐྱེས་པ་གཞན་ཞིག་དང་ཉལ་པོའི་དུས་བྱས་པས་སྐྱེས་པ་དེ་མ་བྱུང་པར་ལོག་པ་ན། འོད་ཆེན་པོ་ཅིག་གིས་ཡུལ་ཕྱོགས་སྣང་བར་བྱས་པ་མཐོང་ནས། གར་འགྲོ་བལྟས་པས་མོ་རང་གི་ཁྱིམ་དུ་སོང་བ་མཐོང་ནས་ཁྱིམ་དུ་ཕྱིན་ཙ་ན་ཁོལ་པོའི་སྙིང་ཁར་ཐིམ་པ་ན། འདི་ཁྱད་པར་ཅན་ཞིག་འདུག་སྙམ། དེའི་གམ་དུ་ཕྱིན་ནས་ཕྱག་རྒྱ་མ་བྱས་པས་གཉིས་ཀས་མཁའ་སྤྱོད་ཀྱི་དངོས་གྲུབ་ཐོབ་བོ། ། དེས་ན་སྨད་འཚོང་མའི་ཁྱོ་བྱས་པས་དྷ་རི་ཀ་པ་ཞེས་གྲགས་ཏེ།
དྷ་རི་ཀ་པ་ནི་སྨད་འཚོང་མའི་ཁྱོའི་མིང་ངོ་། ། དེར་མི་ཐམས་ཅད་ཀྱིས་ཁོང་གཉིས་ཀྱི་གཡོག་བྱས། ཟས་ཀྱི་ཕུད་ཀྱིས་བསྙེན་བཀུར་བྱས་པས་དེ་དག་གིས་ཀྱང་མཁའ་སྤྱོད་ཀྱི་དངོས་གྲུབ་ཐོབ་བོ། ། ཞེས་པ་དེ་དག་ནི་ཀུན་མཁྱེན་ཆེན་པོའི་བདེ་མཆོག་ཆོས་འབྱུང་ལས་འབྱུང་ལ། བུ་སྟོན་གྱི་ནི། རྒྱལ་པོ་དེ་གྲུབ་པ་ཐོབ་པའི་མཚན་དྷ་རི་ཀ་པ་དང་། བློན་པོ་གྲུབ་པ་ཐོབ་པའི་མཚན་ཌེཾ་ཀི་པ་ཞེས་གྲགས་པར་བཤད་ཅིང་། རྒྱུད་པ་འཛིན་པ་ཡང་རྒྱལ་པོ་གྲུབ་པ་ཐོབ་པ་དེ་ཡིན་པར་བཤད། ཀུན་མཁྱེན་ཆེན་པོའི་ཆོས་འབྱུང་དུ་ནི། བློན་པོ་གྲུབ་པ་ཐོབ་པའི་མཚན་དྷ་རི་ཀ་པ་ཞེས་པ་དེས་སློབ་དཔོན་རྡོ་རྗེ་དྲིལ་བུ་པ་ལ་དབང་དང་གདམས་ངག་གནང་བར་གསུངས་ནས།
རྒྱུད་འཛིན་བློན་པོ་ལ་མཛད། བདག་ཉིད་ཆེན་པོ་ས་པཎ་གྱི་ཆོས་འདིའི་བརྒྱུད་པའི་གསོལ་འདེབས་གང་དྲིན་མ་ལས། རྒྱལ་པོའི་བྱ་བ་རབ་སྤངས་ཏེ། ། སྤྲུལ་འཚོང་རྗེས་སུ་བསྒྲུབ་མཛད་དེ། ། ཀཉྩིའི་གྲོང་དུ་གྲུབ་པ་ལ། ། ཞེས་གསུངས་པ་ལྟར་རྒྱལ་པོའི་བྱ་བ་སྤངས་པ་དེ་རྒྱལ་པོ་ཉིད་ལ་ངོས་བཟུང་ན་ཀུན་མཁྱེན་གྱི་ཆོས་འབྱུང་གི་དེ་ཡི་གེ་མ་དག་པ་ཡིན་དགོས་ལ། ཡང་བློན་པོ་ཡང་རྒྱལ་པོའི་བྱ་བ་བྱེད་པ་པོ་ཡིན་པས་དེ་སྤངས་ནས་སྒྲུབ་པ་མཛད་ནས་གྲུབ་པ་བརྙེས་པས་ན། རྒྱལ་པོའི་བྱ་བ་རབ་སྤངས་ཏེ། ། ཞེས་པ་དེ་བློན་པོ་ལ་སྦྱར་ན་ཀུན་མཁྱེན་རིན་པོ་ཆེའི་ཆོས་འབྱུང་དུ་བློན་པོ་གྲུབ་པ་ཐོབ་པའི་གནས་ཀཉྩི་ན་ག་རར་བཤད་པ། ཀཉྩིའི་གྲོང་དུ་གྲུབ་པ་ལ། །
ཞེས་པ་དང་འགྲིག དེ་ལྟར་ན་རྡོ་རྗེ་གདན་པས་བསྟོད་པ་ལས། རྒྱལ་རིགས་ཐ་མལ་སྤྱོད་པ་མཛད། ། སྨད་འཚོང་ལྔ་བརྒྱ་མཁའ་ལ་གཤེགས། ། དྷ་རི་ཀ་བ་ཞེས་བྱ་བའི། ། བླ་མ་དེ་ལ་ཕྱག་འཚལ་ལོ། ། ཞེས་རྒྱལ་པོ་ལ་དྷ་རི་ཀ་པ་དང་། འབྲས་བུ་སྤྱོད་ཅིང་དངོས་གྲུབ་བརྙེས། ། ཆང་འཚོང་ལྔ་བརྒྱ་མཁའ་ལ་གཤེགས། ། ཌེཾ་ཀི་པ་ཞེས་བྱ་བ་ཡི། །
བླ་མ་དེ་ལ་ཕྱག་འཚལ་ལོ། ། ཞེས་བློན་པོ་ལ་ཌེཾ་ཀི་པར་བཤད་པ་དང་། བུ་སྟོན་གྱི་དེ་ཡི་གེ་མ་དག་པར་བྱེད་དགོས་པ་འདྲ་སྙམ་སྟེ་དཔྱད་པར་བྱའོ། ། དེ་དག་གང་ལྟར་ཀྱང་སློབ་དཔོན་ཆེན་པོ་དྷ་རི་ཀ་པས་དབང་བསྐུར་ཅིང་རྒྱུད་བྱིན་གྱིས་བརླབས་པ་ནི། སློབ་དཔོན་རྡོ་རྗེ་དྲིལ་བུ་པ་སྟེ། འདི་ནི་རྒྱ་གར་ཤར་ཕྱོགས་བྷ་རེནྟྲའི་རྒྱལ་པོའི་རིགས་སུ་འཁྲུངས་ཏེ། ཡབ་གཤེགས་ནས་བློན་པོ་སོགས་ཀྱིས་རྒྱལ་ཚབ་ཏུ་མངའ་གསོལ་བས། རྒྱལ་སྲིད་ལ་སྙིང་པོ་མེད་པར་གཟིགས་ནས་ན་ལེནྡྲར་མཁན་པོ་རྒྱལ་བའི་ལྷ་རབ་ཏུ་བཟང་པོ་ཞེས་པ་ལས་རབ་ཏུ་བྱུང་སྟེ། མཚན་བློ་གྲོས་སྙིང་པོའི་དཔལ་ཞེས་བཏགས། རིག་པའི་གནས་ལ་སྦྱངས་པ་མཛད་པས་ཡོངས་རྫོགས་ཀྱི་པཎྜི་ཏ་ཆེན་པོར་གྱུར།
མུ་སྟེགས་དང་བརྩད་པས་རྒྱལ་བས། མཚན་དགྲ་ལས་རྣམ་རྒྱལ་དུ་གྲགས། དེའི་ཚེ་རྒྱལ་པོའི་མཆོད་གནས་ལ་བཞུགས་ཤིང་ཉན་བཤད་མཛད་པའི་ཚེ། བླ་མ་དྷ་རི་ཀ་པ་དང་མཇལ། དེས་འཁོར་ལོ་སྡོམ་པའི་དཀྱིལ་འཁོར་དུ་དབང་དང་གདམས་པ་གནང་ནས་དབེན་པར་སྒྲུབ་པ་གྱིས་ཤིག་གསུངས་པ་བཞིན་བྷཾ་ག་ལའི་ནགས་ཁྲོད་ཅིག་ཏུ་བསྒྲུབ་པ་མཛད་པའི་ཚེ། ནམ་མཁའ་ནས། རེ་ཞིག་ཨུ་རྒྱན་དུ་སོངས་ཤིག དེར་ཕག་རྫི་མོ་ཞིག་གིས་རྗེས་སུ་འཛིན་པར་འགྱུར་རོ་ཞེས་པའི་སྒྲ་བྱུང་ནས་ཕྱིན་ཏེ། ཕག་རྫི་མོ་མཐོང་ཚད་ལ་ཕྱག་བྱས་པས་ལན་ཅིག་ཀྱང་མ་བྱུང་བར་ཡིད་ཆད་ནས་ཡོད་པ་ན། རེ་ཞིག་ནས་ཕག་རྫི་མོ་རྒན་མོ་མདོག་ཤིན་ཏུ་མི་སྡུག་པ།
གོས་ཧྲུལ་ཞིང་། རེས་དགོད། རེས་ངུ་བ་ཞིག་བྱུང་པ་ལ་ཕྱག་བྱས་རྒྱུ་མཚན་དྲིས་པས་གསང་སྔགས་དར་ཡང་ཉམས་སུ་ལེན་པ་ཉུང་བས་སོ་ཟེར་བས། མཁའ་འགྲོ་མར་ཤེས་ཏེ་རྗེས་སུ་འཛིན་པར་ཞུས་པས། རང་གཟུགས་བསྟན་ནས་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར་གདམས་པ་གནང་ནས་ལྷོ་ཕྱོགས་སུ་སྒོམས་ཤིག་གསུངས། དེ་ནས་སློབ་དཔོན་གྱིས་རྡོ་རྗེ་གདན་གྱི་ཤར་ལྷོ་ཨོ་ཊི་བི་ཤའི་ནགས་ཁྲོད་དུ་བྱོན་ནས་དེར་བསྒྲུབ་པ་མཛད་དེ། བསྐྱེད་པའི་རིམ་པའི་དམིགས་པ་བརྟན། རིམ་པ་ལྔའི་དང་པོ་ལ་བློ་སྦྱོང་ཞིང་ཡོད་པའི་ཚེ། ཡུལ་དེའི་རྒྱལ་པོ་སྐྱོ་སངས་དང་། རི་དྭགས་ལ་འཕོང་བསླབ་པའི་དོན་དུ་ནགས་ཁྲོད་འཐུག་པོ་དེར་བྱོན་པས།
རྒྱལ་པོས། སློབ་དཔོན་ཉི་ལྷགས་ཀྱིས་གདུངས་པས་གཟུགས་ཤིན་ཏུ་རིད་པ། འཚོ་བའི་ཡོ་བྱད་གང་ཡང་མེད་པ་མཐོང་བས་སྙིང་རྗེ་སྐྱེས་ནས་འཚོ་བ་ངས་བྱིན་གྱི་གྲོང་ཁྱེར་དུ་འདོང་ཟེར་བ་ལ། དེའི་ཚེ་སློབ་དཔོན་རིམ་པ་བཞི་པ་ལས་རྒྱ་བསྒྲུབ་པའི་སྐབས་སུ་སླེབས་ཏེ། མངོན་ཤེས་ཀྱིས་ལས་རྒྱ་འགྲུབ་པའི་རྟེན་འབྲེལ་དུ་དགོངས་ནས། དངོས་རྣམས་ཡོངས་སུ་ཤེས་པའི་མཁས་པ་རྣམས་ལ་བརྙས་པར་མི་བྱ་སྟེ། ། དེ་ནི་རྩྭ་རྩེ་ཆུང་ངུ་བས་ཀྱང་ཆུང་བས་འབྱོར་པས་འཁྱིག་པ་མིན། ། རྒྱུན་མི་ཆད་པའི་ཆང་འཛག་པ་ཡི་འགྲམ་ལང་ནག་པོར་སོང་བ་ཡི། ། གླང་ཆེན་རྣམས་ནི་པདྨའི་སྐུད་པ་ཕྲ་མོས་འཁྱིག་པར་མི་ནུས་བཞིན། ། ཞེས་གསུངས་པས།
རྒྱལ་པོ་ཁྲོས་ཏེ་དམའ་དབབ་དགོས་སྙམ་ནས། ནགས་གསེབ་ཀྱི་བཙུན་པ་འདི་སུས་དམའ་དབབ་ནུས་པ་ལ་བྱ་དགའ་སྟེར་རོ་ཞེས་དྲིལ་བསྒྲགས་སོ། ། དེའི་ཚེ་ཆང་འཚོང་མ་ཞིག་ལ་བུ་མོ་མཛེས་མ་པདྨ་ཅན་གྱི་རིགས་ཤིག་ཡོད་པ་དེས་ཁས་བླངས། དགོས་པའི་ཡོ་བྱད་རྒྱལ་པོས་སྦྱར་ནས། བུ་མོ་དེས་སློབ་དཔོན་གྱི་ཞབས་ཏོག་བྱེད་པར་ཞུས་པས་གནང་། དབང་དང་དམ་ཚིག་གི་སྣོད་རུང་དུ་གཟིགས་ནས་གནང་སྟེ། ལས་རྒྱར་མཛད་དེ་རིམ་པ་ལྔ་མཐར་ཕྱིན་གྱི་བར་ལོ་བཅུ་གཉིས་སུ་སྒྲུབ་པ་མཛད་དོ། ། དེ་ནས་ཨོ་ཊི་བི་ཤ་ན་གནས་པ་དག་རྡོ་རྗེའི་ཐེག་པ་ལ་གཞུག་པ་དང་། ཐུགས་རྗེ་ཆེན་པོའི་སྤྲུལ་པ་སྤྱན་དྲང་པ་དང་། བདག་ལ་མི་མོས་པ་དག་ལྡོག་པར་བྱ་བའི་ཕྱིར་གྲོང་ཁྱེར་དུ་བཞུད་པར་བཞེད་ནས།
སྤྲུལ་པའི་བུ་དང་བུ་མོ་ཞིག་ཀྱང་སྤྲུལ་ལོ། ། དེ་ནས་རྒྱལ་པོས་བུ་མོ་ལ། དགེ་སློང་ཁྲིད་ཤོག་གསུངས། གྲོང་ཁྱེར་གྱི་སྐྱེ་བོ་ཐམས་ཅད་སྒོ་དྲུང་དུ་བསྡུས། ཆང་གི་བུམ་པ་རིམ་པ་བཞིན་སྒྲིག་ཏུ་བཅུག་སྟེ། སྤྱན་དྲངས་པ་ན་སྤྲུལ་པའི་བུ་ནི་གཡས་ནས་རྒྱུག བུ་མོ་ནི་གཡོན་ནས་རྒྱུག སློབ་དཔོན་གྱིས་རྭའི་བཤོར་ཞལ་དུ་བཅུག་པ་ལ། ཇོ་མོས་ཆང་གི་བུམ་པ་བཏེག་ཅིང་རིམ་པ་བཞིན་བླུགས་ནས་གྲོང་ཁྱེར་དུ་སླེབས་པའི་ཚེ། རྒྱལ་པོས་དབུ་བྱས་གྲོང་ཁྱེར་བ་དག་གིས་སྔར་སློབ་དཔོན་རང་ཉིད་ཀྱིས་གླུ་བླངས་པའི་ཚིག་འདོན་ཅིང་།
རྒྱལ་པོས་སྤྱན་དྲངས་པའི་ཚེ་མི་འོངས། ཆང་འཚོང་མའི་བུ་མོས་བོས་པའི་ཚེ་འབབ་པ་ཞེས་ཐལ་མོ་བརྡབས་པ་དང་གད་མོའི་སྒྲ་བྱས་པ་ན། སློབ་དཔོན་གྱིས་རྭའི་བཤོར་ས་ལ་བརྡབས་པས། ས་རིམ་པ་བདུན་ཕུག་སྟེ་ཆུ་ཆེན་པོ་བྱུང་། སློབ་དཔོན་ཧེ་རུ་ཀར་བྱས། བཙུན་མོ་རྡོ་རྗེ་ཕག་མོར་བྱས། སྤྲུལ་པའི་བུ་རྡོ་རྗེ། བུ་མོ་དྲིལ་བུར་བྱས་ཏེ་ནམ་མཁའ་ལ་གཤེགས་སོ། ། རྒྱལ་པོ་ལ་སོགས་པའི་སྐྱེ་བོ་ཐམས་ཅད་ཀྱིས་སློབ་དཔོན་ལ་བཟོད་པ་གསོལ་ཞིང་གསོལ་བ་བཏབ་པས། ཐུགས་རྗེ་ཆེན་པོ་ལ་གསོལ་བ་ཐོབས་གསུངས་པ་ན།
ཐམས་ཅད་ཀྱིས་ན་མོ་ལོ་ཀི་ཤྭ་ར་ཡ་ཞེས་གསོལ་བ་བཏབ་པས། ཆུའི་དབུས་ནས་ཐུགས་རྗེ་ཆེན་པོའི་སྐུ་རང་བྱོན་ཞིག་བྱུང་སྟེ། དེ་ལ་ཆུ་རྣམས་སྐོར་བ་ལན་བདུན་བྱས་ནས་འོག་ཏུ་སོང་ངོ་། ། སྐུ་དེ་ཕྱིས་སུ་ཡང་བྱིན་རླབས་ཆེ་བར་གྲགས་ཤིང་། ཨོ་ཊི་བི་ཤ་བ་ཐམས་ཅད་ཀྱང་རྡོ་རྗེ་ཐེག་པ་ལ་བཙུད་དོ། ། དེས་རྒྱུད་བྱིན་གྱིས་བརླབས་ཤིང་རྗེས་སུ་བཟུང་བ་ནི། སློབ་དཔོན་རུས་སྦལ་ཞབས་ཏེ། རུས་སྦལ་ལྟར་ཞབས་མཐོ་ཞིང་བགས་ཀྱིས་འགྲོ་བས་སམ། སྤྱོད་པ་མཛད་པའི་ཚེ་སྤྲུལ་པའི་རུས་སྦལ་ཞིག་ལ་ཆིབས་ནས་བྱོན་པས་དེ་ལྟར་དུ་གྲགས་ལ། དེས་དབང་བསྐུར་ཅིང་རྒྱུད་བྱིན་གྱིས་བརླབས་པ་ནི།
གྲུབ་ཆེན་ཛ་ལནྡྷ་རི་པ་སྟེ་འདིས་རུས་སྦལ་ཞབས་ལས་དབང་དང་གདམས་པ་མནོས། རྒྱུད་སྡེ་བཞིའི་དོན་ལ་མཁས་པར་སྦྱངས། ཡུལ་ཛ་ལནྡྷ་རར་སྒྲུབ་པ་རྩེ་གཅིག་ཏུ་མཛད་པས། རྡོ་རྗེ་ཕག་མོའི་ཞལ་མངོན་སུམ་དུ་གཟིགས་ནས་མཆོག་གི་དངོས་གྲུབ་ཐོབ་པ་ཡིན་པས་གནས་ཀྱི་སྒོ་ནས་མཚན་བཏགས་པ་དེ་ཉིད་དེ། བླ་མ་རྡོ་རྗེ་གདན་པས། རྒྱུད་སྡེ་བཞི་ཡི་དགོངས་པ་མཁས། ། རྡོ་རྗེ་ཕག་མོས་བྱིན་གྱིས་བརླབས། ། ཛ་ལནྡྷ་ར་ཞེས་བྱ་བའི། ། བླ་མ་དེ་ལ་ཕྱག་འཚལ་ལོ། ཞེས་པ་ལྟར་རོ། །
དེས་དབང་བསྐུར་ཅིང་རྗེས་སུ་བཟུང་བ་ནི། སློབ་དཔོན་ཀརྞ་པ་སྟེ། ནག་པོ་པ་དེ་ལ་ཡང་མང་དུ་ཡོད་པའི་ནང་ནས་ནག་པོ་སྤྱོད་པའི་རྡོ་རྗེ་ཞེས་བྱ་བ་ཡིན་ལ། འདི་ནི་ཡུལ་ལྷོ་ཕྱོགས་ཀརྞ་ཌའི་རྒྱལ་ཁམས་སུ་འཁྲུངས་པས་ཀརྞ་པ་ཞེས་བྱ། ཡང་ཀརྞ་ཞེས་པ་རྣ་བ་ལ་ཟེར་བས། སྙན་རིང་བས་ཀྱང་ཀརྞ་པར་གྲགས་སོ། ། ཡང་སྐུ་མདོག་ནག་པས་ཀིཥྞ་པ་ཞེས་ཀྱང་བརྗོད་དོ། ། བུ་སྟོན་རིན་པོ་ཆེས་ཤར་ཕྱོགས་བྷཾ་ག་ལའི་བྱེ་བྲག ཨོ་རུ་བི་ཤའི་ཡུལ་དུ་རྗེ་རིགས་མཆོག་ཏུ་སྐྱེ་བ་བཞེས་ནས། ཀུ་སུ་ལུའི་བླ་མ་ཞིག་ལ་དགེས་རྡོར་ཞུས།
དེ་ནས་བདེ་མཆོག་ལ་སྦྱངས་པ་མཛད་པ་ཞིག་ཡིན་པར་ཡང་བཤད་ལ། གང་ལྟར་དེ་ནས་ཛ་ལནྡྷ་ར་པ་དང་མཇལ་ནས་འཁོར་ལོ་བདེ་མཆོག་གི་དཀྱིལ་འཁོར་དུ་དབང་བསྐུར། རྒྱུད་བཤད། གདམས་པ་དང་། རྗེས་སུ་གདམས་པ་མ་ལུས་པ་གནང་ནས་དབེན་པར་སྒྲུབ་པ་གྱིས་ཤིག་གསུངས་པ་བཞིན། དེའི་གདམས་ངག་ལ་བརྟེན་ནས་བསྒྲུབ་པ་མཛད་ནས་ལྟ་སྟངས་བཞི་འགྲུབ་པ་ལ་སོགས་པའི་ནུས་པ་ཅུང་ཟད་རྙེད་ནས། དེ་ནས་བླ་མས། ཁྱོད་ཨུ་རྒྱན་དུ་སོང་ལ་རྣལ་འབྱོར་མ་གཞན་གྱི་ཆ་བྱད་ལ་མ་བལྟ་བར། གྲལ་མཇུག་ན་བཞིན་མི་སྡུག་པ། ན་བཟའ་དང་ཞྭ་ཧྲུལ་བ།
སོ་མི་ལེགས་པ། ཡ་སོ་མ་མཆུས་ནོན་པ་ཞིག་ཡོད་ཀྱིས། དེ་ལ་ཕྱག་དང་མེ་ཏོག་ཕུལ་ལ། སློབ་དཔོན་ཛ་ལནྡྷ་ར་བས་རྒྱན་འདི་བྱིན་གྱིས་རློབ་པར་བཏང་པ་ཡིན་ཞུས་ཤིག་གསུངས་ནས་ཕྱིན་པས། དེ་ཁོ་ན་བཞིན་བྱུང་ནས་ཞུ་བ་བྱས་པས། མཁའ་ འགྲོ་མ་དེས་ཞལ་འཛུམ་པ་མཛད་དེ་དེས་རྒྱན་ལ་སྔགས་བཟླས་བྱིན་རླབས་མཛད་ནས། འདི་སློབ་དཔོན་ཛ་ལནྡྷ་ར་པ་དང་མ་མཇལ་བར་ཁ་མ་འབྱེད་ཅིག་ཅེས་གདམས་སོ། ། དེ་ནས་ཁུར་ནས་ཡོང་བས་ལམ་དབེན་པ་ཞིག་ཏུ་སེམས་ཙག་ཙག་བྱེད་པས་ཁ་ཕྱེ་ནས། རྒྱན་ལུས་ལ་བཏགས་པས་ནམ་མཁའ་ལ་འགྲོ་བ་དང་། མངོན་ཤེས་ཅི་རིགས་པ་ཤར་ནས་རྒྱན་སྦེད་པའི་རྒྱུ་མཚན་དེར་འདུག་སྙམ་སྟེ་སྦས་ནས་ཁུར་འོངས་སློབ་དཔོན་ལ་ཕུལ་བས།
སློབ་དཔོན་གྱིས་དགོངས་ནས་ཅུང་མ་དགེས་སོ། ། དེ་ནས་སྤྱོད་པ་ལ་འགྲོ་བར་བཞེད་དེ། འཁོར་རྣམས་ལ་ང་སྤྱོད་པ་ལ་འགྲོ་བས་གྲབས་གྱིས་གསུངས་ཤིང་། སློབ་དཔོན་ལ་ཞུས་པས། སློབ་དཔོན་གྱི་ཞལ་ནས་སྤྱོད་པ་ལ་ནུས་པ་ཐོན་དགོས་ན། ཁྱོད་ལ་ནུས་པ་ཡོད་དམ་གསུངས་པས། ཡོད་ཟེར། འོ་ན་སྟོན་དང་གསུངས་པས། དང་པོར་རི་དྭགས་ཀྲིཥྞ་ས་རི་ལ་དགུག་པའི་ལྟ་སྟངས་མཛད་པས་མདུན་དུ་ཁུགས། སྟག་ལ་རེངས་པའི་ལྟ་སྟངས་མཛད་པས་རེངས།
མ་ཧེ་ལ་དབང་གི་ལྟ་སྟངས་མཛད་པས་མདུན་དུ་འོངས་ནས་སྤྱི་བོས་བཏུད་ཅིང་།

ལྗོན་པའི་མེ་ཏོག་ས་ལ་ལྷུང་བའི་ལྟ་སྟངས་མཛད་པས་ལྷུང་ནུས་པ་ལ། བླ་མའི་ཞལ་ནས་དེ་ནི་ཚར་བཅད་པར་བྱ་བ་རྣམ་པར་ཤེས་པས་ཡིན་གྱི། ད་ཡེ་ཤེས་ཀྱི་ལས་རྗེས་སུ་གཟུང་བ་བྱ་དགོས་པས། དེ་རྣམས་ཁྲོལ་ཅིག་གསུངས་པས། དགྲོལ་བར་མ་ནུས་སོ། ། དེ་ནས་བླ་མས་སྤྱོད་པ་བྱེད་པ་ལ་རྣམ་ཤེས་དང་ཡེ་ཤེས་ཀྱི་ལས་ཆ་མཉམ་པ་ཚར་བཅད་རྗེས་འཛིན་གཉིས་ཀ་ནུས་པ་དགོས་པ་ཡིན་པ་ལ། ཁྱོད་ཀྱིས་རྗེས་སུ་གཟུང་མི་ནུས་པར་འདུག་པས། ད་དུང་སྤྱོད་པའི་དུས་ལ་མ་བབ་བོ་གསུངས་ནས། བླ་མས་དེ་དག་བཀྲོལ་ལོ། ། དེ་ནས་སློབ་དཔོན་གྱིས་བདག་འཁོར་གྱི་ནང་དུ་འགྲོ་བར་ཁས་བླངས་པས་བཤོལ་བ་ངོ་ཚ་བས། བླ་མས་རྒྱན་གནང་ན་ནུས་པས་ཅིས་ཀྱང་འགྲོ་བར་ཞུ་ཞིང་།
རྒྱན་ཀྱང་གནང་བར་ཞུ་ཞུས་པས། བླ་མས་རྒྱན་གནང་ནས་ཅིས་ཀྱང་འགྲོ་ན། དེ་ཝི་ཀོ་ཏྲར་མ་འགྲོ་ཞིག་ཕྱིན་ན་མཁའ་འགྲོའི་བར་ཆད་འོང་ངོ་གསུངས། དེ་ནས་ཁོང་གིས་འཁོར་དུ་མ་དང་བཅས། གདུགས་བདུན་ནམ་མཁའ་ལ་འཛིན་པ་མེད་པར་ནམ་མཁའ་ལ་འགྲོ། ཌ་མ་རུ་བདུན་ཁྲོལ་བ་མེད་པར་ཁྲོལ། ཞབས་ཁྲུ་གང་ཙམ་ས་ལ་མ་རེག་པར་གཤེགས་ཏེ་ཤར་ཕྱོགས་བྷཾ་ག་ལར་བྱོན་པས། གངྒཱའི་འགྲམ་དུ་སླེབས་པ་དང་། དེར་མཛེ་མོ་ཞིག་བྱུང་ནས། ང་ཆུ་ལས་སྒྲོལ་གྲོང་ཁྱེར་ཕ་གིའི་འདབས་སུ་སྐྱོལ་ཟེར་བ་ལ།
འདི་ཁུར་ན་རྒྱན་རྣག་ཁྲག་གིས་ཆུད་འཛའ་ཞིང་། མཛེས་གོས་ན་ཚེ་གཅིག་ལུས་གཅིག་གིས་སངས་རྒྱས་སུ་བསྒྲུབ་པའི་བར་ཆད་དུ་འགྲོ་དགོངས་ནས་མ་བསྒྲལ་བ་ན། འཁོར་གྱི་ནང་ན་ཀུ་ས་ལི་ཞིག་གིས་བསྒྲལ་བས། ཀུ་ས་ལི་དེ་ཧེ་རུ་ཀར་བྱས། མཛེ་མོ་དེ་རྣལ་འབྱོར་མར་བྱས་མཁའ་སྤྱོད་དུ་གཤེགས་པའི་ལམ་ནས། ཁྱོད་ཀྱིས་སྤྱོད་པ་མི་ནུས་པར་འདུག་གི་མ་བྱེད་ཅིས་ཀྱང་བྱེད་ན་དེ་ཝི་ཀོ་ཊར་མ་འགྲོ་གསུངས། དེ་ནི་གྲུབ་ཆེན་བརྒྱད་ཅུའི་ནང་ཚན་ཚེམ་བུ་པར་གྲགས་པ་སྟེ། རྡོ་རྗེ་གདན་པས། དགེ་ཚུལ་ལུས་ཀྱིས་མཛེ་མོ་ཁུར། ། གངྒཱའི་གཞུང་ནས་མཁའ་ལ་གཤེགས། །
ཚེམ་བུ་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་པ་ལྟར་རོ། ། དེ་ནས་ཡང་ཕར་བྱོན་པས་རྨོས་མཁན་ཞིག་དང་འཕྲད་ནས། རྨོས་མཁན་དེས་ཐུག་ཆང་ས་འོག་ན་སྦས་ནས་འདུག་པ་ལ། བསླངས་པས་མ་བྱིན་པར། མ་ཚད་ན་རྡོ་བ་ཞིག་ལས་ཆུ་བག་ཙམ་འཛག་པ་ཞིག་འདུག་པས་དེ་ལས་འཐུངས་ཟེར་བ་ལ། དེས་ང་མི་ངོམ་གསུངས་པས། དེ་ན་རེ། ཁྱེད་རང་འཐུང་ནུས་པ་གྱིས་དང་ངོམ་པར་བྱ་ཡི་ཟེར་བས།
སློབ་དཔོན་གྱི་འཐུངས་པས་ཆུ་མ་ཟད་པ་དང་། སྔར་ཆང་མ་བྱིན་པ་ལ་སློབ་དཔོན་ཐུགས་ཁྲོས་ནས་གླང་ལ་སྡིགས་མཛུབ་བསྟན་པས། གླང་དེ་ཤི་བ་ན། རྨོས་པ་དེས་ཁྱེད་སངས་རྒྱས་པའི་རྣལ་འབྱོར་པར་འདུག་པས། ད་འདི་རྗེས་སུ་འཛིན་དགོས་པས་གསོས་ཤིག་ཟེར་བ་ན་གསོ་བར་མ་ནུས་སོ། ། དེར་རྨོས་པ་དེ་རང་གིས་གསོས་པས་སློབ་དཔོན་སྐྱེངས་ནས། དེ་ནས་ཕར་ཕྱིན་པས་སྐྱེད་མོས་ཚལ་ཞིག་ན་ཤིང་ཐོག་ཛྃ་བིར་བྱ་བ་བུ་མོ་ཞིག་གིས་སྲུང་བཞིན་འདུག་པ་ན་ཤིང་ཐོག་བསླངས་པས། ཁྱོད་རང་རྣལ་འབྱོར་པར་འདུག་པ་ནུས་པ་མེད་དམ་ནུས་པས་ཕོབ་ལ་ཟོ་ཟེར། དེར་ལྟ་སྟངས་བྱས་པས་ཤིང་ཐོག་ལྷུང་བྱུང་བ་ན། མོས་མིག་གི་རྫི་མ་བཏེགས་བྱས་པ་ཙམ་གྱིས་སླར་ཡང་འབྱར་སོང་།
ཡང་ཕར་ཕྱིན་པས་ལྷ་ཁང་ཞིག་ན་མི་ཞིག་བརྒྱད་སྟོང་པ་ཀློག་ཅིང་འདུག་པ་ལ། སློབ་དཔོན་གྱིས་ཁྱོད་རྣལ་འབྱོར་པའམ། པཎྜི་ཏ་འམ། རབ་ཏུ་བྱུང་བའམ་ཅིར་གནས་གསུངས་པས། རྣལ་འབྱོར་པའི་ཆ་ལུགས་ཀྱིས་གནས་སོ་ཟེར། འོ་ན་རྣལ་འབྱོར་པ་བྱ་བ་ཀློག་བྱེད་དམ་གསུངས་པས། དེས་འོ་ན་ཁྱོད་ཀྱི་ཀློགས་དང་ཟེར་བ་ན། བཀླགས་པས་མ་ཤེས་སོ། ། དེ་ནས་སློབ་དཔོན་གྱིས་ཤར་ཕྱོགས་བྷཾ་ག་ལར། རྒྱལ་པོ་ཤི་རི་སུ་ཙཎྜ་སྟེ་ཟླ་བའི་རོལ་པ་དང་།
བློན་པོ་ཀུ་ཤ་ལ་ན་ཐ་སྟེ་དགེ་བའི་མགོན་པོའི་གྲོང་དང་ཉེ་བར་བྱོན་ཏེ། རྒྱལ་པོ་དེ་མུ་སྟེགས་པ་དང་། བློན་པོ་དེ་སངས་རྒྱས་པ་ཡིན་པས། བློན་པོས་སློབ་དཔོན་ཀརྞ་པ་གྲོང་ཁྱེར་ལ་བྱོན་པ་ཐོས་ནས། བསུ་བ་དང་བསྙེན་བཀུར་བྱས་པས། སློབ་དཔོན་གྱི་ཞལ་ནས། ཁྱེད་ཅི་དོན་དུ་གཉེར་གསུངས་པས། གཞན་དོན་གཉེར་མེད་བདག་གི་ལྷ་ཁང་ཞིག་ན་ཐུགས་རྗེ་ཆེན་པོའི་སྐུ་དབང་ཕྱུག་ཆེན་པོའི་གཟུགས་སུ་བྱས་པ་ཞིག་ཡོད་པས་དེ་ལ་རབ་གནས་ཤིག་ཞུའོ་ཟེར། བྱའོ་གསུངས་ཀྱང་ཡུན་རིང་པོར་བྱེད་དུ་མ་འདོད། ལན་ཅིག་གི་ཚེ་དེ་རིང་བྱའོ་གསུངས་པས།
འོ་ན་ཡོ་བྱད་ཅི་འཚལ་ཟེར། ཅི་ཡང་མི་དགོས་གསུངས་ནས། སྐུའི་སྤྱི་བོར་མེ་ཏོག་ཅིག་བཞག་སྟེ་སུ་པྲ་ཏིཥྛ་ཞེས་བརྗོད་ནས། རབ་གནས་ཟིན་ནོ་གསུངས་པས། བློན་པོ་ཡིད་མ་ཆེས་པ་ན། སློབ་དཔོན་གྱིས་སྐུའི་སྤྱི་བོའི་མེ་ཏོག་བསྡུས་ནས་བྱོན་པས། སྐུ་ཡང་ཕྱི་བཞིན་གཤེགས་པ་དང་། བློན་པོ་ཡིད་ཆེས་ཏེ་གསོལ་བ་བཏབ་པས། ཡང་མེ་ཏོག་སྐུའི་སྤྱི་བོར་བཞག་སུ་པྲ་ཏིཥྛ་གསུངས་པས་སྐུ་དེ་ཉིད་དུ་བཞུགས་ཏེ་མི་མང་པོས་སྤྱན་དྲངས་ཀྱང་མ་འདྲོངས་ནས། དེར་ལྷ་ཁང་ཞིག་བཞེངས།
སྔར་གྱི་ལྷ་ཁང་དུ་མཆོད་རྟེན་ཞིག་བཞེངས་སོ། ། དེ་ནས་སློབ་དཔོན་ལ་དབང་ཞུས། ནང་པའི་ཡི་དམ་གྱི་རས་བྲིས་ཤིག སློབ་དཔོན། བློན་པོ། འབྲི་མཁན་གསུམ་མ་གཏོགས་གཞན་ཀུན་ལ་གསང་ནས་བྲིས་པས། གཅིག་ནས་གཅིག་ཏུ་གཏམ་རིམ་གྱིས་བརྒྱུད་ནས། རྒྱལ་པོས་བློན་པོ་གཞན་ལས་ཐོས་པས། བདེན་མི་སྲིད་གསུངས་ཡིད་མ་ཆེས་པ་ན། ཡང་ཡང་གྲགས་པས་རྒྱལ་པོ་ཐེ་ཚོམ་དུ་གྱུར་པ་ན།
བློན་པོའི་གྲོགས་པོ་ཞིག་གིས་བློན་པོ་ལ། བྲིས་སྐུ་འདི་གཞན་དུ་མ་བསྐྱལ་ན་རྒྱལ་པོའི་ཆད་པ་འོང་ངོ་ཟེར་བ་ན། བློན་པོས་ཀྱང་དེ་ལ་མཉན་ཏེ། བྲིས་སྐུ་ལ་ན་བཟའ་མང་པོ་དང་རྒྱ་མང་པོའི་བཏབ་སྟེ་གྲོང་ཁྱེར་གྱི་ལྷོ་ཕྱོགས་ཀྱི་སྒོ་ནས་བསྐུར་བས། གྲོང་ཁྱེར་གྱི་ཕྱོགས་བཞི་ན་སྒོ་བཞི་དེ་དག་ལ་སྒོ་བ་རེ་ཡོད་པའི་ལྷོ་ཕྱོགས་ཀྱི་སྒོ་བ་ན་རེ། འདི་ཙམ་གྱི་རྒྱས་འདེབས་པ་ཅི་ཡོད་ཟེར་ནས་ཕྱེ་བས་བྲིས་སྐུ་དེ་བྱུང་ནས་རྒྱལ་པོའི་ཕོ་བྲང་དུ་ཁྱེར་བས། བློན་པོ་གཞན་རྣམས་ན་རེ། རྒྱལ་པོའི་ལྷ་གདན་དུ་བྱས་པའི་བྲིས་སྐུ་འབྲི་བ་འདིའི་སྲོག་དང་ནོར་དབྲོག་པར་རིགས་སོ་ཟེར་བ་ལ། རྒྱལ་པོ་ཉིད་ཀྱིས་དེ་ནི་མི་རིགས་ཏེ། བྱ་བ་ཐམས་ཅད་བརྟགས་ཀྱིས་བྱེད་པས་ཁོ་རང་ལ་བརྟག་གོ་གསུངས་ནས།
བློན་པོ་ལ་འདི་ཁྱོད་དྲན་པ་ཡིན་ན་ཁྱོད་རང་གསོད། ཁྱོད་ཀྱི་སློབ་དཔོན་དྲན་པ་ཡིན་ན་སློབ་དཔོན་གསོད་ཟེར་བ་ན། བློན་པོས་ངེད་དག་གིས་དྲན་པ་མིན། སངས་རྒྱས་པའི་རྒྱུད་ནས་བཤད་པ་ཡིན་བྱས་པས། དེ་བདེན་ན་ངེད་ཅག་ཀྱང་འདི་གདན་དུ་བྱས་པའི་འཇིགས་བྱེད་དུས་མཚན་བྲིས་ལ་བདེན་པའི་བྱིན་རླབས་འགྲན་ནོ་ཟེར། ངེད་ཀྱིས་ལྷ་ཁང་དུ་གཤིབས་ཏེ་ཞལ་གཡོགས་ཞག་བདུན་དུ་མཆོད་པ་བྱས་ལ་ཇི་ལྟར་གནས་པ་བཞིན་བྱའོ་ཟེར་ནས་ཤན་འབྱེད་པར་བྱས་སོ། ། དེ་ནས་བློན་པོ་ཀུ་ཤ་ལ་ན་ཐས་ཚུལ་དེ་སློབ་དཔོན་ལ་བསྙད་པས། དེ་བཞིན་བྱའོ་གསུངས་ནས་དུར་ཁྲོད་དུ་ཚོགས་ཀྱི་འཁོར་ལོ་མཛད་པའི་ཚེ་ནམ་ཕྱེད་ན་ཏིརྟི་ཀའི་མཚན་མ་འཛིན་པའི་མི་སྔོན་པོ་ཐོད་པ་ཅན་ཞིག་བྱུང་ནས་ངས་ཚོགས་དཔོན་བྱའོ་ཟེར་བ་ལ། སློབ་དཔོན་གྱིས་ང་ཉིད་རྣལ་འབྱོར་པ་ཆེན་པོ་ཡིན་པས་ཚོགས་དཔོན་ངེད་རང་གིས་བྱེད་དོ་གསུངས་པས། ཐོད་པ་ཅན་དེ་ཧེ་རུ་ཀར་གྱུར་ནམ་མཁའ་ལ་འཕུར་ཏེ།
མཛེ་མོ་དེ་ཡང་མཛེ་མོ་མ་ཡིན་རྡོ་རྗེ་ཕག་མོའི་རྣམ་འཕྲུལ་ཡིན། ། ཞིང་རྨོད་དེ་ཡང་ཞིང་རྨོད་མ་ཡིན་ཧེ་རུ་ཀ་ཡི་རྣམ་འཕྲུལ་ཡིན། ། མཛེས་ལྡན་དེ་ཡང་བུ་མོ་མ་ཡིན་རྡོ་རྗེ་ཕག་མོའི་རྣམ་འཕྲུལ་ཡིན། ། ཀློག་མཁན་དེ་ཡང་ཀློག་མཁན་མ་ཡིན་ཧེ་རུ་ཀ་ཡི་རྣམ་འཕྲུལ་ཡིན། ། ཐོད་པ་ཅན་ཡང་ཐོད་པ་ཅན་མིན་ཧེ་རུ་ཀ་ཡི་རྣམ་འཕྲུལ་ཡིན། ། ཚེ་འདིར་མཆོག་མིན་གཞན་དུ་གཞུང་དྲུག་རྩོམས་ཤིག་བར་དོར་སངས་རྒྱས་འགྲུབ། ། ཅེས་གསུངས་པ་ན། སློབ་དཔོན་གྱིས་བདག་རྗེས་སུ་གཟུང་དུ་གསོལ་ཞེས་གསོལ་ཏེ། ཁྱོད་ཀྱི་ཞབས་ཀྱི་བརྗིད་ཀྱིས་མནན་ན་འོག་གི་རླུང་ཡང་འཇིག་འགྱུར་ཞེས་ཏེ་ཐུགས་རྗེའི་ཞབས་གཡོན་བསྐུམས་པར་མཛད། ། ཁྱོད་ཀྱི་ཕྱག་རྣམས་དྲང་པོར་བསྲངས་ན་ཕྱོགས་སྐྱོང་རྣམས་ཀྱང་སྐྲག་འགྱུར་ཞེས་ཏེ་བྱམས་པས་ཕྱག་རྣམས་བསྐུམས་པར་མཛད། །
དབུ་ཡི་གཙུག་ཏོར་དྲང་པོར་བསྲངས་ན་ཚངས་པའི་འཇིག་རྟེན་འཇིག་འགྱུར་ཞེས་ཏེ་ཐུགས་རྗེས་ཅུང་ཟད་ཡོ་བར་མཛད། ། རྗེ་བཙུན་ཁྱོད་ཀྱི་སྐུ་ཡི་གར་ནི་དགོས་པ་དང་ལྡན་མཐོང་པས་དད་དེ་མཆོག་ཏུ་གུས་པས་ཁྱོད་ལ་བསྟོད། ། སྲིད་པ་གསུམ་འབར་སྐུ་ནི་རྗེས་ཆགས་དུལ་བར་ལྡན། ། འོད་ཟེར་སྔོན་པོ་སྟོང་འབར་ཉི་མ་བརྒྱ་སྟོང་ལྡན། ། རྣམ་མང་སྐུ་དང་ཆ་ལུགས་རྗེས་ཆགས་སེམས་དཔར་ལྡན། ། ཧེ་རུ་ཀ་དཔལ་དེ་དང་ལྷན་ཅིག་གར་བྱེད་ཤོག ། ཅེས་བསྟོད་ཅིང་སྨོན་ལམ་བཏབ་པས། ཧེ་རུ་ཀ་དེས་ཧ་ཧ་ཧི་ཧི་ཧོ་ཞེས་གསུངས་ཏེ་མི་སྣང་བར་གྱུར་ཏོ། ། དེ་ནས་བློན་པོས་འོ་སྐོལ་གྱི་ལྷ་འཇིགས་བྱེད་དུས་མཚན་གྱི་འོག་ཏུ་ཡོད་ན་ཅི་བྱ་ཞུས་པས། སློབ་དཔོན་གྱི་ཞལ་ནས་བཅོམ་ལྡན་འདས་རྣམ་པ་ཐམས་ཅད་དུ་འཇིག་རྟེན་པས་བརྫི་བར་མི་ནུས་སོ། །
ཞེས་གསུངས། དེ་ནས་ཞག་བདུན་འདས་ནས་བལྟས་པས་འཁོར་ལོ་བདེ་མཆོག་གི་བྲིས་སྐུ་ནི་འོད་དང་ལྡན་པ། བྲིས་སྐུ་ཅིག་ཤོས་ཀྱང་འཇིགས་བྱེད་དུས་མཚན་གདན་དུ་བྱས་པའི་བཅོམ་ལྡན་འདས་འོད་དང་བཅས་པར་གྱུར་འདུག་པས། རྒྱལ་པོ་འཁོར་དང་བཅས་པ་ཐམས་ཅད་ངོ་མཚར་དུ་གྱུར་ཏེ་སློབ་དཔོན་རྒྱལ་པོའི་ཕོ་བྲང་དུ་སྤྱན་དྲངས་ནས་དབང་དང་གདམས་ངག་ཞུས། རྒྱལ་སྲིད་ཐམས་ཅད་ཡུལ་རེ་བྷཾ་ག་ལའི་རྒྱལ་པོའི་མངའ་འོག་ཏུ་གཏོགས་པ་ཐམས་ཅད་སངས་རྒྱས་པའི་བསྟན་པ་ལ་བཀོད་ཅིང་། ཧེ་རུ་ཀའི་ལུང་བསྟན་བཞིན་གཞུང་དྲུག་མཛད་དོ། ། དེ་ནས་ཡང་སློབ་དཔོན་གྱིས་དེ་ཝི་ཀོ་ཏྲར་བྱོན་པས། མཁའ་འགྲོ་མ་ཞིག་མིའི་བུ་མོར་བརྫུས་ནས་འབྲས་རྡུང་གིན་འདུག་པ་ལ་བསླངས་པས་མ་བྱིན་པ་ན། སློབ་དཔོན་གྱིས་འབྲས་ཀྱི་ཚོམ་ལ་ལྟ་སྟངས་མཛད་ནས་བཀག་པས། མོས་ཀྱང་སློབ་དཔོན་ལ་ལྟ་སྟངས་བྱས་པས་ཞལ་ནས་ཁྲག་བྱུང་སྟེ།
དེ་གསོལ་ནས་སྔར་གྱི་བཞུགས་སར་བྱོན་པས་སྙུང་བས་ཐེབས་ནས། ངས་བླ་མའི་བཀའ་བཅག་པའི་ཉེས་པ་བྱུང་བས། ཡུལ་ཉི་ཤུ་རྩ་བཞིར་ཚོགས་འཁོར་བྱེད་དུ་སོང་མེ་ཏོག་དང་སྨན་བྱེད་ཁྱེར་ལ་ཤོག་གསུངས། འཁོར་རྣམས་ཀྱིས་དེ་བཞིན་བྱས་པས། ལམ་ཁ་ན་ཁྲུས་ཀྱི་རྫིང་བུ་ཞིག་ན་བུད་མེད་མང་པོ་ཁྲུས་བྱེད་ཀྱིན་འདུག་པས་ཁྱེད་རྣམས་ཀྱང་ཁྲུས་གྱིས་ཟེར། ལོང་མེད་སློབ་དཔོན་སྙུང་བས་ངེད་རིངས་བྱས་པས། སློབ་དཔོན་སྙུང་བ་དྭངས་ཡོད་ཟེར། དེར་ཁྲུས་བྱེད་ཀྱིན་བསྡད་པས། སྨན་རྣམས་བུད་མེད་དེ་དག་གིས་ཁྱེར་ནས་གར་སོང་ཆ་མེད་དུ་སོང་། དེར་སློབ་དཔོན་གྱི་དྲུང་དུ་ཕྱིན་པས་མ་དྭངས་པར་འདུག་ནས།
ལོ་རྒྱུས་བསྙད་པས། མཁའ་འགྲོའི་བར་ཆད་དུ་ཤེས་སོ། ། ཡང་ལོ་རྒྱུས་གཞན་ལས། སློབ་དཔོན་ཞལ་སྐྱེམས་ནས་ཤིང་ཐོག་སྲུང་བའི་བུ་མོ་ཞིག་ལ་ཤིང་ཐོག་བསླངས་པས་མ་བྱིན་པར་འཕྲོགས་ནས་ཟོས་པས་ཁྲག་འཁྲུ་ནས་སྙུང་བ་ན། རྒྱ་མཚོའི་ཝུ་བས་ཕན་ཟེར་ནས་སློབ་མ་རྐང་མགྱོགས་གྲུབ་པ་ཞིག་གིས་བླངས་ནས་འོངས་པས། བུད་མེད་བདུན་ཙམ་ཞིག་ངུ་ཞིང་འདུག་པས། ཅི་ཡིན་དྲིས་པས། སློབ་དཔོན་གྲོངས་ཟེར། འོ་ན་འདིས་ཅི་བྱ་སྙམ་ཕོ་ནས་ཕྱིན་པས་སློབ་དཔོན་མ་དྭངས་པར་འདུག་ནས། ལོ་རྒྱུས་ཞུས་པས།
ད་མཁའ་འགྲོ་མའི་བར་ཆད་ཡིན། ཚེ་འདི་ལ་ཕྱག་རྒྱ་ཆེན་པོ་ཐོབ་པའི་སྐལ་བ་མེད། བར་དོར་རྟེན་འདི་ལ་ཞུགས་ནས་ཕྱག་རྒྱ་ཆེན་པོའི་དངོས་གྲུབ་མངོན་དུ་བྱེད་པས་ངའི་ལུས་འདི་ཞག་བདུན་དུ་མ་སྲེགས་ཤིག་གསུངས་ནས་སྐུ་ནོངས་སོ། ། དེ་ནས་ཞག་ལྔ་ན་རྒྱལ་པོས་རིག་ནས་ཡུལ་ཕྱོགས་ན་རོ་ཡོད་པས་ཡུལ་པ་ཐམས་ཅད་ཚོགས་ཤིག་ཟེར་ནས་འཇོག་ཏུ་མ་སྟེར་ཏེ། སྤུར་སྦྱངས་པས་གདུགས་དང་རྒྱལ་མཚན་དང་། མེ་ཏོག་གི་ཆར་ལ་སོགས་པ་ལུས་མི་སྣང་བའི་མཆོད་རྫས་དུ་མ་དང་། ཌ་མ་རུ་དང་། ཏིང་ཤག་ལ་སོགས་པའི་རོལ་མོའི་སྒྲ་རང་ཁྲོལ་དུ་བྱུང་ཞིང་། ལྷའི་གདུགས་སྤོས་ཀྱི་དྲི་ཞིམ་པོ་ཡང་རྒྱ་ཆེར་བྱུང་ངོ་། ། ལོ་རྒྱུས་ཁ་ཅིག་ལས།
ཞག་བདུན་ན་གདུགས་དང་། ཌ་མ་རུའི་སྒྲ་དང་བཅས་རྟེན་ལ་འཇུག་ཏུ་བྱུང་བར་གྲགས་སོ། ། ཡང་འགའ་ཞིག་ལས། དེ་ནས་གཞན་དུ་སྐུ་འཁྲུངས་པ་ན་ཡང་། བླ་མས་མ་གནང་བཞིན་དུ་སྤྱོད་པ་མཛད་པ་དང་། མཁའ་འགྲོའི་བར་ཆད་ཀྱིས་སྐུ་འགྱུར་བ་སོགས་དྲན་ཏེ། ད་ནི་སྤྱོད་པའི་དུས་ལ་བབ་པ་ན་ལུས་ལ་རུས་པའི་རྒྱན་དྲུག་རང་ཆས་སུ་ཤོག་ཅིག་ཅེས་སྨོན་ལམ་བཏབ་ནས། རྡོ་རྗེ་ཐེག་པའི་བསྒྲུབ་པ་མཛད་པས་དུས་ལ་བབ་པ་ན་རྒྱན་རང་ཆས་སུ་བྱུང་ནས། སྤྱོད་པ་མཛད་པས་སངས་རྒྱས་སོ་ཞེས་འབྱུང་ཡང་། བར་དོར་འབྲས་བུ་མངོན་དུ་བྱེད་པར་ཧེ་རུ་ཀས་ལུང་བསྟན་པ་དང་འགལ་བས་མ་དག་པར་བཤད་ཅིང་།
བར་དོར་མངོན་པར་སངས་རྒྱས་པ་ཉིད་ཡིན་ཏེ། རྡོ་རྗེ་གདན་པས། བླ་མའི་བཀའ་བཅག་སྤྱོད་པ་མཛད། ། སྲིད་པ་བར་དོར་རྫོགས་སངས་རྒྱས། ། ནག་པོ་སྤྱོད་པ་ཞེས་བྱ་བའི། ། བླ་མ་དེ་ལ་ཕྱག་འཚལ་ལོ། ། ཞེས་པ་ལྟར་རོ། ། དེ་ལྟ་བུའི་སློབ་དཔོན་ཆེན་པོ་དེ་ལ་སློབ་མའི་མཆོག་རྒྱལ་པོ་ཟླ་བའི་རོལ་པ། བློན་པོ་དགེ་བའི་མགོན་པོ། སློབ་དཔོན་གུ་ཧྱ་པ་དང་གསུམ་ལས།
བརྒྱུད་པ་འཛིན་པ་ནི་ཕྱི་མ་སྟེ། འདིས་ནི་སྔར་སློབ་དཔོན་ནག་པོ་སྤྱོད་པ་ལ་བར་ཆད་བྱེད་པའི་མཁའ་འགྲོ་མ་དེ་དག་ཀྱང་ལེགས་པར་བཏུལ་ཞིང་། ཕྱག་རྒྱ་ཆེན་པོའི་དངོས་གྲུབ་བརྙེས་པ་ཞིག་ཡིན་ལ། དེའི་སློབ་མ་བི་ཛ་ཡ་སྟེ། བོད་སྐད་དུ་རྣམ་པར་རྒྱལ་བ་ཞེས་པ་ཡིན་ལ། དེས་ཀྱང་ཕྱག་རྒྱ་ཆེན་པོའི་དངོས་གྲུབ་ཐོབ་བོ། ། ཡང་བདེ་མཆོག་ལཱུ་ཧི་པའི་ཆོས་སྐོར་གྱི་བརྒྱུད་པ་ལྟར་ན། དྷ་རི་ཀ་པའི་སློབ་མ་བར་མའི་སློབ་དཔོན། དེ་ནས་ཏི་ལོ་པ་ལ་བརྒྱུད་པ་ཡིན་ཏེ། རྗེ་བཙུན་རིན་པོ་ཆེས།
ལཱུ་ཧི་པ་དང་། དྷ་རི་ཀ ཨནྡྷར་པ་དང་ཏེ་ལོ་པ། ཞེས་གསུངས་པས་སོ། ། ནག་པོ་པ་དང་། དྲིལ་བུ་པའི་བརྒྱུད་པ་ལ་ནི་བར་མའི་སློབ་དཔོན་མི་དགོས་ལ། རྗེ་བཙུན་རྩེ་མོས་གྲུབ་ཆེན་དྲིལ་བུ་པའི་གོང་དུ་སློབ་དཔོན་འདི་འདྲེན་པར་མཛད་པ་དང་། བརྒྱུད་འདེབས་གང་དྲིན་མར་ཆོས་རྗེ་ས་པཎ་གྱིས་རྣམ་རྒྱལ་དང་བར་མ་གཉིས་ལ་བསྟོད་པ་རིམ་བཞིན་མཛད་པ་ནི། བར་མའི་སློབ་དཔོན་དྷ་རི་ཀ་པའི་དངོས་སློབ་དང་། ཏི་ལོ་པའི་བླ་མ་ཡིན་པ་དང་།
ལཱུ་ཧི་པའི་བརྒྱུད་པ་འདུས་པ་ལ་དགོངས་པ་ཡིན་པར་བཤད་ལ། བུ་སྟོན་རིན་པོ་ཆེའི་བདེ་མཆོག་ཆོས་འབྱུང་ལས། གུ་ཧྱ་པའི་སློབ་མ་བྷུ་བ་པ། དེ་གཉིས་ཀྱི་སློབ་མ་རྣམ་རྒྱལ་ཡིན་པར་བཤད་པའི་རྗེས་སུ། དེ་ཡང་དྲིལ་བུ་པ་དང་ནག་པོ་པའི་བརྒྱུད་པ་གཅིག་ཏུ་སྡོམ་པའི་ཕྱིར་དྲིལ་བུ་པ་མན་ཆད་བཅུག་ཅིང་། ལཱུ་ཧི་པའི་དབང་དུ་བྱས་ནས། དྷ་རི་ཀ་པའི་སློབ་མ་ཨནྡྷར་པ་ཡིན་ལ། ཨནྡྷར་པ་དང་རྣམ་རྒྱལ་ཞབས་གཅིག་པས་དེ་ལ་བར་གྱི་རྣམས་མེད་པས་ཆོག་ཅེས་ས་སྐྱའི་ཡིག་ཆ་རྙིང་མ་ལས་འབྱུང་ངོ་། ། ཞེས་གསུངས་འདུག་ཀྱང་། བུ་སྟོན་རང་གིས་ཡི་གེ་མ་དག་པ་ཞིག་གཟིགས་སམ་སྙམ་སྟེ།
རྗེ་བཙུན་ས་སྐྱ་པའི་ལུགས་ལ་ལཱུ་ཧི་པའི་བརྒྱུད་པ་ལ། རྡོ་རྗེ་དྲིལ་བུ་པ་ནས་རྣམ་རྒྱལ་གྱི་བར་སོགས་མི་དགོས་པར། དྷ་རི་ཀ་པ་ནས། བར་མའི་སློབ་དཔོན་ལ་དེད་པས་ཆོག་ཀྱང་། དེ་དང་ཨནྡྷར་པ་གཅིག་གི ། རྣམ་རྒྱལ་དང་ཨནྡྷར་པ་གཅིག་པར་མི་བཞེད་པའི་ཕྱིར་རོ། ། དེས་ན་ནག་དྲིལ་གཉིས་ཀྱི་བརྒྱུད་པ་ལྟར་ན་རྣམ་རྒྱལ་ནས་ཏེ་ལོ་པ་ལ་བརྒྱུད་པ་ཡིན་པས། རྣམ་རྒྱལ་དང་བར་མའི་སློབ་དཔོན་གཉིས་ཀས་དབང་བསྐུར་ཅིང་རྒྱུད་བྱིན་གྱིས་བརླབས་པ་ནི། སློབ་དཔོན་ཆེན་པོ་ཏེ་ལོ་པ་སྟེ། དང་པོར་རྒྱལ་རིགས་ལས་རབ་ཏུ་བྱུང་།
མཚན་ཤེས་རབ་བཟང་པོ་ཞེས་གསོལ། ཡོངས་སུ་རྫོགས་པའི་པཎྜི་ཏར་གྱུར་ནས་སློབ་དཔོན་རྣམ་རྒྱལ་ཞབས་ལ་འཁོར་ལོ་སྡོམ་པའི་དབང་དང་གདམས་ངག་ཞུས། བླ་མས་ཁྱོད་ཤར་ཕྱོགས་སུ་སོང་ལ་ཟ་ཧོར་གྱི་གྲོང་ཁྱེར་རྒྱལ་པོ་ཨུཏྨ་སྐྱེས་ཀྱིས་བྱིན་གྱིས་བརླབས་པའི་གནས་ཀྱི་ཚོང་འདུས་ན་སྨད་འཚོང་མ་ཏིལ་རྡུང་བ་ཞིག་ཡོད་པ་དེའི་གཡོག་གྱིས་ལ་རྟོགས་པ་སྦྱོངས་ཤིག་ཅེས་ལུང་བསྟན་པ་བཞིན་བྱོན་ནས་གཡོག་མཛད་པས་མོས་ཏིལ་བརྡུང་དུ་བཅུག་པ་ན། དེ་བརྡུངས་ཤིང་ཉམས་སུ་བླངས་པས་ཏིལ་ལ་མར་གནས་ཀྱང་། བརྡུང་བ་དང་བཙིར་བ་མ་བྱས་ན་མངོན་དུ་མི་འགྱུར། དེ་བཞིན་དུ་རང་སེམས་སངས་རྒྱས་སུ་གནས་ཀྱང་ཉམས་སུ་མ་བླངས་ན་མངོན་དུ་མི་འགྱུར་དགོངས་ཉམས་སུ་བླངས་པས་དེ་ཁོ་ན་ཉིད་ཀྱི་རྟོགས་པ་རྒྱུད་ལ་འཁྲུངས་ཏེ། རྡོ་རྗེ་འཆང་གིས་དངོས་སུ་བྱིན་གྱིས་བརླབས་ནས་ཕྱག་ཆེན་མཆོག་གི་དངོས་གྲུབ་བརྙེས། དེར་སྨད་འཚོང་མས་མཚན་མོ་ནམ་མཁར་མེ་དཔུང་འབར་བའི་དབུས་སུ་འདུག་པ་མཐོང་ནས་བཤགས་པ་བྱས་གསོལ་བ་བཏབ་པས། དབང་བསྐུར་གདམས་པ་བསྟན་ནས་མོས་ཀྱང་དངོས་གྲུབ་ཐོབ། དེ་རྒྱལ་པོས་ཐོས་པས་དྲུང་དུ་མཇལ།
ཏིལ་མར་གྱི་དཔེའི་མཚོན་པའི་ཆོས་གསུངས་པས། དེ་དག་གིས་ཀྱང་མཁའ་སྤྱོད་འགྲུབ་སྟེ་རེ་ཞིག་ཡུལ་དེ་སྟོང་པར་གྱུར་ཏོ། ། དེ་ལྟར་ཡང་བླ་མ་རྡོ་རྗེ་གདན་པས། ཏིལ་བརྡུངས་མཆོག་གི་དངོས་གྲུབ་བརྙེས། ། བྷཾ་ག་ལ་རུ་སངས་རྒྱས་མཇལ། ། ཏི་ལོ་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་ཀྱང་བསྟོད་དོ། ། དེས་དབང་བསྐུར་ཅིང་རྒྱུད་བྱིན་གྱིས་བརླབས་པ་ནི་རྗེ་བཙུན་ན་རོ་ཏ་པ་སྟེ། འདི་ནི་ཡབ་ཁ་ཆེ་བ་ཡིན་ཀྱང་མ་ག་དྷར་འཁྲུངས་ཏེ།
བྲམ་ཟེའི་རིགས་ལ་དཀར་ནག་བརྒྱད་བརྒྱད་བཅུ་དྲུག་ཡོད་པའི་ནང་ནས་བཟང་ཤོས་ན་རོ་ཏ་པ་ཞེས་བྱ་བའི་རིགས་ཡིན་པས་མཚན་དེ་ལྟར་དུ་གྲགས། དེ་ནས་ཐོག་མར་རིག་བྱེད་ལ་སོགས་པ་ཕྱི་རོལ་པའི་ལུགས་ལ་སྦྱངས་པས་མཁས་པ་ཆེན་པོར་གྱུར་ནས། ཕྱིས་བྷྲི་ཀ་མ་ཤྲཱི་ལ་རབ་ཏུ་བྱུང་སྟེ། མཚན་ཛྙཱ་ན་སིདྡྷི་སྟེ་ཡེ་ཤེས་གྲུབ་ཅེས་བྱ་བར་གྲགས། དེ་ནས་སྡེ་སྣོད་གསུམ་དང་རྒྱུད་སྡེ་བཞི་ལ་སྦྱངས་པ་མཛད་པས་རིག་པའི་གནས་ལྔ་ལ་མཁས་པའི་པཎྜི་ཏར་གྱུར་ནས་ན་ལེནྡྲ་ན་མཁས་པ་སྒོ་དྲུག་ཡོད་པའི་བྱང་སྒོ་བ་ཡིན་ཏེ། དེ་ནས་བཤད་ཉན་གྱིས་འགྲོ་བའི་དོན་མཛད་པའི་ཚེ་ཐུགས་དགོངས་ལ་བདག་ཤེས་བྱ་རིག་པའི་གནས་ལ་མཁས་ཀྱང་རང་གི་སེམས་བ་འཇོ་བའི་ནུ་མ་འཐེན་པའི་ཚད་ཙམ་དུ་ཡང་མི་གནས་པས། སེམས་གནས་པའི་གདམས་པ་ཞིག་འཚོལ་སྙམ་གནས་དབེན་པ་ཞིག་ཏུ་རྒྱུད་ཀྱི་གླེགས་བམ་ཁ་ཕྱེ་ནས་གཟིགས་རྟོག་མཛད་པའི་ཚེ། གྲིབ་མ་ཞིག་ནག་ཡོར་གྱིས་བྱུང་བ་སུ་ཡིན་བལྟས་པས། བུད་མེད་མི་སྡུག་པའི་མཚན་བཅོ་བརྒྱད་ཡོད་པ་འཇིགས་སུ་རུང་བ་ཞིག་རྒྱབ་ན་སྣང་བ་དེ་ན་རེ་ཁྱོད་ཀྱིས་ཀློག་པ་དེའི་དོན་ཤེས་སམ་ཚིག་ཤེས་ཟེར། ཚིག་ཤེས་བྱས་པས་དགའ།
དོན་ཤེས་བྱས་པས་ངུ་བ་ན། ན་རོ་པ་ཅི་ཡིན་ངའི་ཚིག་ཤེས་པ་ལ་དགའ། དོན་ཤེས་པ་ལ་མི་དགའ་བ་གསུངས་པས། ཁྱོད་ཀྱིས་ཚིག་ཤེས་ཟེར་བ་དྲང་པོར་སྨྲས་པས་དགའ་བ་ཡིན། དོན་ཤེས་ཟེར་བ་རྫུན་དུ་འདུག་པས་མི་དགའ་བ་ཡིན་ཟེར། འོ་ན་འདིའི་དོན་ཤེས་པ་སུ་ཡོད་བྱས་པས། ངའི་མིང་པོས་ཤེས་ཟེར། མིང་པོ་སུ་ཡིན་བྱས་པས་ཏི་ལོ་པའོ་ཟེར་ནས་མི་སྣང་བར་གྱུར་ཏོ། ། དེ་མཁའ་འགྲོའི་ལུང་བསྟན་ཡིན་མིན་ཡི་དམ་གྱི་བསྙེན་པ་བྱས་པས་ཤེས་སྙམ་ནས། བདེ་མཆོག་ཡི་གེ་བདུན་པ་ལ་བསྙེན་པ་འབུམ་ཕྲག་བདུན་བྱས་པས།
ཐོ་རངས་ཤིག་ནམ་མཁའ་ལས་ཁྱོད་རྒྱ་གར་ཤར་ཕྱོགས་སུ་རྣལ་འབྱོར་གྱི་དབང་ཕྱུག་ཏེ་ལོ་པའི་དྲུང་དུ་སོངས་ཤིག་ཅེས་གྲགས་པས། དེ་ལྟར་བྱའོ་དགོངས་གྲོགས་རིན་ཆེན་རྡོ་རྗེ་ལ་སྦྲན་པས། དེ་ན་རེ། ཁོ་བོ་ཡོངས་སུ་རྫོགས་པའི་པཎྜི་ཏར་གྱུར་ནས། ཀུ་སུ་ལུའི་རྐང་པ་ལ་ཕྱག་མི་འཚལ་ཟེར་ནས་འགྲོར་མ་ཉན། སློབ་དཔོན་རང་ཉིད་ཀྱིས་བྱོན་པས། རྒྱ་གར་ཤར་ཕྱོགས་ཛྭ་ར་བི་ཧར་ཞེས་བྱ་བ་དེར་བྱོན་ཏེ། མི་ཐམས་ཅད་ལ་ཏི་ལོ་པ་གང་ན་ཡོད་དྲིས་པས་རེས་འདི་རུ་འོངས། རེས་པུ་ལ་ཧ་རིའི་གཙུག་ལག་ཁང་དུ་འགྲོ་ཟེར་ནས་བཙལ་བས་མ་རྙེད། རེ་ཞིག་ན་རིམས་ནད་འཕྲོག་པའི་ལྷ་ཁང་ན་དགེ་འདུན་གྱིས་ཆོས་སྟོན་བྱེད་པའི་ཕྱི་རོལ་ན་མེ་ཕུང་ཡོད་པའི་དྲུང་དུ་ཕྱིན་པས།
དེ་ན་མི་མདོག་སྔོ་བ། རིད་པ། ཉི་ལྷགས་ཀྱིས་ཁྱེར་བ། འདོམ་དཀྲིས་ཀྱི་རས་ཙམ་ལས་གོས་མེད་པ་ཞིག་ལག་ན་ཉ་གསོན་པོ་འགའ་ཁྱེར་མེ་ལ་འཇུག་ཅིང་སྲེག་པ་མཐོང་ནས། འདི་ལྟར་མ་བྱེད་བྱས་པས། ཉ་བསྲེགས་པ་ཆུར་བཅུག་སྟེ་ཕུས་བཏབ་པས་ཉ་རྣམས་མ་ཤི་བར་སོང་ངོ་། ། དེར་ན་རོ་པའི་དགོངས་པ་ལ་འདི་ནུས་པ་དང་ལྡན་པ་ཞིག་འདུག་པས་ཏི་ལོ་པ་ཡིན་ལས་ཆེ་སྙམ་པ་དང་། ཏི་ལོ་པ་ཡིན་ནོ་ཟེར། ཡང་རེས་ཕྱི་འགྲོས་བྱེད་པ་སོགས་སྨྱོན་པ་འདྲ་བར་མཐོང་བས། ཏི་ལོ་པ་མིན་ནམ་སྙམ་པ་ན།
མིན་མིན་གསུངས་པས་མངོན་ཤེས་མངའ་བར་ཤེས་ཏེ་ཕྱི་བཞིན་འབྲངས་པས། མི་ཞིག་གིས་རྣལ་འབྱོར་པ་དེ་ལ་རས་ཀྱི་སྟོད་གཡོགས་གཅིག་ཐུར་མས་གཟེར་ཏེ་ཕུལ་བས། ཐུར་མ་དེ་བཏོན་ནས་ན་རོ་པའི་གསང་གནས་སུ་བཅུག་ནས་གར་སོང་ཆ་མེད་དུ་གྱུར་ཏོ། ། དེར་གསང་གནས་སྐྲངས་ཏེ་འགྲོ་མི་ཤེས་པར་ཡོད་པ་ལ། ཏི་ལོ་པ་བྱོན་ཏེ་མི་ནའམ་གསུངས་པ་ལ་སྡུག་བསྔལ་ལོ་ཞུས་པས། ཐུར་མ་བཏོན་ཕྱག་གིས་རེག་ནས། རོ་ག་ན་ཧི། ཕོ་ག་ན་ཧི། ན་བ་མེད་ཚ་བ་མེད་ཅེས་གསུངས་པས་དེ་ལས་གྲོལ་ལོ། ། ཡང་ཕྱི་བཞིན་འབྲངས་པས།
རྒྱལ་པོའི་བཙུན་མོ་སྐྱེད་མོས་ཚལ་དུ་འགྲོ་བ་གཟིགས་ཏེ། སྐྱེས་བུ་སྙིང་སྟོབས་དང་ལྡན་པས་བཙུན་མོའི་ནུ་མ་མཉེད་ནུས་སམ་ཟེར། ནུས་ཞུས་ན་རོ་པས་བྲམ་ཟེའི་ཆ་བྱད་བྱས་མེ་ཏོག་གི་ཕྲེང་བ་ཞིག་བཟུང་སྒོར་བསྡད་པས། ཚུར་ལོག་པ་ན་དེའི་དྲུང་དུ་རིག་བྱེད་སྟོན་པས་བཀྲ་ཤིས་སོ་ཟེར་མེ་ཏོག་གི་ཕྲེང་བ་བཙུན་མོ་ལ་བཅིངས་ནས་ནུ་མ་མཉེས་པས་འཁོར་རྣམས་ཀྱིས་དབྱུག་གུ་བསྣུན་ཏེ་བརྡུངས་པས་ཆེར་སྙུང་བ་ན། སློབ་དཔོན་བྱོན་ནས་སྔར་བཞིན་གསོས། དེ་ནས་ཡང་ཕྱི་བཞིན་འབྲངས་པས། བློན་པོའི་བག་མ་འགྲོ་བར་གཟིགས། རྣལ་འབྱོར་པ་བྱ་བ་ཕྱག་རྒྱ་མ་དགོས་པས། ཁྱོད་ཀྱིས་བློན་པོའི་བག་མ་འཕྲོག་ནུས་སམ་གསུངས་པས། སྔར་བཞིན་བྲམ་ཟེའི་ཆས་སུ་བྱས་ཏེ་བྱོན་པས།
ཁོང་རྣམས་བཀྲ་ཤིས་སོ་ཟེར་བ་ན། བག་མ་ལ་མེ་ཏོག་བཏགས་པང་དུ་རྩེན་ཏེ་བླངས་ཁུར་བར་བརྩམས་པ་ན། བློན་པོ་ལ་བརྙས་པ་འདི་ལྟར་བྱེད་པ་ཟེར་ཏེ་བརྡུངས་ནས། རྐང་ལག་བཞི་བཅད་དེ་བཞག་གོ ། དེར་ད་རེས་རྐང་ལག་བཅད་པ་མཐུད་དུ་ནི་མི་བཏུབ་གསོས་པའི་ཐབས་མེད་དགོངས་ཙ་ན། སློབ་དཔོན་བྱོན་ནས་སྔར་ལྟར་གསོས། ཡང་ཕྱི་བཞིན་འབྲངས་པས་གྲོང་ཁྱེར་ཞིག་ན་དགའ་སྟོན་བྱེད་པ་ལ་སློངས་ཤིག་གསུངས། བསླངས་པས་ཚོད་མ་སྣོད་གང་བྱིན་བྱུང་བ་སློབ་དཔོན་ལ་ཞུས་པས་ཞིམ་ཞིམ་མཛད་དེ་གསོལ། ད་དུང་གསོལ་བར་འདུག་སྙམ་ཡང་སློང་དུ་ཕྱིན་པས་མ་བྱིན་པ་ན། སྔར་གྱི་ཚོད་མ་དེ་འདྲ་འདུག་པའི་ཟངས་དེ་བྲང་ལ་བཀབ་སྟེ་བྲོས་ཡོང་པས་མི་མང་པོས་བརྡུངས་པས་ཀྱང་ཟངས་མ་ཤོར་བས།
མི་དེ་དག་ན་རེ། བརྐམ་ཆགས་ཅན་ཁྱོད་ཚོད་མ་ཁྱེར་ལ་ཟངས་བྱིན་ཅིག་ཟེར་བ་ན་ཟངས་གཏད། ཚོད་མ་ཁྱེར་ནས་ཕུལ་བས་དགེས་ཏེ་གསོལ། ཡང་བྱོན་པས་སྔར་གྱི་དགེ་འདུན་གྱི་གཙུག་ལག་ཁང་ཆེན་པོ་དེའི་རྩེར་བཞུད་སོང་བས། འདི་ནས་མར་མཆོངས་ནུས་པ་སུ་ཡོད་གསུངས། བལྟས་པས་གཞན་ནི་མི་འདུག་ང་ལ་གསུངས་པ་ཡིན་དགོངས་ཚམ་ཚོམ་མེད་པར་མཆོངས་པས། རྐང་ལག་དང་རྩིབས་མ་ཆག་རྒྱུ་ལོང་ལ་ཟུག་པས་ཤིན་ཏུ་སྡུག་བསྔལ་བ་ན་ཞག་འགའ་མ་བྱོན། དེ་ནས་སློབ་དཔོན་བྱོན་ཏེ་སྔར་བཞིན་མཛད་པས་གསོས། ཡང་ཕྱི་བཞིན་འབྲངས་པས་ནགས་འདབ་ཤིག་ཏུ་ཤིང་སྐམ་པོ་ཐུས་ཤིག་གསུངས། ན་རོ་པས་བཏུས།
སློབ་དཔོན་རང་ཡང་འཐུ་བཞིན་འདུག་པས། ཐམས་ཅད་སྤུངས་ཏེ་མེ་སྦར་ཏེ། འདིའི་དབུས་སུ་སྡོད་ནུས་པ་ཡོད་དམ་གསུངས་པ་ལ། ནུས་ཞུས་ཏེ་བསྡད་པས་ཤ་ཐམས་ཅད་ཚིག་རུས་པ་དཀར་པོར་སོང་ནས། ད་ནི་གསོས་པའི་ཐབས་མེད་དགོངས་ཙ་ན་མེ་རང་ཞིར་སོང་། ཕྱག་གིས་བྱུགས་པས་སྔར་བཞིན་གསོས། ཡང་བྱོན་པས་གྲོང་ཁྱེར་བའི་མི་གཙང་བ་སྤུངས་པའི་འདམ་པ་ཁྲོད་ཅིག་ཏུ་ཁྲིད་དེ། འདི་བཟའ་ནུས་སམ་གསུངས། ནུས་ཞུས་ཐེ་ཚོམ་མེད་པར་ཟོས་མི་ཞིམ་ཡང་འགྱོད་པ་མེད་དགོངས་སོ། ། དེ་ནས་ཕྱི་བཞིན་འབྲངས་པས་མྱ་ངམ་གྱི་ཐང་ཆེན་པོ་ཞིག་ཏུ་ཁྲིད་དེ།
དེར་ཅུང་ཞིག་མཉམ་པར་བཞག་ནས། ན་རོ་པ་ལ་གཟིགས་ཏེ། ཁྱོད་ཡུན་རིང་པོ་ནས་ཚ་གྲང་ལ་སོགས་པ་མི་བཟོད་པ་མེད་ཅིང་། གང་ཡང་ཡིད་ལ་མི་བྱེད་པར་དཀའ་བ་དོན་དུ་གཉེར་བ་ཅི་འདོད་པ་ཡིན་གསུངས་པ་ལ། བདག་ཡང་དག་པའི་གདམས་ངག་འདོད་དོ་ཞུས་པས། འོ་ན་ཡང་དག་པའི་གདམས་ངག་སྟེར་བས་མཎྜལ་གྱིས་གསུངས་པ་ན། ཆུ་མེད་ཞུས་པས་དྲི་ཆུས་གྱིས་གསུངས། མཎྜལ་བྱས་ཏེ་མེ་ཏོག་བཀྲམ་པ་ན། སློབ་དཔོན་གྱིས་མཎྜལ་གྱི་འཇིམ་པ་ཞིག་བླངས་ཏེ། ན་རོ་པའི་བཞིན་ལ་འཕངས་པས་མི་རྟོག་པ་སྐྱེས་ཏེ།
དེ་ཡང་ལྷན་ཅིག་སྐྱེས་པའི་ཡེ་ཤེས་མཚོན་པར་བྱ་བའི་ཕྱིར་བྱིན་གྱིས་བརླབས་པར་མཛད་དོ། ། དེ་ནས་དང་པོར་དབང་དང་། རྒྱུད་དང་། བསྟན་བཅོས་རྣམས་གསུངས། དེ་ནས་གདམས་ངག་བསྐྱེད་པའི་རིམ་པ་དང་། གཞི་འཁོར་བའི་གནད་རྩ་དང་རླུང་དང་བྱང་ཆུབ་ཀྱི་སེམས་ལ་སོགས་པ་མཚོན་བྱེད་དཔེ་ཐམས་ཅད་བསྟན་ནས། མཚོན་བྱ་དོན་ཞུས་པས། ཀྱེ་ཧོ་འདི་ནི་རང་རིག་སྟེ། ། ངག་གི་ལམ་འདས་སྤྱོད་ཡུལ་མིན། ། ཏེ་ལོ་པ་ཡིས་ཅི་ཡང་བསྟན་དུ་མེད། །
རང་ལ་རང་གིས་རླན་ཏེ་ཤེས་པར་བྱོས། ། ཞེས་གསུངས་ཤིང་། རྒྱ་མཚོ་དང་འདྲ་བའི་མཚོན་བྱ་དོན་འདྲ་སྟེ། ད་ཁྱོད་པཎྜི་ཏའི་ཆས་མ་འཛིན་པར་རྣལ་འབྱོར་པའི་ཆ་ལུགས་ཀྱིས་བསྒྲུབ་པ་སྙིང་པོར་གྱིས་ཤིག སྐྱེ་བ་འདིར་མཆོག་གི་དངོས་གྲུབ་ཐོབ་པར་འགྱུར་རོ། ། པཎྜི་ཏའི་ཆས་བཟུང་སྟེ་རྩོད་པ་བྱས་ན། ཆོས་ལ་སྨོད་པའི་ལྟུང་བ་འབྱུང་བས་དངོས་གྲུབ་མི་འགྲུབ་བོ་གསུངས་དམ་ཚིག་ཕོག་ནས་མི་སྣང་བར་གྱུར་ཏོ། ། དེ་ནས་ན་རོ་པས་པུ་ལ་བི་ཧར་ཞེས་བྱ་བ་མེ་ཏོག་བཟང་པོ་དག་ཀྱང་ལྷ་ཁང་དེའི་ཚོན་གྱིས་ཟིལ་གྱིས་གནོན་པས་ན་མེ་ཏོག་འཕྲོག་པའི་ལྷ་ཁང་ཞེས་གྲགས་པའི་བྱང་ཕྱོགས་ན་གྲོང་ཁྱེར་ཆུང་ངུ་ཞིག་ཡོད་པ་དེར་རྒན་མོ་ཞིག་གིས་འཚོ་བ་ཕུལ་ཏེ་བསྒྲུབ་པ་སྙིང་པོར་མཛད་ཅིང་བཞུགས་པ་ལས། དུས་རེ་ཞིག་ན། མུ་སྟེགས་གཅེར་བུ་བ་རྣམས་རྩོད་པ་རྒྱལ་ཏེ།
སངས་རྒྱས་ཀྱི་བསྟན་པ་འཇིག་པར་ཉེ་བ་ན། རྒྱལ་པོས་པཎྜི་ཏ་ལྔ་བརྒྱ་བསགས་ཏེ་མེ་ཏོག་ཕྲེང་བ་གཏད་པས་སུས་ཀྱང་ལེན་མ་ནུས་ནས། རྒྱལ་པོ་ན་རེ། ད་དུང་ཁྱེད་རྣམས་གྲོས་གྱིས་ལ་རྩོད་པ་གྱིས་ཤིག མི་ནུས་ན་གཙུག་ལག་ཁང་དབང་རིགས་དང་བཅས་པ་གཅེར་བུ་བ་ལ་འབུལ་ལོ་ཟེར་བས། པཎྜི་ཏ་རྣམས་གྲོས་བྱེད་པའི་ཚེ། རྒན་མོ་ཞིག་ན་རེ། ངའི་ཁྱིམ་ན་ན་རོ་པ་བཞུགས་པས་དེ་ལ་ཞུས་ཟེར། ཐམས་ཅད་ཀྱིས་རྒྱུ་མཚན་ཞུས་གསོལ་བ་བཏབ་པས། བསྟན་པ་འཇིག་ལ་ཁད་དམ་གསུངས་པས།
ཁད་དོ་ཟེར་བ་ན། སྔར་སློབ་དཔོན་གྱི་བཀའ་གནང་བ་བརྗེད་ནས་མ་དྲན་པར་ཞལ་གྱིས་བཞེས། དེར་རྩོད་པའི་ཁྲི་བཤམས་པ་ལ་གཅེར་བུ་པ་འོངས་མ་ནུས་པ་ན། ཁོ་རང་གི་ལྷ་ཁང་གི་སྒོར་རྒོལ་བ་དང་། ཕྱི་རྒོལ་བ་དང་། དཔང་པོ་རྒྱལ་པོ་དང་གསུམ་གྱི་ཁྲི་བཤམས་ཏེ། བརྩད་པས་སློབ་དཔོན་ཅུང་ཟད་ཞན་ཞན་འདྲ་ནས། ཐུགས་ལ་ང་ལྟ་བུའི་སྨྲ་བའི་དབང་ཕྱུག་ཞན་པ་ལྟར་སྣང་བ་ཅི་ཡིན་སྙམ་པ་ན། སྔར་སློབ་དཔོན་གྱི་གསུང་དྲན། དེ་བཅག་པའི་ཉེས་པར་དགོངས་ནས།
ཡིད་ཀྱིས་བཤགས་པ་བྱས་གསོལ་བ་བཏབ་པས། ཏེ་ལོ་པ་ཕྱག་གཡོན་པར་མིའི་ཐོད་པ་བཅད་མ་ཁད་ཅིག་ཐོགས་ནས་བྱོན་པ་ལ་ཕྱག་མཛད་པས། གཅེར་བུ་བ་དག་ན་རེ། སྙིང་རྗེ་དང་བྲལ་བ་སྲིན་པོའི་གཟུགས་ཅན་འདི་ལྟ་བུ་ལ་ཕྱག་འཚལ་བ་དེ་ཉིད་ཀྱིས་ཁྱོད་ཕམ་པའི་གནས་སུ་གྱུར་ཏོ་ཟེར་བ་ལ། ཏེ་ལོ་པས་ཕམ་ཕམ་གསུངས་པས། ཁོའི་ལྷ་ཁང་མཆོད་རྟེན་འདྲ་བ་ཟུར་བརྒྱད་དང་། གསུམ་ཐོག་ཡོད་པ་དེ་ལ་སྡིགས་མཛུབ་མཛད་པས། ལྷ་ཁང་རྒྱ་ཕིབས་དང་བཅས་པ་ཐམས་ཅད་ཧྲུལ་གྱིས་ཞིག་པས། གཅེར་བུ་པ་དག་སྐྲག་སྟེ། ཐམས་ཅད་ཀྱིས་སློབ་དཔོན་ཏེ་ལོ་པའི་ཞབས་ལ་ཕྱག་འཚལ་ཏེ།
གཅེར་བུ་པ་ཐམས་ཅད་སངས་རྒྱས་ཀྱི་བསྟན་པ་ལ་བཀོད་དོ། ། དེ་ནས་སློབ་དཔོན་ཏི་ལོ་པས་ན་རོ་པ་ལ། ད་ཁྱོད་ཀྱིས་སྐྱེ་བ་འདི་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའི་སྐལ་བ་མེད་ཀྱིས་ཆོས་སྟོན་ཅིག་འགྲོ་བ་མང་པོ་ལ་ཕན། ཁྱོད་བས་ཀྱང་སློབ་མ་དང་། ཡང་སློབ་རིམ་པས་ཕན་ཆེ་ཆེར་འགྱུར་ཞིང་། བར་དོར་ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་རོ་གསུངས་མི་སྣང་བར་གྱུར་ཏོ། ། དེ་ནས་ན་རོ་པས་བཤད་སྒྲུབ་གཉིས་ཀ་མཛད་པས་རྟོགས་པ་ཆེར་འཁྲུངས་ཏེ། འཆར་བ་མེད་ཅིང་ནུབ་པའང་མེད། ། ཉིན་མོ་མེད་ཅིང་མཚན་མོའང་མེད། ། བླ་མས་རྟོགས་པས་རྨོངས་པ་བཅད་དེ་སོང་། །
གར་འགྲོ་གང་དུ་གནས་པ་མ་ཤེས་ཏེ། ། བདེ་ཆེན་གྱིས་ནི་དབང་པོའི་གྲོང་འདི་བཅོམ། ། བསམ་དུ་མེད་པའི་རྣལ་འབྱོར་དེ་ལས་སྐྱེས། ། དེ་ལས་བདག་གིས་ཅི་ཞིག་བསམ་པར་བྱ། ། ཕྱོགས་རྣམས་སྟོང་ཞིང་རང་ཡང་རྣམ་པར་གྲོལ། ། གང་བལྟས་དེ་ནི་རྟག་ཏུ་དེ་ཡིན་ཏེ། ། གཉུག་མའི་ཡིད་ནི་གདོད་ནས་སྟོང་པར་གོ ། རྒྱུ་དང་འབྲས་བུ་བཏང་སྙོམས་དག་ཏུ་དོར། ། འདི་ཡི་ཁྱད་པར་ཏི་ལོ་པ་དཔང་ངོ་། ། ཞེས་གསུངས་སོ། །
དེ་ལྟ་བུའི་སློབ་དཔོན་དེས་ཚེ་འདིར་ཕྱག་རྒྱ་ཆེན་པོའི་དངོས་གྲུབ་མངོན་དུ་མ་གྱུར་ཀྱང་། རྒྱལ་པོ་དཔུང་དང་བཅས་པ་རེངས་པར་བྱེད་པ་དང་། ཚོགས་འཁོར་སོགས་ཀྱི་དུས་སུ་ཤིང་ཐོག་སོགས་དགུག་ནུས་པ་དང་། སྦྱིན་སྲེག་གི་ཐབ་ཁུང་ནང་དུ་ལྷ་སུམ་ཅུ་རྩ་བདུན་གྱི་ཞལ་བལྟ་ནུས་པ་ལ་སོགས་པ་ཏིང་ངེ་འཛིན་གྱི་རྟོགས་པ་བརྟན་པས་སྤུར་སྦྱངས་པའི་ཤུལ་དུ་ཡང་ཟླ་བ་རེ་རེ་བཞིན་དུ་རོལ་མོའི་སྒྲ་དང་མེ་ཏོག་གི་ཆར་ལ་སོགས་པ་ལྷའི་མཆོད་པའི་བྱེ་བྲག་མང་པོ་ཀུན་གྱིས་མཐོང་ཞིང་ཐོས་པ་འབྱུང་བ་ཡིན་ནོ། ། དེ་ལ་སློབ་མ་གྲུབ་པ་ཐོབ་པ་དཔལ་ཌོམྦྷི་བ་དང་། ཤནྟི་པ་དང་། མངའ་བདག་མཻ་ཏྲི་པ་ལ་སོགས་པ་ཆེ་བར་གྲགས་པ་བདུན། ཞི་བ་བཟང་པོ་དང་། ཞི་བའི་གོ་ཆ་ལ་སོགས་པ་པཎྜི་ཏའི་སློབ་མ་མང་པོ་དང་། ཁྱད་པར་ཞབས་པད་ཡུན་རིང་དུ་བསྟེན་ཅིང་མཉེས་པར་བྱས་པས་འཁོར་ལོ་བདེ་མཆོག་གི་ཐུན་མོང་མ་ཡིན་པའི་གདམས་ངག་གི་སྒོ་ནས་རྗེས་སུ་བཟུང་བའི་སློབ་མ་སོགས་མང་དུ་ཡོད་པ་ལས།
དེ་དག་གི་ནང་ནས་ཤནྟི་པ་ཆེན་པོ་མཁས་པ་སྒོ་དྲུག་མཉམ་པོ་ཡིན་ཀྱང་། ན་རོ་པ་ཆེན་པོ་ལ་བདེ་མཆོག་གི་དབང་དང་གདམས་ངག་གསན། རྒྱུད་བསྟན་བཅོས་མང་པོ་ལ་འགྲེལ་པ་མཛད། དཔལ་སྡོམ་པའི་རྒྱུད་ལ་འགྲེལ་པར་མཛད་པ་རྩོམ་པའི་ཚེ་ན་རྨི་ལམ་དུ་རྡོ་རྗེ་ཕག་མོས་ཞལ་བསྟན་ནས། ཀླ་ཀློའི་སྐད་ཀྱིས་ཤིན་ཏུ་སྦས་པའི་རྒྱུད་འདི་གསལ་བར་མ་འགྲེལ་བར་དོན་ཟབ་མོ་ཉམས་སུ་ལོངས་ཤིག་གསུངས། བཀག་པ་དང་གནང་བའི་ལུང་བསྟན་ཐོབ་ནས། ཕྱི་རུ་ཉན་ཐོས་ཀྱི་སྤྱོད་པ་མཛད། ། ནང་དུ་ཟབ་མོའི་དོན་ཉམས་སུ་བླངས་པས་གྲུབ་པ་བརྙེས་པ་ཡིན་ཏེ། རྡོ་རྗེ་གདན་པས། རྒྱལ་རིགས་སྤྱོད་པ་མཐར་ཕྱིན་ནས། །
འདུལ་འཛིན་གསང་སྔགས་དངོས་གྲུབ་བརྙེས། ། ཤནྟི་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་པ་ལྟར་རོ། ། དེའི་སློབ་མ་ཇོ་བོ་རྗེ་དཔལ་ལྡན་ཨ་ཏི་ཤ་སྟེ། འདིས་ཐོག་མར་སློབ་དཔོན་ཤནྟི་པ་ལ་བདེ་མཆོག་གི་དབང་དང་། རྒྱུད་མཁས་པ་པཎྜི་ཏའི་བཤད་པ་ཡན་ལག་དང་བཅས་པ་མནོས་ནས་མཁས་པར་སྦྱངས། དེ་ནས་དྷ་རི་ཀ་པའི་སློབ་མ་བྲམ་ཟེ་སྡོམ་པ་བཟང་པོ་ཞེས་བྱ་བ་ལ། བདེ་མཆོག་ལཱུ་ནག་གཉིས་ཀའི་དབང་དང་རྒྱུད། གདམས་པ་ཟབ་མོ་དང་བཅས་པ་མནོས་ནས་ཐུགས་རྒྱུད་ཚིམ་པར་མཛད།
དེའི་རྗེས་སུ་དཔལ་མཆོག་ཌོ་མྦྷི་བ་ལ་བདེ་མཆོག་ཡབ་བཀའ་དང་། ཁྱད་པར་རྗེ་བཙུན་མ་ཞལ་གཉིས་མ་དང་། ན་རོ་མཁའ་སྤྱོད་ལ་སོགས་པའི་ཡུམ་བཀའི་བྱིན་རླབས་དང་། ཉམས་ལེན་ཟབ་དོན་མཐར་ཐུག་པ་མནོས་ནས་ཐུགས་ཉམས་སུ་བཞེས་པས་རྗེ་བཙུན་མའི་ཞལ་གཟིགས་གནང་བ་ཐོབ་པར་གྲགས་སོ། ། ཡང་ཁྱད་པར་ཡུན་རིང་དུ་བསྟེན་ཅིང་མཉེས་པར་བྱ་བའི་ན་རོ་པ་ཆེན་པོའི་སློབ་མ་ནི་བཞི་སྟེ་པྲཛྙཱ་རཀྵི་ཏ་དང་། མ་ན་ཤྲཱི་དང་། ཁ་ཆེ་བྱང་ཆུབ་བཟང་པོ་དང་། ཕམ་ཐིང་པ་རྣམས་སོ། ། སྔ་མ་གསུམ་གྱིས་ན་རོ་པའི་ཞབས་པད་ཡུན་རིང་པོ་བསྟེན་ཀྱང་ཚོགས་བཤད་ལས་མ་གནང་། ཕྱི་མ་ལ་སློབ་བཤད་ཐུན་མོང་མ་ཡིན་པ་ཚང་བར་གནང་བ་ཡིན་ཏེ།
དེ་ཡང་བམ་ཐིང་པ་ལ་སྐུ་མཆེད་བཞི་སྟེ། རིགས་འབའ་བོ་བྱ་བ་ཡིན་ལ། མཆེད་རྣམས་ཀྱི་ཆེ་ཤོས་དགེ་སློང་དྷརྨ་མ་ཏི་སྟེ་ཆོས་ཀྱི་བློ་གྲོས་བྱ་བ་ཡིན་ཞིང་། འདིས་ན་རོ་པའི་སྤྱན་སྔར་ལོ་བཅུ་གཉིས་བཞུགས། དེ་སྤྱན་འདྲེན་པར་དེའི་གཅུང་པོ་འཇིགས་མེད་གྲགས་པས་བྱོན་པས། གཅེན་གྱི་ཞལ་ནས། ཁྱོད་ངའི་བླ་མའི་དྲུང་དུ་སྡོད་ཅིག ཁོ་བོ་ལ་བླ་མས་ཁྱོད་ཆོས་མ་འཆད་པར་རྒྱ་ནག་རི་བོ་རྩེ་ལྔར་སོང་ན་དངོས་གྲུབ་ཐོབ་གསུངས་པའི་ལུང་བསྟན་ཡོད་པས་དེར་འགྲོ་གསུངས་ནས་བཞུད་དེ། ཕྱིས་འདིར་སོང་ཆ་མེད་པ་ཞིག་བྱུང་། དེ་ནས་འཇིགས་མེད་གྲགས་པས་ན་རོ་པའི་སྤྱན་སྔར་ལོ་དགུ་བཞུགས།
དཔལ་ཀྱཻ་རྡོ་རྗེ་སོགས་གསང་སྔགས་ཕལ་ཆེར་བསླབས། ཁྱད་པར་འཁོར་ལོ་བདེ་མཆོག་གི་གདམས་ངག་གཞན་སུ་ལ་ཡང་མ་གནང་བའི་སློབ་བཤད་ཟབ་མོ་སྩལ། དེའི་སྒོ་ནས་དམན་པ་དང་འབྲིང་གི་དངོས་གྲུབ་ཀྱང་ཐོབ་པར་མཛད་དོ། ། དེ་ལ་བལ་པོའི་ཡུལ་དུ་ཨ་ཐས་པ་ཆེན་པོ་ཞེས་བྱ་བར་གྲགས། བོད་ཀྱི་ཡུལ་དུ་ཕམ་ཐིང་པ་ཞེས་པར་གྲགས་པ་ཡིན་ལ། དེ་སྤྱན་འདྲེན་པར་དེའི་གཅུང་དུས་འཁོར་བར་ཡང་གྲགས། བལ་པོ་མཻ་ཏྲི་པ་ཞེས་ཀྱང་འབོད་པ་དེས་བྱོན་པས་གཅེན་གྱིས་ཁྱོད་ཀྱང་ངའི་བླ་མ་སྟེན་ལ་གདམས་ངག་ཞུས་གསུངས་པ་བཞིན་ལོ་ལྔར་ན་རོ་པའི་དྲུང་དུ་བཞུགས་ཏེ་དབང་དང་གདམས་ངག་ཞུས་སོ། ། དེ་སྤྱན་འདྲེན་པར་ཆུང་ཤོས་ཐང་ཆུང་བ་ཕྱིས་སུ་ངག་གི་དབང་ཕྱུག་ཏུ་གྲགས་པ་དེ་བྱོན་དེས་ཀྱང་ན་རོ་པ་ལ་བདེ་མཆོག་གི་དབང་དང་གདམས་ངག་མང་དུ་ཐོབ་ཀྱང་། ཡོངས་སུ་རྫོགས་པ་མ་གསན། དེ་ལ་གཅེན་འཇིགས་མེད་གྲགས་པས་ཁྱོད་ངག་གི་དབང་ཕྱུག་སྒྲུབས་གསུངས་པ་བཞིན།
དེས་ཀྱང་བསྒྲུབ་པ་མང་དུ་བྱས་བསྒྲུབ་གཡོག་དང་བཅས་ཏེ་ཕྱིན་ནས། མེ་ཏོག་འབབ་ཆུ་ལ་བསྐྱུར་བས་དངོས་གྲུབ་ཆེན་པོའི་མེ་ཏོག་ཡར་ལོག་བྱུང་བ་ཁོང་ཡེངས་ནས་མ་མཐོང་། དངོས་གྲུབ་འབྲིང་གི་མེ་ཏོག་གཉིས་པ་ཡང་མ་མཐོང་། དངོས་གྲུབ་ཐ་མའི་མེ་ཏོག་གསུམ་པ་ལ་བསྒྲུབ་གཡོག་ཐུགས་རྗེ་ཆེན་པོས་མཐོང་སྟེ། རང་བཏུང་སྙམ་པ་ལ་ཇོ་བོས་བཀྱོན་གྱིས་དོགས་འཐུང་མ་ནུས་པར། བྱུང་ངོ་བྱས་པས་མཐོང་སྟེ་འཐུངས་པས། ངག་གི་དབང་ཕྱུག་ཆེ་འབྲིང་གཉིས་མ་འགྲུབ་ཀྱང་། ཆུང་ངུ་ཚིགས་བཅད་འཛིན་པ་དང་རྩོམ་པ་ལ་ཐོགས་མེད་ཙམ་བྱུང་བས་ངག་གི་དབང་ཕྱུག་ཅེས་ཀྱང་གྲགས་སོ། ། དེ་ནས་ཡང་གཅེན་འཇིགས་མེད་གྲགས་པས། ངག་གི་དབང་ཕྱུག་ལ་ཁྱོད་ཀློག་སྐྱ་ཤེས་རབ་རྩེགས་དང་འགྲོགས་ལ།
འདིར་རྒྱུན་ཞག་གི་མེ་དང་། ཚེས་བཅུའི་མཆོད་པ་མ་ཆག་པར་བྱེད་པའི་ཆ་རྐྱེན་འཚོལ་བར་བོད་དུ་སོང་གསུངས་ནས། ཐང་ཆུང་བས་ཀློག་སྐྱ་དང་འགྲོགས་ཏེ་སྙལ་ཡན་ཆོད་དུ་བྱོན། དེ་དུས་ཇོ་བོ་བྷ་དནྟ་ཡང་ཐང་ཆུང་བའི་འཁོར་དུ་ཡོད་པས། ཁོང་གིས་རོང་ངུར་སྨྲིག་ཏུ་རྟ་གསོ་ཞིང་བསྡད་པས། ཞར་ལ་བྲང་ཏི་ལ་མངོན་པ་བོད་སྐད་དུ་གསན་པས་ཚར་གཅིག་གིས་ཐུགས་སུ་ཆུད་པས་མཁས་པར་གྱུར་ཏེ། སློབ་དཔོན་ལ་འགྲན་བཟོད་པ་བྱུང་ཞིང་། ཕྱིས་ཡོངས་སུ་རྫོགས་པའི་པཎྜི་ཏ་ཆེན་པོར་གྱུར་ཏོ། ། དེ་ནས་ཁོང་རྣམས་ཀྱིས་གསེར་སྲང་ལྔ་བརྒྱ་རྙེད་དེ་ལོག་བྱོན་ཏེ། རྒྱུན་ཞག་དང་ཚོགས་འཁོར་གྱི་རྒྱུན་ཕྱིས་སུ་ཡང་མ་ཆག་པར་ཡོད་པར་གྲགས་སོ། །
དེ་ནས་ཐང་ཆུང་བ་ལ་ཤ་ཁྲའི་ནད་བྱུང་སྟེ། དེ་ཡང་ཁོང་རང་དང་ཀློག་སྐྱ་གཉིས་ཀྱིས་པདྨའི་རྫིང་བུ་ལ་རྐྱལ་བྱས་པ་ལ་བརྟེན་ནས་བྱུང་ཡང་ཟེར། ཡང་འགའ་ཞིག་ཏུ། བོད་དུ་འབྱོན་དུས་བདེ་མཆོག་གི་བྲིས་སྐུ་ཞིག་འཁྱེར་བ་ལ་ཀླུ་བརྒྱད་རིག་མ་དང་བཅས་པ་བྲིས་ཡོད་པ། ཞལ་ཁེབ་ཆུང་བས་མ་ཁེབས་པར་སྣོད་མིན་གྱིས་མཐོང་བ་ལ་བརྟེན་ནས་བྱུང་བར་བཤད་དེ་གང་ལྟར་སེང་གེ་སྒྲའི་སྒྲུབ་པ་མཛད་པས་ནད་དེ་ལས་གྲོལ། དེ་ནས་ཕྱིས་རྣལ་འབྱོར་པའི་ཆ་ལུགས་ཀྱིས་སྒྲུབ་པ་བྱེད་ཅིང་ཡོད་པ་ལས། ལན་ཅིག་ཏེ་ཏེའི་ཐང་ལ་བསྡད་ཡོད་པས། རྒྱལ་པོའི་བཙུན་མོ་ཤིང་ཀུན་ལ་མཆོད་པ་བྱེད་དུ་བྱུང་བ་ན། ཞྭ་མ་ཕུད་པས། བཙུན་མོའི་འཁོར་དག་གིས་བརྡུངས་ཏེ་རོ་བཞིན་དུ་གྱུར་པས།
ཕྱི་མོའི་བར་དུ་མ་བྱུང་ནས་བཙལ་བས། ཐལ་དོང་ཞིག་ན་རོ་བཞིན་དུ་འདུག་པ་ཁྱོགས་ལ་བཏེག་ཏེ་འོངས་པས། དེར་ཨ་ཐས་པ་ཆེན་པོའི་ཞལ་ནས། ཁྱོད་ཀྱང་འཇིག་རྟེན་ཡུལ་ཆོས་དང་འགལ་བ་བྱེད་དོན་མེད། འཁོར་དག་གིས་ཀྱང་རྣལ་འབྱོར་པ་མིའི་ཁོངས་སུ་མི་ཆུད་པ་ཡིན་པས་བརྡུངས་པ་མི་རིགས་པ་ཡིན་ཏེ། བརྡུངས་འདུག་པས། ད་འདི་ལ་ནུས་པ་ཞིག་མ་བསྟན་ན་བསྟན་པ་ལ་གནོད་གསུངས། འཇིག་རྟེན་པ་དང་འཇིག་རྟེན་ལས་འདས་པའི་གཏོར་མ་གཉིས་བཤམས། སྒོ་དམ་པར་བསྡམས་ནས་ང་ལ་སུ་ཡང་མ་འབོད་གསུངས་ཏེ་མཉམ་པར་བཞག་གོ ། དེ་ནས་བཙུན་མོ་རང་གི་ཁང་པར་ཕྱིན་པས་སེམས་སྨྱོ་ཞིང་ལུས་ངག་རེངས་པར་གྱུར་པ་ན་ཅིས་ལན་བརྟགས་པས་སྔར་གྱི་དེས་ལན་པར་ཤེས་ནས།
མོས་གུས་བྱས་པས་གྲོལ་ཏེ། འབྲས་མི་ཁུར་བཞི་བཅུ་དང་། དེའི་ཆ་རྐྱེན་དང་བཅས་པ་ཕུལ་ཏེ་བཟོད་གསོལ་བྱས་རྒྱལ་པོ་དང་བཙུན་མོ་གཉིས་ཕམ་ཐིང་པ་ཆེན་པོའི་ཞབས་ལ་གཏུགས་ཏེ། དེ་གཉིས་ལ་དབང་བསྐུར། བཙུན་མོའི་དོན་དུ་གོ་ཆའི་དཔའ་བོ་དྲུག་གི་སྒྲུབ་ཐབས་དང་བསྟོད་པ་ཞིག་མཛད། དེ་རྒྱ་གར་དུ་ཁྱེར་བས་སྒྲ་ཚད་པ་སུས་ཀྱང་སྐྱོན་མ་ཐོགས་ནས། དེའི་ཚེ་ན་རོ་པ་ནི་མི་བཞུགས། ལན་ཅིག་ཁོང་ལས་ཆེ་བ་མེད་པར་གྲགས་སོ། ། ཡང་ཁོང་འཕྱི་བའི་ཤ་ལ་མཉེས་པས། བོད་རྣམས་ཀྱིས་དེ་ཁྱེར་ཏེ་ཕུལ་བ་ལན་ཅིག་དུས་ཀྱི་མཆོད་པའི་གཏོར་མ་ལ་འཕྱི་བའི་ཤ་ཕུལ་བས།
དེ་གཏོར་སྐྱེལ་གྱིས་ཁར་བཅུག་པས་སྨྱོས་ཏེ། ཧ་ཧ་ཧི་ཧི་ཟེར་ཞིང་གཏོར་མ་ལག་པས་བཟུང་སྟེ། སླར་ལོག་ནས་བྱུང་པ་ལ་བལྟས་པས་ཁ་ན་ཕྱི་བའི་ཤ་འདུག་པ་ཕྱུང་བས་ཤི། ཡང་གྲུ་ཤ་སེར་པོ་དང་། འ་ཤ་རྒྱ་གར་གཉིས་ཀྱིས་ཕམ་ཐིང་པའི་དྲུང་དུ་ཕྱིན་ཏེ། བདེ་མཆོག་ཞུས་པས། ཇོ་བོ་ན་རེ། ཁྱོད་ང་ལ་དབང་བསྐུར་ཞུ་ན། ངས་སློབ་མ་ལ་བཤད་པ་བྱེད། མི་ཞུ་ན་ཚོགས་པ་ལ་བཤད་པ་བྱེད་གསུངས་པས།
དབང་ཞུ་མ་ནུས་པར་ཚོགས་བཤད་ལས་མ་གནང་། དེར་ཡི་གེ་ཐུ་བའི་ཚེ་ཚོགས་འཁོར་བྱེད་པའི་སར། ཁོང་གཉིས་ཀྱིས། སྒྲ་ཙམ་དོན་ལ་མེད་པ་དེ། ། བལ་པོ་ཕམ་ཐིང་མ་ཡིན་ནམ། ། བླུན་པོ་ཁྱོད་ལ་ཅི་བྱར་ཡོད། ། ངེད་རང་རྒྱ་གར་ཡུལ་དུ་འགྲོ ། ཞེས་ཟེར་བས། འཇིག་རྟེན་པའི་གཏོར་མ་ནམ་མཁའ་ལ་འཕར་ཞིང་འདུག་པས། ཇོ་བོས་འདི་ཙམ་ཡིན་གསུངས་པས།
དེར་བལ་པོ་བོད་སྐད་ཤེས་པ་ཞིག་ཡོད་པ་དེས། འདི་སྐད་ཟེར་གྱིན་འདུག་ཞུས་པས། ཕམ་ཐིང་པའི་གསུང་གིས། བདེན་ཁ་སང་ངས་དབང་བསྐུར་ཞུས་སློབ་བཤད་བྱེད་བྱས་པར། ཁྱེད་རང་གིས་མ་ནུས་པ་ཡིན་ཏེ། ད་ཁྱེད་རང་སོང་གསུངས་པས། ཁོང་གཉིས་སོང་སྟེ་གངྒཱ་མ་བརྒལ་བར་ཉིན་ཞག་ཕྱེད་ཀྱིས་ནད་ཀྱིས་བཏབ་སྟེ་གཉིས་ཀ་འདས་སོ། ། ཡང་བལ་ཡུལ་གྱི་བྱང་ཕྱོགས་དེར་ཙཎྜི་ཀའི་སྐུ་རང་བྱོན་ཞིག་བྱུང་། རྩིས་བྱས་པས། འདི་ལ་སྲོག་ཆགས་བྱེ་བ་ཅིག་གི་མཆོད་སྦྱིན་མ་བྱས་ན་ལོ་གསུམ་ནས་བལ་པོའི་ཡུལ་སྟོང་ནས་འགྲོ་ཟེར་བས།
རྒྱལ་པོ་སྐྲག་སྟེ་སྲོག་ཆགས་བྱེ་བ་ནི་མེད་ཇི་ལྟར་བྱ། ང་ཕམ་ཐིང་པ་ལ་ཞུ་བ་ལས་ཐབས་མེད་སྙམ་ཞུས་པས། སྦྱིན་སྲེག་གི་ཡོ་བྱད་སྐྱོལ་ཅིག་གསུངས། རྒྱལ་པོས་ཏིལ་མི་ཁུར་བཅོ་བརྒྱད་དང་བཅས་སྦྱིན་སྲེག་གི་ཡོ་བྱད་ཕུལ་ཏེ། སྦྱིན་སྲེག་མཛད་པའི་དུས་སུ་སྒྲུབ་གཡོག་སོགས་དེར་ཡོད་ཀུན་གྱི་མཐོང་སྣང་ལ་ཐབ་ཀྱི་ནང་ན་ཙཎྜི་ཀའི་སྐུ་འདུག་པ་ལ། ཕྱག་ཏུ་ཏིལ་བཞག་པ་རྣམས་རེ་རེའང་ར་དང་ལུག་ལ་སོགས་པའི་སྲོག་ཆགས་སུ་གྱུར་ཏེ། དེ་དག་ཙཎྜི་ཀའི་ཁར་སྟེར་བ་མཐོང་ནས། ཙཎྜི་ཀའི་གནོད་པ་ཡང་མེད་པར་གྱུར་ཏོ། ། གཞན་ཡང་ཚོགས་འཁོར་དུས་སུ་ཆང་དང་། ཤིང་ཐོག་དགུག་ནུས་པ་ལ་སོགས་པ་དམན་པ་དང་འབྲིང་གི་དངོས་གྲུབ་བསམ་གྱིས་མི་ཁྱབ་པ་ཐོབ་པ་ཞིག་ཡིན་པར་བཤད་དོ། །
དེ་ལྟ་བུའི་དཔལ་ཕམ་ཐིང་པ་ཆེན་པོ་འཇིགས་མེད་གྲགས་པ་ཞེས་མཚན་ཡོངས་སུ་གྲགས་པ་དེས་དབང་བསྐུར་ཤིང་རྒྱུད་བྱིན་གྱིས་བརླབས་པའི་སློབ་མའི་ཚོགས་མང་དུ་ཡོད་པའི་ནང་ནས། བལ་པོ་བྷ་དནྟ་ནི། སུ་མ་ཏི་ཀིཏྟི་ཏེ་བློ་གྲོས་བཟང་པོར་གྲགས་པ་འདི་གོང་དུ་བསྟན་པ་ལྟར་ཡོངས་རྫོགས་ཀྱི་པཎྜི་ཏ་ཆེན་པོ། སྒྲུབ་པའི་སྒོ་ནས་བསྐྱེད་རིམ་ལ་བརྟན་པ་ཐོབ་ཅིང་ཐུན་མོང་གི་དངོས་གྲུབ་ཀྱང་ཅི་རིགས་ཐོབ་པ་ཞིག་ཡིན་མོད་ཀྱང་། བལ་པོར་མུ་སྟེགས་ཀྱི་པཎྜི་ཏ་ཞིག་དང་། རྣལ་འབྱོར་མ་ཙཎྜ་ལི་ཞེས་པ་གཅིག་སྟེ་གཉིས་དང་རྩོད་པ་བྱས་ཏེ། གང་ཕམ་པ་དེའི་མགོ་ལ་ལྕང་ལི་འཇོག་པར་བྱས་པས། བླ་མ་རྒྱལ་ནས་ཁོང་གཉིས་ཀྱི་མགོ་ལ་ལྕང་ལི་བཞག་པས་དེ་གཉིས་བྲོས་ཏེ། ཁྱོད་ཕྱིའི་རྒྱ་མཚོ་ལ་ཐུག་གི་བར་དུ་བསྐྲད་ཀྱིས་ཟེར་བ་ལ། ང་བདེ་མཆོག་གི་རྣལ་འབྱོར་པ་ལ་ཁྱོད་ལྟ་བུས་གནོད་པ་བྱ་མི་ནུས་གསུངས་བསྲུང་འཁོར་མ་མཛད་པས།
དེ་གཉིས་ཀྱིས་བསྐྲད་པའི་འཁོར་ལོ་བྱས་པའི་ནུས་པ་ཡིན་ཡང་གྲགས་ཏེ། དེ་ནས་སྐབས་ཤིག་ན། བླ་མ་བྷ་དནྟའི་ཞལ་ནས། ང་རྒྱ་ནག་རི་བོ་རྩེ་ལྔར་དངོས་གྲུབ་ཀྱི་རྫས་འགའ་ཞིག་ལེན་པར་འགྲོ་གསུངས། སུས་བཤོལ་བཏབ་ཀྱང་མ་གསན་པར་བྱོན། མི་ཉག་རྒྱལ་པོའི་བླ་མ་མཛད། དེར་དུས་ཕྱིས་ལྗོངས་རྒྱུ་ཞིང་བྱོན་པས་རྒྱ་ནག་གི་མཐའ་ཕྱིའི་རྒྱ་མཚོའི་འགྲམ་དུ་སླེབས་པ་ན། རྒྱ་མཚོ་ལ་གཟིགས་ནས་རི་དཀར་པོ་གནམ་ལ་ལང་པ་འདྲ་བ་འདི་ཅི་ཡིན་གསུངས་པས། ཕྱིའི་རྒྱ་མཚོ་ལགས་ཞུས་པས། སྔར་གྱི་དེ་དྲན་ཏེ།
ཀྱེ་མ་ངས་དེ་ཙམ་ན་བསྲུང་བ་ཞིག་ཀྱང་མ་བྱས། དེ་བཟློག་པ་ལ་ཚེགས་མེད་པ་ལ། ང་བལ་པོ་རྒན་པོས་རང་ཡུལ་མ་མཐོང་བ་ཡིན་གསུངས། སླར་ལྗོངས་རྒྱུ་བ་ལས་ལོག་སྟེ། མི་ཉག་གི་ཡུལ་དུ་བདེ་མཆོག་གི་ལྷ་ཁང་བཞེངས། བདེ་མཆོག་གི་སྒོ་ནས་འགྲོ་བ་མང་པོ་སྨིན་གྲོལ་ལ་བཀོད། གཤེགས་པའི་ཚེ་ལྷའི་རོལ་མོ་སོགས་མཆོད་པ་སྣ་ཚོགས་དང་བཅས་དཔའ་བོ་དང་རྣལ་འབྱོར་མའི་ཚོགས་ཀྱིས་མཁའ་ལ་སྤྱོད་པའི་གནས་སུ་ཁྱེར་རོ། ། དེ་ལ་དམར་པ་དོ་པ། རྔོག་ལོ། མལ་ལོ།
ཀློག་སྐྱ་སོགས་བོད་ཀྱི་ལོ་ཙཱ་བའི་སློབ་མ་མང་ཡང་། གདམས་པ་རྫོགས་པ་ནི་པུ་ཧྲང་ལོ་ཙཱ་བ་གྲགས་འབྱོར་ཤེས་རབ་ཡིན་ལ། འདིས་དང་པོ་ལྷོ་བལ་དུ་བྱོན་པའི་དུས་སུ་མར་དོ་དང་དཔོན་གཡོག་ཡིན་པས། པུ་ཧྲང་ལོ་ཆུང་ངུ་གྲགས། སྤྱིར་འདིས་རྒྱལ་པོའི་སྲས་དང་ཧ་ངུ་དཀར་པོ་ལ་སོགས་པ་བླ་མ་མང་པོ་ལ་བདེ་མཆོག་སོགས་གསང་སྔགས་མང་དུ་གསན། ཁྱད་པར་བྷ་དནྟ་ལ་བོད་དུ་བྱོན་པའི་གཙང་ལམ་དུ་བདེ་མཆོག་གི་ཆོས་བསྐོར་གསན་ནས་སྒྲུབ་པ་མཛད་ཅིང་། ཁྱད་པར་ན་རོ་པའི་མན་ངག་བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ། ཐུན་མོང་གི་མན་ངག་གནོད་སྦྱིན་མོ་དབང་དུ་བྱ་བ་ལ་སོགས་པ་བསྒྲུབས་པས་གྲུབ་སྟེ། དུས་ཕྱིས་ལ་སྟོད་ཤྲཱིའི་དགོན་པ་ཁང་དམར་ཞེས་པར་བཤད་སྒྲུབ་གཉིས་ཀ་མཛད་ཅིང་བཞུགས་པས།
དེའི་སྙན་པ་དམར་ཆོས་ཀྱི་རྒྱལ་མཚན་གྱིས་གསན་ཏེ་དྲུང་དུ་བྱོན་པ་ལ། ལོ་ཙཱ་བས་བརྟགས་པས་སྣོད་ལྡན་དུ་དགོངས་དབང་དང་རྒྱུད་བཤད་སོགས་ཚང་བར་གནང་། དེ་ནས་ལོ་ཙཱ་བས་མཁའ་སྤྱོད་བསྒྲུབས་ན་འགྲུབ་པའི་ལྟས་ཤིག་གཟིགས་ཏེ། བཤད་ཉན་བཤོལ། དམར་ལ། ངས་ཞལ་གྱི་གདམས་པ་རྣམས་ཁྱོད་ལ་ཐུན་མཚམས་བུག་ཆོས་སུ་འཆད་དོ་གསུངས། ཤྲཱིའི་གད་ལོགས་ཆེན་པོ་ཞིག་ཡོད་པ་དེར། གོང་དུ་བླ་མའི་བཞུགས་ཁང་། དེ་འོག་དམར་གྱི་བཞུགས་ཁང་། ཐ་མར་ནག་ཚང་དང་ཉེ་གནས་འདུག་པ་རྣམས་ས་ཕུག་ཏུ་བྲུས།
མདོར་གནམ་སྒོ་བྱས་སུ་ཡང་མི་ཐར་བ་བྱས་པའི་ས་ཕུག་གོང་མ་དེར་བླ་མ་བཞུགས་ཏེ་བཤོས་འདྲེན་པའི་བུག་པ་མ་གཏོགས་འདག་སྦྱར་མཛད་དེ། ངས་དངོས་གྲུབ་མ་ཐོབ་བར་སྒོ་འདི་ཕྱེ་ན། ཕྱོགས་སྐྱོང་དང་ཞིང་སྐྱོང་རྣམས་ཀྱིས་ངའི་མགོ་བོ་ཚལ་པ་བརྒྱར་ཁོས་གསུངས་ཏེ་སྒྲུབ་པ་ལ་བཞུགས་སོ། ། དེ་ནས་རེ་ཞིག་ན། བླ་མའི་ཞལ་ནས་དམར་ལ། ནངས་པར་ངའི་གན་དུ་ཡོང་བ་འདྲ་ཡོད་པས་མ་འགོགས་པར་ཐོངས་ཤིག་གསུངས། ནངས་པར་པཎྜི་ཏ་གཅིག་དང་། བུད་མེད་བརྒྱད་དེ་དགུ་བྱུང་ནས། པུ་ཧྲང་ལོ་ཙཱ་བ་ལ་ཐོན་གྱིས་དང་ཟེར་བས། སྔར་གྱི་གསུང་དྲན་ནས་ཡར་བོས་བུག་སྒོའི་དྲུང་དུ་སོང་བ་ན།
པཎྜི་ཏ་མགོར་བྱས་གྲལ་བསྒྲིགས་ཏེ་གསུང་གླེང་དི་རི་རི་གྲག་པས། དམར་གྱིས་ཅི་ཡིན་ནམ་སྙམ་ལྟར་ཕྱིན་པས། མཁྱེན་ནས་བལྟར་མི་རུང་སོང་གསུངས་བྱོན་པས། དར་ཅིག་ན་གསུང་ཆག་ནས། ཡང་དམར་ཆེན་པོ་དལ་གྱིས་གཟིགས་སུ་བྱོན་པས། བུག་སྒོ་ནི་སྔར་ལྟར་གནས། གསུང་དེ་ནང་དུ་གྲག་ནས་བལྟས་པས་ཁོང་དག་གྲལ་སྔར་ལྟར་བྱས། ལོ་ཙཱ་བ་གྲལ་མཇུག་ན་འདུག་པ་ལ། པཎྜི་ཏས་གསེར་གྱི་ཡི་གེ་འོད་ལམ་པ་ཞིག་རིམ་གྱིས་ཕྱག་བརྒྱུད་བླ་མ་ལོ་ཙཱ་བ་ལ་གཏད་ཀྱིན་འདུག་པ་བླ་མས་ཀྱང་བཞེས་ཏེ་མིད་སོང་བས་སྐུ་ལུས་འོད་ཀྱི་གོང་བུར་གྱུར་ཕུག་པ་ཡང་འོད་ཀྱིས་གང་བས། བ་སྤུ་གཡོ་ཞིང་མཆི་མ་འཁྲུག་སྒོམ་རང་བབས་སུ་བྱུང་།
དེ་གསན་གྱིས་དོགས་རང་གནས་སུ་བྱོན་པས། ཡུད་ཙམ་ན་བླ་མས་ཏིང་ཏིང་ཤག་གི་སྒྲ་བྱུང་ནས་བྱོན་པས་སྔོན་ལྟར་ཁོང་རྣམས་སྒོ་དྲུང་ན་འདུག ། བུག་སྒོ་ནི་སྔར་བཞིན་འདུག་པ་ན། བླ་མའི་ཞལ་ནས། འདི་དག་ལ་བསྙེན་བཀུར་གྱིས། ཕ་ཚད་སྐྱོལ་གསུངས། དེ་བཞིན་བྱས། སླར་བླ་མའི་དྲུང་དུ་ཕྱིན་ཏེ་དད་ཤུགས་ཆེན་པོས་མཆི་མས་གང་བཞིན་དུ། སྔར་གྱི་དེ་རྣམས་ཅི་ལགས་ཞུས་པས། ཁྱོད་ཀྱིས་མཐོང་ངམ་གསུངས།
མཐོང་ཞུས་པས། ཁྱོད་ཀྱིས་སྒྲུབ་པའི་གྲོགས་བྱས་ན་མཁའ་སྤྱོད་དུ་འགྲོ་བར་འདུག་པ་ལ། འོན་ཀྱང་ཁྱོད་ལ་འཁོར་ལོ་བདེ་མཆོག་གིས་ཞལ་སྟོན་ཅིང་བྱིན་གྱིས་བརླབས་པར་འདུག་གོ་གསུངས། དེ་ལྟ་བུའི་པཎྜི་ཏ་དེ་ཧེ་རུ་ཀ བུད་མེད་བརྒྱད་སྒོ་མཚམས་མ་བརྒྱད། ཡི་གེ་དེ་བདེ་མཆོག་གི་རྩ་སྔགས་ཡིན་པར་གྲགས་སོ། ། དེའི་མཚན་མོ་ལོ་ཙཱ་བ་ཉིད་མཁའ་སྤྱོད་དུ་སྤྱན་དྲངས་སོ། ། ནངས་པར་དམར་གྱིས་ཉེ་གནས་ལ། མདང་གི་ལྟས་དེ་མི་དགེ རང་རེ་བླ་མའི་སྤྱན་སྔར་འདོང་བྱས་ཏེ་ཕྱིན་ནས་བུག་སྒོ་ནས་བོས་པས་གསུང་མ་བྱུང་།
བལྟས་པས་ཕྱ་རུ་ཤུལ་ལྷང་ངེ་འདུག་པས་སྒོ་ཕྱེ་སྟེ་ན་བཟའ་སོགས་བྱིན་རླབས་ཀྱི་རྟེན་དུ་སུས་ཐོབ་བྱས་སོ། ། དེ་ནས་ཕྱིས་སུ་ཁམས་པ་ལོ་ཙཱ་བ་ཞིག་གིས་བལ་པོར་ཕྱིན་པས། བལ་པོ་ཀ་ན་ཀ་ཤྲཱིས་བོད་ན་གཏམ་ངོ་མཚར་ཅན་གསར་པ་ཅི་འདུག་གསུངས། དེས་གཞན་མི་གདའ་པུ་ཧྲང་ལོ་ཆུང་མཁའ་སྤྱོད་དུ་གཤེགས་ཟེར། ལ་ལ་ཉེ་གནས་ཀྱིས་ཁུངས་མེད་དུ་བཀྲོངས་ཀྱང་ཟེར་ཐེ་ཚོམ་དུ་བག་ཙམ་གྱུར་ནས་གདའ་བྱས་པས། དེ་ཀ་འདྲི་བ་ཡིན། ཁོང་མཁའ་འགྲོ་མ་གཉིས་ཀྱི་ཕྲག་པར་ཁུར་ནས་གདའ། ང་ལ་འཕྲད་དུ་བྱུང་། ངས་ཁོང་པ་ལ་འབར་ནས་བཞག ཁོང་མཁའ་སྤྱོད་དུ་སོང་གསུངས་སོ། །
དེ་ལྟ་བུའི་ལོ་ཙཱ་བ་ཆེན་པོ་དེ་ལ་བླ་མ་ས་སྐྱ་པ་ཆེན་པོས་བདེ་མཆོག་གི་ཆོས་སྐོར་ཅི་རིགས་པ་གསན་ཅིང་། སྲས་རྗེ་བཙུན་སྐུ་མཆེད་སོགས་ལ་སྤེལ་ཏེ་ལུགས་དེ་ལ་བདེ་མཆོག་པུ་ཧྲང་ལུགས་སུ་གྲགས་པ་ཡིན་ནོ། ། ཡང་རྗེ་བཙུན་ན་རོ་ཏ་པ་ཆེན་པོའི་འཁོར་ལོ་བདེ་མཆོག་གི་གདམས་པ་སློབ་བཤད་ཟབ་མོ་ཚང་ལ་མ་ནོར་བ་ཡོངས་སུ་བཞུགས་པའི་སློབ་མའི་མཆོག་དཔལ་ཕམ་ཐིང་པ་ཆེན་པོའི་དྲུང་དུ་ཀློག་སྐྱ་ལོ་ཙཱ་བ་ཤེས་རབ་བརྩེགས་ཀྱིས་ལོ་བཅོ་བརྒྱད་བཞུགས་ནས་འཁོར་ལོ་བདེ་མཆོག་གི་ཆོས་སྐོར་ཆ་ཚང་བ་ཞིག་ལ་སོགས་པ་ཆོས་བསམ་གྱིས་མི་ཁྱབ་པ་གསན། དེ་ཉིད་ལ་བླ་ཆེན་མལ་གྱིས་དང་པོར་བདེ་མཆོག་གི་ཆོས་སྐོར་ཆ་ཚང་ཞིག་གསན་ཅིང་། ཕྱིས་སུ་མལ་ལོ་ཆེན་པོས་བལ་པོར་བྱོན་ནས་ན་རོ་པའི་སློབ་མ་ཁ་ཆེ་བྱང་ཆུབ་བཟང་པོ་དང་། ཀ་ན་ཀ་ཤྲཱིའི་སློབ་མ་བལ་པོ་ཐུགས་རྗེ་ཆེན་པོ་དང་། བྷ་དནྟ་རྣམས་ལའང་བདེ་མཆོག་གི་ཆོས་སྐོར་མང་དུ་གསན། ཁྱད་པར་ཕམ་ཐིང་པ་སྐུ་མཆེད་ལ་ལཱུ་ནག་དྲིལ་གསུམ་སོགས་གསང་མཐའི་དབང་གདམས་ངག་དང་བཅས་པ། རྩ་བཤད་ཀྱི་རྒྱུད་ཀྱི་བཤད་བཀའ་རྣམས་ལེགས་པར་མནོས་ཏེ། སྤྱིར་བླ་མ་མལ་ལོ་ཙཱ་བ་འདིས་བདེ་མཆོག་རྩ་རྒྱུད་ཀྱི་བཤད་བཀའ་ལན་གྲངས་བདུན་ཅུ་རྩ་གསུམ་གསན་ཅིང་།
དེ་ཐམས་ཅད་ལ་ལེའུ་རེ་ལ་ཚོགས་འཁོར་རེ་ཡང་མཛད། བསྐྱེད་པའི་རིམ་པ་ལ་བརྟན་པ་ཐོབ། ཡི་གེ་བདུན་པའི་ལས་ཚོགས་ཐོགས་མེད་དུ་གྲུབ་ཅིང་། སྒྲུབ་པ་ལ་བརྩོན་པས་གྲོངས་ཁའི་བར་ཐུན་བཞིའི་རྣལ་འབྱོར་མ་ཆག་པར་མཛད། གཤེགས་པའི་ཚེ་སྐུ་ལུས་ལ་རྒྱན་དྲུག་གསོལ་ཏེ་ནམ་མཁའ་ལ་གར་མཛད་ཅིང་སྒྲ་འོད་དང་བཅས་གཤེགས་སོ། ། བླ་ཆེན་དེའི་འཁོར་ལོ་བདེ་མཆོག་གི་གསང་མཛོད་འཛིན་པ་ནི་བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ་སྟེ། བླ་ཆེན་འདི་སངས་རྒྱས་མྱ་ངན་ལས་འདས་ནས་ལོ་སུམ་སྟོང་ཉིས་བརྒྱ་དང་ཉེར་ལྔ་ལོན་པ་ཆུ་ཕོ་སྤྲེལ་ལོར་སྐུ་བལྟམས། དགུང་ལོ་བཅུ་གཅིག་བཞེས་པའི་ཚེ་ཡབ་རྗེ་བདེ་བར་གཤེགས། བ་རི་ལོ་ཙཱ་བ་ཆེན་པོས་བུ་བཞིན་བསྐྱངས། དེའི་ཚེ་འཇམ་དབྱངས་བསྒྲུབས་པས་ཕྱི་ནང་གི་བར་ཆད་བསལ་ཏེ།
སྒྲོལ་མ་དང་མི་གཡོ་བའི་ཞལ་གཟིགས། ཟླ་བ་དྲུག་ན་འཕགས་པ་འཇམ་དཔལ་གྱི་ཞལ་གཟིགས་ཏེ་ཕར་ཕྱིན་གྱི་གདམས་པ་ཞེན་པ་བཞི་བྲལ་སྩལ། དགུང་ལོ་བཅུ་གཉིས་པ་ལ་རོང་ངུར་སྨྲིག་ཏུ་བྲང་ཏི་དར་མ་སྙིང་པོ་ལ་མངོན་པ་གསན། དེ་ནས་བཟུང་ཁྱུང་རིན་ཆེན་གྲགས། མེས་ལྷང་ཚེར། ཁ་འུབ་པ་རྗེ་བཙུན་དར་མ་རྒྱལ་མཚན་མཆེད། སྒྱི་ཆུ་བ་དགྲ་ལྷ་འབར། གུང་ཐང་གི་མལ་ལོ། པུ་ཧྲང་གི་ལོ་ཆུང་གྲགས་འབྱོར་ཤེས་རབ་སོགས་བླ་མ་མང་དུ་བསྟེན་ནས་དབུ་ཚད། བདེ་ཀྱེ་གསང་གསུམ།
གཤིན་རྗེ་གཤེད་གུར་ཞལ་ལ་སོགས་པའི་ཆོས་སྐོར་མང་པོ་གསན་ནས་སྦྱངས་པས་མཁས་པ་ཆེན་པོར་གྱུར། ཁྱད་པར་འཁོར་ལོ་བདེ་མཆོག་གི་ཆོས་སྐོར་རྣམས་ནི། འཁོན་སྒྱི་ཆུ་བའི་གཤེགས་རྫོགས་ལ་ཕེབས་པའི་ཚེ། སྒྱི་ཆུ་བ་བླ་མ་མལ་ལོ་ཙཱ་བའི་སློབ་མ་ཡིན་པའི་སྟབས་ཀྱིས་སྒྱི་ཆུ་བའི་བཞུགས་གནས་ན་བདེ་མཆོག་གི་ཕྱག་དཔེ་མང་དུ་འདུག་པ་རྣམས་བསྣམས་ཏེ། མལ་ལོ་ཙཱ་བ་གུང་ཐང་ན་ལ་རྩེ་གནས་གསར་བ་བཞུགས་པའི་དྲུང་དུ་བྱོན་པས། དེ་དུས་བླ་མས་སློབ་མའི་སྣོད་བརྟག་པའི་ཕྱིར་དང་། ཇོ་སྲས་ཀྱི་གྲགས་པ་ཡོད་མེད་བརྟག་པའི་ཕྱིར་བདེ་མཆོག་གི་བཤད་པ་ཞུས་པ་རྣམས་ཚོགས་བཤད་ཁྱུགས་མ་ལས་མ་གནང་། དེ་ནས་ས་སྐྱ་པ་ཆེན་པོས་མར་བྱོན་པས་ལམ་དུ་གསེར་སྲང་བཅུ་བདུན་ཆོས་ཡོན་དུ་བྱུང་བ་དག་བླ་མ་མལ་གྱི་དྲུང་དུ་འབུལ་བར་བཏང་པས་བླ་མ་མཉེས་ཏེ། སྣོད་ལྡན་དམ་ཚིག་པར་འདུག་པ་ལ་ངས་ཅུང་མ་ཤེས། ད་ང་རྒས་རིང་པོ་མི་ཐུབ་པས་ཆོས་ཀྱི་ལྷག་མ་ཡོད་པས་འདི་ཚོ་ལེན་པར་མྱུར་དུ་རང་ཅིས་ཀྱང་བྱོན་གསུངས་པ་ན།
བླ་ཆེན་གྱིས་སླར་ཡང་གུང་ཐང་དུ་བྱོན་པས། གཤིན་རྗེ་གཤེད་སྐོར་ངན་སོང་སྦྱོང་རྒྱུད། མགོན་པོའི་ཆོས་སྐོར་འཆམ་མགོན་རྟེན་དང་བཅས་པ་དང་། ཁྱད་པར་ཟབ་མོའི་མཐར་ཐུག་འཁོར་ལོ་བདེ་མཆོག་ལཱུ་ནག་དྲིལ་གསུམ། ན་རོ་མཁའ་སྤྱོད་དང་བཅས་པའི་དབང་བཀའ་བཤད་བཀའ་ལུང་བཀའ་མན་ངག་གི་བཀའ་ལ་སོགས་པ་བླ་ཆེན་མལ་གྱི་ཆོས་ལུགས་ཀུན་ཚང་བར་སྩལ་པ་ཡིན་ནོ། ། དེ་ནས་དགུང་ལོ་ཉེར་དགུ་བཞེས་པའི་ཚེ་བསེ་འབག་ནག་པོ་འཕུར་ཤེས་གུང་ཐང་ནས་གདན་ས་ཆེན་པོ་འདིར་ཕེབས། དེ་ནས་བཟུང་སྟེ་ལོ་བཞིའི་བར་དུ་ཞང་སྟོན་རྗེ་ལ་གསུང་ངག་ཡོངས་སུ་རྫོགས་པར་མནོས། སླར་དགུང་ལོ་ཞེ་བདུན་པའི་ཚེ་རྣལ་འབྱོར་དབང་ཕྱུག་དཔལ་ལྡན་བིརྺ་པ་གཙོ་འཁོར་ལྔ་དཔལ་ས་སྐྱ་འདིར་དམ་ཆོས་སྒོ་སྐྱེལ་གྱི་ཚུལ་དུ་བྱོན་ནས། རྒྱུད་སྡེ་བདུན་ཅུ་རྩ་གཉིས། ལྕགས་རིའི་ཁོངས་མི་ལས་འདའ་བའི་ཟབ་ཆོས་སོགས་གསུང་ངག་ཉེ་བརྒྱུད་སྩལ།
དགུང་ལོ་ལྔ་བཅུ་བཞེས་པའི་ཚེ་ཞང་སྟོན་གྱི་གདམས་པའི་བཀའ་རྒྱ་གྲོལ་ནས་ཁམས་པ་ཨ་སེང་ལ་གསུང་ངག་གནང་སྟེ། གཞུང་བཤད་ཨ་སེང་མ་མཛད། དགུང་ལོ་རེ་བདུན་བཞེས་པའི་ཚེ་སྐུའི་བཀོད་པ་རྣམ་བཞིར་བསྟན་ནས་གཤེགས་སོ། ། བླ་མ་ས་སྐྱ་པ་ཆེན་པོ་ལ་སྤྱིར་སློབ་མའི་མཆོག གྲུབ་ཐོབ་གསུམ། བཟོད་ཐོབ་བདུན། རྟོགས་པ་དང་ལྡན་པ་བརྒྱད་ཅུ། ལམ་འབྲས་ཀྱི་གཞུང་བཤད་གཅེས་པར་འཛིན་པའི་ཐུགས་སྲས་བཅུ་གཅིག ཚིག་རྐང་ལ་རྣམ་འགྲེལ་མཛད་པ་པོའི་སློབ་བུ་བདུན། ཕྱོགས་ཀྱི་མཁས་གྲུབ་ཆེན་པོ་བཞི་ལ་སོགས་པ་བསམ་གྱིས་མི་ཁྱབ་པ་ཞིག་ཡོད་པ་ལས།
འཁོར་ལོ་བདེ་མཆོག་གི་སྒོ་ནས་རྗེས་སུ་བཟུང་ཞིང་རྒྱུད་བྱིན་གྱིས་བརླབས་ཏེ་གདམས་པ་རྫོགས་པར་མནོས་པ་ནི། རྗེ་བཙུན་སྐུ་མཆེད། གཉན་ཕུལ་ཆུང་པ། རྒྱ་སྒོམ་ཚུལ་ཁྲིམས་གྲགས་སོགས་ཡིན་ཞིང་། དེའི་ནང་གི་སློབ་དཔོན་རིན་པོ་ཆེ་བསོད་ནམས་རྩེ་མོ་ནི་སྟོན་པ་གཤེགས་ནས་ལོ་སུམ་སྟོང་ཉིས་བརྒྱ་དང་དོན་ལྔ་ལོན་པའི་ཆུ་ཕོ་ཁྱི་ལོར་སྐུ་བལྟམས། དགུང་ལོ་གསུམ་བཞེས་པའི་ཚེ་འཇམ་དབྱངས་ཀྱེ་རྡོར་སྒྲོལ་མ་གསུམ་གྱི་ཞལ་གཟིགས། བཅུ་དྲུག་པ་ཡན་ལ་རྒྱུད་མན་ངག་གི་སྒྲོ་འདོགས་ཆོད། བཅུ་བདུན་པ་ནས་ཆ་པའི་དྲུང་དུ་བྱོན་སྔ་ཕྱིར་ལོ་བཅུ་གཅིག་ཏུ་མདོ་ཕྱོགས་ཀྱི་སྒྲོ་འདོགས་བཅད། ཉེར་བདུན་པ་མེ་མོ་ཕག་ལ་ཆོས་ལ་འཇུག་པའི་སྒོ་ཞེས་པའི་བསྟན་བཅོས་ཆེན་པོ་བརྩམས། ཉེར་བརྒྱད་པ་ལ་གསུང་ངག་རིན་པོ་ཆེ་གནང་སྟེ།
གདུལ་བྱ་སྐལ་ལྡན་ལ་འཇམ་དབྱངས། ཕྱག་ན་པདྨ། བིརྺ་པ་དང་གསུམ་གྱི་དག་པའི་སྣང་བ་བསྟན། ཞེ་གཅིག་པ་ཆུ་ཕོ་སྟག་གི་སྨལ་ཟླའི་ཚེས་བཅུ་གཅིག་ལ་དག་པའི་ཞིང་དུ་གཤེགས་པ་ཡིན་ཏེ། རྗེ་བཙུན་རིན་པོ་ཆེས་མཛད་པའི་གསོལ་འདེབས་གདུང་དབྱངས་མའི་མཆན་ལས། ཚེས་བཅུའི་དགོང་རྗེ་བཙུན་སྐུ་མཆེད་སོགས་ཀྱིས་ཚེས་བཅུའི་མཆོད་པ་མཛད། ནངས་པར་རྗེ་པས་བྱོན་པས་ན་བཟའ་སྦུ་གུ་ཐིབ་པ་སྐུ་ལུས་མ་སྤངས་པར་མཁའ་སྤྱོད་དུ་གཤེགས། གདུངས་དབྱངས་ཀྱིས་གསོལ་བ་དྲག་ཏུ་བཏབ་པས། ན་བཟའི་སྦུ་གུ་ནས་བུང་བའི་སྐད་ལྟ་བུའི་ལུང་བསྟན་ཁྱད་པར་ཅན་བྱུང་ཞེས་བཤད་པས་སྐུ་ལུས་མ་སྤངས་པར་མཁའ་སྤྱོད་ཆེན་པོར་གཤེགས་པ་ཡིན་ལ། དེའི་གཅུང་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ནི།
སྟོན་པ་མྱ་ངན་ལས་འདས་ནས་ལོ་སུམ་སྟོང་ཉིས་བརྒྱ་དང་བརྒྱད་ཅུ་ལོན་པ་མེ་མོ་ཡོས་ལ་སྐུ་བལྟམས། དགུང་ལོ་བརྒྱད་བཞེས་པའི་ཚེ་བྱང་སེམས་ཟླ་བ་རྒྱལ་མཚན་ལ་ཚངས་སྤྱོད་དགེ་བསྙེན་གྱི་སྡོམ་པ་མནོས། དེ་ཙམ་ནས་བཟུང་ཡབ་བླ་མ་ཆེན་པོ། གཅེན་སློབ་དཔོན་རིན་པོ་ཆེ། གཉན་ཕུལ་ཆུང་པ། རྒྱ་སྒོམ་ཚུལ་ཁྲིམས་གྲགས་པ་ལ་སོགས་པ་ཡོངས་འཛིན་དུ་མ་ལ་སྤྱིར་ཟབ་པ་དང་རྒྱ་ཆེ་བའི་ཆོས་ཚུལ་བསམ་གྱིས་མི་ཁྱབ་པ་ཞིག་གསན་ནས་ཐུགས་སུ་ཆུད་པར་མཛད། ཁྱད་པར་ཡབ་ལ་མངའ་བའི་འཁོར་ལོ་བདེ་མཆོག་གི་ཆོས་སྐོར་ལཱུ་ནག་དྲིལ་གསུམ་ན་རོ་མཁའ་སྤྱོད་ཀྱི་གདམས་པ་སོགས་བུམ་པ་གང་བྱོའི་ཚུལ་དུ་གསན། དགུང་ལོ་བཅུ་གཅིག་པའི་ཚེ་དགྱེས་པ་རྡོ་རྗེ་རྒྱུད་གསུམ་གྱི་པོ་ཏི་གསོལ་བའི་སྣང་བ་བྱུང་ནས་ཆོས་ཐམས་ཅད་ཀྱི་དེ་ཁོ་ན་ཉིད་ཐུགས་སུ་ཚུད་པར་གྱུར། དགུང་ལོ་བཅུ་གསུམ་པའི་ཚེ་དཔལ་ས་སྐྱའི་གདན་ས་མཛད། དགུང་ལོ་ཉི་ཤུ་ཙམ་བཞེས་པའི་ཚེ་མནལ་གྱི་འོད་གསལ་དུ་འཇམ་དཔལ་མཚན་བརྗོད་ཕྱེད་ཙམ་འདོན་པ་དང་།
དུས་ཅིག་ན་མནལ་ལམ་དུ་སྐྱེ་བ་སྔ་མ་ལ་བཟུང་བ་ཡིན་གསུངས་ཏེ་མཚན་བརྗོད་ཚར་གཅིག་ཞལ་འདོན་དུ་མཛད་པའི་རྗེས་སུ་ཁྱོད་ཀྱི་སྐྱེ་བ་བདུན་གྱི་བར་གྱི་ཡི་དམ་གྱི་ལྷ་འཕགས་པ་འཇམ་དཔལ་ཞེས་ལུང་བསྟན་པ་རྨིས། དགུང་ལོ་ཉེར་གཉིས་པའི་ཚེ་ཡང་མནལ་གྱི་འོད་གསལ་དུ་རྒྱ་གར་ཤར་ཕྱོགས་བྷ་རནྟྲར་སྔགས་པའི་པཎྜི་ཏ་བགྲེས་པོ་ཅིག་ཏུ་སྐུའི་སྐྱེ་བ་བཞེས་པའི་ཚེ། བྷ་རནྟྲའི་བྱང་ངོས་སུ་རྒྱལ་པོ་ཞིག་གིས་ལྷ་ཁང་བཞེངས་དེའི་རབ་གནས་ཞུས་པས། ང་རྒས་ནས་རབ་གནས་མི་ནུས་ངའི་མིང་སྒོ་མཐའ་ཡས་པའི་བློ་གྲོས་བྱ་བ་ཡིན། མིང་དེ་སྒོ་གོང་དུ་བྲིས་ལ་ཞོག་དེས་བར་ཆད་བསྲུང་བ་ཡིན། དེ་ནས་ངའི་སློབ་མ་པཎྜི་ཏ་གཞན་ཞིག་ལ་ཞུས་ཞེས་གསུངས་པ་སོགས་པཎྜི་ཏ་སྒོ་མཐའ་ཡས་པའི་བློ་གྲོས་ཀྱི་སྐྱེ་བ་དྲན་པ་དང་། གཞན་ཡང་པཎྜི་ཏ་དེ་ལས་འཕོས་ནས་མ་ག་དྷའི་བྱ་རྒོད་ཕུང་པོའི་རིའི་བྱང་ངོས་སུ་བཙུན་པའི་པཎྜི་ཏ་ཞིག་ཏུ་འཁྲུངས་པ། དེ་འདས་ནས་ཨུ་རྒྱན་གྱི་ཡུལ་དུ་དཔོན་བཙུན་གྱི་པཎྜི་ཏ་ཞིག་ཏུ་འཁྲུངས་པ་རྣམས་གསལ་བར་དྲན། དེ་ནས་སྐུའི་སྐྱེ་བ་གཉིས་ཡོད་པ་མནལ་ལམ་དུ་དྲན་ཀྱང་མནལ་སད་པ་ན་མ་དྲན་གསུངས། དེ་ནས་བོད་གཅུང་གི་ཕུ་བྱང་དུ་བསྟན་པའི་མདའ་བྱེ་ཚུལ་ལྡང་པའི་དགོན་པ་ཞིག་ཏུ་སྔགས་པ་བགྲེས་པོ་ཞིག་ཏུ་འཁྲུངས་ནས་མཚན་བརྗོད་ཀྱི་བཤད་པ་སྔགས་དོན་རྣམ་གཟིགས་ཀྱི་སྟེང་ནས་མང་དུ་བཤད་པ་དང་།
འགྲེལ་པ་དེའི་དབུ་ན། ཐོབ་དཀའ་རྒྱུ་དང་བཅས་པ་ཡི། ། མཚན་གྱི་དོན་རྣམས་བསྡུས་པ་ཡིན། ། བྱ་བ་ཡོད་པ་ཡང་གསལ་བར་དྲན་པ་སོགས་སྤྱིར་སྐུའི་སྐྱེ་བ་བདུན་ཙམ་དྲན་ཞེས་རྗེ་བཙུན་ཉིད་ཀྱི་མནལ་གྱི་འོད་གསལ་གྱི་གསུང་ལས་འབྱུང་བ་ཡིན་ནོ། ། དགུང་ལོ་སོ་བདུན་བཞེས་པའི་ཚེ། སློབ་དཔོན་རིན་པོ་ཆེའི་གདུང་ཁང་ནས། ཁྱོད་འདི་ནས་བྱང་ཕྱོགས་སུ་ཞིང་ཁམས་དཔག་ཏུ་མེད་པ་འདས་པ་ན་འཇིག་རྟེན་གྱི་ཁམས་གསེར་གྱི་མདོག་ཅན་ཞེས་བྱ་བར་དེ་བཞིན་གཤེགས་པ་གསེར་འོད་རྣམ་པར་བརྩེན་པ་ཞེས་བྱ་བའི་བསྟན་པ་ལ། ད་ལྟ་འཁོར་ལོས་བསྒྱུར་བའི་རྒྱལ་པོ་བསོད་ནམས་མཐའ་ཡས་ཞེས་བྱ་བ་བཞུགས། དེའི་སྲས་འཁོར་ལོས་བསྒྱུར་བའི་རྒྱལ་པོ་ཡོན་ཏན་མཐའ་ཡས་སུ་སྐྱེའོ་ཞེས་ལུང་བསྟན་པའི་ཚིག་རང་གྲག་ཏུ་བྱུང་བ་དང་། དགུང་ལོ་ཞེ་དགུ་པའི་ཚེ་མནལ་ལམ་དུ་ཁང་པ་ཞིག་གི་འོག་ཏུ་མི་མང་པོ་ཀུ་ཅོ་དིར་རེ་བ་དང་སྟེང་ན་ཡང་མི་མང་པོ་ཞིག་འདུག་པའི་དབུས་ན་བླ་མ་ཡབ་སྲས་བཞུགས་པའི་དྲུང་ནས་གཞན་ཞིག་ཏུ་བཞུད་དགོངས་ཙ་ན།
བླ་མ་ཡབ་སྲས་ཀྱིས་བཞུད་པའི་ལམ་བསྟན་ནས་མི་སྣང་བར་གྱུར། མི་དེ་དག་ལ་ངའི་ཕྱི་ལ་ཤོག་ལམ་རྒྱུས་ང་ལ་ཡོད་པ་ཡིན་གསུངས་པས། ཕལ་ཆེར་བྱུང་། འགའ་ཞིག་ལངས་ནས་དེ་གར་འདུག འོག་ཏུ་གཡང་ས་ཆེན་པོ་བྱས་པའི་སྟེང་ན་ལམ་ཞིག་འདུག་པ་ལ་བྱོན་ནས་ཡར་ཤོག་གསུངས་པས་མི་བརྒྱ་ཙམ་ཕྱི་ན་ཡར་བྱུང་། འགའ་ཞིག་གུང་ཐང་དུ་འགྲོ་ཟེར་གཞན་དུ་སོང་། མང་པོ་ཞིག་ངེད་ཀྱིས་མི་ཐར་ཟེར་བྲག་ཐེམ་གྱི་རྩ་དེར་བསྡད། གཅིག་རྦབ་ཏུ་ལྷུང་མ་ཤིའམ་གསུངས་པས་མ་ཤི་ཟེར། དེ་ནས་ཡར་བྱོན་པའི་བྱང་ངོས་ན་རི་ཟུར་ཟུག་པོ་ཞིག་བྱས་ཏེ་ལ་ཡང་ལམ་ཞིག་དང་། ཤར་ངོས་ན་གོང་ཉག་གཅིག་ལ་ལམ་ཞིག་འདུག་པ་ལ།
བྱང་གི་འདི་བླ་ཆེན་གྱིས་བྱང་ཆུབ་སེམས་དཔའ་སྟག་བཏང་བའི་ལམ་ཡིན། ཤར་གྱི་འདི་ཞུ་ཡས་བཏང་པའི་ལམ་ཡིན། ཁྱེད་རང་བྱང་ལམ་ལ་འགྲོ་འདོད་རྣམས་སོང་། ངས་མི་ཐར་བས་ཤར་ལམ་ལ་འགྲོ། ཁྱེད་རང་འགྲོ་འདོད་ཡོད་པ་དག་ཀྱང་ཤོག་གསུངས་ཏེ། སྐས་དེ་ལ་འཛེགས་པས། སུམ་ཅུ་རྩ་དྲུག་ཙམ་ཕྱི་ལ་བྱུང་། སུམ་ཅུ་ཙམ་གྱིས་མ་ཐར་བ་རྣམས་ལ་ཡར་ཤོག་གསུངས་ཏེ་ན་བཟའ་ཐེར་མ་རྐྱང་ཞིག་གསོལ་ཏེ་བྱོན་པས་ཉག་དེར་བྱོན། ཕྱི་ལ་ངོ་ཤེས་པ་དགའ་སྟོན་དང་གཞན་ལྔ་དྲུག་ཙམ་བྱུང་། དེའི་རྒྱབ་ན་ས་ཕྱོགས་དཀར་ལ་སྣུམ་པ་ཡོད་ཟེར་ནས་བྱོན་པས་མནལ་སད།
དེའི་དོན་ཡང་འོག་གི་རྣམས་སྲིད་པའི་རྒྱ་མཚོ། སྟེང་མ་རྣམས་འཁོར། ལང་པ་རྣམས་དབང་བསྐུར་ཐོབ་པ། གུང་ཐང་དུ་སོང་བ་རྣམས་རེ་ཞིག་འཁོར་བ་ལས་མི་ཐོན་པ། རྦབ་ཏུ་ཤོར་བ་དེ་རྗེ་བཙུན་ལ་ཁྲོས་པ། མ་ཤི་བ་དེ་སླར་དམ་ཚིག་གསོས་པས་ངན་སོང་དུ་མི་འགྲོ་བ། དང་པོར་ལམ་ཁར་ལུས་པ་དེ་དག་ཅུང་ཟད་ལམ་བསྒོམ་པ། ལམ་གཉིས་ཀའི་ཁར་ལུས་པ་དེ་དག་ཅུང་ཟད་རྟོགས་པ་སྐྱེས་པ། སུམ་ཅུ་ཙམ་མ་ཐར་བ་དེ་སྔ་མ་ལས་རྟོགས་པ་ཅུང་ཟད་མཐོ་བ། ཕྱི་བཞིན་དུ་སླེབ་པ་དེ་དག་བཟོད་པ་ཐོབ་པ་སྟེ།
བླ་མ་ས་ཆེན་གྱི་སློབ་མ་སྟག་ལྟ་བུ་ལུས་མ་སྤངས་པ་ནི་མི་འོངས། ཞུ་ཡས་ལྟ་བུའི་བཟོད་ཐོབ་ལྔ་དྲུག་ཙམ་ཡོང་བར་འདུག་གསུངས་སོ། ། དགུང་ལོ་ལྔ་བཅུ་ང་དྲུག་པའི་ཚེ་མཚན་གྱི་འོད་གསལ་གྱི་ངང་ལས། བླ་མ་ས་ཆེན་གྱི་སྐུ་ཡེ་ཤེས་ཀྱི་སྣང་བ་བསྟན་ནས་ལམ་འབྲས་ཤིན་ཏུ་ཉེ་བརྒྱུད་ཅེས་གྲགས་པ་བརྡ་དོན་གསལ་བའི་བཀའ་དྲིན་མཆོག་ཏུ་མནོས། དགུང་ལོ་རེ་གཅིག་གི་དུས་ཆ་ལུང་རྡོ་རྗེའི་བྲག་རྫོང་དུ་བཞུགས་སྐབས་མནལ་ལམ་དུ། ནེའུ་གསིང་ཞིག་གི་སྟེང་ན་བཞུགས་འདུག་པ་ལ་བུད་མེད་ཅིག་གིས་མཁའ་སྤྱོད་དུ་བྱོན་ཟེར་བ་ལ། ང་མཁའ་སྤྱོད་ཀྱིས་ཅི་བྱ། སངས་རྒྱས་ཀྱང་སེམས་ཅན་གྱི་དོན་ལས་མེད་མི་འགྲོ་གསུངས། ཡང་རྡོ་དཀར་འཇམ་ཞིག་གི་སྟེང་ན་འཁོད་ནས། འདིའི་སྟེང་དུ་ཞབས་བཞག་ན་མཁའ་སྤྱོད་དུ་འགྲོ་ཟེར་བ་བྱུང་།
དགུང་ལོ་རེ་བདུན་པའི་ཚེ་བླ་ཆེན་ལ་བྱང་སེམས་བརྒྱད་ཀྱིས་སྐོར་བ། གཡས་སུ་ཀྱཻ་རྡོ་རྗེ་ལྷ་དགུ། གཡོན་དུ་ཤཱཀྱ་ཐུབ་པ་ལ་དགྲ་བཅོམ་བརྒྱད་ཀྱིས་བསྐོར་བའི་རྣམ་འཕྲུལ་བསྟན་ཏེ། བླ་ཆེན་གྱི་ཞལ་ནས། ཁྱོད་རབ་ཏུ་བྱུང་ན་སུ་ལ་འབྱུང་། དབང་བསྐུར་ལེན་ན་གང་ལས་ལེན་གསུངས་པས། བདག་རབ་བྱུང་ངམ་དབང་ལེན་པའི་མཁན་པོ་དང་སློབ་དཔོན་དུ་གྱུར་པ་ནི་ཆོས་རྗེ་ཉིད་དོ་ཞེས་ཞུས་པས་དེ་དེ་བཞིན་ནོ་ཞེས་གསུངས་ཏེ་དབུགས་དབྱུང་། དགུང་ལོ་རེ་བརྒྱད་བཞེས་པའི་ཚེ་བདེ་བ་ཅན་དུ་སྤྱན་འདྲེན་པའི་ལྷའི་ཕོ་ཉ་བྱུང་བ་ལྡོག རེ་དགུ་པའི་ཚེ་བདེ་བ་ཅན་གྱི་བསྔགས་པ་དང་། ཞིང་འདིའི་མི་བསྔགས་པ་བརྗོད་ཅིང་སྤྱན་འདྲེན་པ་ན།
ཁོ་བོ་ཞིང་བཟང་ངན་ལ་བདེ་སྡུག་མེད། ཞིང་སྦྱོང་བ་ལ་དམན་པ་ངོས་ཁྱད་པར་འཕགས། ཁོ་བོ་ལ་ལྟོས་བཅས་འགའ་འང་ཡོད་གསུངས་ནས་ལྡོག དེ་ནས་བདུན་ཅུ་པའི་ཚེ་ཅིས་ཀྱང་གཤེགས་ཟེར་ཞིང་། བདེ་བ་ཅན་གྱི་ཞིང་བཀོད་ཀྱང་རྗེ་བཙུན་ཉིད་ཆོས་རྗེ་ས་པཎ་དྲུང་ན་ཡོད་པས་གཉིས་ཀས་གཟིགས། དེར་ཆོས་རྗེ་ལ་ཁོ་བོ་རེ་ཞིག་བདེ་བ་ཅན་དུ་འགྲོ དེར་རྒྱུན་མི་རིང་བ་ཞིག་བསྡད། དེ་ནས་གསེར་མདོག་ཅན་དུ་འཁོར་ལོས་བསྒྱུར་བའི་ཆ་བྱད་ཀྱིས་ཞིང་སྦྱོང་བར་བྱེད། དེ་ནས་སྐྱེ་བ་གསུམ་པ་དེ་ལ་ལུས་མ་སྤངས་པར་ཕྱག་ཆེན་མཆོག་གི་དངོས་གྲུབ་ཐོབ་ཏུ་རེ་བ་ཡིན་གསུངས་ཏེ་དག་པའི་ཞིང་མཆོག་བདེ་བ་ཅན་དུ་གཤེགས་སོ། ། རྗེ་བཙུན་དེ་ལ་སྤྱིར་སློབ་མའི་མཆོག་གྲགས་པའི་མཐའ་ཅན་བཞི། གྲགས་པ་མི་བརྒྱད།
གུར་རྒྱན་ཞུ་བ་པོའི་སློབ་བུ་བཞི། རིག་འཛིན་སྡོམ་བརྩོན་ལྡན་པ་བཞི་ལ་སོགས་པ་བསམ་གྱིས་མི་ཁྱབ་པ་བྱུང་པ་ལས། དམ་ཆོས་བརྒྱུད་འཛིན་གྱི་གཙོ་བོ་ནི་བདག་ཉིད་ཆེན་པོ་ས་སྐྱ་པཎྜི་ཏ་ཀུན་དགའ་རྒྱལ་མཚན་ཏེ། འདི་ནི་སྟོན་པ་མྱ་ངན་ལས་འདས་ནས་ལོ་སུམ་སྟོང་སུམ་བརྒྱ་དང་བཅོ་ལྔ་ལོན་པའི་ཚེ་བལྟམས། འཁྲུངས་མ་ཐག་སཾསྐྲྀ་ཏའི་གསུང་ཐོགས་མེད་དུ་སྨྲས། དགུང་ལོ་བཅོ་ལྔ་ཡན་ཆད་དུ་རྗེ་བཙུན་ཆེན་པོའི་དྲུང་དུ་རྗེ་བཙུན་ས་སྐྱ་པ་རང་ལུགས་ཀྱི་མདོ་སྔགས་ཀྱི་ཟབ་གནད་ཡོངས་སུ་རྫོགས་པར་ནོད། བཅུ་དགུ་པའི་ཚེ་ཨ་ཕྱི་མཆོད་རྟེན་ཆེན་པོའི་དྲུང་དུ་མཁས་མཆོག་དབྱིག་གཉེན་ལ་འོད་གསལ་གྱི་ངང་དུ་ཆོས་མངོན་པ་མཛོད་གསན། ཡང་འོད་གསལ་གྱི་ངང་དུ་རྒྱ་གར་ཤར་ཕྱོགས་སུ་ཕྱོགས་ཀྱི་གླང་པོའི་གདན་སེང་གེའི་ཁྲི་ལ་འཁོད། གླེགས་བམ་མང་པོའི་ལྡེ་མིག་བཟུང་། འཕྲང་དུ་ཞུ་སྟོན་རྡོ་རྗེ་སྐྱབས་ལ་བྱམས་ཆོས་སོགས་ལུང་གི་སྐོར་རྣམས།
ཉི་ཤུ་པ་ལ་རྨ་བྱ་བྱང་བརྩོན་དང་། གཙང་ནག་པ་བརྩོན་འགྲུས་སེང་གེའི་དངོས་སློབ་ཚུལ་སྟོན་གཞོན་སེང་ལ་བོད་བགྲེས་པོ་ལས་བྱུང་བའི་ཚད་མའི་སྐོར། ཆ་པའི་སེང་ཆེན་བརྒྱད་ཀྱི་བརྩེགས་པ་དབང་ཕྱུག་སེང་གེ་ལ་བོད་ལ་གྲགས་པའི་གྲུབ་མཐའ་བཞིའི་ཆོས་ཇི་སྙེད་པ། སྤྱི་བོ་ལྷས་པ་བྱང་ཆུབ་འོད་ལ་བོད་ལ་གྲགས་པའི་ཞི་བྱེད་རྫོགས་བྱེད་སྤྱོད་བཀའ་གདམས་ངག་ལ་སོགས་པ་ཇི་སྙེད་པ་ཁོང་དུ་ཆུད་པར་མཛད། ཉེར་གསུམ་པ་ལ་ཁ་ཆེ་པཎ་ཆེན་དང་མཇལ། དེ་ཉིད་སློབ་ཚོགས་དང་བཅས་པར་བོད་བགྲེས་པོའི་འདྲེས་ཀྱིས་མ་བསླད་པའི་ཚད་མ་ལ་སོགས་པ་རིག་གནས་བཅུ་བཞིའི་བསྡུས་པའི་ཟབ་བཅུད་ཐམས་ཅད་ནོད་པར་མཛད་པས་ས་པཎྜི་ཏ་ཞེས་སྙན་པར་གྲགས། དགུང་ལོ་ཉེར་བདུན་བཞེས་པའི་ཚེ། ཁ་ཆེ་པན་ཆེན་གྱིས་མཁན་པོ། སྤྱི་བོ་ལྷས་པས་སློབ་དཔོན། དོན་མོ་རི་པས་གསང་སྟོན་བྱས་ཏེ་བསྙེན་པར་རྫོགས་ཏེ་སུམ་ཅུ་རྩ་ལྔའི་བར་དུ་གྲགས་པའི་གསུང་གི་བདུད་རྩི་གསོལ་ཞིང་།
ཁྱད་པར་ལམ་ཟབ་མོ་བླ་མའི་རྣལ་འབྱོར་གྱི་སྒོ་ནས་ཕྱི་ནང་གི་རྟེན་འབྲེལ་རང་འགྲིག་རྟོགས་པའི་ཡོན་ཏན་མཆོག་ཏུ་འཁྲུངས། སོ་བརྒྱད་པ་ཙམ་གྱི་ཚེ་ཚད་མའི་བསྟན་བཅོས་ཆེན་པོ་རིགས་གཏེར་བརྩམས། འདི་རྒྱ་གར་འཕགས་པའི་ཡུལ་དུའང་འགྱུར། ལྔ་བཅུ་རྩ་གཅིག་ཙམ་གྱི་ཚེ་སྡོམ་གསུམ་རབ་དབྱེ་བྱ་བའི་བསྟན་བཅོས་ཆེན་པོ་འདི་བརྩམས་རྒྱ་བོད་ཀྱི་གླེགས་བམ་གཅིག་པུ་ལྟ་བུར་གྱུར། ང་དགུ་པའི་ཚེ་སྐྱིད་གྲོང་གི་འཕགས་པ་ཝ་ཏིའི་གཙུག་ལག་ཁང་དང་འདབ་འབྱོར་བའི་དཔལ་གྱི་གནས་སུ། འཕྲོག་བྱེད་དགའ་བོ་ལ་སོགས་པའི་ཕྱི་རོལ་པའི་སྟོན་པ་དྲུག་ལུང་རིགས་ཀྱིས་ཚར་བཅད་དེ་རྒྱལ་བའི་བསྟན་པ་ལ་བཅུག གང་གི་སྙན་པའི་གྲགས་དཀར་གྱིས་འཛམ་བུ་གླིང་མ་ལུས་པ་ཁྱབ་པས། རེ་གསུམ་པའི་ཚེ་བྱང་སེམས་ཀྱི་སྤྲུལ་པ་རྒྱ་ནག་མཐའི་རྒྱལ་པོ་གོ་དན་གྱིས་སྤྱན་དྲངས། རེ་ལྔ་པ་ལ་ལིང་ཆུ་རྩེར་ཕེབས། རྒྱལ་པོས་ཆོས་རྗེ་པའི་ཉམས་སད་པའི་ཕྱིར་སྒྱུ་མས་སྤྲུལ་པའི་གཙུག་ལག་ཁང་དུ་སྤྱན་དྲངས་པའི་ཚེ།
ཏིང་ངེ་འཛིན་གྱི་མཐུས་བརྟན་པར་བཞུགས་སུ་གསོལ་ཏེ། བྱང་ཕྱོགས་སྤྲུལ་པ་སྡེའི་ལྷ་ཁང་ཞེས་ཕྱོགས་ཀུན་ཏུ་གྲགས་ཤིང་དེང་སང་གི་བར་དུ་ཡོད་པར་འདུག་གོ ། བདུན་ཅུ་པའི་བར་དུ་རྒྱ་ནག་གི་ཡུལ་དུ་བཤད་སྒྲུབ་གཉིས་ཀྱི་སྒོ་ནས་བསྟན་པ་སྤེལ། ལྕགས་ཕག་སྨལ་པོ་ཟླ་བའི་ཚེས་བཅུ་བཞིའི་ཐོ་རངས་ཞི་བར་གཤེགས་པའི་ཚུལ་བསྟན། སྐུའི་སྐྱེ་བ་ཕྱི་མ་ལ་མཁའ་ལ་སྤྱོད་པའི་རིག་པ་འཛིན་པར་གྱུར། གཉིས་པའི་ཚེ་ཤར་ཕྱོགས་མུ་མུ་ནིར་རྒྱལ་པོ་ཉི་མ་སྟོབས་འཕེལ་གྱི་སྲས་སུ་འཁྲུངས་ཏེ་རྟེན་དེ་ཡན་ཆད་ལ་ས་ལམ་ཕལ་ཆེར་བགྲོད། དེ་ནས་གསུམ་པའི་ཚེ་མངོན་པར་དག་པའི་ཞིང་ཁམས་སུ་བདེ་བར་གཤེགས་པ་དྲི་མ་མེད་པའི་དཔལ་ཞེས་བྱ་བར་སངས་རྒྱས་སོ། ། ཆོས་རྗེ་དེ་ལ་སློབ་མའི་མཆོག་རྟོགས་པའི་བརྒྱུད་འཛིན་ཚོགས་གྲུབ་དབོན་གསུམ། མན་ངག་བརྒྱུད་འཛིན་ལྷོ་དམར་རྣམ་གཉིས། བཤད་པའི་རྒྱུད་འཛིན་ཤར་ནུབ་གུང་གསུམ།
སྡོམ་ཕྲུག་བསྒྲེས་པ་དཔལ་བཟང་གི་མཐའ་ཅན་བཅུ་གཉིས། གཞོན་པ་རྒྱལ་མཚན་གྱི་མཐའ་ཅན་བརྒྱད། གཞན་ཡང་ལོ་ཆེན་བཞི་སྦས་པའི་རྣལ་འབྱོར་ཆེན་པོ་བཞི། མཁས་བཙུན་ཆེན་པོ་བཞི་ལ་སོགས་པ་སམ་གྱིས་མི་ཁྱབ་པ་ཞིག་བྱོན་པའི་ནང་ནས་གཙོ་བོར་གྱུར་ཅིང་ཆོས་འདིའི་རྒྱུད་པ་འཛིན་པ་ནི་ཆོས་རྒྱལ་འཕགས་པ་བློ་གྲོས་རྒྱལ་མཚན་ཏེ། སངས་རྒྱས་མྱ་ངན་ལས་འདས་ནས་ལོ་སུམ་སྟོང་སུམ་བརྒྱ་དང་དྲུག་བཅུ་རེ་དགུ་པའི་ཚེ་སྐུ་བལྟམས། འདི་ནི་སྤྱན་རས་གཟིགས་དང་གསུང་གླེང་མཛད་པའི་སེ་སྟོན་རི་པ་བྱ་བའི་སྐུའི་སྐྱེ་བ། དགུང་ལོ་དྲུག་བཞེས་པའི་ཚེ་ཆོས་རྗེ་ས་པཎ་གྱི་ཕྱག་ཕྱིར་སྐྱིད་གྲོང་དུ་བྱོན། བཅུ་པ་ལ་གཅུང་ཕྱག་ན་དང་བཅས་ཆོས་རྗེ་རྒྱ་ཡུལ་དུ་ཕེབས་པའི་ཞབས་ཕྱིར་ཐེགས། དབུས་སུ་ཆོས་རྗེ་པས་མཁན་པོ། ཟུལ་ཕུ་བ་ན་བཟའ་འཕྲད་གསོལ་གྱིས་སློབ་དཔོན་བགྱིས་ཏེ་རབ་ཏུ་བྱུང་།
བཅུ་གཉིས་པ་ལ་རྒྱ་ནག་རྒྱལ་པོའི་ཕོ་བྲང་དུ་ཕེབས། བཅུ་བདུན་ཡན་ལ་ལུང་རྟོགས་ཀྱི་ཡོན་ཏན་ཕུལ་དུ་ཕྱིན་པར་གྱུར། དེའི་ཚེ་ཆོས་རྗེ་པས་བསྟན་པའི་ཁུར་ཆེན་པོ་ཉིད་ལ་གཏད་དེ་དག་པའི་ཞིང་དུ་གཤེགས། བཅོ་བརྒྱད་པ་ལ་ཆོས་རྗེའི་དགོངས་རྫོགས་ལེགས་པར་བསྒྲུབས། བཅུ་དགུ་པ་ལ་རྒྱལ་པོ་ལ་དགྱེས་པ་རྡོ་རྗེའི་སྨིན་བྱེད་ཀྱི་དབང་བསྐུར། ཏི་ཤྲཱིའི་མཚན་གསོལ། དབང་ཡོན་དུ་ཁྲི་སྐོར་བཅུ་གསུམ་ཕུལ། དེ་ནས་བཟུང་བོད་ཁམས་ཐམས་ཅད་རྗེ་བཙུན་ས་སྐྱ་པས་ལུགས་གཉིས་ཀྱིས་བསྐྱངས་སོ། ། དགུང་ལོ་ཉེར་གཅིག་པ་ལ། སྙེ་ཐང་པ་གྲགས་པ་སེང་གེས་མཁན་པོ།
ལས་སློབ་ཇོ་བརྟན་བསོད་ནམས་རྒྱལ་མཚན། གསང་སྟེ་ཡར་ལུང་པ་བྱང་ཆུབ་རྒྱལ་མཚན་རྣམས་ལས་བསྙེན་པར་རྫོགས། སོ་གཅིག་པ་ལ་སླར་དཔལ་ལྡན་ས་སྐྱར་བྱོན་ཏེ། དབུས་གཙང་ཁམས་གསུམ་ཀུན་ཆོས་དང་ཟང་ཟིང་གི་འབྱོར་པས་བདེ་བ་ལ་བཀོད། སླར་སོ་གསུམ་པ་ལ་རྒྱ་ནག་ཏུ་ཕེབས། དེའི་ཚེ་ལས་ཚན་བཅུ་གསུམ་གྱི་བཀོད་པ་མཛད་ནས་བྱོན་པ་ལ། བཅོམ་ལྡན་རལ་གྲིས། སངས་རྒྱས་བསྟན་པ་བཀའ་ཕྱག་སྤྲིན་གྱིས་སྒྲིབ། ། སེམས་ཅན་བདེ་སྐྱིད་མི་དཔོན་ལག་ཏུ་ཤོར། ། སྙིགས་དུས་དགེ་སྦྱོང་དཔོན་པོའི་ཆ་ལུགས་འཛིན། །
འདི་གསུམ་མ་རྟོགས་འཕགས་པ་མིན་པར་གོ ། ཞེས་ཟུར་ཟའི་ཞུ་མཆིད་ཕུལ། བསྟན་ལ་འཕེལ་འགྲིབ་འབྱུང་བར་རྒྱལ་བས་གསུངས། ། སེམས་ཅན་བདེ་སྐྱིད་རང་རང་ལས་ལ་རག ། གང་ལ་གང་འདུལ་དེ་ལ་དེ་སྟོན་བྱེད། ། འདི་གསུམ་མ་རྟོགས་མཁས་པ་མིན་པར་གོ ། ཞེས་སོགས་ཀྱི་བཀའ་མཆིད་སྩལ། སོ་བཞི་པ་ལ་རྒྱལ་པོའི་ཕོ་བྲང་དུ་ཕེབས། དེ་དུས་དབོན་ཆེན་ཤཱཀྱ་བཟང་པོས་ཁྲི་སྐོར་བཅུ་གསུམ་བསྐུལ་ཏེ་ལྷ་ཁང་ཆེན་མོའི་འགྲམ་བཏིང་། ཞེ་གཅིག་པ་ལ་སླར་ཡང་གདན་ས་ཆེན་པོར་ཕེབས།
ཞེ་གསུམ་པ་ལ་རྒྱལ་པོ་ཇིམ་གྱིམ་གྱིས་སྦྱིན་བདག་མཛད་དེ་གཙང་ཆུ་མིག་རིང་མོར་ཆོས་འཁོར་ཆེན་པོ་མཛད། ཞེ་དྲུག་པ་འབྲུག་ལོ་ཟླ་བ་བཅུ་གཉིས་པའི་ཉེར་གཉིས་ལ་བདེ་བར་གཤེགས་སོ། ། བདག་ཉིད་ཆེན་པོ་འདི་ལ་སློབ་མའི་མཆོག་མན་ངག་གི་བཀའ་བབ། རྒྱུད་ཀྱི་བཀའ་བབ། མགོན་པོའི་བཀའ་བབ། མཉེས་པའི་མཆོད་གཡོག ནུས་པའི་བདག་ཉིད་གཉིས། ཆེ་བའི་བདག་ཉིད་རྣམ་པ་དྲུག་ལ་སོགས་པ་རབ་ཏུ་མང་པོ་ཞིག་ཡོད་པ་ལས། མན་ངག་ཟབ་མོའི་བཀའ་བབ་ཅིང་རྒྱུད་པ་འཛིན་པ་ནི་ཞང་སྟོན་ཆེན་པོ་དཀོན་མཆོག་དཔལ་བ་སྟེ། རྗེ་འདི་སྟོན་པ་ཆོས་དབྱིངས་སུ་ཞུགས་ནས་ལོ་སུམ་སྟོང་སུམ་བརྒྱ་དང་དོན་གསུམ་ལོན་པའི་ཚེ་ར་ས་མཚལ་ཁུང་དུ་བྱོན།
ཆོས་རྒྱལ་སྲོང་བཙན་སྒམ་པོའི་ནང་བློན་བོ་དོང་བྱ་རྒོད་གཤོང་བཞེངས་མཁན། ཞང་ལྷ་བཟང་ཀླུ་དཔལ་གྱི་དབོན་རྒྱུད་དུ་འཁྲུངས་ཤིང་། ཡབ་མེས་རྣམས་དང་གྲུབ་ཐོབ་འདར་ཆར་འགྲས་ནས་བླ་མ་འདི་བུ་ཆུང་ཞིག་ཏུ་ཡོད་པ་མ་གཏོགས་ཐམས་ཅད་མཐུས་བསྒྲལ། བུ་ཆུང་དེ་སྐྱེས་བུ་ཁྱད་པར་ཅན་ཞིག་ཡོང་བའི་རྟེན་འབྲེལ་སླར་གྲུབ་ཐོབ་དེ་ཉིད་ཀྱིས་མཛད། ཤར་པ་ཤེས་རབ་འབྱུང་གནས་ལ་རབ་ཏུ་བྱུང་། ཀྱཻ་རྡོ་རྗེའི་དབང་དང་རྒྱུད་སོགས་ཟབ་ཆོས་ཀྱང་མང་དུ་གསན། བྲག་རམ་དུ་བོ་དོང་རིན་ཆེན་བརྩོན་འགྲུས་རྡོ་རྗེ་ལ་ཕར་ཚད་སོགས་སྦྱངས། ཚོགས་བསྒོམ་པ་དང་ཉན་ཆེན་པ་སོགས་ཀྱང་བསྟེན། ཤར་པ་ཤེས་རབ་འབྱུང་གནས་པས་ཆོས་གནང་བའི་སྐབས་ཤིག ད་ལྟ་རྒྱ་བོད་ཧོར་གསུམ་ན་ཆོས་རྗེ་ས་པཎ་གྱི་དབོན་པོ་འཕགས་པ་ལས་སྤྱིར་ཡོན་ཏན་ཆེ་བ་དང་།
ཁྱད་པར་ས་སྐྱ་པ་རང་གི་ཆོས་ལ་མཁས་པ་མེད་གསུངས་པས། སྔོན་གྱི་ལས་འབྲེལ་སད་དེ་དད་པ་དབང་མེད་དུ་སྐྱེས་ཏེ་ཆོས་རྒྱལ་འཕགས་པ་རྒྱ་ཡུལ་ནས་ཡར་ཕེབས་དུས། ར་མ་བ་དགེ་སློང་ཀུན་བློ་དང་གཉིས་ཀྱིས་བསུ་བ་ལ་བྱོན། དགུང་ལོ་སོ་ལྔ་པའི་ཚེ་མདོ་ཁམས་བཙོ་མདོར་མཇལ་བས། འཕགས་པའི་གསུང་གིས། དུས་ད་ལྟ་རྒྱ་བོད་ཧོར་གསུམ་གྱི་མི་མང་པོ་ངའི་གམ་དུ་ཡོང་ཡང་། ས་ཐག་རིང་ནས་ཆོས་ཁོ་ན་དོན་དུ་གཉེར་ནས་འོངས་མཁན་ཁྱེད་གཉིས་ལས་མ་བྱུང་གསུངས་ཤིན་ཏུ་དགེས་དགེས་མཛད། དེ་གཉིས་ལ་འཕགས་པའི་མན་ངག་བཀའ་བབ་ཀྱི་སློབ་མ་གཉིས་སུ་གྲགས།

དུས་དེ་ནས་བཟུང་ཆོས་རྗེ་དེ་ཉིད་ཀྱི་ཞབས་པད་གུས་པ་ཆེན་པོས་བསྟེན། བདེ་ཀྱེ་གསང་གསུམ་སོགས་ས་སྐྱ་པ་ཡི་ཡབ་ཆོས་ཐམས་ཅད་ཀྱི་དབང་བཀའ་ལུང་བཀའ་བཤད་བཀའ་ཀུན་བུམ་པ་གང་བྱོའི་ཚུལ་དུ་གསན། ཐུགས་སྲས་ཀྱི་མཆོག་ཏུ་མཛད་དེ། འཕགས་པ་རིན་པོ་ཆེའི་སྐུ་རིམ་ལ་བཀའ་འགྱུར་ལ་རྡུལ་དཀྲུགས། དམ་ཚིག་དང་ལྡན་པའི་སྒྲུབ་མཆོད། དགེ་འདུན་སོགས་ལ་སྦྱིན་གཏོང་དགོས་པ་ཞིག་བྱུང་བ་ན། ཆོས་རྗེ་འཕགས་པ་ཉིད་ཀྱི་གསུང་ལས། གཞན་རྣམས་ཀྱང་ཅི་འགྲུབ་གྱིས། དམ་ཚིག་ཅན་གྱིས་སྒྲུབ་མཆོད་བྱེད་དགོས་ཞང་དཀོན་མཆོག་དཔལ་བྱེད་དུ་བཅུག་པས་ཆོག་གསུངས་དམ་ཚིག་པ་མཆོག་ཏུ་བཟུང་བར་མཛད། ས་སྐྱ་པའི་ཕྱིས་ཀྱི་ཆོས་རྒྱུད་ཕལ་ཆེར་འདི་ལ་ཐུག་ཅིང་གཙང་ཆོས་ལ་བསྲེ་སླད་མི་མཛད་པས་རྒྱུད་པ་གཙང་། ཆོས་བརྒྱད་ཀྱི་བྱ་བའི་དྲི་མི་མངའ།
ཉིན་མཚན་ཁོར་ཡུག་དུ་གཞན་ཕན་དང་ཐུགས་དམ་གྱིས་དུས་འདའ། བསྐྱེད་རྫོགས་ཀྱི་ཏིང་ངེ་འཛིན་བརྟན། བསམ་པ་ཤེས་པའི་མངོན་ཤེས་མངའ་བས་དུས་གསུམ་སྒྲིབ་མེད་དུ་གཟིགས། དགུང་ལོ་རེ་བརྒྱད་བཞེས་པའི་ཚེ་ཞི་བར་གཤེགས། གདུང་བཞུས་པ་ན། དེ་ལས་འཇམ་དབྱངས་ཨ་ར་པ་ཙ་དང་། སྤྱན་རས་གཟིགས། སྒྲོལ་མ་རྣམས་ཀྱི་སྐུ་གཟུགས་མཐེ་བོང་ཙམ་རང་འཁྲུངས་སུ་བྱོན། ཕྱིས་སུ་བདེ་མཆོག་རྗེ་བཙུན་ས་སྐྱ་པའི་ཡབ་ཆོས་ཀྱི་རྒྱུད་འཛིན་ལ་འདི་ལས་བཀའ་དྲིན་ཆེ་བ་མེད་པར་གྲགས་པ་ཡིན་ནོ། ། དམ་པ་དེ་ཉིད་ཀྱིས་དབང་བསྐུར་ཅིང་རྒྱུད་བྱིན་གྱིས་བརླབས་པ་ནི་ན་བཟའ་བྲག་ཕུག་པ་ཆེན་པོ་བསོད་ནམས་དཔལ་བ་སྟེ།
འདི་ནི་སྟོན་པ་མྱ་ངན་ལས་འདའ་བའི་ཚུལ་བསྟན་ནས། ལོ་སུམ་སྟོང་བཞི་བརྒྱ་དང་དགུ་འདས་པའི་བཅུ་པ་མེ་མོ་གླང་གི་ལོ་ར་ས་ཚོང་འཕྲང་གི་མཚལ་ཁུང་དུ་ཐེག་པ་ཆེན་པོའི་དགེ་བའི་བཤེས་གཉེན་གྱི་རིགས་སུ་འཁྲུངས། རྗེ་འདི་ཞང་དཀོན་མཆོག་དཔལ་གྱི་སྣག་དབོན་ཡིན་ཞིང་མཆེད་ལྔ་ཡོད་པའི་རྗེ་འདི་ཐ་ཆུང་། ཞང་སྟོན་ཉིད་ལས་རབ་ཏུ་བྱུང་། ཡར་སྐྱེས་ནས་ཞང་དབུས་ལ་འབྱོན་པའི་ཕྱག་ཕྱིར་འབྲངས་ཏེ། བླ་མ་སྟག་སོ་བ་རིན་ཆེན་དོན་གྲུབ་ཀྱི་དབོན་པོ་ལ་ཁ་བ་ལ་ཀྱཻ་རྡོར་ནས་གླིང་མའི་དབང་ཞང་སྟོན་དང་གཉིས་ཀས་གསན། དེ་ནས་ཞང་གི་མཆོད་གཡོག་སོགས་ཕྱག་ཕྱི་རྒྱུན་རིང་པོར་མཛད། ཤིན་ཏུ་གུས་ན་ཡང་། ཐོག་མར་ཆོས་ཡེ་མ་གནང་། དབང་གྲལ་དུ་ཕྱིན་ཀྱང་།
བུ་ཚ་དེར་མ་སྡོད་གསུངས་ནས་འབུད་པ་སོགས་མདོར་ན་ན་རོ་པའི་ཏེ་ལོ་ལ་བསྟེན་པ་ལྟ་བུ་ཡུན་རིང་དུ་མཛད། དེ་ནས་སྐབས་ཤིག་དགའ་ལྡན་ཀུན་བསོད་སོགས་མང་པོ་བདག་མེད་མའི་དབང་ཞུ་བའི་ཚེ། ཁོང་རྣམས་ལ་ཞུ་གྲོགས་བཅོལ་པས། ངེད་ཀྱིས་ཞུས་པས་གནང་འོངས་ཁྱེད་རང་ངེད་ཚོ་དང་མཉམ་དུ་སྡོད་ཅིག་གསུངས་པ་བཞིན་བྱོན་པས། དེར་ང་ཕུད་གསུངས་སམ་སྙམ་པ་ན། བུ་ཚ་ཁྱོད་དེར་མ་སྡོད་གསུངས་པ་ལ། ཁོང་དག་གིས་དབོན་པོ་འདི་དད་པ་ཅན་ཕྱག་ཕྱི་ཟིན་པ་ཞིག་འོང་བར་གདའ་བས། ད་ལན་ཅིས་ཀྱང་གནང་དགོས་ཞུས་སོང་བས། འོ་ན་གྲངས་ཁ་ཡར་བའང་དགོས་འདུག་པས་དེ་ག་གྱིས་གསུངས་ནས་གནང་བས། དེར་དགའ་སྤྲོ་ཚད་ལས་འདས།
དེ་ནས་བཟུང་མཉེས་པ་གསུམ་གྱིས་མཉེས་པར་མཛད། བདེ་ཀྱེ་གསང་གསུམ་སོགས་ཀྱི་དབང་བཀའ་བཤད་བཀའ་ལུང་བཀའ་སོགས་རྗེ་བཙུན་ས་སྐྱ་པའི་གདམས་པའི་ཟབ་བཅུད་མ་ལུས་པ་བུམ་པ་གང་བྱོར་ནོས། སྐབས་ཤིག་ཏུ་བླ་མ་འདིས་ཞང་ལ། བདག་ལ་ཞབས་ཏོག་དགོས་པའི་སྟོབས་ཀྱིས་བསྒོམ་ལོང་ཙམ་མི་ཡོང་བར་གདའ་ཞུས་པས། རྗེའི་ཞལ་ནས། རྩེ་གཅིག་ཏུ་བསྒོམ་པ་བས་ཁྱོད་རྟོགས་པ་བཟང་བར་འདུག ཕྱིས་སུ་གཞན་ཕན་ཆེན་པོ་ཡོང་། ངའི་རྨི་ལམ་དུ། ནམ་སའི་ཕུ་གྲུབ་ཐོབ་འདར་ཆར་གྱི་དགོན་པ་ཡིན་སྙམ་པ་ཞིག་ན། ཤིང་གི་ཁྲི་ཞིག་གི་མདུན་ན་སྟན་མང་པོས་བསྐོར་བ་ཞིག་འདུག
ཁྲི་འདི་སུའི་ཡིན་བྱས་པས་སློབ་དཔོན་བསོད་ནམས་དཔལ་འབྱོན་རྒྱུ་ཡིན་ཟེར་བ་ཞིག་བྱུང་། ཁྱོད་ལ་དེར་གཞན་ཕན་ཡོང་བས། དེར་ཐང་རེ་སྡོད་ཅིག་གསུངས་ལུང་བསྟན་པ་བཞིན་ཕྱིས་སུ་བྱུང་བ་ཡིན་ནོ། ། གཞན་ཡང་དགའ་ལྡན་པ་ཀུན་བསོད། སྤྲུ་ལུང་ཀུན་སྨོན། ར་གཉིས་པ་རྒྱལ་རིན། གསལ་ལ་བ་བློ་གྲོས་དཔལ། བླ་མ་དཔལ་ཡེ། བླ་མ་དཔལ་སེང་། དགའ་ལྡན་པ་བཀྲ་ཤིས་དཔལ།
བླ་མ་དྷརྨ་ཤྲཱི། ལོ་ཙཱ་བ་མཆོག་ལྡན་ཉན་ཆེན་པ་སོགས་དགེ་བའི་བཤེས་གཉེན་བགྲང་བ་ལས་འདས་ས་ཞིག་བསྟེན་ནས། མདོ་སྔགས་ཀྱི་ཆོས་ཚུལ་གཞལ་དུ་མེད་པ་ཞིག་ནོད་པར་མཛད། ཁྱད་པར་ཞང་དཀོན་མཆོག་དཔལ་བས། ངས་བླ་མའི་རྣལ་འབྱོར་ཐུན་མོང་མ་ཡིན་པ་འདི་ཆག་པས། ཁྱེད་རང་འདི་མ་ཆག་པ་ཞིག་ལ་ཞུས་ཤིག་གསུངས་པའི་རྐྱེན་བྱས། ཉན་ཆེན་བསོད་ནམས་བརྟན་པ་ལ་ཞུས་པས། དེས་ཀྱང་བཀའ་དྲིན་ཆེན་པོས་བསྐྱངས་ཏེ། འཁོར་ལོ་བདེ་མཆོག་དྲིལ་བུ་པ། ཕག་མོ་རྣམ་གསུམ།
བདེ་མཆོག་རིམ་ལྔ། རྩ་དབུ་མ་སོགས་བདེ་མཆོག་གི་སྐོར་མང་པོ་སོགས་ཟབ་བཅུད་མང་པོས་ཐུགས་ཀྱི་བུམ་པ་གང་བར་མཛད། ལན་ཅིག་ཆོས་རྗེ་ཉན་ཆེན་པ་ལ་བླ་མ་འདིས་གསོལ་ཇ་བཟང་བ་ཞིག་ཞུས་པས། ཁྱོད་ཀྱི་ཇ་དེས་ངའི་མིག་ཅུང་མི་བདེ་བ་དེ་གསལ་དུ་སོང་། ཁྱོད་དམ་ཚིག་ཅན་དུ་འདུག དམ་ཚིག་ཅན་ལ་སྦྱིན་རྒྱུ་ཡོད་གསུངས། ལམ་ཟབ་མོ་བླ་མའི་རྣལ་འབྱོར་ཆིག་བརྒྱུད་མ་གནང་། ཏིང་ངེ་འཛིན་གྱི་རྟོགས་པ་འཁྲུངས། དེ་ནས་ཉན་ཆེན་པས། ཁྱེད་བསྒྲུབ་པ་སྙིང་པོར་གྱིས།
གེགས་ཅུང་ཟད་ཡོང་སྟེ། དེ་དུས་དེ་སེལ་མཁན་ཞིག་འོང་བར་འདུག་གསུངས་པའི་ལུང་བསྟན་མཛད། དེ་ནས་ནུབ་ཅིག་སྤྱན་རས་གཟིགས་མི་དཀར་པོའི་ཆས་སུ་བྱས་ནས། སྦ་དབྱུག་ཚིགས་བརྒྱད་ཅུ་རྩ་བརྒྱད་བྱས་པ་ཞིག་གཏད། ཁྱོད་སྤྱན་རས་གཟིགས་ལ་མོས་ན་སེ་འཕྱེར་འདུམ་གྲ་ན་བཞུགས་པས་དེར་སོང་ཟེར་ནས་སྐུ་ཚེ་ཚད་ཀྱང་བསྟན་ཏེ། འཇིག་རྟེན་དབང་ཕྱུག་གི་སྤྲུལ་པ་འདུལ་འཛིན་གཞོན་ནུ་གྲུབ་ལ་ཡི་གེ་དྲུག་མའི་སྒྲུབ་ཐབས་སོགས་གསན། དེ་ནས་རེ་ཞིག་ན། ད་ཤངས་ཀྱི་དཀར་པོ་བྲག་ཏུ་ཕྱིན་ཏེ་བསྒྲུབ་པ་བྱ་དགོངས་ཙ་ན་ནུབ་ཅིག་མནལ་ལམ་དུ། དགེ་སློང་དར་ཡོལ་ཞིག་བྱུང་ནས། སློབ་དཔོན་བསོད་ནམས་དཔལ།
དང་པོ་བླ་མ་ཞང་གི་ལུང་བསྟན་བཞིན་བྲག་ཕུག་ཏུ་བྱོན་པ་དྲག་ལགས་སོ་ཟེར་བ་ཞིག་བྱུང་ནས། སྔར་གྱི་ཐུགས་འདུན་དེ་ལྡོག་སྟེ་ན་བཟའ་བྲག་ཕུག་ཏུ་བྱོན་ནས། དགུང་ལོ་སུམ་ཅུ་སོ་བརྒྱད་པ་ནས། དོན་བཞིའི་བར་ཐེམ་སྤངས་ཀྱི་བསྒྲུབ་པ་ལ་བཞུགས་ཤིང་། ཆོས་འཆད་པ་སོགས་ཀྱང་དེའི་རིང་ནས་མཛད་དོ། ། དེར་ཉན་ཆེན་པའི་ལུང་བསྟན་བཞིན། ཞེ་གསུམ་པའི་ཚེ་སྐུ་ཁམས་ཅུང་ཟད་དུབ་པ་ན། ས་སྐྱ་པ་ཆེན་པོ་བྱོན་ནས། ལམ་དུ་དམ་ཚིག་དང་སྡོམ་པ་ལ་ནན་ཏན་དུ་གྱིས། འབད་རྩོལ་མི་དགོས་པར་འཆི་བའི་དུས་སུ་གྲུབ་མཐའ་བསྙོགས་པར་འགྱུར་རོ་ཞེས་ལུང་བསྟན།
དགུང་ལོ་བདུན་ཅུ་པའི་ཚེ་ཅུང་ཟད་སྙུང་བ་ན། བདེ་ཀྱེ་གཉིས་དང་སྟོན་པ་སོགས་ཡི་དམ་མང་པོས་ཞལ་བསྟན། བླ་མ་བརྒྱུད་པ་དག་ཀྱང་བྱོན་ནས་ལུང་བསྟན། སྐབས་ཤིག་རྣམ་རྒྱལ་གྱི་ཞལ་བསྟན་ནས། སེམས་ཅན་གྱི་དོན་ལ་བསྙེལ་བར་མ་གྱུར་ཏམ་ཞེས་དབུགས་དབྱུང་། ཡང་བདུད་རྩི་རིལ་བུའི་སྒྲུབ་པ་ལན་གཉིས་མཛད་པའི་ཕྱི་མ་ལ། ས་སྐྱ་པ་ཆེན་པོ་བྱོན་ནས་འདི་མྱུར་དུ་སྒྲུབས། མ་བསྒྲུབས་ན་འདིའི་བཀའ་ཆད་པ་འདུག་གོ་གསུངས་པའི་ལུང་བསྟན་མཛད་དོ། ། མདོར་ན་བསྐྱེད་རིམ་ལ་བརྟན་པ་ཐོབ་ཡི་དམ་གྱི་ལྷ་མང་པོའི་ཞལ་གཟིགས། མངོན་པར་ཤེས་པ་ཐོགས་མེད་མངའ་བ་སྟེ།
དེ་ཡང་འཇམ་དབྱངས་དོན་ཡོད་རྒྱལ་མཚན་རྗེ་འདིའི་དྲུང་དུ་ཟབ་ཆོས་གསན་པར་ཕེབས་པའི་ཚེ། བླ་མ་འདིའི་གསུང་ལས། དེ་རིང་སྐྱེས་བུ་དམ་པ་ཞིག་འོང་བར་ངེས། ཆོས་སྐྱོང་རྣམས་ལམ་ཆག་པ་དང་མཆོད་པ་བཤོམ་པ་སོགས་མཛད་ཀྱིན་འདུག་གསུངས་པ་དང་མི་རིང་བར་བདག་ཆེན་དེ་བྱོན་ནས། འཇམ་དབྱངས་དོན་ཡོད་རྒྱལ་མཚན་ཞིང་གཞན་དུ་གཤེགས་པའི་ཚེ། རྗེ་འདིའི་དྲུང་དུ་བཞི་པའི་ལམ་ཞིག་སྟོན་པ་ཞུ་བ་ལ་འབྱོན་པ་མཁྱེན་ནས། ནམ་གུང་ཀ་དྲུང་དོན་ཡོད་པ་གཤེགས་ཡོད་འདུག བཞུགས་ཁྲིའི་ཁེབ་གསོལ། མཆོད་བཤོམ་གྱིས་གསུངས། ཐུགས་དམ་དང་དབང་བསྐུར་མཛད།
ནངས་པར་ཐུགས་དམ་འདོགས་བསྐྱེལ་མི་བྱུང་། དེ་དུས་བྲག་ཕུག་ན་འཇམ་དབྱངས་འདིའི་ཆོས་ཁྲི་ཞིག་ཡོད་པ་དེར་མེ་ཏོག་གི་ཆར་ལག་པས་བཟུང་དུ་ཡོད་པ་བབས་སོ། ། དཔལ་ལྡན་བླ་མ་དམ་པ་ལ་ས་སྐྱ་པ་སྔར་བྱུང་དང་མ་འོངས་པ་འབྱུང་འགྱུར་དུ་མའི་ལུང་བསྟན་དང་། ཁྱད་པར་དྲུང་པ་ལ་ཧོར་གྱི་གདན་འདྲེན་ཡོང་བ་འདུག་སྟེ། བྱོན་ནའང་འགྲོ་དོན་ཆེན་པོ་འོངས། འོན་ཀྱང་སྐུ་ཚེ་ཐུང་བར་འདུག འབྱོན་མི་འབྱོན་ཁྱེད་རང་ལ་དབང་ཡོང་བར་གདའ་གསུངས་པ་ཡང་ཇི་ལྟ་བ་བཞིན་བྱུང་བས། ཆོས་རྗེའི་ཞལ་ནས། བླ་མ་འདི་ནི་ས་སྐྱ་པའི་བརྒྱུད་པ་གཞན་ལས་ཁ་གཙང་བ་རྣམ་པར་དག་པ་ཞིག་འདུག་པས། ངས་ས་སྐྱ་པའི་ཆོས་གཞན་དུ་ཐོབ་པ་དག་ཀྱང་འདི་ལ་བསྐྱར་ནས་ཞུས་གསུངས།
གཞན་ཡང་བླ་མ་རིན་ཆེན་སེང་གེ་བྱ་བས་རྗེ་འདིའི་མཆོད་གཡོག་རྒྱུན་དུ་བྱེད་ཀྱིན་ཡོད་པ་ལ། དམ་རྫས་རིལ་བུ་སྒྲུབ་པ་ཞིག་གི་དུས་ཁོང་སྙུངས་ནས་ངས་འདིའི་ཕྱག་ཕྱི་མི་ཕེར་བ་འདྲ་སྙམ་པ་ན། དེ་མཁྱེན་ནས་ཁྱེད་རང་སྒྲུབ་པ་ལ་ཞུགས་པས་ཆོག ན་བ་དེས་མི་སྐྱོན་གསུངས་པ་བཞིན་དེའི་ནངས་པར་ཕན་པ་དང་། བླ་མ་ཚུལ་ཁྲིམས་གཞོན་ནུ་རླུང་ཧགས་ནས་ཤིན་ཏུ་ན་སྟེ་རང་གནས་སུ་འདུག་པས། དེ་མཁྱེན་ནས་དྲུང་དུ་ཤོག་གསུངས་ཕྱིན་པས། ཁྱེད་ལ་སྟོད་རླུང་སྨད་དུ་ཧགས་ན་འདི་ལྟར་སྒོམས། སྨད་རླུང་སྟོད་དུ་ཧགས་ན་འདི་ལྟར་སྒོམས་གསུངས་ཀྱང་མ་གོ་འདུག་པ། ད་འདི་བཞིན་སྒོམས་གསུངས་པ་ལྟར་བྱས་པས་ཕན། དཔང་ལོ་ཆེན་པོ་ཨེ་ནས་ས་སྐྱར་འབྱོན་པ་ཞིག་གི་ཚེ།
ར་ས་རྫོང་ཡོད་ས་དེར་ཕེབས་དུས་ཆར་པ་ཞིག་བྱུང་བས། ཁལ་ཕོག་སྟེ་ཁལ་མ་རྣམས་རྩྭ་ལ་བཏང་། ལོ་ཙཱ་བས་བྲག་འོག་ཅིག་ཏུ་ཆར་ཡིབ་མཛད་ནས་བཞུགས་པས་ཐུགས་དགོངས་ལ་དོ་ནུབ་འདིའི་ཕུ་ན་ན་བཟའ་བྲག་ཕུག་པ་ལ་འདོད་ཡོན་མོད་པར་ཡོད་འདུག་པས་དེར་ཕྱིན་ན་སྐྱིད་པ་ཙམ་འོངས་ལ་ཐང་སྟེ། སྒོམ་ཆེན་པ་འདི་ཅི་ཡང་མི་ཤེས་ཀྱང་རང་མཐོང་ཆེ་བ་ཞིག་ཀ་ཡོང་བས་ཁོང་གིས་འུ་ལ་ཕྱག་ནི་མི་བྱེད། ང་གནས་ལྔ་རིག་པའི་མཁས་པ་ཞིག་གིས་ནི་ཅི་ལ་བྱེད་དགོངས་པ་ན། ཅུང་ཟད་མནལ་བའི་མཚན་ལམ་དུ་ལྷ་མང་པོ་མཆོད་པའི་བྱེ་བྲག་མང་པོ་ཐོགས་ནས་ལུང་པ་དེའི་ཕུ་ན་ཡར་འགྲོ་བ་ལ། ཁྱེད་རྣམས་གར་འགྲོ་གསུངས་པས། འདིའི་ཕུག་ན་སྒྲུབ་པ་བཟང་པོ་ཞིག་ཡོད་པས་དེ་མཆོད་དུ་འགྲོ་ཟེར་བས། མནལ་སད་འཕྲལ་འཁོར་རྣམས་ལ་ཁལ་ཁོལ་དོ་ནུབ་ཕུ་འདི་ན་ཕར་འགྲོ་གསུངས་ནས་བྱོན། དེ་བླ་མ་འདིས་མངོན་ཤེས་ཀྱིས་མཁྱེན་ནས་སྤོས་སྣ་དང་བཅས་བསུ་བ་ལ་བྱོན།
རྡོ་རྒྱང་གང་ཙམ་གྱི་ས་ནས་ཕྱག་མཛད་པས། དཔང་ལོས་ཀྱང་ཕྱག་ལན་མཛད། ཕྱིས་སུ་དཔང་ལོའི་གསུང་གིས། ང་ལ་ཕྱག་འཚལ་བའི་ནང་ནས་ན་བཟའ་བྲག་ཕུག་པ་འདི་དང་གྲོ་མོ་བའི་ཇོ་བརྟན་གྱི་ཕྱག་བཙལ་བ་ལས་འཇིགས་པ་དང་ཁ་སྐྱེངས་པ་མ་བྱུང་གསུངས། དེ་ནས་དཔང་ལོ་ཁྲི་ཐོག་ཏུ་གདན་དྲངས་པས། རྗེ་འདི་ལ་ཁྱེད་ཁྲི་ཐོག་ཏུ་བྱོན་ལ་ངེད་ལ་ཆོས་འབྲེལ་ཞིག་དགོས་གསུངས་པ་ན། རྗེ་འདིས་བདག་སྒོམ་ཆེན་པ་བླུན་པོས། དྲུང་ནས་གནས་ལྔ་རིག་པའི་པཎྜི་ཏ་ལ་ཆོས་ག་ནས་འབུལ་ཕོད་གསུངས་པ་སོགས་སྔར་དཔང་ལོ་ཆེན་པོའི་ཐུགས་ལ་ཇི་སྐད་ཤར་བ་རྣམས་སྒྲིབ་མེད་དུ་གསུངས། བྲག་རིམ་པ་བྱང་ཆུབ་རྒྱལ་མཚན་གྱི་སློབ་མ་ཆོས་རྗེ་དཀོན་རྒྱལ་བ་བྱ་བ་ཕྱི་ནང་གི་ཡོན་ཏན་དཔག་ཏུ་མེད་ཅིང་། ཁྱད་པར་སྒྲུབ་དཀྱིལ་བཞི་བཅུ་ཙམ་ཐུགས་ལ་ཡོད་དུས་བླ་མ་སྙུངས་ཏེ་གྲོངས་ཁར།
ད་ཁྱེད་ངའི་བླ་མ་བྲག་ཕུག་པའི་དྲུང་དུ་སོང་གསུངས་པ་བཞིན་བྱོན་པས། ཆོས་གསན་པའི་སྐབས་ཤིག་སྒྲུབ་དཀྱིལ་སོགས་སུས་ཀྱང་མ་ཚོར་བ་བྱས་ཤུབ་བུས་བསྐྱར་བས། དེ་ཐུགས་ཀྱིས་མཁྱེན་ནས། ད་ལྟ་འདི་ན་འགའ་ཞིག་བསྐྱང་རན་གཙོ་བོར་བྱེད་པ་ཞིག་ཡོད་པ་འདྲ་སྟེ། དེ་བས་དགེ་སྦྱོར་བྱས་པ་གཙོ་ཆེ་གསུངས། ཡང་བླ་མ་ཀུན་དགའ་མགོན་པོ་དང་། དེའི་གཅུང་པོ་དཀོན་མཆོག་སེང་གེས་བྲག་ཕུག་ཏུ་བྱོན་པས། གཅེན་པོ་དགེ་སྦྱོར་མཛད་དུ་བཅུག གཅུང་པོ་ལ་ཁྱེད་རང་ངེད་ཀྱི་མཚམས་གཡོག་གྱིས་གསུངས་པ་བཞིན་མཛད་པས། ལན་ཅིག་ཁོང་གི་བསམ་པ་ལ།
གཞན་ཐམས་ཅད་ཐུགས་དམ་ལ་བཞུགས་པས་ཆོག ང་ལ་དགེ་སྦྱོར་བྱེད་ལོང་མི་ཡོང་བ་སྙམ་པ་ཞིག་བྱུང་བ་ན། རྒྱུན་དུ་དྲིལ་བུའི་སྒྲ་བྱུང་ན་དྲུང་དུ་འགྲོ་དགོས་ཀྱི་ཡོད་པས། ཁོང་གི་བསམ་པ་དེ་རྗེས་མཁྱེན་ནས་གློ་བུར་དུ་དྲིལ་བུའི་སྒྲ་ཞིག་བྱུང་ནས་ཕྱིན་པས། རྗེའི་ཞལ་ནས། ཁྱེད་དགེ་སྦྱོར་བྱ་ལོང་མེད་པ་སྙམ་པ་བྱ་མི་དགོས། ངེད་ཀྱི་མཚམས་གཡོག་བྱས་པས། ངེད་རྣམས་ཀྱིས་དགེ་སྦྱོར་གང་བྱས་པའི་ཕན་ཡོན་ཁྱོད་ལའང་ཡོང་གསུངས་པས། དེ་ཁོང་གི་སེམས་ལ་ཤིན་ཏུ་འབབ་པ་ཞིག་བྱུང་སྟེ། རྗེ་མ་གཤེགས་ཀྱི་བར་ཉེར་མཁོའི་ཞབས་ཏོག་པ་བྱས།
ཆོས་རྗེ་ལ་བསྐུ་མཉེ་ཕུལ་དུས། དྲུང་གི་སྐུ་སྐྱེད་འདི་གཞན་པས་ཐུང་བ་ཞིག་གདའ་ཞུས་པས། དེ་ཀ་ཉིད་ཀྱིས་བརྐུས་པ་ཡིན་མོད་གསུངས་ཞལ་འཛུམ་འཛུམ་མཛད། བདེ་བར་གཤེགས་ནས་སྤུར་བཞུ་བའི་ཚེ། ཁོང་གིས་མེ་འབར་བ་ཅུང་ཟད་ཞི་དུས་གཞན་གྱིས་མི་མཐོང་བའི་སྐབས། དད་པས་སྤུར་ཁང་ནས་མར་ལག་པ་བཏང་པས། དབུ་ཐོད་བྱིན་པོ་ལག་ཏུ་བྱུང་པས་མི་ཐེ་བ་སྐད་བྱས་ཁྱེར་དབེན་པ་ཞིག་ཏུ་བལྟས་པ་དེའི་དབུས་ན་ཀྱེ་རྡོར། གཡས་ན་འཇིགས་བྱེད། གཡོན་ན་བདེ་མཆོག་རྣམས་བྱོན་འདུག་པས་ཤིན་ཏུ་དགའ་སྟེ་སུས་ཀྱང་མ་ཤེས་པ་བྱས་ཀྱང་། ཕྱིས་སྤུར་ཁང་ཞལ་ཕྱེ་དུས་དབུ་ཐོད་ཇི་བཞིན་མ་ཚང་བས་ཁོང་ལ་ཀུན་དོགས་ནའང་།
སྔར་གྱི་ཞབས་ཏོག་པ་མཐིལ་མ་ཡིན་པ་དང་། དབུ་ཐོད་སོགས་ལྷག་མ་དག་ལ་རྡོ་རྗེ་རྣལ་འབྱོར་མ་སོགས་སྐུ་དང་རིང་བསྲེལ་གཞན་ཡང་མང་དུ་བྱུང་བས། རྩད་མ་བཅད་པར་ཁོང་རང་ལ་བྱུང་སྟེ་ཕྱིས་ནང་རྟེན་ཞིག་བཞེངས་པའི་གཟུངས་སུ་ཕུལ་ལོ། ། དེ་ལྟ་བུའི་རྒྱལ་བ་བྲག་ཕུག་པ་ཆེན་པོ་དེ་དགུང་ལོ་བདུན་ཅུ་དོན་བཞི་པའི་ཟླ་བ་ལྔ་པའི་དུས་ཅུང་ཟད་སྙུང་བའི་ཚུལ་བསྟན་པ་ན། དེར་འཁོར་སློབ་དག་གིས་ད་དུང་ཡུན་རིང་བཞུགས་པའི་ཞུ་བ་ཕུལ་བས། སྤྱན་རས་གཟིགས་ཀྱི་ལུང་བསྟན་ལའང་ལོ་བརྒྱད་ཅུ་གྱ་བརྒྱད་ཡོད་པས། ད་དུང་ལོ་གཅིག་གཉིས་སྡོད་དབང་ཡོད་དེ། ད་དུས་བསྐལ་ཀྱང་ཅི་རིགས་ཡོང་། སེམས་ཅན་གྱི་བདེ་སྐྱིད་ཀྱང་འདི་ལྟར་འབྱུང་སོགས་དང་། ཞང་པའི་ནང་རྟེན་འདི་ཡང་ས་སྐྱའི་དབུ་རྩེ་རྙིང་མར་སྐྱོལ།
ཁྱེད་རང་དག་ཀྱང་གང་ཐུགས་དམ་འཕེལ་སར་བྱོན་གསུངས་པ་སོགས་ལུང་བསྟན་དང་ཞལ་ལྟ་མང་དུ་མཛད་དོ། ། དེའི་སྐབས་ཤིག་རྣམ་རྒྱལ་ལྷ་དགུ་ཞལ་གཟིགས་ཏེ། གཙོ་བོས། ད་ཁྱོད་ཀྱི་ཚེ་དང་གདུལ་བྱའི་ཚད་ཀྱང་དེ་ཙམ་ཡིན་པས། བདེ་བ་ཅན་དུ་འགྲོ་བའི་དུས་ལ་བབ་ཞེས་གསུངས་པའི་ལུང་བསྟན་བྱུང་བ་བཞིན། ལོ་དེའི་ཟླ་བ་དྲུག་པའི་ཉེར་བརྒྱད་ཀྱི་ཆ་ལ་ཞིང་ཁམས་ཀྱི་མཆོག་བདེ་བ་ཅན་དུ་གཤེགས་པ་ཡིན་ནོ། ། དེ་ལྟ་བུའི་བྲག་ཕུག་པ་ཆེན་པོ་དེ་ལ་སློབ་མ་བསམ་གྱིས་མི་ཁྱབ་པ་ཞིག་བྱོན་ཀྱང་། རྒྱུད་འཛིན་གྱི་གཙོ་བོ་ནི་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ཏེ། འདི་ནི་སངས་རྒྱས་མྱ་ངན་ལས་འདས་ནས་ལོ་སུམ་སྟོང་བཞི་བརྒྱ་དང་ཞེ་ལྔ་ལོན་པའི་ཚེ་བལྟམས། དགུང་ལོ་གསུམ་པ་ལ་བླ་མ་བཟང་པོ་དཔལ་ལ་འཇམ་དབྱངས་ཀྱི་ལུང་ནོད་ནས་བསྙེན་པ་མཛད་པས་ཐོགས་མེད་ཀྱི་སྤོབས་པ་བརྙེས།
བཅུ་གཅིག་པའི་ཚེ་ཏི་ཤྲཱི་ཀུན་དགའ་བློ་གྲོས་ལ་དགེ་བསྙེན་ཞུས། བཅུ་བདུན་པ་ལ་མཁན་ཆེན་བསོད་ནམས་གྲགས་པ་སོགས་ལས་རབ་ཏུ་བྱུང་། ཉི་ཤུ་པ་ལ་བོ་དོང་དུ་བསྙེན་པར་རྫོགས་པར་མཛད། ཡོངས་འཛིན་དམ་པ་དཔང་ལོ། བུ་སྟོན། ལོ་ཆེན་བྱང་རྩེ། རྒྱལ་སྲས་ཐོགས་མེད་པ། ངམ་པ་བྲག་ཕུག་པ། བྲག་ཕུག་པ་བསོད་ནམས་དཔལ། མཁན་ཆེན་བསོད་ནམས་བཟང་པོ།
བླ་མ་དཔལ་ལྡན་སེང་གེ་སོགས་ལས་མདོ་རྒྱུད་ཀྱི་ཟབ་དོན་བླངས། འཆད་རྩོད་རྩོམ་གསུམ་གྱི་སྒོ་ནས་བསྟན་པའི་རིང་ལུགས་ལེགས་པར་བཟུང་། དབུས་གཙང་གཉིས་སུ་འདུས་པ་ཆེན་པོ་རྣམ་པ་གཉིས་ཀྱི་ཆོས་ཀྱི་འཁོར་ལོ་བསྐོར། རྗེ་བཙུན་གོང་མ་ལྔའི་བཀའ་བསྡུ་བ་མཛད་དེ། བསྟན་པ་རིན་པོ་ཆེ་མཆོག་ཏུ་གསལ་བར་མཛད་དོ། ། དེ་ཡང་རེ་གཅིག་པ་བྱི་བའི་ལོ་བོ་དོང་ཨེའི་ཆོས་གྲྭ་ཆེན་པོར་གཙང་ཕྱོགས་ཀྱི་དགེ་འདུན་སྟོང་ཕྲག་བཞི་བཅུ་དང་། རེ་གཉིས་པ་གླང་གི་ལོ་བསམ་ཡས་སུ་དབུས་ཀྱི་ཕྱོགས་ཀྱི་དགེ་འདུན་སྟོང་ཕྲག་ཉི་ཤུ་ལ་གསེར་དངུལ་གོས་དར་ལ་སོགས་པའི་ཞོ་འགྱེད་དང་འབྲེལ་བའི་གཏམ་གྱི་དགའ་སྟོན་ཆེན་པོ་སྤེལ། སྙེ་ཐང་དུ་དུས་ཀྱི་འཁོར་ལོ་འཆད་པའི་ཚེ་དཔེ་འགྲེམས་དོན་གཉེར་དང་ལྡན་པ་ལྔ་བརྒྱ་ལྷག་ཙམ་འདུས་པ་ལ་བསྟན་པའི་བྱ་བ་རྒྱ་ཆེན་པོ་མཛད་དེ། འདི་ཉིད་ཀྱི་བཀའ་འབུམ་ལ་ཡང་པོ་ཏི་ཉི་ཤུ་རྩ་ལྔ་བཞུགས་པས་ལུང་གི་ཡོན་ཏན་ས་པཎ་དང་མཉམ། རྟོགས་པའི་ཡོན་ཏན་ཀྱང་ཏིང་ངེ་འཛིན་ལ་བརྟན་པ་ཐོབ་མངོན་པར་ཤེས་པ་ལ་ཐོགས་པ་མེད་དེ།
དད་པ་ཅན་སྟོད་ལུང་པ་ཤེས་རབ་རྡོ་རྗེས་འཇམ་པའི་དབྱངས་དངོས་སུ་མཐོང་། རང་གི་སོར་མོ་བཅད་མཎྜལ་དུ་བཀོད་ནས་ཕུལ། ཤུལ་ལ་ལྗགས་ཆབ་བཏབ་བྱིན་རླབས་མཛད་པས་རྗེས་མེད་པར་གསོས། སློབ་མ་ཞིག་ཕྱོགས་ལ་འགྲོ་བའི་བྱིན་རླབས་ཞུས་པས། ལེགས་པོ་འོངས་ལྷག་པའི་ལྷ་དང་མཇལ་བ་འདུག་གསུངས། ཕྱིན་པས་འཁོར་ལོ་བདེ་མཆོག་ཞལ་མཐོང་། གཞན་ཡང་འམ་བུ་ལ་མཚན་མོ་འོད་གསལ་གྱི་སྣང་བ་ཟླ་བ་ཤར་བའི་སྣང་བ་ཙམ་རྒྱུན་དུ་ཡོད་གསུངས་པ་དང་། ཐོ་རངས་ཤིག་བུ་སྟོན་རིན་པོ་ཆེ་བཞུགས་པའི་ས་ཞིག་ན། རྡོ་རྗེ་རྣལ་འབྱོར་མ་ཡིན་ནམ་སྙམ་པ་ཞིག་འདུག་པས། བུ་སྟོན་རིན་པོ་ཆེའི་ཞལ་ནས་འདི་མཁའ་སྤྱོད་ཡིན་གསུངས་པའི་སྣང་བ་ཞིག་བྱུང་གསུངས།
ཉིན་ཞིག་ཕྱག་མཛུབ་ཀྱི་ཚིགས་ལ་ཚོད་མཛད། འདི་ཁ་ཙམ་གྱི་དེ་བཞིན་གཤེགས་པ་མང་པོ་ཞིག་གིས་ནམ་མཁའི་ཁམས་གང་འདུག་གསུངས་པ་སོགས་དག་པའི་གཟིགས་སྣང་ཡང་བགྲང་བ་ལས་འདས། དགུང་ལོ་རེ་བཞི་པ་ཤིང་མོ་ཡོས་ཀྱི་ལོ་ཟླ་བ་དྲུག་པའི་ཉི་ཤུ་ལྔའི་ཉིན་དགའ་ལྡན་དུ་གཤེགས་སོ། ། ཆོས་རྗེ་འདི་ལ་སློབ་མའི་མཆོག་སྔགས་ཀྱི་རྒྱལ་ཚབ་ཆེན་པོ་གཉིས། གསུང་ངག་འཛིན་པའི་ཐུགས་སྲས་བརྒྱད། བསྟན་འཛིན་གྱི་སྐྱེས་བུ་ཆེན་པོ་བཞི། ཡོངས་སུ་གྲགས་པའི་མཁས་མཆོག་བཅུ་ལ་སོགས་པ་རབ་ཏུ་མང་བ་ཞིག་བྱོན་པ་ལས། ཆོས་འདིའི་རྒྱུད་པ་འཛིན་པ་ནི་བླ་མ་དཔལ་ལྡན་ཚུལ་ཁྲིམས་པ་སྟེ། འཁྲུངས་ཡུལ་འགྲིག་འཚམས། དགེ་འདུན་སྒང་གི་མཁན་པོ་དོན་གྲུབ་དཔལ་ལས་རབ་ཏུ་བྱུང་།
མདོ་རྩ་སོགས་གསན། གཞན་ཡང་བླ་མ་སོ་སོ་ལ་དབང་གི་རིམ་པ། གཞུང་གི་བཤད་པ། མན་ངག་གི་སྐོར། ལུང་གི་རྒྱུན་སོགས་བསམ་གྱིས་མི་ཁྱབ་པ་གསན། ཁྱད་པར་རི་ཁྲོད་པ་དང་། ཆོས་རྗེ་བླ་མ་གཉིས་ལ་འཁོར་ལོ་བདེ་མཆོག་སྐོར་དང་། ཀྱཻ་རྡོར་སྐོར་སོགས་ཟབ་གནད་ཀྱི་བདུད་རྩི་བླངས། ཆོས་རྗེ་བླ་མ་ལ་མཁན་པོ་ཞུས་ཏེ་བསྙེན་པར་རྫོགས། ལོ་བཅུ་དྲུག་གི་བར་དུ་ཕྱག་ཕྱིར་བཞུགས་མཉེས་པ་གསུམ་གྱིས་མཉེས་པར་མཛད་དེ།
ཆོས་རྗེར་མངའ་བའི་ཆོས་ཚུལ་ཀུན་བུམ་པ་གང་བྱོར་གསན། ལོ་མང་པོའི་བར་དུ་སྒྲུབ་པ་སྙིང་པོར་མཛད་པས། རྟོགས་པའི་ཡོན་ཏན་མཐའ་ཡས། ཟབ་རྒྱས་དམ་པའི་ཆོས་ཀྱི་འཁོར་ལོ་རྒྱུན་མི་ཆད་པར་བསྐོར་བས་སློབ་མའི་མཆོག་ཤིན་ཏུ་མང་ཡང་། བཤད་སྒྲུབ་གཉིས་ཀྱི་ནང་ནས་བཤད་པའི་བཀའ་གཙོ་བོར་འཛིན་པ་ཤར་ཆེན་ཡེ་ཤེས་རྒྱལ་མཚན། སྒྲུབ་པའི་བཀའ་གཙོ་བོར་འཛིན་པ་གྲུབ་ཆེན་བུདྡྷ་ཤྲཱི་གཉིས་ཡིན་ལ། དེའི་ནང་ནས་ཀྱང་ཆོས་འདིའི་བརྒྱུད་པ་འཛིན་པ་ནི་ཤར་པ་སྟེ། འདི་ནི་བདེ་བར་གཤེགས་པའི་གསུང་རབ་མདོ་སྔགས་ཐམས་ཅད་ལ་མི་འཇིགས་པའི་སྤོབས་པ་ཐོབ་ཅིང་། འཆད་རྩོད་རྩོམ་གསུམ་གྱི་ཚུལ་ལ་བློ་གྲོས་ཕུལ་དུ་བྱུང་བ་དང་ལྡན་པའི་མཁས་པ་ཆེན་པོ། སྒྲུབ་པ་ལ་བརྩོན་པར་མཛད་པས་ཏིང་ངེ་འཛིན་ལ་ཐུགས་བརྟན་ཞིང་ཡི་དམ་གྱི་ལྷ་མང་པོའི་ཞལ་གཟིགས།
ཁྱད་པར་བདེ་མཆོག་དྲིལ་བུ་པའི་ཉམས་བཞེས་རྒྱུན་དུ་མཛད་པས། རང་ལུས་གདོད་ནས་དག་པའི་དཀྱིལ་འཁོར་དུ་གཟིགས་ཤིང་། ཡི་གེ་བདུན་པ་ལ་བཟླས་པ་གྲངས་མེད་སོང་བས་རྟ་ནག་ལྷ་རིར་ཐོ་རངས་ཀྱི་དུས་ཤིག་ཉམས་སྣང་ལ་བདེ་མཆོག་ལྷན་སྐྱེས་མཁའ་འགྲོ་མང་པོས་བསྐོར་ནས། ཁྱོད་འདི་ནས་འཕོས་ནས་ཨུ་རྒྱན་རྡོ་རྗེའི་གནས་སུ་སློབ་དཔོན་ཆེན་པོ་ཐུགས་ཀྱི་རོལ་པ་ཞེས་པའི་བདེ་མཆོག་གི་རྣལ་འབྱོར་པར་གྱུར་ཏེ། རྟེན་དེ་མ་སྤངས་པར་མཁའ་སྤྱོད་དུ་འགྲོའོ་ཞེས་གསུངས་པ་དང་། ན་རོ་མཁའ་སྤྱོད་མ་ཚེས་བཅུ་དང་སྒོམ་བཟླས་གྲངས་མེད་སོང་བས་སྟོང་གཟུགས་ཀྱི་རྗེ་བཙུན་མའི་སྐུ་མང་པོ་བྱོན་ནས། འཆི་བ་ཞེས་བྱའི་རྣམ་རྟོག་འདི། ། མཁའ་སྤྱོད་གནས་སུ་ཁྲིད་པར་བྱེད། ། ཅེས་པའི་སྒྲ་བྱུང་པས་ཐུགས་རངས་པར་གྱུར་པ་སོགས་དང་། གཞན་ཡང་མནལ་ལམ་བཟུང་ནས་སོ་ཝ་ན་ཐར་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བིརྺ་པ་ལ་ཆོས་གསན་པ་ལ་སོགས་པའི་ཡོན་ཏན་བསམ་གྱིས་མི་ཁྱབ་པ་མངའ་བ་ཞིག་ཡིན་ནོ། །
དེ་ཉིད་ཀྱིས་རྒྱུད་བྱིན་གྱིས་བརླབས་ཤིང་ཆོས་འདིའི་རྒྱུད་འཛིན་གྱི་གཙོ་བོ་ནི། སྙིགས་དུས་ཀྱི་རྒྱལ་བ་གཉིས་པ་རྒྱལ་བ་ཉིད་ཀྱིས་ལུང་བསྟན་པ་རྗེ་བཙུན་དམ་པ་ཀུན་དགའ་བཟང་པོ་སྟེ། འདི་ནི་སྟོན་པ་མྱ་ངན་ལས་འདའ་བའི་ཚུལ་བསྟན་ནས་ལོ་སུམ་སྟོང་ལྔ་བརྒྱ་དང་བཅོ་ལྔ་པ་ཆུ་ཕོ་ཁྱི་ལ་བལྟམས། དགུང་ལོ་དགུ་པ་ལ་ཆོས་རྗེ་ཡེ་ཤེས་རྒྱལ་མཚན་པའི་དྲུང་དུ་དགེ་བསྙེན་དང་དགེ་ཚུལ་གྱི་སྡོམ་པ་གཉིས་མནོས། དེ་ནས་བཟུང་དགུང་ལོ་ཉེར་ལྔའི་བར་དུ་གཙོ་ཆེར་ཤར་ཆེན་ཡེ་ཤེས་རྒྱལ་མཚན་གྱི་ཞབས་པད་བསྟེན་ཏེ། རྒྱུད་མན་ངག་གི་ཟབ་བཅུད་བླངས། ཤར་པས་མཁན་པོ། མཁན་ཆེན་བློ་གྲོས་དཔལ་བས་ལས་སློབ། ས་བཟང་འཕགས་པས་གསང་སྟོན་བགྱིས་ཏེ་བསྙེན་པར་རྫོགས་པ་ཡང་མཛད་དེ། རྡོར་དཀར་གདན་ཅིག་ཁོ་ན་མཛད་ཅིང་ཉེས་ལྟུང་གི་དྲི་མས་དབེན།
གཞན་ཡང་ས་བཟང་འཕགས་པ་གཞོན་ནུ་བློ་གྲོས་ལ་རྡོ་རྗེ་ཕྲེང་བ་སོགས་རྒྱུད་སྡེའི་བཤད་སྲོལ་མང་དུ་གསན། མཁན་ཆེན་གཡག་པ་ལ་རྣམ་རིག་ལ་སོགས་རིག་པའི་གསང་ཚིག་གནད་དུ་དྲིལ་བ་གསན། ས་སྐྱ་སྒོ་རུམ་གྱི་རྗེ་བཙུན་གོང་མའི་གསུང་རབ་ལ་ལོ་གསུམ་གྱི་བར་དུ་གཟིགས་རྟོག་ནན་ཏན་དུ་མཛད་པས་ཆོས་སྤྱི་དང་ཁྱད་པར་དཔལ་ལྡན་ས་སྐྱ་པའི་ཟབ་དོན་གྱི་གནད་ལ་ཕྱིན་ཅི་མ་ལོག་པའི་གོ་བ་ཕུལ་བྱུང་དུ་རྙེད། ཆོས་རྗེ་དཔལ་ལྡན་ཚུལ་ཁྲིམས་པ་ལ་ཀྱཻ་རྡོར་མན་ངག་ལུགས་ཀྱི་བཀའ་གསན་པས་དཔལ་ལྡན་ས་སྐྱ་པའི་འཇུག་སྒོ་ཐོག་མ་ཡིན་ཞེས་མི་འཕྲོགས་པའི་དད་པ་ཐོབ། དགུང་ལོ་ཉེར་ལྔ་པའི་ཚེ་ཤར་ཆེན་པ་ཞི་བར་གཤེགས་ཏེ། གསུང་ངག་རིན་པོ་ཆེའི་བདུད་རྩི་སྔར་མ་གསོལ་བས་ཐུགས་ཀྱི་འདུན་པ་ཆེར་གཡོས་ཏེ། ཤངས་ཆོས་འཁོར་སྒང་དུ་ལོ་ཆེན་སྐྱབས་མཆོག་པའི་དྲུང་དུ་བྱོན། ཟབ་རྒྱས་ཀྱི་ཆོས་མང་དག་དང་། སྣང་གསུམ་ཙམ་ལས་ཐུགས་ཀྱི་རེ་བ་མ་ཁེངས་པ་ན། དུས་དེའི་ཚེ་མནལ་ལམ་དུ།
བླ་མ་ཀུན་དགའ་བཟང་པོ་ལམ་འབྲས་ཞུ་ན་འདི་ན་ཡར་བྱོན་ཟེར་བ་ཞིག་བྱུང་། བྱོན་པས་རི་འབོར་ཞིག་ན། དང་ར་སྒོ་བྱང་བསྟན་རྩིག་པ་ཁྲོལ་ལེ་བ་ཅིག་གི་ནང་ན། ཁང་པ་སྒོ་ཤར་བསྟན་ཅིག་གི་སྐས་ལ་འཛེགས་བྱོན་པས། སྐས་མགོ་ནས་དགེ་བཤེས་ཤ་རྩི་སྨུག་པོ་བྱས་པ་ཞིག་གིས་སྤོས་སྣ་བྱས་བྱོན་པས། ཚོམས་ཁ་ལྷོར་བསྟན་ཅིག་ན་བླ་མ་བགྲེས་སེ་བ་བེར་ཐུལ་བསྣམས་པ་ཞིག་དང་མཇལ་ཏེ་ཟག་མེད་ཀྱི་དགའ་བ་སྐྱེས། ཕྱིས་སུ་གྲུབ་ཆེན་བུདྡྷ་ཤྲཱི་འོས་སུ་གཟིགས་ཏེ་ཞེ་དགོན་དུ་བྱོན་པས་མནལ་ལམ་དུ་ཇི་སྐད་བྱུང་བ་བཞིན་མངོན་དུ་གྱུར་པས་མོས་གུས་ཀྱི་བསམ་པ་ཚིམ་སྟེ། གསུང་ངག་གི་བདུད་རྩིའི་བཅུད་ངོམ་པར་གསོལ། དགུང་ལོ་ཞེ་བརྒྱད་པ་ཡན་ལ་ས་སྐྱ། ས་བཟང་སོགས་གནས་ངེས་མེད་དུ་གསུང་ངག་སོགས་ཟབ་རྒྱས་ཀྱི་དགའ་སྟོན་སོ་སོར་སྤེལ།
དེ་ནས་གནས་ཀྱི་བརྟག་པ་མཛད་པ་ན། ཨེ་ཝྃ་ཆོས་ལྡན་གྱི་རི་ཁྲོད་དེ་འོད་གསལ་ལ་གསལ་པོར་ཤར། གང་ན་ཡོད་མ་ངེས་པར་ཐེ་ཚོམ་དུ་གྱུར་པ་ན། ཁྱོད་ཀྱི་དགོན་པ་དོན་གྲུབ་ཀྱིས་སྟོན་པ་ཡོད་ཟེར་བ་འོད་གསལ་ལ་ཤར། ཕྱིས་ཉག་བྲེ་དོན་གྲུབ་ཟེར་བས་གནས་དེའི་ཡོན་ཏན་བསྔགས་པས། དགུང་ལོ་ཞེ་བརྒྱད་པ་ས་མོ་བྱ་ལ་ཨེ་ཝྃ་ཆོས་ལྡན་གྱི་དགོན་གནས་ཆེན་པོ་བཏབ། དཔལ་ལྡན་ས་སྐྱ་པའི་རྒྱུད་མན་ངག་དང་། རྒྱུད་སྡེ་བཞིའི་བསྟན་པ་སྤྱི་ཁྱབ་དང་། ཁྱད་པར་བྱ་སྤྱོད་ཀྱི་བསྟན་པ་ལ་རྗེ་འདི་ཁོ་ན་བཀའ་དྲིན་ཆེ་བ་ཡིན། དམ་པ་འདིས་དབང་ཁྲིད་གདམས་པའི་སྒོ་བྱེ་བ་ཕྲག་བརྒྱ་ཕྱེ་གསུང་ངག་ལམ་འབྲས་ལན་གྲངས་བརྒྱད་ཅུ་གྱ་གསུམ་གནང་།
བསྙེན་པར་རྫོགས་པ་ཁྲི་རལ་པ་ཅན་གྱི་མཁན་པོ་མཛད། དགེ་འདུན་གྱི་སྡེ་གསར་བཙུགས་ཀྱང་གློ་བོར་དགེ་འདུན་སྟོང་ཕྲག་འདུ་བའི་ཆོས་སྡེ། ཆུ་འདུས་སུ་ལྔ་བརྒྱ་འདུ་བ། གཏིང་སྐྱེས་སུ་ཉིས་བརྒྱ་འདུ་བ། གུ་གེར་བརྒྱ་ཕྲག་སོགས་དང་། ཨེ་ཝྃ་ཆོས་ལྡན་དུ་གསུང་ངག་པ་སྟོང་ཕྲག་འདུ་བ་སོགས་འདེབས་པར་མཛད་དེ་བཤད་སྒྲུབ་ཀྱི་བསྟན་པ་དར་རྒྱས་སུ་གྱུར། དེ་ལྟར་བསྟན་པ་རིན་པོ་ཆེའི་མཛད་པ་རླབས་པོ་ཆེ་དུ་མ་མཛད་དེ། མཐར་དགུང་ལོ་དོན་ལྔ་པ་ས་ག་ཟླ་བའི་ཉེར་ལྔ་ལ་དག་པའི་ཞིང་དུ་གཤེགས་སོ། ། འདི་ལ་སྤྱིར་སློབ་མ་བསམ་གྱིས་མི་ཁྱབ་ཅིང་། སྔགས་ཀྱི་བསྟན་པ་སྤེལ་བའི་སློབ་བུའི་གྲངས་ཀྱང་བུ་སྟོན་རིན་པོ་ཆེ་དང་རྗེ་འདི་ལས་ལྷག་པ་མེད་པས་བགྲང་བར་མི་སྤོབས་ཀྱང་།
གཙོ་བོ་བསྡུས་ན། བསྟན་འཛིན་གྱི་སྐྱེས་བུ་ཆེན་པོ་བཅུ་སྟེ། སེམས་དཔའ་ཆེན་པོ་གཞོན་ནུ་རྒྱལ་མཚན། མུས་ཆེན་དཀོན་མཆོག་རྒྱལ་མཚན། སྨ་ཁམས་པ་གྲགས་པ་བཟང་པོ། ཆོས་རྗེ་གཞོན་ནུ་སེང་གེ བྱམས་ཆེན་རབ་འབྱམས་པ། པཎ་ཆེན་ཤཱཀྱ་མཆོག་ལྡན། ཀུན་མཁྱེན་བསོད་ནམས་སེང་གེ པཎ་ཆེན་འབུམ་ཕྲག་གསུམ་པ།
འཇམ་དབྱངས་ཀུན་དགའ་ཆོས་བཟང་། རྒྱལ་ཚབ་ཀུན་དགའ་དབང་ཕྱུག་རྣམས་སོ། ། གཞན་ཡང་གུང་རུ་ཤེས་རབ་བཟང་པོ། རྒྱུད་བསྐུལ་པཎ་ཆེན་གྲགས་པ་རྒྱལ་མཚན། དཔལ་གྱི་རྒྱལ་མཚན། ཉག་བྲེ་ཡོན་ཏན་འོད་ཟེར། ཀུན་མཁྱེན་དགའ་གདོང་པ། དམར་སྟོན་རྒྱལ་མཚན་འོད་ཟེར། བཟོད་ཆེན་ཕྱོགས་ལས་རྣམ་རྒྱལ་སོགས་ཆེས་མང་བ་ཞིག་བྱོན་ནོ། ། དེ་དག་གི་ནང་ནས་ཐུགས་སྲས་ཀྱི་གཙོ་བོ་ནི་མུས་ཆེན་འཁོར་ལོ་སྡོམ་པ་དཀོན་མཆོག་རྒྱལ་མཚན་ཏེ།
དམ་པ་འདི་ནི་སྟོན་པ་འདས་ནས་ལོ་སུམ་སྟོང་ལྔ་བརྒྱ་དང་ཉེར་གཅིག་ལོན་པ་ས་འབྲུག་གི་ལོ་མུས་སྟོད་གླིང་སྐྱར་འཁྲུངས། དགུང་ལོ་དགུ་པ་ལ་དབང་འོད་པའི་དྲུང་དུ་རབ་ཏུ་བྱུང་། བཅོ་ལྔ་པའི་ཚེ་སླེ་ལུང་མཁན་པོ་ཀུན་སྨོན་དང་། ཟུར་ཆོས་པ་བྱང་སེང་གཉིས་ལ་ཕར་ཕྱིན་སྦྱངས། བཅོ་བརྒྱད་པ་ལ་བཤད་སྟོན་མཛད། ཉི་ཤུ་པ་ལ་ནམ་མཁའི་རྣལ་འབྱོར་པ་ལ་སྤྱོད་ཁྲིད་གསན། ཉེར་གཅིག་པ་ལ་ངམ་རིང་དུ་བློ་གྲོས་རྒྱལ་མཚན་པ་དང་། སངས་བློ་བའི་དྲུང་དུ་ཕར་ཕྱིན་སོགས་སྦྱངས་དེར་ལོ་གསུམ་ནས་གྲྭ་སྐོར་མཛད། ཉེར་བཞི་པ་ལ་མཁས་མཆོག་ཐུགས་རྗེ་དཔལ་བཟང་བའི་དྲུང་དུ་ཕར་ཕྱིན་གྱི་དཀའ་གནས་ལ་སྦྱངས། ས་སྐྱར་གྲྭ་སྐོར་མཛད།
ཉེར་ལྔ་པ་ལ་ཤེལ་དཀར་དུ་མཁས་པ་གཡག་པ་དང་མཇལ། ལོ་དྲུག་བསྟེན་ཕར་ཕྱིན་གྱི་གནད་ཟབ་མོ་མྱངས། ཉེར་བརྒྱད་པ་ལ་མུ་གུ་ལུང་དུ་སེམས་དཔའ་ཆེན་པོ་གཞོན་ནུ་རྒྱལ་མཆོག་པ་དང་མཇལ་སྔ་ཕྱིར་ལོ་བདུན་བསྟེན། ཚད་མ་འུ་ཡུག་པའི་རིགས་མཛོད་ཆེན་པོ་སོགས་ལ་སྦྱངས། སོ་གཉིས་པ་ལ་ཆོས་རྗེ་རོང་ཆེན་པ་ལ་ཕར་ཚད་ཀྱི་གནད་ཟབ་མོ་གསན། སོ་བཞི་པ་ལ་ཀ་ལྔ་པ་དཔལ་འབྱོར་ཤེས་རབ་ལ་དབུ་མ་རེ་འདའ་པའི་ལུགས་གསན། སོ་ལྔ་པ་ལ་ལྷ་སར་བསྐོར་བ་འབུམ་གཏེར་མཛད། ཡར་ལམ་ནུབ་ཆོས་ལུང་དུ་གསང་ཆེན་ཀུན་དགའ་དཔལ་ལ་བསྙེན་པར་རྫོགས། སོ་བརྒྱད་པ་ལ་དཔལ་ས་སྐྱར་རྗེ་ངོར་ཆེན་ལ་བདེ་ཀྱེའི་ལམ་ཟབ་མོ་གསན། ཐུགས་ཡིད་གཅིག་ཏུ་འདྲེས།
སོ་དགུ་པ་ལ་བརྟག་གཉིས་ཀྱི་བཤད་པ་གསན། སྦྱོར་དྲུག་གི་ཉམས་ལེན་ཟབ་མོ་མཛད། བཞི་བཅུ་པའི་ཚེ་གསུང་ངག་རིན་པོ་ཆེའི་ཟབ་དོན་ཉམས་སུ་མྱངས། སླར་ཡང་ཞེ་གཉིས་པའི་ཚེ་ཟླ་བ་བདུན་དུ་གསུང་ངག་གི་ཟབ་གནད་མཐིལ་ཕྱིན་པར་གསན། ཞེ་གཉིས་པ་ལ་རྗེ་ངོར་ཆེན་གྱི་ངོར་དགོན་གསར་འདེབས་པའི་ཚེ། རྗེ་འདིས་བརྟག་གཉིས་ཀྱི་བཤད་པའི་དགའ་སྟོན་སྤེལ། དེ་ནས་བཟུང་སྟེ་རྗེ་འདིའི་རེ་བརྒྱད་དང་། རྗེ་ངོར་ཆེན་དོན་བཞི་བཞེས་པའི་བར། ངོར་དང་མུས་སུ་བྱོན་རེས་ཀྱིས་བདེ་ཀྱེ་སོགས་ཀྱི་རྒྱུད་མན་ངག་གི་བསྟན་པ་སོར་ཆུད་པར་མཛད། ཞེ་དགུ་པའི་ཚེ་ཀྱེ་རྡོར་གྱི་བསྙེན་པ་ཟླ་བ་བཅུ་གཉིས་སུ་འབུམ་ཕྲག་བཅུ་གཅིག་མཛད།
ང་དགུ་པའི་ཚེ་རྗེ་ངོར་ཆེན་ནུབ་ཆོས་ལུང་དུ་ཕེབས། ངོར་དུ་འདུས་པའི་ཚོགས་ལ་གསུང་ངག་དང་། བདག་མེད་མའི་དབང་། འཁོར་འདས་དབྱེར་མེད་ཀྱི་རྟེན་འབྲེལ་སྒྲིགས་ཤིག་གསུངས་པ་ལྟར་མཛད། རེ་དགུ་པའི་ཚེ་ངོར་ཆེན་གྱི་གདན་སེང་གེའི་ཁྲི་ལ་འཁོད། ལོ་དེ་ལ་ངོར་ཆེན་དག་པའི་ཞིང་དུ་གཤེགས། དོན་གཉིས་པ་ལ་རིན་སྤུངས་ནོར་བཟང་ལ་བདེ་མཆོག་སོགས་ཀྱི་དབང་གནང་། ཡར་ལམ་མུས་སུ་ཡ་མ་བདེ་ལྡན་གྱི་རི་ཁྲོད་བཏབ། དོན་གསུམ་པ་ལ་མུས་བསམ་གཏན་ཕུག་ཏུ་འཁོར་ལོ་བདེ་མཆོག་གི་བསྙེན་པ་མཛད་རྗེས་ཏའི་སི་ཏུ་རྣམ་རྒྱལ་གྲགས་པ་ཡབ་སྲས་ལ་བདེ་ཀྱེའི་དབང་གནང་། དོན་བཞི་པ་ལ་ངམ་རིང་དུ་འདུས་པའི་ཚོགས་ལ་གསུང་ངག་དང་བློ་སྦྱོངས་སོགས་ཀྱི་དགའ་སྟོན་སྩལ།
དོན་ལྔ་པའི་ཚེ་རྗེ་ཤེར་རྒྱལ་པ་ངོར་གྱི་གདན་སར་བཀོད་དེ། དོན་བདུན་པ་ལ་བསམ་གཏན་ཕུག་ཏུ་བདུད་རྩི་རིལ་བུའི་སྒྲུབ་པ་མཛད། འོད་གསལ་ཆེན་པོའི་ངང་དུ་རྣལ་འབྱོར་དབང་ཕྱུག་གི་ཞལ་གཟིགས། བརྒྱད་ཅུ་རྩ་གཉིས་པ་སྨིན་དྲུག་ཟླ་བའི་ཚེས་བརྒྱད་ལ་བསམ་གཏན་ཕུག་གི་དབེན་གནས་དམ་པ་ནས་དག་པའི་ཞིང་མཆོག་བདེ་བ་ཅན་དུ་གཤེགས་སོ། ། ཡང་རྗེ་ངོར་ཆེན་རྡོ་རྗེ་འཆང་གི་ཐུགས་སྲས་འཁོར་ལོ་བདེ་མཆོག་གི་བཀའ་འཛིན་པ། གུ་གེ་པཎྜི་ཏའམ། རྒྱུན་སྒུལ་པཎྜི་ཏ་གྲགས་པ་རྒྱལ་མཚན་ནི། འཁྲུངས་ཡུལ་གུ་གེ རྗེ་ངོར་ཆེན་སོགས་ཡོངས་འཛིན་དུ་མ་ལས་ཟབ་རྒྱས་དམ་པའི་ཆོས་གསན་པ་རྒྱ་མཚོའི་མཐར་སོན་པ་མཛད། ཁྱད་པར་རྗེ་རྡོ་རྗེ་འཆང་ཀུན་དགའ་བཟང་པོའི་མཆོད་གཡོག་དང་།
གསོལ་དཔོན་སོགས་གོ་རེ་ལན་གྱི་ཚུལ་དུ་ལོ་བཅུ་བདུན་གྱི་བར་དུ་ཞབས་པད་བསྟེན་ཏེ་གསུང་གི་གསང་བ་ཟབ་མོ་འཛིན་པར་མཛད་ཅིང་། འཁོར་ལོ་བདེ་མཆོག་སོགས་ཀྱི་སྒོ་ནས་སྐལ་ལྡན་དུ་མ་སྨིན་གྲོལ་ལ་བཀོད། ཁྱད་པར་སྔོན་ཆད་བོད་དུ་གཏན་མ་འགྱུར་བའི་བདེ་མཆོག་བོང་ཞལ་ཅན་བྱ་བའི་ཟབ་ཆོས་ངོ་མཚར་ཅན་འདིའི་བཀའ་དེང་སང་ཡང་མ་ཆད་ཙམ་བཞུགས་པ་ནི་རྗེ་འདི་ཁོ་ནའི་བཀའ་དྲིན་ཡིན་ཏེ། དེ་ཡང་རྗེ་ངོར་ཆེན་གྱིས་གློ་བོར་ལན་གསུམ་ཕེབས་པའི་རྗེས་མ་ལ། གློ་བོའི་བར་ཚིགས་ལུང་ཐུར་གྱི་སྣ་ཚེ་གྲུམ་ཟེར་བ་ན། བླ་མ་བསམ་གཏན་འོད་ཟེར་བྱ་བ་བལ་པོ་མཧཱ་བོ་དྷཱི་ལ་བོང་ཞལ་ཅན་གྱི་དབང་དང་གདམས་ངག་ཐོབ་ནས་བསྐྱེད་རྫོགས་ཆག་མེད་དང་། ཡི་གེ་བདུན་པ་དུང་ཕྱུར་བདུན། མཚན་བརྗོད་རྒྱ་སྐད་དུ་ཁྲི་ཚོ་བརྒྱ་སོང་བ། འཕྲལ་ངོར་ཆང་ལ་འདེབས་པའི་ཕབ་འཚོང་བྱེད་པའི་སྦས་པའི་རྣལ་འབྱོར་པ་ཞིག་ཡོད་པ། རྗེ་རྡོ་རྗེ་འཆང་གིས་བྲག་དཀར་དུ་འབོད་པ་གནང་།
དབང་བསྐུར་ལུགས་ངེས་དག་སློབ་པ་གནང་རྗེས། ནངས་པར་དབང་འབུལ་རྒྱུའི་དོ་ནུབ་ཁོང་བྲོས་ཏེ་རོང་གཏིང་སྨད་ལྷ་ཁང་དུ་བུད། དེར་ངོར་ཆེན་གྱི་བཀའ་ལུང་ལ། དབང་འདིའི་རྒྱུན་ཆད་དུ་རང་ཕངས་པས་ངེད་ལ་བསྐུར་མི་ནུས་ནའང་ངེད་ཀྱི་སློབ་མ་འདི་གསུམ་ལ་སྐུར་གསུངས། བྱམས་གླིང་ཆོས་རྗེ་དཔལ་ལྡན་པ། བླ་མ་རྒྱལ་སྲས་པ། རྗེ་འདི་དང་གསུམ་གནང་སྦྱིན་བཟང་པོ་དང་བཅས་ཞུ་བར་རྫོངས་པ་མཛད་པ་ལ། ཁོང་གིས་ཀྱང་བཀའ་བཞིན་དབང་ཟབ་ནས་བསྐུར། སྟ་གོན་གྱི་དུས་མི་དགེ་བཅུའི་རྣམ་གཞག་ཞིབ་པ་ཞིག་གསུངས་ནས། དལ་འབྱོར་གྱི་ཆོས་བཅོ་བརྒྱད་སོང་གསུངས་པ་ཞིག་བྱུང་།
དེ་ནས་ཁོང་གསུམ་འཁོར་ནས་ངོར་ཆེན་གྱི་དྲུང་དུ་བྱོན་པའི་ཚེ། དབང་གི་སྐབས་འདིར་ཕྱག་ལེན་འདི་འདྲ་ཨེ་བྱུང་སོགས་ཞིབ་དཔྱོད་གནང་བ་ལ། དྲུང་དཔལ་ལྡན་པས་ཇི་ལྟ་བ་བཞིན་རང་བྱུང་ཚུལ་ཞུས་པས་ཤིན་ཏུ་དགེས། རྗེ་པཎ་ཆེན་འདིས་བདག་ནི་བསྟོད་པ་ཤླཽ་ཀ་གཅིག་ཕུལ་ཞུས་པས་དེ་ག་རེ་གསུངས་པ་ལ། དཔལ་ལྡན་རྩ་བའི་བླ་མ་རིན་པོ་ཆེ། ། མི་དགེ་བཅུ་ཡི་རྣམ་གཞག་ལེགས་གསུངས་ནས། ། དལ་འབྱོར་ཆོས་ནི་བཅོ་བརྒྱད་སོང་ཞེས་གསུངས། ། མཁྱེན་རབ་མཐར་ཕྱིན་ཁྱེད་ལ་གསོལ་བ་འདེབས། ། ཞེས་པ་ལགས་ཞུས་པས། དཔོན་སློབ་ཡོངས་བཞད་མོ་ཐག་པ་བྱུང་།
གང་ལྟར་དཔལ་ལྡན་པ་དང་། རྒྱལ་སྲས་པ་ལས་མ་འཕེལ། པཎ་ཆེན་འདིས་གློ་བོ་མཁན་ཆེན་རིན་པོ་ཆེ་དང་། ཆོས་རྗེ་ནམ་མཁའ་བརྟན་པ་ལ་གནང་བས་གཉིས་ཀས་རྒྱ་ཆེར་སྤེལ་བའི་རྒྱུན་ད་ལྟ་ཡང་མ་ཆད་པར་བཞུགས་པ་འདི་ཡིན་ལ། པཎ་ཆེན་འདིས་བོང་ཞལ་ཅན་གྱི་སྒྲུབ་དཀྱིལ་ཡང་མཛད་དེ། མཇུག་ཏུ། རྡོ་རྗེ་ཕག་མོས་བྱིན་བརླབས་གྲུབ་རིགས་ཀྱི། ། འཁོར་ལོས་བསྒྱུར་རྒྱལ་མཧཱ་བོ་དྷིའི་སྲས། ། སྦས་པའི་གྲུབ་ཆེན་བསམ་གཏན་འོད་ཟེར་གྱི། ། གསུང་གི་རྒྱུན་དང་།
ཞེས་འབྱུང་ངོ་། ། འདི་ལ་སློབ་མའི་མཆོག་མང་པོ་བྱོན་ཀྱང་། འཁོར་ལོ་བདེ་མཆོག་གི་ཆོས་སྐོར་ཡོངས་སུ་རྫོགས་པར་གསན་ཅིང་ཐུགས་སྲས་དམ་པར་གྱུར་པ་ནི། གློ་བོ་མཁན་ཆེན་བསོད་ནམས་ལྷུན་གྲུབ་ལེགས་པའི་འབྱུང་གནས་དཔལ་བཟང་པོ་སྟེ། དམ་པ་འདི་ནི་སྟོན་པ་མྱ་ངན་ལས་འདས་ནས་ལོ་སུམ་སྟོང་ལྔ་བརྒྱ་དང་གོ་གཅིག་པ་རྗེ་བཙུན་རྡོ་རྗེ་ཀུན་དགའ་བཟང་པོ་ཞི་བར་གཤེགས་པའི་ལོ་གློ་བོ་སྨོན་ཐང་གི་རྒྱལ་ཁབ་ཆེན་པོར་བལྟམས། དགུང་ལོ་གཉིས་པའི་ཚེ་ངོར་གདན་ས་པ་ཤེས་རབ་རྒྱ་མཚོ་ལ་སྐྱབས་འགྲོའི་བསླབ་བྱ་དང་། རྣམ་རྒྱལ་གྱི་རྗེས་གནང་སོགས་ནོད། གསུམ་པའི་ཚེ་ཁ་ཆར་བ་ལ་ཚེ་དབང་། ལྔ་དྲུག་པའི་དུས་རིག་འཛིན་བདེ་ལེགས་པར་རྟ་མགྲིན་གྱི་དབང་སོགས་དང་། དགུ་པའི་ཚེ་ཡོན་ཏན་ཆོས་རྒྱལ་བ་ལས་དགེ་བསྙེན་ཞུས།
བཅུ་གཅིག་པའི་ཚེ་རྗེ་ཀུན་དགའ་དབང་ཕྱུག་གློ་བོར་ཕེབས་པའི་ཚེ་དེ་ཉིད་ལས་རབ་ཏུ་བྱུང་། ར་སྟོན་ཡོན་ཏན་དཔལ་བཟང་ལ་ཕར་ཕྱིན་དང་། སྡོམ་རིག་སོགས་ཀྱི་བསླབ་སྦྱངས་མཛད། བཅུ་བདུན་པའི་ཚེ་སྨོན་ཐང་ཐུབ་ཆེན་གྱི་གཙུག་ལག་ཁང་དུ་བཤད་པའི་དགའ་སྟོན་སྩལ། དགུང་ལོ་ཉེར་གཅིག་པའི་ཚེ་རྗེ་དཔལ་ལྡན་མཚན་ཅན་གྱི་གདན་སར་རྗེ་དེས་གསུང་གི་མངའ་གསོལ་ཀྱང་། ར་སྟོན་ཡོན་ཏན་དཔལ་བཟང་གི་གདན་ས་མི་ལེགས་པའི་བཀའ་སྩལ་ལྟར་ཁུར་ཆེན་མ་བཞེས་པས། དེ་དུས་རྗེ་འདི་བླ་མ་ས་ཆེན་སྒྱི་ཆུ་བ་དང་ཁའུབ་པའི་རབ་བྱུང་རིགས་མི་རིགས་ཀྱི་བཀའ་སོ་སོར་ཕེབས་པ་བཞིན་དུ་གྱུར་པས་གནང་དཀའ་བ་ཙམ་བྱུང་། ཉེར་གཉིས་པའི་ཚེ་རྗེ་ཀུན་དགའ་དབང་ཕྱུག་གློ་བོར་ལན་རྗེས་མ་ཕེབས་པའི་ཚེ། མཁན་པོ་དེ་ཉིད་དང་། ལས་སློབ་ཡོན་ཏན་ཆོས་རྒྱལ།
གསང་སྟོན་ར་སྟོན་ཡོན་ཏན་དཔལ་བཟང་པོ་རྣམས་ལས་བསྙེན་པར་རྫོགས་ཏེ་ཐུབ་བསྟན་དར་རྒྱས་གླིང་གི་ཆོས་དཔོན་ཆེན་པོར་རྗེ་བཙུན་ཀུན་དགའ་དབང་ཕྱུག་ཉིད་ཀྱིས་མངའ་གསོལ་བར་མཛད། མཁན་སློབ་དེ་དག་ལ་སྔ་ཕྱིར་མདོ་རྒྱུད་ཀྱི་བཅུད་མང་དུ་ནོད། ཁྱད་པར་རྗེ་ཀུན་དགའ་དབང་ཕྱུག་ལ་བདེ་ཀྱེ་གསང་གསུམ་གྱི་རྒྱུད་མན་ངག་སོགས་རྗེ་བཙུན་ས་སྐྱ་པའི་ཆོས་ཚུལ་ཟབ་མོའི་བདུད་རྩི་ངོམ་པར་གསོལ་ཏེ། ཡོངས་འཛིན་ཀུན་གྱི་མཆོག་ཏུ་བཟུང་། དེ་ནས་ཆོས་གྲྭ་ཆེན་པོ་དེར་གཙོ་བོར་གདན་ཕབ། དེར་ཡོད་ཀྱི་འདུས་པའི་ཚོགས་ལ་ཕར་ཚད་སོགས་རྒྱུ་ཕ་རོལ་ཏུ་ཕྱིན་པ་དང་འབྲེལ་བའི་ཆོས་ཀྱི་འཁོར་ལོ་རྒྱུན་མ་ཆད་པར་བསྐོར། ཁྱད་པར་སྡོམ་གསུམ་རབ་དབྱེ་ཉིད་བཤད་གཞིའི་གཙོ་བོར་མཛད། དེ་ལས་འཕྲོས་པའི་དྲི་བ་དང་། དེའི་ལེན་འདོན། དཀའ་འགྲེལ།
ཚིག་འགྲེལ་སོགས་རང་གཞན་གྱི་མཁས་པ་དག་གི་གསུང་རབ་མང་པོའི་ཚིག་དང་དོན་གྱི་གནས་རྗེས་སུ་དཔྱད་དེ། རིགས་པ་དང་མི་རིགས་པའི་ཚུལ་རྣམ་པར་འབྱེད་པའི་ལེགས་བཤད་ཀྱི་དགའ་སྟོན་ཞིབ་མོ་རྣམ་དག་དང་། ཚད་མའི་གཞུང་ལུགས་ཀུན་གྱི་གཙོ་བོ་རིགས་གཏེར་གྱི་འགྲེལ་བཤད་རིག་པ་མ་ལུས་པ་ལ་འཇུག་པའི་སྒོ་ཞེས་བྱ་བ་ལེགས་པར་སྩལ། ཉེར་དྲུག་པའི་ཚེ་དབུས་གཙང་ཕྱོགས་སུ་ཕེབས་པའི་ཐུགས་འདུན་གཡོས་ཀྱང་། དགོངས་པའི་རེ་བ་མ་སྨིན་པར་ནེམ་ནུར་དུ་ཡོད་པའི་ནུབ་ཅིག་གི་མཚན་ལམ་དང་མཐུན་པར། པཎ་ཆེན་གྲགས་པ་རྒྱལ་མཚན་གྱིས་མ་རྒྱུད་ཀྱི་གསང་མཛོད་ལེན་པར་ཤོག་ཅིག་པའི་བཀའ་མཆིད་ཕེབས་ཏེ། དམ་པ་དེའི་དྲུང་དུ་བྱོན་ནས་མ་རྒྱུད་འཁོར་ལོ་སྡོམ་པ་གཙོ་བོར་གྱུར་པའི་རྒྱུད་སྡེ་བཞིའི་ཟབ་གནད་ཇི་སྙེད་ཅིག་གསན་ཅིང་ཐུགས་ཡིད་གཅིག་ཏུ་འདྲེས་པའི་སྒོ་ནས་ལུང་བསྟན་ཀྱང་མང་དུ་མཛད། དེ་མཚམས་ནས་དབུས་གཙང་དུ་འབྱོན་པའི་ཕེབས་ལམ་མུས་ཕྱོགས་ལ་མཛད་དེ། སེམས་དཔའ་ཆེན་པོའི་བཞུགས་གནས་དག་མཇལ། ཐུབ་བསྟན་རྣམ་རྒྱལ་དང་།
ཨེ་ཝྃ་སོགས་སུ་ཕེབས། རྗེ་དཀོན་མཆོག་འཕེལ་ལ་མདོ་སྔགས་ཀྱི་ཟབ་བསྡུས་ཅི་རིགས་པ་མནོས། རྗེ་ངོར་ཆེན་གྱི་གཟིམ་ཆུང་དུ་སྐུ་མཚམས་མཛད་དེ་བཞུགས་པའི་མཚན་ལམ་དུ། ས་སྐྱའི་དཔོན་པོ་རི་ཡིན་ཟེར་བའི་མཐོན་པོ་ཞིག་གི་རྩེ་ན་འཆམ་མགོན་ཆེ་བ་གཅིག བཙུན་པ་ཞྭ་དམར་བ་མང་པོས་བསྐོར་བ་ཞིག་བྱུང་། དེ་ནས་རེ་ཞིག་ནས་རྩེ་གདོང་ནས་སྤྱན་འདྲེན་པ་བྱུང་ནས་དེར་ཕེབས་ཏེ། རྗེ་བཙུན་ས་ལོ་ཙཱ་བ་སྐུ་མཆེད་སོགས་ལ་དབང་ལུང་སོགས་ཀྱི་བཀའ་མང་དུ་སྤེལ་བའི་རྗེས་ཐོགས་དགུང་ལོ་སུམ་ཅུ་པའི་ཚེ་སྨོན་ཐང་དུ་ཕེབས། དེར་མདོ་སྔགས་ཀྱི་ཆོས་འཁོར་རྟག་པར་བསྐོར། ལྔ་བཅུ་པའི་ཚེ་གློ་བོར་ས་གཡོས་ཀྱི་འཇིགས་པས་གནས་དགོན་མང་པོ་ཉམས་པ་དག་གསོས་ཏེ་རབ་ཏུ་གནས་པས་བརྟན་པར་མཛད། དེ་ལྟའི་སྐབས་ཤིག་ན་རྗེ་བཙུན་ས་ལོ་ཆེན་པོ་མཆེད་ཀྱིས་སྤྱན་འདྲེན་གྱི་ཕོ་ཉ་མངགས་ཏེ།
དཔལ་ལྡན་ས་སྐྱ་དང་ངོར་སོགས་བརྒྱུད་དེ་རྩེ་གདོང་དུ་ཕེབས། དེར་ལྔ་རིག་པཎ་ཆེན་ཀུན་དགའ་བསོད་ནམས་གཙོ་བོར་གྱུར་པའི་གདུང་རྒྱུད་སྐུ་མཆེད་སོགས་ལ་ས་སྐྱ་པའི་ཡབ་ཆོས་བདེ་ཀྱེ་གཉིས་ཀྱི་དབང་བཀའ་བཤད་བཀའ་ལུང་བཀའ་ཐམས་ཅད་མ་ཚང་བ་མེད་པར་སྩལ། རྗེ་བཙུན་ས་ལོ་ཆེན་པོ་ཉིད་ཐུགས་སྲས་ཀྱི་མཆོག་ཏུ་བཟུང་། སླར་ཡང་ངོར་དང་གདན་ས་ཆེན་པོ་བརྒྱུད་དེ་མངའ་རིས་སུ་ཕེབས་པའི་དུས་ཡར་ལམ་སྒོ་རུམ་གྱི་ཕྱག་དཔེ་རྣམས་ལ་གཟིགས་རྟོག་ཡང་དག་པ་མཛད་པས། སྔོན་དུས་ཀྱི་ལྗོན་ཤིང་གི་དཔེ་ལྕགས་སྙུག་གིས་བྲིས་པའི་རྩོམ་གདན་རང་ཡིན་ནམ་སྙམ་པའི་དཔེ་ཞིག་གི་ནང་ན། ཀུན་མཁྱེན་ཆེན་པོ་ལ་མུས་སྲད་པས། ད་ལྟའི་མངོན་རྟོགས་ལྗོན་ཤིང་གི་དཔེ་རྣམས་ལ་ཐུན་མོང་ལྟ་བ་རིམ་པ་ཅན་གྱི་སྐབས་ན། ཡིག་ཕྲེང་གཅིག་གཉིས་ཙམ་ཆད་འདུག་པ་ཇི་ལྟར་ཡིན་དྲིས་པའི་ལན་དུ། ཀུན་མཁྱེན་ཆེན་པོས་ཕྲེང་ཆད་བྱུང་བའི་ངེས་ཤེས་ཁོ་བོ་ལ་ཡང་སྐྱེས་མོད་ཀྱི་ཚིག་དངོས་སུ་མ་མཐོང་ངོ་གསུངས་པའི་ཕྲེང་ཆད་དེ་ལེགས་པར་རྙེད་དེ་སྔོན་མེད་ཀྱི་དགའ་སྟོན་སྤེལ་བར་མཛད། རིམ་གྱིས་གློ་བོར་ཕེབས་ཏེ།
ཞེ་གཉིས་པའི་ཚེ་ར་སྟོན་ཆེན་པོ་དག་པའི་ཞིང་དུ་གཤེགས་དགོངས་རྫོགས་ཀྱི་བྱ་བ་མང་དུ་བསྒྲུབས། དགུང་ལོ་ང་དགུ་པའི་ཚེ་འོད་གསལ་གྱི་ངང་དཔལ་མགོན་ཞལ་བཞི་པ་རྣམ་འཕྲུལ་རྨད་དུ་བྱུང་བ་དང་བཅས་བྱུང་ནས་ངེད་ཀྱིས་ཆོས་རྗེ་ངོར་པ་བདེ་བ་ཅན་དུ་སྐྱེལ་དུ་ཕྱིན་པ་ཡིན་གཏོར་མ་བླངས་ཞེས་པ་ཞིག་བྱུང་། དེ་དང་དུས་མཚུངས་སུ་ཡོངས་འཛིན་དཀོན་མཆོག་འཕེལ་དག་པའི་ཞིང་དུ་གཤེགས། དེ་མཚམས་སླར་ཡང་ཨེ་ཝྃ་དུ་ཕེབས། དེ་དུས་ལྷ་མཆོག་སེང་གེ་བ་ངོར་གྱི་གདན་སར་འཇམ་དབྱངས་སངས་རྒྱས་རིན་ཆེན་གྱིས་མངའ་གསོལ་བ་མཛད། དེ་ནས་དགུང་ལོ་མཐོན་པོར་སོན་པ་ན་སྐྱིད་གྲོང་གི་འཕགས་པ་ཝ་ཏི་ལ་མཆོད་འབུལ་ལ་ཕེབས་པའི་ལམ་དུ་འོད་གསལ་གྱི་ངང་ལས། ཁང་བཟང་ཞིག་ན་ཆོས་རྗེ་ས་པཎ་དང་། རྗེ་ཀུན་དགའ་དབང་ཕྱུག་གཉིས་བཞུགས་པ་ལ། ཞུ་ལན་མང་དུ་མཛད་པའི་རྗེས་སུ་རྗེ་ཉིད་ཁྲི་ཆེན་པོའི་སྟེང་ནས་འཁོར་མང་པོ་ལ་ཆོས་སྟོན་པ་དང་། ཆོས་རྗེ་ས་པཎ་སངས་རྒྱས་ནས་ཆོས་འཁོར་བསྐོར་བ་ལ་བསྐུལ་མ་འདེབས་པ་སོགས་དག་པའི་སྣང་བས།
ཕྱིར་མི་ལྡོག་པའི་བྱང་སེམས་སུ་མཚོན་པའི་དགེ་མཚན་དང་བཅས་འཕགས་པའི་སྐུ་བརྙན་རང་བྱོན་གྱི་གཙུག་ལག་ཁང་དེར་བྱོན་བསྟན་འགྲོ་ལ་ཕན་པའི་སྨོན་ལམ་ཡང་དག་པ་མཛད་ཅིང་། ལྷག་པར་རྗེ་ཉིད་བདེ་བ་ཅན་དུ་གཤེགས་པའི་ལུང་བསྟན་མ་བྱུང་གི་བར་དུ་སྨོན་ལམ་མཛད་རྒྱུའི་དགོངས་གཏད་ལ། དུས་མི་རིང་བར་མཚན་གྱི་ཆ་ཞིག་ལ་འཕགས་པ་ཉིད་ཀྱི་དོན་དེ་འགྲུབ་པའི་ལུང་བསྟན་གྱི་གསུང་དབྱངས་སྩལ་བར་བརྟེན་དེ་འཕྲལ་ལུང་བསྟན་གྱི་ཚིག་དེ་སྒྲོན་མེའི་འོད་ལ་ཕྱག་བྲིས་སུ་མཛད་དེ། བཞེད་དོན་འགྲུབ་པས་ཐུགས་དགེས་པ་མཆོག་ཏུ་གྱུར། དེ་དུས་ས་ལོ་ཆེན་པོ་ལ་ཡང་སྨོན་ལམ་དེ་འགྲུབ་པའི་འཕྲིན་བཅོལ་བསེ་མགོན་གྱི་དྲུང་དུ་མཛོད་གསུངས་པའི་བཀའ་མཆིད་གནང་། དེ་ནས་གུང་ཐང་རྒྱལ་ཁབ་ཏུ་ཕེབས་ཏེ་གསུང་ངག་ལམ་འབྲས་ཤིན་ཏུ་རྒྱས་པ་ཞིག་སོགས་གསུང་གི་བདུད་རྩིས་རྒྱལ་པོ་བློན་འབངས་བཅས་པའི་བློའི་བུམ་པ་ཡོངས་སུ་བཀང་། རྡོ་རྗེ་ཕུར་པའི་གསུང་བསྙེན་ཀྱང་དེར་སྨིན་པར་མཛད། སླར་ཡང་རང་སྲིད་སྨོན་ཐང་གི་ཡུལ་ལྗོངས་སུ་འབྱོར་ཏེ། སྦྱིན་པ་རྣམ་བཞིས་མཆོག་དམན་རབ་ཏུ་མང་པོ་དག་ཚིམ་པར་མཛད། དེ་དག་གི་བར་མཚམས་དག་ཏུ་ཡི་དམ་གྱི་ལྷ་དུ་མ་དང་།
གུར་གྱི་མགོན་པོ་རྣམ་འཕྲུལ་དུ་མའི་གཟིགས་སྣང་མང་དུ་བྱུང་ཞིང་། ཁྱད་པར་ནག་པོ་ཆེན་པོ་ཆེས་འཁྲུག་ཅིང་ཁྲོས་པ་ཞལ་དུ་རྒྱུ་མ་གསོལ་བའི་ཞལ་བསྟན་པ་དེ་ཉིད་སྣང་ཆ་ཇི་བཞིན་པ་བྲིས་ཐང་ལ་ཡང་བཀོད་པར་མཛད། དགུང་ལོ་རེ་བརྒྱད་པའི་ཚེ་རྗེ་ལྷ་མཆོག་སེང་གེ་གློ་བོར་བྱོན་པ་ལ་ཟབ་གནད་མང་པོས་ཐུགས་ཀྱི་རེ་བ་བསྐངས་པར་མཛད། ངོར་ཆེན་གྱི་སྐྱོང་འོས་སུ་གྱུར་པའི་གདུལ་བྱ་མང་པོ་ལ་མདོ་སྔགས་ཀྱི་ཆོས་ཀྱི་དགའ་སྟོན་ཅི་ཡང་ཞིག་སྩལ། ཡབ་སྲས་གཉིས་ཀྱིས་མཁན་སློབ་མཛད་དེ། དགེ་བསྙེན། དགེ་ཚུལ། དགེ་སློང་སོགས་སྟོང་ཕྲག་ཏུ་ལོངས་པ་དང་། རྗེ་འདིས་སྔ་ཕྱིར་དགེ་བསྙེན། དགེ་ཚུལ།
དགེ་སློང་སོགས་ཀྱི་མཁན་པོ་དང་སློབ་དཔོན་མཛད་པ་ནི་བགྲང་བ་ལས་འདས། དེ་ལྟའི་སྐབས་ནས་ངོར་ཆེན་ཉིད་སླར་ཨེ་ཝྃ་དུ་ཕེབས། རྗེ་ཉིད་ཀྱིས་ཟླ་བ་དུ་མའི་བར་དུ་སྐུ་མཚམས་ལ་བཞུགས། སླར་ཡང་གསུང་ངག་གི་དགའ་སྟོན་སྤེལ་བའི་ཚེ་རྗེ་དཀོན་མཆོག་ལྷུན་གྲུབ་ཉིད་ཀྱི་དྲུང་དུ་བྱོན་པ་ལ། རྒྱུད་མན་ངག་གི་ཟབ་གནད་ཅི་ཡང་ཞིག་སྩལ། དེ་ལྟར་འཆད་པ་སོགས་ཀྱི་གནས་སྐབས་ཐམས་ཅད་དུ་གཞན་ངོར་ཐུན་བཞིའི་རྣལ་འབྱོར་ལས་སྐད་ཅིག་ཀྱང་མི་འདའ་བའི་ངང་ལས་རྒྱུད་སྡེ་དང་འབྲེལ་བའི་ཐུགས་དམ་ཆག་མེད་དུ་མ་ཉིན་མཚན་གྱི་ཆ་སོ་སོར་བགོས་ཏེ་བྱང་སེམས་ཀྱི་མཛད་པ་རླབས་པོ་ཆེ་རྟག་པར་མཛད་པས། དངོས་བརྒྱུད་ཀྱི་བླ་མ་རྣམས་དང་། ཡི་དམ་གྱི་ལྷ་མང་པོས་འཛུམ་ཞལ་ལེགས་པར་བསྟན། ཆོས་སྐྱོང་སྲུང་མ་རྣམས་ཀྱིས་ཇི་ལྟར་བསྒོས་པའི་འཕྲིན་ལས་བཞི་ཐོགས་མེད་དུ་བསྒྲུབས་ཤིང་། དེ་ལས་ཀྱང་མཆོག་ཏུ་གྱུར་པ་སྣང་བ་ཐམས་ཅད་རྒྱལ་བའི་དཀྱིལ་འཁོར་དུ་ཉེ་བར་གཟིགས་པའི་གཉིས་མེད་ཀྱི་ཡེ་ཤེས་མངའ་བས་ཇི་ལྟར་ཇི་སྙེད་ཀྱི་དོན་མ་ལུས་པ་མངོན་དུ་གྱུར་པ་ཉིད་ཡིན་ནོ། །
དེ་ལྟར་བསྟན་པ་རིན་པོ་ཆེ་ལ་བཤད་པ་དང་སྒྲུབ་པ་གཉིས་སམ། འཆད་རྩོད་རྩོམ་གསུམ་གྱི་བགྱི་བ་རླབས་པོ་ཆེ་གཞལ་བར་དཀའ་བ་ཞིག་མཛད་དེ། དགུང་ལོ་དོན་བདུན་པ་འབྲུག་གི་ལོ་ཟླ་བ་དང་པོའི་ཉེར་དགུའི་ཐོ་རངས་དགོན་གནས་ཆེན་པོ་བསམ་གྲུབ་གླིང་ནས་དག་པའི་ཞིང་མཆོག་བདེ་བ་ཅན་དུ་གཤེགས་སོ། ། རྗེ་བཙུན་འཇམ་པའི་དབྱངས་འདི་ལ་སློབ་མའི་མཆོག་ཆེས་མང་། འདིར་གཙོ་བོར་གྱུར་པ་ནི། རྗེ་བཙུན་ས་ལོ་ཙ་བ་ཆེན་པོ་སྟེ། འདི་ནི་དང་པོར་འཕགས་པ་འཇམ་དཔལ་དང་། བར་དུ་རིགས་ལྡན་འཇམ་དཔལ་གྲགས་པ། ཐ་མར་བདག་ཉིད་ཆེན་པོ་ས་སྐྱ་པཎྜི་ཏ་ཉིད་སླར་ཡང་རྗེ་བཙུན་ས་སྐྱ་པའི་གདུང་གི་རིགས་དམ་པར་སྤྲུལ་ཏེ་གདན་ས་ཆེན་པོར་རྩེ་གདོང་དུ་སྐུ་བལྟམས། དགུང་ལོ་བཅུ་གཅིག་པའི་ཚེ་གློ་བོ་མཁན་ཆེན་བསོད་ནམས་ལྷུན་གྲུབ་ལས་དགེ་བསྙེན་ཞུས།
རྗེ་དཀོན་མཆོག་འཕེལ་བས་རབ་ཏུ་བྱུང་། དགུང་ལོ་བཅུ་གཉིས་པ་ལ་ཉེ་བའི་ཚེ་རྒྱལ་སྲས་ལམ་བཟང་གི་དགའ་སྟོན་སྤེལ་ཞིང་། བཞི་ཐོག་གི་གདན་སེང་གེའི་ཁྲིར་འཁོད། བཅོ་ལྔ་པའི་ཚེ་ཡོངས་འཛིན་དཀོན་མཆོག་འཕེལ་གྱི་བཀའ་སྩལ་སྤྱི་བོར་བླངས་ཏེ་ཀྱཻ་རྡོར་དང་། རྡོ་རྗེ་ཕུར་པ། གུར་མགོན་རྣམས་ཀྱི་གསུང་བསྙེན་མཛད་པས་ལྷ་སོ་སོའི་ཞལ་གཟིགས་ཏེ་གྲངས་དང་མཚན་མའི་བསྙེན་པ་མཐར་ཕྱིན། ཉི་ཤུ་པའི་ཚེ་མཁན་པོ་དཀོན་མཆོག་འཕེལ་བ། ལས་སློབ་འཇམ་དབྱངས་སངས་རིན། གསང་སྟོན་ར་སྟོན་ཡོན་ཏན་འབྱུང་གནས་རྣམས་ལས་བསྙེན་པར་རྫོགས། མཁན་སློབ་དེ་དག་དང་།
གཞན་ཡང་ཞྭ་ལུ་ལོ་ཆེན། ཆག་ལོ་རིན་ཆེན་ཆོས་རྒྱལ་སོགས་སྔ་ཕྱིར་ཡོངས་འཛིན་མང་པོའི་ཞབས་པད་གུས་པས་བསྟེན་སོ་སོའི་ཞལ་གྱི་བུམ་པ་ལས། མདོ་རྒྱུད་ཀྱི་ཟབ་གནད་མང་པོའི་བདུད་རྩི་ངོམ་པར་གསོལ། ཡོངས་འཛིན་དཀོན་མཆོག་འཕེལ། འཇམ་དབྱངས་སངས་རྒྱས་རིན་ཆེན། མཁན་ཆེན་འཇམ་པའི་དབྱངས་དང་གསུམ་པོ་འདི་བླ་མའི་མཆོག་ཏུ་བཟུང་། དེ་ལྟའི་ཡོངས་འཛིན་དག་ལས་མནོས་པའི་གསུང་གི་གསང་བ་ཟབ་མོའི་རྒྱུན་དེ། སླར་ཡང་སྐལ་ལྡན་དག་ལ་ལེགས་པར་འདོམ་པའི་ཚུལ་ནི། བློ་བཟང་ཁྱོད་ཀྱི་མཁྱེན་པའི་དེད་དཔོན་གྱིས། ། མཁས་གྲུབ་ཞལ་གྱི་ཆུ་གཏེར་ལས་བླངས་པའི། །
དབང་ལུང་མན་ངག་ཡིད་བཞིན་རིན་ཆེན་གྱིས། ། ཟབ་ཡངས་ཐུགས་ཀྱི་བང་མཛོད་ལེགས་བཀང་ནས། ། སླར་ཡང་སྐྱེ་དགུའི་དབུལ་བ་སེལ་བའི་ཕྱིར། ། རྒྱུད་སྡེ་རྣམ་བཞིའི་དགོངས་དོན་རིན་ཆེན་མཆོག ། རྡོ་རྗེ་ཕྲེང་བ་ཀྲི་ཡ་ས་མུཉྩར། ། ལེགས་པར་བཤད་པའི་དཀྱིལ་འཁོར་ཞེ་ལྔ་དང་། ། ངན་སོང་སྦྱོང་བའི་དཀྱིལ་འཁོར་བཅུ་དང་གཉིས། ། རྣམ་དག་ཟུར་བཀའ་ལྔ་བཅུ་རྩ་གཅིག་སྟེ། ། སྨིན་བྱེད་དབང་གི་རྣམ་གྲངས་བརྒྱ་དང་བརྒྱད། ། གྲོལ་བྱེད་ཁྲིད་ཀྱི་རིམ་པ་ཉི་ཤུ་བདུན། །
སྙན་བརྒྱུད་ཟབ་མོའི་བྱིན་རླབས་ཉེར་གཉིས་ལྷག ། རྗེས་སུ་གནང་བའི་བཀའ་སྲོལ་ཆེན་པོ་གཉིས། ། རྗེས་གནང་ཟུར་བཀར་གྲགས་པ་བཞི་བཅུ་ལྷག ། རྒྱ་བོད་མཁས་པའི་དགོངས་འགྲེལ་དང་བཅས་པའི། ། ཟབ་རྒྱས་རྒྱུད་སྡེའི་བཤད་བཀའ་བཅུ་གསུམ་དང་། ། སོ་ཐར་བྱང་སེམས་སྡོམ་པ་བསླབ་བྱར་བཅས། ། སྒྲ་དང་སྙན་ངག་སྡེབ་སྦྱོར་དཀར་རྩིས་དང་། ། བཀའ་དང་བསྟན་བཅོས་གླེགས་བམ་རབ་འབྱམས་ཀྱི། ། དག་གསལ་ལུང་གི་བཀའ་དྲིན་དང་བཅས་པ། ། མཐའ་ཡས་གདུལ་བྱའི་བསམ་པ་ཇི་ལྟ་བར། །
སྩོལ་མཛད་ཆོས་ཀྱི་སྦྱིན་བདག་ཆེ་བ་པོ། ། ཞེས་པ་ལྟར་རོ། ། ཆོས་ཀྱི་རྣམ་གྲངས་དེ་དག་ཀྱང་ཡང་ནས་ཡང་དུ་སྟོན་པར་མཛད་པས་བསྟན་འཛིན་བསྐྲུན་པའི་གྲངས་ནི་བགྲང་བར་མི་སྤོབས་པ་ཙམ་བྱོན་ལ། དེ་ལྟའི་སྐབས་ནས་རྒྱུད་སྡེ་ཟབ་མོ་དང་འབྲེལ་བའི་ཐུགས་དམ་ཉམས་བཞེས་ཀྱི་རིམ་པ་ཡང་བསམ་གྱིས་མི་ཁྱབ་པ་ཞིག་རྟག་པར་མཛད་ཅིང་། ཁྱད་པར་བླ་མེད་ཀྱི་ལམ་གྱི་སྙིང་པོ་རིམ་པ་གཉིས་ཀྱི་ཏིང་ངེ་འཛིན་ལ་སྐད་ཅིག་ཀྱང་གཡེལ་བ་མི་མངའ་བས། གནས་སྐབས་སུ་བླ་མ་ཡི་དམ་ཆོས་སྐྱོང་སོགས་ཀྱིས་ཞལ་བསྟན་ཅིང་རྗེས་སུ་བཟུང་བའི་མཚན་མ་ཡང་བསམ་གྱིས་མི་ཁྱབ་སྟེ། དགུང་ལོ་ཉི་ཤུ་རྩ་གྲངས་ཀྱི་སྐབས་རྩེ་གདོང་དུ་རྡོ་རྗེ་ཕུར་བ་གཙོ་བོར་གྱུར་པའི་ཉམས་བཞེས་མཛད་སྐབས། ས་བིར་ཞལ་སྤྲོད། རྡོ་རྗེ་ཕུར་པ། བླ་མ་དམ་པ་བསོད་ནམས་རྒྱལ་མཚན་རྣམས་ཀྱི་ཞལ་གཟིགས།
སོ་གཉིས་པའི་ཚེ་ན་ལེནྡྲར་གསུང་གི་བདུད་རྩི་སྩལ་རྗེས་གཙང་ཕྱོགས་ལ་ཕེབས་པའི་ཡར་ལམ་སྲིན་པོ་རི་མཇལ་དུས་སྲིན་པོ་རིའི་སྐུ་དེ་བདེ་མཆོག་ཞལ་བཞི་ཕྱག་བཅུ་གཉིས་པར་གཟིགས། ཡང་སྐབས་ཤིག་མུས་བསམ་གཏན་ཕུག་ཏུ་རྗེ་འདིས་ལོ་གཅིག་གི་སྒྲུབ་པ་མཛད་པའི་ཚེ་བདེ་མཆོག་ལྷ་ལྔ། རྗེ་བཙུན་རིན་པོ་ཆེ། མུས་ཆེན་སངས་རིན་བིརྺ་པའི་རྣམ་པར་གཟིགས། དེ་དུས་གསུང་ལས། རྗེ་སངས་རྒྱས་རིན་ཆེན་འདི་དུས་ཀྱི་མིན་པ། སེམས་དཔའ་ཆེན་པོ་ལས་ཀྱང་འཇིགས་པ་འདུག་གསུངས། དགེ་སྡིང་མགོན་ཁང་དུ་གུར་མགོན་ལྕམ་དྲལ། ལས་མཁན་པུ་ཏྲ་ཆེན་པོ་དང་བཅས་པ་གཟིགས་ཏེ་འཕྲིན་ལས་འབད་མེད་དུ་བསྒྲུབ་པའི་མཚན་མ་བྱུང་ནས། མགོན་པོ་འཁོར་བཅས་ཀྱི་བསྟོད་པ་དང་།
ལྷ་མོའི་བསྐངས་གསོ་འདི་ཡང་དེ་དུས་མཛད། ཡང་བསེ་མགོན་གྱི་དྲུང་དུ་ཐུགས་དམ་རྒྱུན་རིང་མཛད་སྐབས་ཤིག ས་བིར་གཉིས་ཀྱིས་སོ་སོའི་སྐུའི་བཀོད་པ་དྲུག་གི་ངོ་མཚར་གྱི་གཟིགས་སྣང་བསྟན་དེ་གཉིས་ངོ་བོ་གཅིག་ཏུ་རྟོགས། བྱས་འགྱུར་རྡོ་རྗེའི་བྲག་རྫོང་དུ་རྗེ་བཙུན་རིན་པོ་ཆེ་དང་རྡོ་རྗེ་ལྷ་མོ་སོགས་གཟིགས། ལྷག་པར་འཇའ་འོད་ཀྱི་གུར་ཁང་དུ་ཆོས་རྗེ་ས་སྐྱ་པཎྜི་ཏས་འཛུམ་ཞལ་བསྟན་པས་ཉམས་འཕར་ཏེ། ཕྱི་རོལ་ཏུ་སྐུ་ལུས་ཀྱི་རྣམ་འགྱུར་ཅི་ཡང་ཞིག་སྟོན་པར་མཛད། གདན་ས་ཆེན་པོའི་མཁའ་སྤྱོད་གཟིམ་ཆུང་དུ་ནུབ་ཅིག་གི་མཚན་ལམ་དུ་ས་ཆེན་དང་། འཇམ་དབྱངས་པཎྜི་ཏའི་ཆ་ལུགས་ཅན་ཞིག བིརྺ་པ། ས་པཎ།
སློབ་དཔོན་ནག་པོ་སྤྱོད་པ་བ་རྣམས་འབེལ་བའི་གཏམ་མཛད་པའི་དྲུང་དུ་བདག་ཉིད་ཀྱང་འཁོད་དེ། དམ་པའི་ཆོས་ལ་ཐེ་ཚོམ་གྱི་དྲ་བ་མང་དུ་བཅད། ནག་པོ་སྤྱོད་པ་ཉིད་ལ་བདེ་མཆོག་གི་ཟབ་བཅུད་དུ་མ་གསན། གཞུང་དྲུག་རྫོགས་མཚམས་མནལ་སད། ཡང་ལན་ཅིག་རྒོད་ཚང་ཕུག་པར་རྣལ་འབྱོར་མའི་ཞལ་གཟིགས་ཤིང་། ཕྱིས་དུས་མཁའ་སྤྱོད་དུ་གཟིམ་ཆུང་དེར་ཉམས་བཞེས་རྒྱུན་མི་ཐུང་བ་ཞིག་མཛད་པའི་སྐབས་ཤིག བདེ་བ་ཅན་གྱི་ཞིང་ཁམས་ན་རྒྱལ་བ་འོད་དཔག་མེད་དང་། ས་ཆེན་ཡབ་སྲས་སོགས་དང་། རྗེ་སངས་རྒྱས་རིན་ཆེན་རྣམས་བཞུགས་པ་གཟིགས། དེར་ཁྲི་གཉིས་འདུག་པའི་གཅིག་ཏུ་རྗེ་འདི་བཞུགས།
གཅིག་ཏུ་གཞན་ཞིག་ཕེབས་རྒྱུ་ཡིན་ཟེར། དེ་དུས་འོད་གསལ་ཆེན་པོའི་ངང་དུ་འོད་དཔག་མེད་ལ་ཆོས་ཀྱི་བདུད་རྩི་ཅི་ཡང་གསོལ། སླར་ཧ་ཅང་མི་རིང་བ་ན་གློ་བོ་མཁན་ཆེན་དག་པའི་ཞིང་དུ་གཤེགས་པས་སྔར་གྱི་མནལ་ལམ་དེ་ལ་ལྟ་བ་འདུག་གསུངས། ལྷ་སའི་ཇོ་བོ་མཇལ་བར་ཕེབས་དུས་ཆུ་བོ་ཆེན་པོའི་འཇིགས་པ་བྱུང་བ། བླ་མ་དང་ཆོས་སྐྱོང་གི་རྣམ་འཕྲུལ་གྱིས་དེ་ལས་གྲོལ་བ་དང་། གཞན་ཡང་འབབ་རོང་གི་གནས་སུ་དགུན་དུས་འཇམ་དབྱངས་མེ་ཏོག་མཚར་སྡུག་མང་པོ་གསར་དུ་སྐྱེས་ཏེ། འཇམ་དབྱངས་དང་ཐུགས་མི་གཉིས་པའི་མཚན་མ་ཡང་བསྟན། དེ་ལྟར་ངེས་དོན་དུ་མགོན་པོ་འཇམ་པའི་དབྱངས་ཉིད་གནས་ལྔ་རིག་པའི་པཎྜི་ཏའི་ཚུལ་བཟུང་བས་ན་ཆོས་རྗེ་འདིའི་མཁས་པའི་ཡོན་ཏན་ནི་འདིའོ་ཞེས་སོ་སོ་སྐྱེ་བོ་དག་གིས་ནམ་ཡང་བརྗོད་པར་མི་སྤོབས་ལ། བཙུན་པའི་ཡོན་ཏན་ནི་སྡོམ་པ་གསུམ་གྱིས་བསླབ་པ་ལ་ཉེས་པའི་དྲི་ཕྲ་མོས་ཀྱང་མ་གོས་ཤིང་། བཟང་པོའི་ཡོན་ཏན་ནི་བདག་ཉིད་བགྲང་བར་མི་ནུས་པའི་ཡོན་ཏན་ཀུན་གྱི་རྩེར་སོན་ཀྱང་།
མངོན་པར་ཁེངས་པའི་དྲི་ཙམ་ཡང་མི་མངའ་བར་ཐུགས་མཆོག་ཏུ་ཞི་བས་གཞན་གྱི་ཁྲོ་བོ་ལ་འདིའི་སྐུ་མཐོང་བ་ཙམ་གྱིས་ཞི་འགྲོ་བ་ཞིག་ཡིན་པར་འདུག་གོ ། དེ་ལྟར་མཁས་བཙུན་བཟང་གསུམ་གྱི་ཡོན་ཏན་དང་ལྡན་པའི་བདག་ཉིད་ཆེན་པོ་དེ་ཉིད་ཀྱིས་དགུང་ལོ་བཅུ་གཅིག་ནས་ཞེ་བརྒྱད་ཀྱི་བར་དུ་བསྟན་པ་རིན་པོ་ཆེའི་བྱ་བ་འབའ་ཞིག་མཛད་དེ། ཞེ་དགུ་པ་ཆུ་སྦྲུལ་ཟླ་བ་དྲུག་པའི་ཡར་ཚེས་བཅུའི་ཉིན་གདན་ས་ཆེན་པོའི་བླ་བྲང་རིན་ཆེན་སྒང་དུ་ཞི་བར་གཤེགས་སོ། ། དེ་ལ་སློབ་མའི་རྣམ་གྲངས་བགྲང་བར་དཀའ་བ་ཞིག་བྱོན་མོད་ཀྱང་། ཀུན་གྱི་གཙུག་རྒྱན་དམ་པར་གྱུར་པ་ནི་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་སྟེ། བསྟན་པའི་ཉི་མ་ཆེན་པོ་དེ་ཉིད་མེ་མོ་གླང་ལོར་བལྟམས། དགུང་ལོ་བཅུ་བདུན་གྱི་བར་དུ་ས་ལོ་ཆེན་པོའི་ཞབས་པད་འབྲལ་མེད་དུ་བསྟེན། གསུང་གི་བདུད་རྩི་ངོམ་པར་གསོལ་ཞིང་བུ་གཅིག་པ་ལྟར་བསྐྱངས། གཞན་ཡང་རྗེ་བཙུན་མཁས་པའི་དབང་པོ་དཀོན་མཆོག་ལྷུན་གྲུབ། འཕགས་ཆེན་དཔལ་ལྡན་བཀྲ་ཤིས།
སྤྱན་སྔ་ངག་དབང་ཆོས་གྲགས། ངོར་ཆེན་སངས་རྒྱས་སེང་གེ པཎ་ཆེན་ལེགས་བློ་ལ་སོགས་པ་ཡོངས་འཛིན་མང་པོའི་ཞབས་པད་སྤྱི་བོའི་རྒྱན་དུ་བཀོད་དེ། དབང་ཁྲིད་ལུང་བྱིན་རླབས་རྗེས་གནང་སོགས་གྲངས་མེད་པ་ཞིག་མནོས་ཏེ་གསན་པ་རྒྱ་མཚོའི་མཛོད་བཟུང་། བྱས་འགྱུར་རྡོ་རྗེའི་བྲག་རྫོང་ལ་སོགས་པའི་གནས་མཆོག་མང་པོར་བདེ་ཀྱེ། ཡང་ཕུར་སོགས་ཡི་དམ་དུ་མ་དང་། གུར་ཞལ་སོགས་ཆོས་སྲུང་མང་པོའི་གྲངས་དང་མཚན་མའི་བསྙེན་པ་མཐར་ཕྱིན་པར་མཛད་པས་མཐུ་སྟོབས་དང་ནུས་པའི་བདག་ཉིད་དུ་གྱུར། དམ་ཅན་རྒྱ་མཚོ་བྲན་བཞིན་འཁོལ། སྤྱི་དང་བྱེ་བྲག་གི་བསྟན་པའི་དགྲ་བགེགས་ཚར་བཅད། དེ་དག་གི་མ་འོངས་པའི་སྲིད་པའི་རྒྱུན་ཀྱང་བཅད་རྗེས་སུ་བཟུང་།
གཞན་ཡང་རང་སྣང་དུ་དག་པ་རབ་འབྱམས་ལས་མ་གཡོས་ཀྱང་། གཞན་སྣང་དུ་བསྟན་འགྲོའི་ཕྱིར་སྐུ་སྲོག་ཀྱང་གཏོང་བ་ལ་མི་ཞུམ་པའི་རྒྱལ་སྲས་ཀྱི་སྤྱོད་པ་རླབས་པོ་ཆེ་ཁུར་དུ་ཁྱེར་ཏེ། དཀའ་སྤྱད་དྲག་པོས་ཕྱི་ནང་གི་བསྟན་པའི་འགལ་རྐྱེན་ཀུན་བསལ་ནས་ལྷ་མི་ཐམས་ཅད་དབང་དུ་བསྡུས། རྗེ་བཙུན་གོང་མ་དག་གི་བྱིན་གྱིས་བརླབས་པའི་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་གཙུག་ལག་ཁང་རྣམས་སྐྱེ་བོ་མི་སྲུན་པ་དག་གི་བྱེད་པས་བར་སྐབས་སུ་ཉམས་པ་དག་གསོས། སྐུ་གསུང་ཐུགས་ཀྱི་རྟེན་དང་། དེ་དག་མཆོད་པའི་ཡོ་བྱད་ཀྱང་མང་དུ་ཕུལ། གཞན་ཡང་གཙུག་ལག་ཁང་དང་། རྟེན་མཆོད་ངོ་མཚར་ཅན་མང་པོ་གསར་དུ་ཡང་སྤེལ། ཁྱད་པར་བསྟན་པའི་རྩ་བ་དགེ་འདུན་གྱི་སྡེ་ཆེན་པོ་ཐུབ་བསྟན་ལྷ་ཆེན་དང་། བདེ་བ་ཆེན་པོའི་གླིང་སོགས་ལེགས་པར་བཏབ།
བསྟན་པ་དང་མཁས་པའི་བྱ་བ་རྣམ་པ་དྲུག་གི་སྒོ་ནས་རྒྱལ་བསྟན་ཡར་ངོའི་ཟླ་བ་ལྟར་སྤེལ། གཞན་ཡང་བླ་མ་གོང་མའི་དགོངས་པ་རྫོགས་ཐབས་སུ་བདེ་དགེས་གསང་གསུམ་ཡང་ཕུར་སོགས་ཀྱི་དཀྱིལ་འཁོར་སྒྲུབ་མཆོད་རྒྱུད་སྡེ་དང་མཐུན་པའི་ཕྱག་ལེན་གྱིས་བརྒྱན་པ་མང་པོའི་རྒྱུན་ཡང་སྤེལ་ཏེ། མདོར་ན་ཞི་རྒྱས་དབང་དྲག་གི་འཕྲིན་ལས་བཞིའི་ཐབས་ལ་མཁས་པ་སྣ་ཚོགས་པས་གདུལ་བྱ་དག་གང་ལ་གང་འདུལ་གྱི་ཚུལ་གྱིས་ལེགས་པར་བསྐྱངས་ཏེ་འཛིན་མའི་ཁྱོན་འདི་རྫོགས་ལྡན་གྱི་བདེ་བ་ལ་བཀོད་པས་ཆོས་རྒྱལ་མེས་དབོན་སོགས་ཀྱི་རྗེས་སུ་བོད་ཁ་བ་ཅན་གྱི་ལྗོངས་འདིར་བསྟན་པའི་བྱ་བ་རླབས་ཆེན་མཛད་པ་ལ་བདག་ཉིད་ཆེན་པོ་འདི་ལས་ངོ་མཚར་བ་གཞན་མ་བྱུང་བར་ཡོངས་སུ་གྲགས་པ་ཡིན་ནོ། ། དེ་ལྟར་བསྟན་པ་དང་སེམས་ཅན་གྱི་དོན་བསམ་གྱིས་མི་ཁྱབ་པ་ཞིག་མཛད་དེ། དགུང་ལོ་རེ་བརྒྱད་བཞེས་པ་ཤིང་སྤྲེལ་ཟླ་བ་བདུན་པའི་ཡར་ཚེས་བཅུ་གཉིས་ཀྱི་ཉིན་གདན་ས་ཆེན་པོའི་བླ་བྲང་ལྷ་ཁང་ཆེན་མོ་དང་ཉེ་བའི་ལྷུན་གྲུབ་ཕོ་བྲང་དུ་ཞི་བར་གཤེགས་སོ། ། སྐྱེས་ཆེན་དེ་ལ་སློབ་བུ་མང་དུ་བྱོན་པའི་ནང་ནས། ཆོས་དང་རིགས་སྲས་ཀྱི་ཐུ་བོ་ནི་ཁོ་བོ་ཅག་གི་འདྲེན་པ་དམ་པ་གྲུབ་པའི་དབང་ཕྱུག་པུཎྱ་ཨིནྡྲ་དང་། རྒྱལ་སྲས་སེམས་དཔའ་ཆེན་པོ་གྲགས་པའི་མཚན་ཅན་ཏེ། ཡབ་སྲས་འདི་གསུམ་གྱི་རྣམ་ཐར་རྒྱས་པ་ནི་ཁོ་བོས་ལོགས་སུ་བཀོད་ཡོད་པས་རྟོགས་པར་འདོད་པ་དག་གིས་དེ་དག་ཏུ་བལྟའོ། ། བྱང་སེམས་བོ་དྷི་ས་ཏྭའི་རྣམ་སྤྲུལ་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པའི་མཚན་ཅན་ལས་ཁོ་བོ་ཅག་གི་འདྲེན་པ་དམ་པ་ས་བཅུའི་བྱང་སེམས་ཆེན་པོ་བུདྷ་རཏྣའི་རྣམ་པར་སྤྲུལ་པ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་ཞེས་མཚན་ཡོངས་སུ་གྲགས་པ་དེ་ཉིད་ཀྱིས་འཁོར་ལོ་བདེ་མཆོག་ནག་པོ་ལུགས་ཀྱི་སྨིན་བྱེད་ཀྱི་དབང་བསྐུར་བ་ཟབ་མོ་ལེགས་པར་གསན་ཅིང་།
དམ་པ་དེ་ཉིད་ཀྱི་དྲུང་དུ་ཁོ་བོ་ཅག་གིས་ཐོབ་པའི་ཚུལ་ནི་འོག་ཏུ་འཆད་དོ། ། ཡང་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་ལ་སྤྱིར་བསྟན་འཛིན་གྱི་སློབ་བུ་ནམ་མཁའི་སྐར་ཕྲན་ལྟ་བུ་ཆེས་མང་བ་ཞིག་བྱོན་ཞིང་། ཁྱད་པར་འཁོར་ལོ་བདེ་མཆོག་གི་རྒྱུད་པ་འཛིན་པ་ཡང་ཡོངས་རྫོགས་མཁས་པའི་དབང་པོ་གོ་རམས་ཆེན་པོ། གྲུབ་པའི་ས་ལ་བཞུགས་པ་དཀོན་མཆོག་བློ་གྲོས། སྙན་བརྒྱུད་གདམས་པའི་གཏེར་ཆེན་ཞྭ་ལུ་བ་སངས་རྒྱས་དཔལ་བཟང་སོགས་མང་དུ་བྱོན་པ་ལས། ཀུན་མཁྱེན་ཆེན་པོ་ནི་སྟོན་པ་འདས་ནས་ལོ་སུམ་སྟོང་ལྔ་བརྒྱ་དང་རེ་གཉིས་ལོན་པའི་ཚེ་མདོ་ཁམས་སུ་བྱོན། དགུང་ལོ་བཅུ་པའི་ཚེ་བྱང་སེམས་ཀུན་དགའ་འབུམ་ལ་རབ་ཏུ་བྱུང་། དེ་ནས་དགུང་ལོ་བཅུ་དགུ་བཞེས་ཀྱི་བར་དུ་མཁན་པོ་དེ་དང་། གོ་རམ་ཤེས་རབ་དཔལ་བ་སོགས་བསྟེན་ཏེ། གཞུང་ཆེན་བཅུ་གསུམ་མགྲིན་པའི་ལམ་ནས་རྒྱུ་ཞིང་ལྡོན་པར་མཛད་དེ།
གོ་རབ་འབྱམས་པ་ཞེས་སྔ་མོ་ཉིད་ནས་གྲགས། ཉི་ཤུ་པའི་ཚེ་གོ་རབ་ཤེས་རབ་དཔལ་གྱིས། རབ་འབྱམས་ལ་སོགས་བཤེས་གཉེན་བརྒྱ་རྩ་གཅིག བརྒྱ་འབུལ་གྱི་རྣམ་གྲངས་མང་དུ་བཀོད་པའི་དཀྱུས་ཀྱི་ཐོག་མར་བཀོད་དེ། རོང་སྟོན་ཆེན་པོ་དགུང་ལོ་བརྒྱད་ཅུ་རྩ་གཉིས་པ། ཆོས་གྲྭ་ན་ལེནྡྲ་བཏབ་ནས་ལོ་བཅུ་གསུམ་ལོན་པའི་ཚེ་ཕུལ། རོང་སྟོན་ཆེན་པོའི་གསུང་གི་བཅུད་མྱངས་ཏེ། ལོ་གཉིས་ལོན་པ་ན་རོང་སྟོན་ཆེན་པོ་དག་པའི་ཞིང་དུ་གཤེགས། དེའི་ཚེ་འབྲས་ཡུལ་སྐྱིད་ཚལ་གྱི་ཆོས་གྲྭ་གསར་དུ་བཙུགས་པའི་དུས། བྱམས་ཆེན་རབ་འབྱམས་པའི་ཞབས་ཀྱི་པདྨོར་གཏུགས།
ལོ་ངོ་ལྔ་ལ་མདོ་ཕྱོགས་ཀྱི་གནད་མ་ལུས་པའི་སྒྲོ་འདོགས་བཅད་དེ། ཉེར་ལྔ་པའི་ལོ་ཨེ་ཝྃ་ཆོས་ལྡན་དུ་རྡོ་རྗེ་འཆང་ཀུན་དགའ་བཟང་པོའི་ཞབས་པད་བསྟེན། ཉེར་གཅིག་པའི་ཚེ་ངོར་ཆེན་རྡོ་རྗེ་འཆང་། སེམས་དཔའ་ཆེན་པོ་དཀོན་མཆོག་རྒྱལ་མཚན། སྡོམ་བརྩོན་སངས་རྒྱས་དཔལ་བཟང་རྣམས་ཀྱིས་མཁན་པོ་དང་ལས་གསང་མཛད་དེ་བསྙེན་པར་རྫོགས། ལོ་བཞིའི་བར་ངོར་ཆེན་ཉིད་ལ་གསུང་ངག་སོགས་རྒྱུད་མན་ངག་གསན། ཉེར་དགུ་པའི་ཚེ་ངོར་ཆེན་དག་པའི་ཞིང་དུ་གཤེགས་ནས། སེམས་དཔའ་ཆེན་པོ་སོགས་ཡོངས་འཛིན་དུ་མ་ལས་རྒྱུད་མན་ངག་གི་ཟབ་བཅུད་བླངས་ཏེ་ལོ་ངོ་བཞི་ལ་རྒྱུད་མན་ངག་གི་སྒྲོ་འདོགས་བཅད་དེ། སོ་གཉིས་པའི་ཚེ་མདོ་ཁམས་ཕྱོགས་སུ་འབྱོན་པའི་དགོངས་པ་གཏད་དེ། འབྲས་ཡུལ་དུ་ཕེབས་པ་ན་རབ་འབྱམས་ཆོས་རྗེས་ཐུགས་བརྩེའི་ལྕགས་ཀྱུས་བཟུང་སྟེ།
སོ་གསུམ་པ་ནས་སོ་དྲུག་པའི་བར་འབྲས་ཡུལ་གྱི་ཟུར་འཆད་པ་མཛད་དེ་བློ་གསལ་དག་གི་ཡིད་གསོས། ཀྱཻ་རྡོ་རྗེའི་གཞི་བསྙེན་དང་། སྡོམ་གསུམ་ཊིཀ་ཆེན། ཡུམ་དོན་རབ་གསལ་སོགས་རྩོམ་པའི་སྒོ་ཡང་ཕྱེ། སླར་ཡང་མུས་ཆེན་ཉིད་ཀྱི་ཐུགས་རྗེའི་ཞགས་པས་དྲངས་ཏེ། སོ་བདུན་པའི་ཚེ་མུས་སུ་བྱོན་འཁོར་ལོ་བདེ་མཆོག་གི་ཆོས་སྐོར་སོགས་ཟབ་ཆོས་མང་དུ་གསན། གསང་འདུས་རྩོད་སྤོངས་སོགས་མཛད། སོ་བརྒྱད་པའི་ཚེ་མུས་ཆེན་ཆོས་རྒྱལ་རྣམ་རྒྱལ་གྲགས་བཟང་གིས་བྱང་ངམ་རིང་དུ་སྤྱན་དྲངས་པའི་ཞབས་འབྲིང་དུ་འཁོད་དེ། བློ་གསལ་འགའ་ལ་ལེགས་བཤད་ཀྱི་སྐྱེས་དང་། ཀུན་རིག་དང་།
ཀྱཻ་རྡོར་རྩོད་སྤོངས་སོགས་རྩོམ་གྱི་མེ་ཏོག་ཁ་ཕྱེ། ལོ་དེ་ལ་བློ་གསལ་དོན་གཉེར་བཅུ་ཕྲག་བཞི་དང་བཅས་རིན་སྤུངས་ནང་སོ་དཔོན་བློན་གྱིས་མཐུན་པའི་རྐྱེན་སྦྱར་ཏེ་རྟ་ནག་གསེར་གླིང་དུ་ཆོས་ཀྱི་གྲྭ་བཙུགས། དེ་ནས་བཟུང་དགུང་ལོ་ཞེ་ལྔའི་བར་ལོ་བརྒྱད་ཀྱི་རིང་ལ་བློ་གསལ་ཧ་ཅང་མང་བ་མ་ཡིན་པའི་དོན་གཉེར་ཤ་སྟག་ལ་འཆད་པའི་དབྱངས་ཀྱིས་ངལ་གསོས། ཞེ་ལྔ་པ་དེ་ཉིད་ལ་ཆོས་གྲྭ་ཆེན་པོ་ཐུབ་བསྟན་རྣམ་རྒྱལ་བཏབ། འདུས་པའི་ཚོགས་ཆེན་པོ་ལ་མདོ་སྔགས་ཀྱི་དགའ་སྟོན་ངོ་མཚར་རྨད་དུ་བྱུང་བས། སྤྱིར་བསྟན་པའི་སྙིང་པོ་ཁྱད་པར་སྡོམ་རིག་གི་བསྟན་པ་རྨ་མེད་པ་སོར་ཆུད། ལྔ་བཅུ་རྩ་ལྔ་པའི་ཚེ་ཨེ་ཝྃ་ཆོས་ལྡན་གྱི་གདན་ས་མཛད་དེ། ང་དགུའི་བར་ལོ་ངོ་བཞིར་རྡོ་རྗེ་འཆང་ཡབ་སྲས་ཀྱི་དགོངས་པ་རྫོགས་པར་མཛད། ཡོངས་འཛིན་དཀོན་མཆོག་འཕེལ་རྒྱལ་ཚབ་ཏུ་དབང་བསྐུར་ཏེ། སླར་ཡང་ཐུབ་བསྟན་རྣམ་རྒྱལ་ཉིད་དུ་ཕེབས་སྐལ་ལྡན་རྣམས་ལ་མདོ་སྔགས་ཀྱི་བཀའ་དྲིན་སྩལ།
རེ་གཅིག་པའི་ཚེ་དཔལ་ལྡན་ས་སྐྱར་ཆོས་ཀྱི་དགའ་སྟོན་སྤེལ། ཚུར་ལམ་སྔོན་མོ་རྫོང་དུ་ཆོས་ཀྱི་བདུད་རྩི་སྩོལ་བའི་ཚེ་ཞི་བར་གཤེགས་སོ། ། དམ་པ་དེ་ཉིད་ལས་ཡོངས་འཛིན་དཀོན་མཆོག་འཕེལ་བས་འཁོར་ལོ་བདེ་མཆོག་སོགས་རྒྱུད་མན་ངག་གི་བཅུད་ངོམ་པར་གསོལ་ཞིང་། འདི་ནི་མཁས་བཙུན་བཟང་གསུམ་གྱི་ཡོན་ཏན་ཕུལ་དུ་བརྙེས་ཤིང་། རྡོ་རྗེ་འཆང་གི་གདན་སར་བཞུགས་ཏེ་གསུང་ངག་སོགས་ཆོས་ཚུལ་མཐའ་ཡས་པའི་བཤད་སྒྲུབ་ཀྱི་སྒོ་ནས་བསྟན་པའི་འཛིན་སྐྱོང་དང་། གདུལ་བྱ་སྐལ་ལྡན་མང་པོ་སྨིན་གྲོལ་ལ་བཀོད། རྗེ་བཙུན་ས་སྐྱ་པའི་གདུང་རྒྱུད་མང་པོའི་བླ་མར་གྱུར་པས་འཕྲིན་ལས་ཀྱང་ནམ་མཁའ་དང་མཉམ་པའི་ཡོངས་འཛིན་དམ་པ་གཉིས་ཀ་ཡིན་ནོ། ། ཡང་གྲུབ་ཆེན་དཀོན་མཆོག་བློ་གྲོས་ནི། སེམས་དཔའ་ཆེན་པོ་ཉིད་ཀྱི་སྐུའི་དབོན་པོ་མུས་ཆེན་ཉིད་ལས་རབ་ཏུ་བྱུང་ཞིང་། གསུང་གི་བདུད་རྩི་ལེགས་པར་གསོལ་བས་གསན་པ་རྒྱ་མཚོ་ལྟ་བུ་མངའ།
གླིང་དགའ་བདེ་བ་ཅན་དུ་འཆད་ཉན་གྱི་སྒོ་ནས་བསྟན་འགྲོའི་དོན་དཔག་ཏུ་མེད་པ་མཛད་ཅིང་། སེམས་དཔའ་ཆེན་པོ་ལ་ཆོས་རྒྱལ་ནམ་མཁའ་རྡོ་རྗེ་བས། རྗེའི་ཞལ་སློབ་བདག་ཚོའི་བླ་མའི་འོས་མུས་ན་ཅི་འདྲ་བདོག་ཞུས་པས། བདག་གི་ཚ་བོ་དཀོན་མཆོག་བློ་གྲོས་ཞེས་པ་དབང་དང་བྱིན་རླབས་བསྐུར་མཁས་པ་ལམ་སྣ་ཟིན་ཙམ་ཞིག་དང་། སློབ་དཔོན་སངས་རྒྱས་དཔལ་བཟང་ཞེས་པ་སྤྱི་དང་བྱེ་བྲག་གི་ཆོས་ལ་མཁས་པ་ཞིག་བདོག་པས་དེ་གཉིས་ལ་བཅོལ་བས་ཡོང་བ་ཡོད་གསུངས་པས་གདུལ་བྱའི་སྣང་ངོར་ཡང་ལམ་སྣ་ཟིན་པར་ཡོངས་སུ་གྲགས་ཤིང་། རིམ་གཉིས་ཀྱི་ཉམས་བཞེས་ཟབ་མོ་ལས་སྐད་ཅིག་ཀྱང་གཡེལ་བ་མི་མངའ་བས་ཏིང་ངེ་འཛིན་གྱི་རྟོགས་པ་བརྟན་ཅིང་མངོན་པར་མཁྱེན་པ་ཐོགས་མེད་དུ་མངའ་བའི་གྲུབ་པའི་དབང་ཕྱུག་ཆེན་པོ་འཁོར་ལོ་བདེ་མཆོག་གི་ཆོས་སྐོར་འདི་ལ་བཀའ་དྲིན་མཆོག་ཏུ་ཆེ་བ་ཞིག་ཡིན་ནོ། ། དེ་ལྟར་ཀུན་མཁྱེན་ཆེན་པོ་དང་། ཡོངས་འཛིན་དཀོན་མཆོག་འཕེལ། གྲུབ་ཆེན་དཀོན་བློ་དང་གསུམ་ཆར་གྱིས་རྗེས་སུ་བཟུང་ཞིང་རྒྱུད་བྱིན་གྱིས་བརླབས་པ་ནི་འཇམ་དབྱངས་སངས་རྒྱས་རིན་ཆེན་ཏེ། འདི་ནི་མུས་ཆེན་སེམས་དཔའ་ཆེན་པོའི་དབོན་པོ་ཞིག་གི་སྲས་ཡིན་ཞིང་།
ཆུ་མོ་བྱ་ལོ་མུས་སྟོད་གླིང་སྐྱར་འཁྲུངས། བཅུ་གཅིག་པའི་ཚེ་སེམས་དཔའ་ཆེན་པོ་ལ་དགེ་ཚུལ་ཞུས་གསུང་ངག་ལན་གསུམ་དང་། བདེ་མཆོག་གསང་འདུས་སོགས་ཟབ་ཆོས་མང་པོས་བདག་བློའི་བུམ་པ་གང་བར་མཛད། ཀུན་མཁྱེན་ཆེན་པོའི་དྲུང་དུ། ཕར་ཚད་འདུལ་བ་སྡོམ་གསུམ་སོགས་པ་མང་པོ་ལ་གསན་སྦྱོང་དང་། ཁྱད་པར་གསུང་ངག་ཚར་གསུམ། བདེ་མཆོག་གི་དབང་ཁྲིད་རྒྱུད་བཤད་སོགས་མང་པོའི་བཅུད་མྱངས། གྲུབ་ཆེན་དཀོན་བློ་ལ་ལམ་འབྲས་ཚར་དྲུག་སོགས་ཟབ་དགུའི་ཆོས་ཀྱི་དགའ་སྟོན་ཐོབ། རྒྱུན་གྱི་ཉམས་བཞེས་གཙོ་བོར་ལམ་འབྲས་ཀྱི་ཐུན་བཞི་དང་འཁོར་ལོ་བདེ་མཆོག་ལ་མཛད་ཅིང་། རིམ་གཉིས་ཀྱི་རྟོགས་པ་མཆོག་ཏུ་བརྟན།
དངོས་དང་མནལ་ལམ་དུ་བླ་མ་དང་ཡི་དམ་མང་པོའི་ཞལ་གཟིགས། མ་འོངས་པ་མཁྱེན་པའི་མངོན་ཤེས་མངའ། བསྟན་པའི་བྱ་བ་རྒྱུད་སྡེ་ནས་བཤད་པའི་དཀྱིལ་འཁོར་ཟུར་བཀའ་བརྒྱད་ཅུ་རྩ་གཉིས་ཙམ་གྱི་དབང་ལན་གྲངས་དུ་མ་དང་། གསུང་ངག་ལམ་འབྲས་ཚར་ལྔ་བཅུ་ང་གཅིག གཞན་བྱིན་རླབས་རྗེས་གནང་ལུང་བཤད་སོགས་བསམ་གྱིས་མི་ཁྱབ་ཅིང་། རབ་བྱུང་བསྙེན་རྫོགས་སོགས་མཛད་པ་ནི་བགྲང་བར་མི་བཟོད་པས་འཕྲིན་ལས་ནམ་མཁའ་དང་མཉམ་པའི་སྒོ་ནས་སྐལ་ལྡན་མང་པོ་སྨིན་པར་མཛད་དེ། དགུང་ལོ་དོན་གཉིས་པ་ཤིང་ཕོ་སྤྲེའུའི་ལོ་ཁྲུམས་ཟླ་བའི་ཚེས་བཅུའི་ཐོ་རངས་རྒྱུད་སྡེ་ནས་བཤད་པའི་འདའ་ཁ་མ་ཟབ་མོ་གསལ་བཏབ་སྟེ། མདུན་གྱི་ནམ་མཁར་བླ་མ་ཡི་དམ་མཁའ་འགྲོའི་ཚོགས་བཞུགས་པ་ལ་སྤྱན་གྱིས་གཟིགས་ནས་ནམ་མཁའ་མཛོད་ཀྱི་ཕྱག་རྒྱ་མཛད་བཞིན་པར་དགོངས་པ་འོད་གསལ་ཕྱག་རྒྱ་ཆེན་པོའི་ངང་དུ་ཐིམ་པའི་ཚུལ་བསྟན། དེ་ནས་ཚེས་བཅུ་གཉིས་ཀྱི་ཐོ་རངས་ཐུགས་དམ་ལས་བཞེངས་ནས་ཐོགས་པ་མེད་པར་བདེ་བ་ཅན་ན་རྗེ་བླ་མ་ཡབ་སྲས་བཞུགས་པའི་དྲུང་དུ་གཤེགས་སོ། ། དམ་པ་དེ་ཉིད་ཀྱི་དྲུང་དུ་ས་ལོ་ཐམས་ཅད་མཁྱེན་པས་འཁོར་ལོ་བདེ་མཆོག་གི་ཆོས་སྐོར་ཀྱང་ཡོངས་སུ་རྫོགས་པ་གསན་པ་ཡིན་ཏེ།
ས་ལོ་ཉིད་ཀྱི་གསུང་ལས། འཇིག་རྟེན་དབང་ཕྱུག་བུདྷ་རཏྣ་ལས། ། སྔར་གྱི་གདམས་ངག་ཕལ་ཆེར་བསྐྱར་ནས་ཞུས། ། ཞེས་གློ་བོ་མཁན་ཆེན་སོགས་ལ་སྔར་གསན་པའི་བདེ་མཆོག་གི་ཆོས་སྐོར་རྣམས་སླར་ཡང་རྗེ་ཉིད་ལ་གསན་པར་གསུངས་པས་སོ། ། ཡང་མུས་ཆེན་སེམས་དཔའ་ཆེན་པོའི་ཐུགས་སྲས་སྙན་བརྒྱུད་གདམས་པའི་གཏེར་ཆེན་ཞྭ་ལུ་བ་སངས་རྒྱས་དཔལ་བཟང་ནི་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ས་སྐྱ་ནས་ཤར་ཕྱོགས་སུ་དཔག་ཚད་འགའ་ཞིག་བགྲོད་པའི་ཆ་དཔལ་རྣམ་ཞེས་བྱ་བའི་ཆར་འཁྲུངས། དགུང་ལོ་དགུ་པའི་ཚེ་ཡོངས་འཛིན་དཔལ་སྐྱོང་བ་དང་། སློབ་དཔོན་ཀུན་དགའ་དཔལ་བཟང་། མཁས་དབང་གྲགས་པ་རྒྱལ་མཚན་རྣམས་ལས་ཞྭ་ལུར་རབ་བྱུང་ཞུས། བཅུ་དགུའི་བར་དུ་མཁན་པོ་དེ་ལས་ལུང་རིགས་ཀྱི་བཅུད་བླངས། ཉི་ཤུ་པ་ལ་སྔར་གྱི་མཁན་སློབ་སོགས་ལས་བསྙེན་རྫོགས་ཞུས།
སློབ་དཔོན་ཀུན་དཔལ་བའི་དྲུང་དུ་དབུ་མ། མངོན་པ། བྱམས་ཆོས་སོགས་སྡེ་སྣོད་ལ་སྦྱངས་པ་ལྷུར་མཛད་དེ་གཞུང་ཆེན་བཅུ་ལ་གྲྭ་སྐོར་གྱི་དགའ་སྟོན་སྤེལ། དེ་ལྟའི་སྐབས་ཤིག་ནས་ཆོས་གྲྭ་བྲང་མོ་ཆེའི་སློབ་དཔོན་ལོ་བདུན་གྱི་བར་མཛད། སླར་བྱམས་མགོན་གཉིས་པ་སེམས་དཔའ་ཆེན་པོ་གཞོན་ནུ་རྒྱལ་མཆོག་གི་དྲུང་དུ་གངས་བུ་ལེར་བྱོན། ཐར་པའི་རྩ་བ་བྱང་ཆུབ་ཀྱི་སེམས་ལུགས་གཉིས་ཀྱི་ཆོ་གས་ཐུགས་སུ་ཆུད་པར་མཛད། སྡེ་སྣོད་ཀྱི་བཤད་པའི་བཀའ་བགྲང་བར་མི་བཟོད་པ་ཞིག་དང་། ཕ་རོལ་ཏུ་ཕྱིན་པའི་ལམ་གྱི་སྙིང་པོའི་ཟབ་ཁྲིད་དུ་མའི་བཅུད་འཐུངས་ཤིང་རྗེ་དེའི་ཞབས་འབྲིང་པ་རྒྱུན་མི་ཐུང་ཙམ་ཞུས་སྐབས། རྗེ་མུས་ཆེན་སེམས་དཔའ་ཆེན་པོ་དང་མཇལ། ཐོག་མར་རོང་སྟོན་གྱི་ཕར་ཕྱིན་ཁྲིད་ཡིག་གིས་ལུང་ཁྲིད་ཀྱི་ཆོས་ཀྱི་སྒོ་ཕྱེ།
དེ་མཚམས་སེམས་དཔའ་ཆེན་པོ་གཞོན་ནུ་རྒྱལ་མཆོག་དགའ་ལྡན་དུ་ཕེབས་པ་ན། རྡོ་རྗེ་ཐེག་པའི་མྱུར་ལམ་དུ་འཇུག་འདོད་ཀྱི་འདུན་པས་བསྐུལ་ཏེ་མུས་སུ་རྗེ་སེམས་དཔའ་ཆེན་པོ་དཀོན་མཆོག་རྒྱལ་མཚན་བཞུགས་པའི་དྲུང་དུ་གདན་བཏེགས། ཞབས་པད་ཡུན་རིང་དུ་བསྟེན་བདེ་ཀྱེ་གསང་གསུམ་གཙོ་བོར་གྱུར་པའི་རྒྱུད་མན་ངག་གི་ཟབ་བཅུད་ངོམས་པར་གསོལ། དགུང་ལོ་ལྔ་བཅུ་པའི་ཚེ་ཡུམ་གཤེགས་ཏེ་རྗེ་སེམས་དཔའ་ཆེན་པོ་ལ་དེར་འགྲོ་བར་ཞུས་པས། ཕྱིན་ནས་ཕན་རྒྱུ་མེད། དེ་བས་མའི་དོན་དུ་བདེ་མཆོག་གི་བསྙེན་པ་གྱིས་གསུངས་པས་བཀའི་ཅོད་པན་སྤྱི་བོར་བཅིངས་པས། འོད་གསལ་དུ་ཡུམ་འཁོར་བ་ནས་དྲངས་པའི་མཚན་མ་བརྙེས། གཞན་ཡང་ཡོན་ཏན་གྱི་ཁྱད་པར་བདག་གཞན་གྱི་བདེ་སྡུག་དངོས་སུ་བརྗེ་ནུས། བསྐྱེད་རིམ་ལ་བརྟན་པ་ཐོབ། རྫོགས་རིམ་མངོན་དུ་གྱུར་པས།
རྗེ་མུས་ཆེན་འཁོར་ལོ་བདེ་མཆོག་ཏུ་གསལ་བར་གཟིགས། གྲུབ་ཆེན་དཀོན་བློ་ལ་གུར་མགོན་བཅུ་གཉིས་མའི་རྗེས་གནང་གི་ཟབ་གནད་ནོད་པའི་ཚེ་མགོན་དེ་གུར་མགོན་ཉིད་དུ་མངོན་སུམ་དུ་གཟིགས་ཤིང་། དེ་ཉིད་ཀྱིས་ཀྱང་རྗེ་འདི་ཀྱེ་རྡོར་དུ་གསལ་བར་སྣང་བ་སོགས་རྟོགས་པའི་ཡོན་ཏན་དཔག་ཏུ་མེད། གཞན་དོན་མཛད་པའི་ཚེ་ཡང་དགེ་བསྙེན། དགེ་ཚུལ། དགེ་སློང་སོགས་བསྐྲུན་པའི་གྲངས་ནི་བགྲང་བ་ལས་འདས་ཤིང་། ཕར་ཕྱིན་ལམ་གྱི་རྩ་བ་ཐེག་ཆེན་སེམས་བསྐྱེད་གསང་སྔགས་ལམ་གྱི་རྩ་བ་སྨིན་བྱེད་ཀྱི་དབང་བསྐུར་བ། གྲོལ་བྱེད་ཀྱི་ཁྲིད་སྟོན་པ། རྣམ་དག་རྒྱུད་ཀྱི་བཤད་བཀའ་སོགས་ཀྱང་མཐའ་ཡས་པ་ཞིག་སྩོལ་བ་ལ་ཐོགས་པ་མེད་པས་ལུང་གི་ཡོན་ཏན་གྱི་མཛོད་མངའ། རྗེ་ཉིད་ཡ་མའི་གདན་སར་བཞུགས་དུས།
རྗེ་སེམས་དཔའ་ཆེན་པོས་ཀྱང་ད་ལྟ་ཡ་མ་ཕུ་ན་བླ་མས་འཆད་ཤེས། སློབ་མས་ཉན་ཤེས་པའི་འཆད་ཉན་རྣམ་དག་དེ་ཡོད་པ་ཡིན་ཞེས་བསྟོད་བཀུར་གྱི་བསྔགས་པའི་སྒྲ་དབྱངས་སྒྲོག་པར་མཛད། མདོར་ན་དགུང་ལོ་དགུ་པ་ལ་རབ་ཏུ་བྱུང་བ་ནས། རེ་བཞི་པའི་བར་དུ་བསྟན་པ་རིན་པོ་ཆེའི་བྱ་བ་ཁོ་ན་མཛད་དེ། ས་ཕག་ཧོར་ཟླ་བཅུ་གཉིས་པའི་གནམ་སྟོང་གི་ཉིན་དཔལ་ངམ་རིང་གི་རྒྱལ་ཁབ་ཆེན་པོར་ངོ་མཚར་རྨད་དུ་བྱུང་བའི་རྣམ་འཕྲུལ་མང་པོ་དང་བཅས་ཏེ་སྐུ་ཐིམ་པའི་ཚུལ་བསྟན། དེ་ནས་ཆོ་འཕྲུལ་ཟླ་བའི་ཚེས་བརྒྱད་ཀྱི་བར་ཞལ་དཀྱིལ་གཟི་མདངས་དང་ལྡན་ཞིང་འོད་ཟེར་འཕྲོ་བ་དང་། ངམ་རིང་རྩེ་ཤོད་ཐམས་ཅད་དྲོད་ཀྱིས་ཁྱབ་སྟེ་ཡོན་ཆབ་དང་ཞལ་ཟས་སོགས་ཀྱང་མི་འཁྱག་པ་དང་། དེ་ནས་ཚེས་བརྒྱད་ཀྱི་ཐོ་རངས་ཐུགས་དམ་དེ་ལས་གྲོལ་ཏེ། རྗེ་སེམས་དཔའ་ཆེན་པོ་བཞུགས་པའི་དྲུང་བདེ་བ་ཅན་དུ་གཤེགས་སོ། ། དེ་ནས་སྔར་བཞིན་ཡོན་ཆབ་སོགས་ཀྱང་འཁྱག་པ་ཞིག་བྱུང་བས་ཀུན་གྱིས་ངོ་མཚར་དུ་འཛིན་པ་བྱུང་ཞེས་ཐོས་སོ། །
དེ་ལ་སློབ་མའི་མཆོག་མང་ཡང་། དཔལ་འཁོར་ལོ་སྡོམ་པའི་བཀའ་འཛིན་པ་ནི་མངའ་རིས་པ་དཔལ་ལྡན་རྒྱལ་པོ་སྟེ། འདི་ནི་ཆུ་མོ་གླང་གི་ལོ་མངའ་རིས་སྟོད་ཀྱི་ཕྱོགས་སུ་འཁྲུངས། དགུང་ལོ་དགུ་པའི་ཚེ་བླ་མ་བསམ་གཏན་དཔལ་བ་ལས་རབ་ཏུ་བྱུང་། སློབ་དཔོན་ཆོས་སྐྱོང་རྡོ་རྗེ་ལ་ཕར་ཚད་སོགས་བསླབས་ཏེ་གདན་ས་ཆེན་པོར་གྲོགས་ཉིས་བརྒྱ་ཙམ་དང་འགྲོགས་ཏེ་ཕར་ཕྱིན་ལ་བཤད་པའི་དགའ་སྟོན་མཛད། དེ་དུས་རྗེ་ངོར་ཆེན་ཀུན་དགའི་མཚན་དང་མཇལ། རྣམ་པར་རྒྱལ་མའི་རྗེས་གནང་སོགས་མནོས། རྗེ་ངོར་ཆེན་གྱིས་ཚེ་རིང་བ་སོགས་ཀྱི་ལུང་བསྟན་གྱི་བདུད་རྩི་སྩལ། རྗེ་དེ་ལ་མི་ཕྱེད་པའི་དད་པ་ཐོབ། འདིའི་ཆོས་ལུགས་དཔྱིད་ཕྱིན་པར་མཛད་དགོངས་པའི་དམ་འཆའ་བརྟན་པོ་བཟུང་།
སླར་མངའ་རིས་སུ་བྱོན་སློབ་དཔོན་ཆོས་སྐྱོང་རྡོ་རྗེའི་དྲུང་དུ་འདུལ་བ་སོགས་ཀྱི་གཞུང་ལུགས་འགའ་ལ་གསན་སྦྱོངས་མཛད། བླ་མ་བསམ་གཏན་དཔལ་བ་ལ་བདེ་མཆོག་གི་དབང་བྱིན་རླབས་སོགས་ཅི་རིགས་གསན། དགུང་ལོ་བཅོ་བརྒྱད་པའི་ཚེ་སླར་ཡང་དབུས་གཙང་དུ་ཕེབས་པའི་འདུན་པ་ཤར་བའི་ནུབ་ཅིག་འབུམ་གྱི་པོ་ཏི་གསོལ་བ་དང་། དུང་ཞིག་བུས་པས་སྒྲས་དབུས་གཙང་ཁེངས་པ་སོགས་སྙན་པ་ཆེན་པོས་ཕྱོགས་ཐམས་ཅད་ཁྱབ་པའི་མཚན་མ་བརྙེས་ཏེ། དབུས་གཙང་དུ་བྱོན་ཀུན་མཁྱེན་ནམ་བསོད་ཆེན་པོ་ལ་ཕར་ཚད་མངོན་འདུལ་བྱམས་ཆོས་སོགས་གསན་སྦྱོངས་མཛད། དེ་ལྟའི་བར་སྐབས་དག་ཏུ་རྗེ་ངོར་ཆེན་ལ་ཀྱེ་རྡོར་སོགས་ཀྱི་དབང་བཀའ་འགའ་རེ་དང་། མཁས་གྲུབ་བསྟན་གསལ་ལས་ཚད་མ་གསན་པ་སོགས་མཛད། དེ་མཚམས་ཤིག་ན་རྗེ་ནམ་བསོད་གཤེགས་པའི་རྗེས་ཀྱི་དགོངས་རྫོགས་སོགས་གྲུབ་པར་མཛད། དགུང་ལོ་སོ་དྲུག་པའི་ཚེ་སྔར་གྱི་ཡི་དམ་བརྟན་པོ་གསོས་བཏབ་སྟེ། རྗེ་ངོར་པའི་རིང་ལུགས་ལས་འོངས་པའི་ཟབ་བཅུད་དག་གསོལ་བར་དགོངས་ནས།
གླིང་དགའ་བདེ་བ་ཅན་ན་རྗེ་མུས་ཆེན་བཞུགས་པའི་དྲུང་དུ་བྱོན་ཏེ། ཐོག་མར་རྗེ་སེམས་དཔའ་ཆེན་པོས་མཁན་པོ། ལས་སློབ་རྗེ་ཀུན་དགའ་དབང་ཕྱུག གསང་སྟོན་གྲུབ་ཆེན་དཀོན་བློ་རྣམས་ལས་བསྙེན་པར་རྫོགས། དེ་ནས་མཁན་པོ་དེ་ལ་གསུང་ངག་སོགས་ཟབ་བཅུད་མང་དུ་མནོས། སྐབས་དེར་རྗེ་སེམས་དཔའ་ཆེན་པོ་གཤེགས་པས། སེམས་དཔའ་ཆེན་པོ་དཀོན་མཆོག་འབངས་དང་དཀོན་མཆོག་རྒྱལ་མཚན་གཉིས་ཀྱི་སྲས་ཀྱི་ཐུ་བོ།

རྗེ་སངས་རྒྱས་དཔལ་བཟང་ཡ་མ་བདེ་ལྡན་ཕུག་ན་བཞུགས་པའི་སྤྱན་སྔར་ཕེབས་ཏེ། དེ་ཉིད་ལ་འཁོར་ལོ་བདེ་མཆོག་གཙོ་བོར་གྱུར་པའི་རྒྱུད་མན་ངག་གི་ཟབ་གནད་བུམ་པ་གང་བྱོའི་ཚུལ་དུ་གསན། སྤྱིར་ཡང་བདེ་མཆོག་གསན་པའི་བླ་མ་དྲུག་ཙམ་བསྟེན་ཏེ་ཆོས་སྐོར་འདིའི་བདག་པོ་ལྟ་བུར་གྱུར། གཞན་ཡང་བདག་ཆེན་བློ་གྲོས་རྒྱལ་མཚན། ཆོས་རྗེ་གུང་རུ། ཀུན་མཁྱེན་ཆེན་པོ། གྲུབ་ཆེན་དཀོན་བློ། རྗེ་དཔལ་ལྡན་རྡོ་རྗེ། སྲད་པ་ཀུན་བློ་སོགས་ཡོངས་འཛིན་དུ་མའི་ཞབས་པད་བསྟེན་གསན་པ་རྒྱ་མཚོའི་མཐར་སོན། དེ་དག་གི་ནང་ནས་སྲད་པ་ཀུན་བློ་འདི་འཕྲལ་ཀུན་སྤྱོད་རྩིང་བ་འདྲ་ཞིག་ཡོད་པས། རྗེ་འདིས་བླ་མ་འདི་ལ་ལམ་སྐོར་ཕྱི་མ་གསན་པའི་ཚེ་ཐུགས་ལ་འདི་ལ་ངོར་ཆེན་གྱི་མན་ངག་སྙན་བརྒྱུད་མ་ཆད་པ་རང་ཨེ་ཡོད་དམ་སྙམ་པ་ཞིག་འཁྲུངས་པའི་ནུབ་མོ་མནལ་ལམ་དུ་རྗེ་ངོར་ཆེན་བྱོན་སྙེ་མ་དྲུང་མོ་འགའ་ཡར་ཞིག་བསྣམས་ནས།
རྩེ་མོ་རྗེ་འདི་ལ་གཏད། རྩ་བ་ངོར་ཆེན་རང་གིས་བཟུང་སྟེ་ཕར་འཐེན་ཚུར་འཐེན་མང་དུ་མཛད་ཀྱང་མ་ཆད་པ་ཞིག་བྱུང་བས་སྙན་བརྒྱུད་མ་ཆད་པར་ཡོད་པ་ཐུགས་ཡིད་ཆེས། དེ་ལྟར་ཐོས་པ་དག་གི་དོན་ཡང་། དབེན་གནས་བསམ་གཏན་ཕུག ཡ་མ་བདེ་ལྡན། སྟག་ལུང་རི་ཁྲོད། བསམ་ལྡིང་། ལུང་ཆུང་དཔལ་གྱི་རི་ཁྲོད་སོགས་སུ་སྒོམ་པ་ལ་རྩེ་གཅིག་ཏུ་བཞུགས་པ་མང་དུ་མཛད་པས་ཐ་མལ་གྱི་སྣང་བ་ཐམས་ཅད་རང་ཚུགས་མི་ཐུབ་པ་བན་བུན་མེར་མེར་དུ་འཆར་བ་སོགས་རྟོགས་པ་ཕུལ་དུ་བྱུང་བ་ཐུགས་རྒྱུད་ལ་འཁྲུངས། བླ་མ་དང་ལྷག་པའི་ལྷས་ཞལ་བསྟན་པའི་ཚུལ་ཡང་། ནུབ་ཅིག་མནལ་ལམ་དུ་མི་སྔོན་པོ་ཐོད་སྐམ་ཅན་ཅིག་བྱུང་ནས།
ནག་པོ་པའི་དབང་དགོས་ན་མགྱོགས་པར་ཤོག་ཟེར་བ་ཞིག་བྱུང་ནས། ནངས་པར་ཡ་མར་རྗེ་སངས་རྒྱས་དཔལ་བཟང་བཞུགས་པའི་དྲུང་དུ་ཕྱིན་པས། དེར་རྗེ་དེ་ཉིད་ནག་པོ་པའི་དབང་བསྐུར་གྱི་ཁ་གསོའི་བསྙེན་པ་ལ་བཞུགས་ཏེ། ནངས་པར་ནག་པོ་པའི་སྟ་གོན་གནང་རྒྱུའི་སྐབས་སུ་འབྱོར་ཏེ་ཡི་དམ་གྱིས་ལུང་བསྟན་པར་དགོངས། དེ་ལྟར་ཐུགས་དམ་ཉམས་བཞེས་ལ་སྐད་ཅིག་ཀྱང་མི་གཡེལ་བའི་རིང་ནས་གསུང་ངག་ལན་གྲངས་བཅུ་བདུན། དག་པ་གསུམ་གྱི་ཁྲིད་ཚར་ལྔ། བདེ་མཆོག་ལཱུ་ནག་དྲིལ་གསུམ་གྱི་བསྐྱེད་རྫོགས་ཀྱི་ཁྲིད་ཚར་མང་པོ། གཞན་ཡང་བློ་སྦྱོང་སོགས་ཀྱི་ཁྲིད་བཀའ་དང་། བདེ་དགེས་གཉིས་སོགས་རྒྱུད་བཤད་དུ་མ་དང་བཅས་འཆད་པའི་དགའ་སྟོན་སྤེལ་བ་ཡང་དཔག་ཏུ་མེད། བཤད་པ་དེ་རྣམས་ཀྱང་གོང་མའི་གསུང་དང་མི་འགལ་ཞིང་།
ཚིག་དོན་བཟུང་སླ་གོ་བདེ་ཆོད་ཆེ་བ་སོགས་འཆད་པའི་ཡོན་ཏན་དུ་མ་དང་ལྡན་པ་ཞིག་ཡིན་ནོ་ཞེས་ཐོས་ལ། མདོར་ན་དགུང་ལོ་དོན་གསུམ་གྱི་བར་དུ་བསྟན་པའི་བྱ་བ་ཁོ་ན་མཛད་དེ། ལོ་དེ་ཉིད་ཀྱི་ཚེ་ས་སྐྱ་པ་ཆེན་པོ་རྗེ་སངས་རྒྱས་དཔལ་བཟང་གི་རྣམ་པར་བྱོན་ཏེ། ད་ལོ་ཁྱོད་ཞིང་གཞན་དུ་འགྲོ་གསུངས་པ་དང་། ཡང་ནུབ་ཅིག་མཁའ་འགྲོ་མ་གཉིས་བྱུང་ནས། རྣལ་འབྱོར་པ་ཁྱོད་ནི་ནུབ་ཕྱོགས་ཀྱི་ཞིང་དུ་འགྲོའོ་ཞེས་ཟེར་ཞིང་གླུ་གར་གྱི་བསུ་བ་དང་བཅས། འཁོར་ལོ་བདེ་མཆོག་གི་བསྐྱེད་རྫོགས་ལམ་ཟབ་མོ་བླ་མའི་རྣལ་འབྱོར། ན་རོ་མཁའ་སྤྱོད་ཀྱི་བསྐྱེད་རྫོགས་སོགས་ཐུགས་དམ་ཟབ་མོ་ལ་རྩེ་གཅིག་པའི་ངང་ནས་ཟླ་བ་དང་པོའི་ཉེར་གཅིག་ལ་ཞི་བར་གཤེགས། དེ་ནས་གནམ་གང་གི་བར་ཐུགས་དམ་ཉིད་ལ་ཞུགས། དེ་ལས་གྲོལ་བ་ན་མེ་ཏོག་གི་ཆར་དང་།
འཇའི་གུར་ཕུབ་པ་སོགས་དང་། སྤུར་སྦྱངས་པའི་ཚེ་གདུང་རུས་དག་ལ་སྟོན་པ་སངས་རྒྱས་དང་། རྡོ་རྗེ་རྣལ་འབྱོར་མའི་སྐུ་ཤིན་ཏུ་གསལ་བ་དག་དང་། རིང་བསྲེལ་གྱི་གྲངས་ཀྱང་མང་བར་བྱོན་པ་སོགས་ཆེས་ངོ་མཚར་བ་དུ་མ་བྱུང་ངོ་། ། དེ་ལ་སློབ་བུ་མང་དུ་བྱོན་པའི་ནང་ནས་ཐུགས་སྲས་རྒྱུད་འཛིན་གྱི་གཙོ་བོ་ནི། མཁས་གྲུབ་ཆེན་པོ་བཟང་པོ་དཔལ་བ་སྟེ། དམ་པ་འདི་ནི་ས་ཕོ་སྤྲེའུའི་ལོ་མུས་ཀྱི་ས་ནག་བྱ་བར་བལྟམས། གཞོན་ནུ་ཉིད་ནས་རྡོ་རྗེ་ནག་པོ་ཆེན་པོའི་ཞལ་མངོན་སུམ་དུ་གཟིགས། དགུང་ལོ་བརྒྱད་པའི་ཚེ་གྲུབ་ཆེན་དཀོན་མཆོག་བློ་གྲོས་དང་། རྗེ་དཔལ་རིན་པ་ལས་རབ་ཏུ་བྱུང་།
དེ་ནས་རྫོང་དགའ་ལྡན་རྩེར་དཀའ་སྤྱད་དྲག་པོའི་སྒོ་ནས་གསན་སྦྱོང་རྒྱུན་མི་ཐུང་ཙམ་མཛད་སྐབས་གྲོགས་འགའ་ཞིག་དང་བཅས་བསོད་སྙོམས་ལ་ལྗོངས་རྒྱུ་ཚེ་ནམ་མཁའི་དབྱིངས་ནས་འཇམ་དབྱངས་ཀྱི་མཁྱེན་པའི་ངོ་བོ་རལ་གྲི་འོད་འབར་བ་ཞིག་འུར་སྒྲ་ཆེན་པོ་དང་བཅས་བྱུང་བ་རྗེ་འདིའི་དབུའི་གཙུག་ནས་ཐིམ་པའི་སྣང་བ་བྱུང་། དེ་མན་བློ་གྲོས་ཀྱི་པདྨོ་ཁ་ཕྱེ་སྟེ་ཆོས་གང་ལ་ཡང་འབད་རྩོལ་མི་དགོས་པར་ཐོས་པ་ཙམ་གྱིས་མངོན་དུ་གྱུར་པ་ཞིག་བྱུང་ནས། དགུང་ལོ་བཅུ་གཅིག་པའི་ཚེ་དཔལ་ལྡན་ས་སྐྱར་ཚད་མའི་སྙིང་པོ་རིགས་གཏེར་ལ་བཤད་སྟོན་མཛད། དེ་ནས་གྲུབ་ཆེན་དཀོན་བློས་ལུགས་གཉིས་ཀྱིས་བརྩེ་བས་བསྐྱངས་ཏེ། ཐུབ་བསྟན་རྣམ་རྒྱལ་གྱི་ཆོས་གྲྭར་ཀུན་མཁྱེན་ཆེན་པོ་ཡབ་སྲས་ཀྱི་དྲུང་དུ་ལན་གཉིས་བྱོན། སྡེ་སྣོད་ཀྱི་གཞུང་ལུགས་མང་པོའི་བཅུད་མྱངས་སྟེ། གདན་ས་ཆེན་པོར་སླར་ཡང་བཤད་པའི་དགའ་སྟོན་སྤེལ། ཀ་བཅུ་ཞེས་པའི་མཚན་གྱི་དགེ་ལེགས་གསོལ། དགུང་ལོ་སུམ་ཅུ་སོ་གཅིག་པའི་ཚེ། མཁན་པོ་ཀུན་མཁྱེན་དཔལ་ལྡན་རྒྱལ་པོ།
ལས་སློབ་ཅུང་པ་མཁས་གྲུབ་སངས་རྒྱས་འཕེལ། གསང་སྟོན་རྗེ་བྱམས་པ་ཆོས་ལེགས་སོགས་ལས་བསྙེན་པར་རྫོགས། དེ་གོང་དགུང་ལོ་བཅུ་གཅིག་པ་ཙམ་ནས་བཟུང་། གྲུབ་ཆེན་དཀོན་བློ། ཀུན་མཁྱེན་ཆེན་པོ། སངས་རྒྱས་བཟང་པོ། འཇམ་དབྱངས་སངས་རྒྱས་རིན་ཆེན། རྗེ་བྱམས་པ་ཆོས་ལེགས། བྱང་སེམས་ལེགས་པ་རྒྱལ་མཚན། མཁས་གྲུབ་སངས་རྒྱས་འོད་ཟེར།
འཇམ་དབྱངས་དཔལ་ལྡན་རིན་ཆེན། རྗེ་སངས་རྒྱས་འཕེལ་བ་སོགས་ཡོངས་འཛིན་དུ་མའི་ཞབས་པད་བསྟེན། སྔ་ཕྱིར་མདོ་སྔགས་ཀྱི་ཟབ་གནད་མང་པོས་ཐུགས་ཡིད་ཚིམ་པར་བླངས། ཁྱད་པར་ཀུན་མཁྱེན་དཔལ་ལྡན་རྒྱལ་པོ་ལོ་ཉི་ཤུ་རྩ་བཞི་ཙམ་གྱི་བར་འབྲལ་མེད་དུ་གུས་པས་བསྟེན། ཡང་ཟབ་འཁོར་ལོ་བདེ་མཆོག་གཙོ་བོར་གྱུར་པའི་རྒྱུད་མན་ངག་གི་བདུད་རྩི་ངོམས་པར་གསོལ། མགོན་དེས་ཐུགས་སྲས་བུ་ཆེན་ཀུན་གྱི་མཆོག་ཏུ་བརྩེ་བས་བཟུང་། ཐོས་དོན་དེ་དག་ཀྱང་དབེན་གནས་བསམ་ལྡིང་། ངང་པ་བྲག་ཁུང་སོགས་སུ་རྩེ་གཅིག་ཏུ་ཉམས་སུ་བཞེས་པས་ནང་དུ་ཐུགས་རྒྱུད་ལ་རྟོགས་པ་དཔག་མེད་འཁྲུངས། ཕྱི་རོལ་ཏུ་སྐལ་ལྡན་གྱི་གདུལ་བྱ་དག་ལ་འཁོར་ལོ་བདེ་མཆོག་དང་། ཀྱཻ་རྡོར་སོགས་ཀྱི་རྣམ་སྤྲུལ་སྣ་ཚོགས་པའི་ངོ་མཚར་གྱི་ལྟད་མོ་བསྟན།
དགུང་ལོ་ཞེ་ལྔ་པའི་ཚེ་སྔ་གོང་ནས་རྨི་ལམ་དུ་བཤད་པ་བས་སྒྲུབ་པ་མཛད་པ་ཁྱད་ཆེ་བའི་ལྟས་ཡོད་པ་དང་། ལྷག་པར་རྣལ་འབྱོར་མ་ལ་སྒྲུབ་པ་བྱས་ན་ཚེ་འདི་ལ་མཁའ་སྤྱོད་དུ་འགྲོ་བའི་ལྟས་ཤིག་ཡོད་པས་སྒྲུབ་པ་ཁོ་ན་ལ་ཐུགས་གཏད་པ་ཞིག་མཛད་ཀྱང་། དེ་དུས་བོད་ན་ཆེ་བ་འགོས་རྔོག་པ་འཁོན་གསུམ་ཞེས་གྲགས་པའི་རྔོག་གི་རྒྱུད་ཏ་སི་ཆེན་པོའི་དྲུང་ཆེན་དཔལ་འབྱོར་བ་བྱ་བ་མཆེད་ཀྱིས་འཇམ་དབྱངས་སངས་རིན་ལ་ཞུ་ངོ་ཞུས་པར་བརྟེན། རྗེ་དེས་དཔལ་ཆོས་སྒོའི་གདན་ས་མཛད་དགོས་པའི་བཀའི་ཅོད་པན་སྤྱི་བོར་བཅིངས་ཏེ་ལོ་དུ་མའི་བར་ཆོས་སྒོར་བཞུགས་ཏེ་འདུས་པའི་ཚོགས་ལ་དམ་པའི་ཆོས་ཀྱི་དགའ་སྟོན་ཅི་ཡང་ཞིག་སྤེལ། དེ་ཙམ་ནས་ཇི་སྲིད་མ་གཤེགས་ཀྱི་བར་དུ་ནང་དུ་ཏིང་ངེ་འཛིན་གྱི་ཉམས་བཞེས་ལས་མི་གཡོ་བཞིན་དུ། ཕྱི་རོལ་ཏུ་ལེགས་བཤད་ཀྱི་དགའ་སྟོན་རྒྱུན་མ་ཆད་པར་སྩོལ་བར་མཛད། ཞིང་གཞན་དུ་གཤེགས་པའི་ཚེ་རྗེ་བཙུན་ས་སྐྱ་པ་གོང་མ་ལྔའི་གཞན་རྣམས་ཅུང་ཟད་མི་གསལ་བའི་ཚུལ་དང་། རྗེ་བཙུན་ཆེན་པོ་ན་བཟའ་དངུལ་མདོག་བཞེས་པ་ཞིག་གསལ་པོར་བྱོན་ནས། མི་ལུས་སྲད་སྲེད་མིག་ལ་རས་བཀབ་པ་འདྲ་བ་འདི་ལ་གནས་པ་ངལ་བ་ལས་མེད། དེ་བས་བྱང་ཕྱོགས་གསེར་མདོག་ཅན་དུ་ཕྱིན་པ་ལེགས་ཞེས་གསུངས་པའི་ལུང་བསྟན་དང་།
བདེ་མཆོག་གི་ལྷ་མོ་བཞི་བུད་མེད་ཐ་མལ་པ་བཞིའི་ཚུལ་དུ་བྱས་ཏེ་དག་པའི་ཞིང་དུ་བྱོན་ཟེར་ཞིང་ཡང་ཡང་གཡོབ་པ་བྱེད་པ་སོགས་མཁའ་འགྲོའི་བསུ་བ་དང་བཅས་ཡོས་ལོ་ཧོར་ཟླ་གསུམ་པའི་གནམ་སྟོང་གི་ཚེ་མདའ་ཁ་མའི་གདམས་པའི་ངང་ནས་གཤེགས་སོ། ། འདི་ལ་སློབ་མའི་མཆོག་ཤིན་ཏུ་མང་ཡང་། དཔལ་འཁོར་ལོ་སྡོམ་པའི་བཀའ་བབ་ཅིང་རྒྱུད་པ་འཛིན་པ་ནི་པཎ་ཆེན་ནམ་མཁའ་དབང་ཕྱུག་སྟེ། དམ་པ་འདི་ནི་ཆོས་ལྡན་གྱི་ཡབ་ཡུམ་ལ་ལྕགས་ཕོ་རྟའི་ལོ་ངོ་མཚར་བའི་དགེ་མཚན་དུ་མ་དང་བཅས་ཏེ་སྐུ་བལྟམས། དགུང་ལོ་བཅུ་གྲངས་ལ་མཁན་སློབ་མཚན་ཉིད་དང་ལྡན་པ་དག་ལས་རབ་ཏུ་བྱུང་། དེ་ནས་ཐུབ་བསྟན་ཡངས་ཅན་དུ་ཕར་ཚད། འདུལ་མངོན། དབུ་མ། སྡོམ་རིག་སོགས་སྡེ་སྣོད་ཀྱི་གཞུང་ཆེན་རྣམས་ལ་བསླབ་སྦྱངས་ཆེར་མཛད་པས་མཁས་པའི་ཕུལ་དུ་ཕྱིན། ཉི་ཤུ་རྩ་གྲངས་ལ་དཔལ་ས་སྐྱ།
ངམ་རིང་། གསང་ཕུ་སོགས་དབུས་གཙང་གི་ཆོས་གྲྭ་ཆེན་པོ་རྣམས་སུ་བཤད་གསར་གྱི་དགའ་སྟོན་སྤེལ། ཡོངས་འཛིན་གྱི་བླ་མ་ཡང་མུས་ཆེན་སངས་རྒྱས་རིན་ཆེན། ས་ལོ་འཇམ་པའི་རྡོ་རྗེ། བདག་ཆེན་ཀུན་དགའ་བཀྲ་ཤིས། ལོ་ནས་སྤྱན་སྔ་རིན་པོ་ཆེ་ངག་དབང་ཆོས་གྲགས། ཐུབ་བསྟན་ཡངས་ཅན་གྱི་མཁན་ཆེན་ཆོས་རྗེ་སོགས་མང་དུ་བསྟེན་ཏེ་མདོ་སྔགས་རིག་གནས་ཀྱིས་བསྡུས་པའི་གསན་པ་རྒྱ་མཚོའི་ཕ་མཐར་སོན། གླིང་དགའ་བདེ་བ་ཅན་དུ་ཐོས་བསམ་དང་འཆད་ཉན་སྤེལ་མར་མཛད་པའི་རིང་ནས་འཇམ་དབྱངས་སངས་རྒྱས་རིན་ཆེན་གྱི་དྲུང་དུ་བྱོན་གསུངས་པ་བཞིན་བྱོན་པས། རྗེ་དེས་རྒྱའི་རྡོ་རྗེ་དང་དྲིལ་བུ་ཆ། ཤིང་སྒམ་ཆེ་བ་ཞིག
ཇ་ཁུག་ཅིག་རྣམས་གནང་ནས། ཁྱོད་རང་དབུས་སུ་གཤེགས་ལ་སྨོར་དགོན་པའི་བླ་མ་མཛོད། ཤིང་སྒམ་འདི་ན་བཟས་ཁོངས། ཇ་ཁུག་འདིར་གསོལ་ཇ་རྣམས་ཚགས་མཛོད། རྒྱའི་རྡོ་རྗེ་དྲིལ་བུ་འདི་སྣོམས་ལ་དབང་བསྐུར་སོགས་བསྟན་པ་ལ་ཕན་ངེས་པའི་ཆོས་འཆད་རེམ་ལ་མཛོད། ཅེས་གསུངས་པ་ལྟར་དགུང་ལོ་སུམ་ཅུ་རྩ་གྲངས་ནས་ལོ་གྲངས་དུ་མའི་བར་དུ་དམ་པའི་ཆོས་ཀྱི་འཁོར་ལོ་བསྐོར་བས་བསྟན་པ་རིན་པོ་ཆེ་འཕེལ་རྒྱས་དང་། རྗེ་རང་ལ་ཡང་དེ་ཕྱོགས་ཀྱི་སྐྱེ་བོ་རྣམས་དང་འདུན་མཆོག་ཏུ་གྱུར་ཏེ། ན་བཟའ་གསོལ་ཇ་སོགས་ཟང་ཟིང་གི་འབུལ་ནོད་ཚད་མེད་པ་བྱུང་བས། སྔར་གྱི་བླ་མའི་གསུང་དེ་ལུང་བསྟན་དུ་དགོངས་ནས་མི་ཕྱེད་པའི་དད་པ་འཁྲུངས། ལྔ་བཅུ་རྩ་ལྔ་པའི་ཚེ་གླིང་དགའ་བདེ་བ་ཅན་གྱི་དགོན་གནས་ཆེན་པོར་རྗེ་བཙུན་སེམས་དཔའ་ཆེན་པོ་དཀོན་མཆོག་རྒྱལ་མཚན་ཡབ་སྲས་ཀྱི་རྒྱལ་ཚབ་ཏུ་མངའ་གསོལ།
དེ་ནས་བཟུང་ལོ་གྲངས་ཉི་ཤུ་ཙམ་གྱི་བར་དུ་ཆོས་གྲྭ་ཆེན་པོ་དེར་བདེ་ཀྱེ་གསང་གསུམ། ཡོ་ག་བྱ་སྤྱོད་དང་བཅས་པའི་དབང་ཁྲིད་ལུང་མན་ངག་རྒྱུད་ཀྱི་བཤད་བཀའ་སོགས་ཀྱི་ཆོས་ཆར་ཕབ་སྟེ་འཆད་ཉན་དམར་བའི་ཚད་དུ་གྱུར། རྗེ་འདི་མདོ་སྔགས་ཟུང་འཇུག་གི་དགེ་བའི་བཤེས་གཉེན་གཞུང་ལུགས་གང་ལ་ཡང་མཁྱེན་པ་རྒྱས་པས་པཎ་ཆེན་ནམ་མཁའ་དབང་ཕྱུག་ཅེས་ཕྱོགས་ཀུན་དུ་སྙན་པར་གྲགས། ཐུགས་སྲས་བསྟན་འཛིན་གྱི་སློབ་བུ་ཡང་མང་དུ་བྱོན། བདག་གི་བླ་མ་རྗེ་བཙུན་མུས་པ་ཆེན་པོ་དེ་ཉིད་ཀྱིས་ཀྱང་སྐུ་གཞོན་ནུའི་དུས་པཎ་ཆེན་དེ་ལ་བཀའ་གདམས་ལྷ་བཞིའི་ཁྲིད་དང་། གཞུང་དྲུག་གི་ལུང་སོགས་གསན་པ་ཡིན་ལ། རྟོགས་པའི་ཡོན་ཏན་ནི་གླིང་དགའ་བདེ་བ་ཅན་གྱི་གདན་ས་མཛད་དུས། མ་རུངས་པ་འགའ་ཞིག་གིས་དགོན་པའི་རི་རྒྱ་ལ་ཐོ་འཚམས་ཀྱི་ལས་བྱས་དུས། རྗེ་ཉིད་ཀྱིས་ཆོས་ཁྲིའི་སྟེང་ནས་ཆོས་སྐྱོང་རྣམས་ལ་དམོད་བཅོལ་དང་བཅས་ཕྱག་བརྡབས་པ་ཙམ་གྱིས་ངན་པ་རྣམས་ལ་རྟགས་མཚན་དྲག་པོ་དེ་མ་ཐག་བྱུང་བ་སོགས་མཐའ་ཡས་ཤིང་། མཐར་དགུང་ལོ་དོན་བཞི་པ་ཆུ་མོ་ལུག་ལོ་ཟླ་བ་བརྒྱད་པའི་ཚེས་གསུམ་གྱི་ཚེ་གླིང་དགའ་དགོན་པའི་བླ་བྲང་དུ་སྐུ་ལ་སྙུང་བ་མེད་བཞིན་དུ་རྣལ་འབྱོར་མའི་འཕོ་བ་ཆིག་བརྒྱུད་མ་གསལ་བཏབ་ཏེ།
མཁའ་སྤྱོད་ཉིད་དུ་ཐོགས་པ་མེད་པར་གཤེགས། དེ་དུས་འཇའ་འོད་དང་མེ་ཏོག་གི་ཆར་སོགས་ངོ་མཚར་བའི་ལྟས་དཔག་ཏུ་མེད་པ་བྱུང་བས་སྐྱེ་བོ་ཐམས་ཅད་དད་པའི་སྤུ་ལོང་ཆེས་ཆེར་གཡོས་པར་གྱུར་ཏོ། ། རྗེ་འདི་ལ་སློབ་མའི་མཆོག་མང་དུ་ཡོད་པའི་ནང་ནས་དམ་ཆོས་རྒྱུད་འཛིན་གྱི་གཙོ་བོ་ནི་རྗེ་བཙུན་དམ་པ་ཆོས་དབང་ཕྱུག་སྟེ། དམ་པ་འདི་ནི་སྟོན་པ་འདས་ནས་ལོ་སུམ་སྟོང་དྲུག་བརྒྱ་དང་ཞེ་ལྔ་ལོན་པ་ཆུ་ཕོ་སྤྲེའུའི་ལོ་མུས་སྟོད་རྟ་མོ་ཤར་གྱི་བདེ་ལེགས་ཀྱི་ལ་རྒྱབ་ཀྱི་ཁུད་བྱ་བའི་ལྷས་སུ་བལྟམས། དགུང་ལོ་བཅུ་པའི་ཚེ་འཇམ་དབྱངས་སངས་རྒྱས་རིན་ཆེན་དང་། རྗེ་དཀོན་མཆོག་རིན་ཆེན། ཆོས་རྗེ་ནམ་རྒྱལ་བ་རྣམས་ལས་རབ་ཏུ་བྱུང་། བཅུ་གཅིག་པའི་ཚེ་བདེ་མཆོག་ལཱུ་ནག་དྲིལ་གསུམ། གསང་འདུས་མི་བསྐྱོད་པ། འཇམ་རྡོར།
གུར། ཀྱེ་རྡོར་ཡབ་བཀའ་ཡུམ་བཀའ་སོགས་བླ་མེད་ཀྱི་སྒྲུབ་དཀྱིལ་མང་པོའི་ཚིག་དོན་ཐུགས་ལ་ཆུད། བཅུ་གཉིས་པའི་ཚེ་བརྟག་གཉིས་ལ་བཤད་སྟོན་སྤེལ། བཅུ་བཞི་པའི་ཚེ་ལམ་འབྲས་ཀྱི་ཁྲིད་ཡིག་དངོས་གྲུབ་འབྱུང་གཏེར་སོགས་ལམ་འབྲས་ཀྱི་ཡིག་ཆ་མང་པོ་དང་། ཀུན་ཏུ་དགོས་པའི་གཞུང་བདུན་སོགས་རྒྱུད་ཀྱི་ཡིག་ཆ་མང་པོའི་ཚིག་དོན་ཐུགས་སུ་ཆུད་ཏེ་རྒྱུགས་འབུལ་ཀྱང་མཛད། བཅོ་བརྒྱད་པའི་ཚེ་ཀྱེ་རྡོར་གཞི་བསྙེན་དང་། ཀུན་རིག་གི་བསྙེན་པ་སོགས་མཛད། སུམ་ཅུ་པའི་ཚེ་མཁན་པོ་པཎ་ཆེན་ནམ་མཁའ་དབང་ཕྱུག ལས་གསང་ཆོས་རྗེ་ནམ་མཁའ་སངས་རྒྱས། གྲིབ་ཆོད་པ་དོན་གྲུབ་རིན་ཆེན།
ཁ་སྐོངས་པ་སྤྱན་སྔ་དཀོན་མཆོག་རྒྱ་མཚོ་རྣམས་ལས་གླིང་དགའ་བདེ་བ་ཅན་དུ་བསྙེན་པར་རྫོགས། དགུང་ལོ་བཅུ་སྐོར་ནས་བཟུང་། འཇམ་དབྱངས་སངས་རྒྱས་རིན་ཆེན། མཚུངས་མེད་དཀོན་མཆོག་རིན་ཆེན། བདག་ཆེན་ཀུན་དགའ་བཀྲ་ཤིས། བླ་མ་ནམ་མཁའ་སངས་རྒྱས། ངོར་ཆེན་དཀོན་མཆོག་ལྷུན་གྲུབ། པཎ་ཆེན་ནམ་མཁའ་དབང་ཕྱུག་སོགས་ཡོངས་འཛིན་དུ་མའི་ཞབས་པད་གུས་པས་བསྟེན་ཞལ་གྱི་བུམ་བཟང་ལས། རྒྱུད་མན་ངག་གི་བདུད་རྩི་ངོམས་པར་གསོལ། ཁྱད་པར་པཎ་ཆེན་འདི་ལ་འཁོར་ལོ་བདེ་མཆོག་གཙོ་བོར་གྱུར་པའི་མདོ་སྔགས་ཀྱི་ཟབ་གནད་བུམ་པ་གང་བྱོའི་ཚུལ་དུ་མནོས།
བཀའ་དྲིན་ཆེ་བའི་ཡོངས་འཛིན་མཆོག་ཏུ་བཟུང་། ཡོངས་འཛིན་མང་པོའི་ཞལ་ལས་འོངས་པའི་དམ་ཆོས་ཟབ་མོ་དེ་དག་ཀྱང་དབེན་གནས་མང་པོར་སྒོམ་པའི་ཉམས་བཞེས་རྩེ་གཅིག་ཏུ་མཛད་པས། སོ་སོ་ནས་བཤད་པའི་ཉམས་རྟོགས་དག་ཀྱང་ཅི་རིགས་པར་ཤར། གཞན་ཡང་སྔ་གོང་ནས་སྒྲུབ་པ་ཁོ་ན་ལ་ཐུགས་གཏད་པ་ནས། སྨོན་ལམ་འདེབས་པའི་ཚེ་ཡང་མི་ཚེ་སྒྲུབ་པ་དང་མཉམ་པའི་འདུན་པ་ཁོ་ན་དང་། གནས་སྐབས་སུ་ཡང་སྒྲུབ་པའི་བསྔགས་པ་ཁོ་ན་མཛད་པ་ཞིག་ཡོད་པས། པཎ་ཆེན་ནམ་མཁའ་དབང་ཕྱུག་གིས་དགོན་པའི་གདན་ས་མཛད་དགོས་པའི་བཀའ་སྩལ་ཀྱང་ཐབས་མཁས་ཀྱིས་དགོངས་པ་བཀྲོལ་ནས་མ་མཛད། དེ་མཚམས་ནས་ཡི་དམ་གྱི་ལྷ་འཁོར་ལོ་བདེ་མཆོག་གི་ལུང་བསྟན་བྱུང་ནས་གསང་སྔགས་རྡོ་རྗེ་གླིང་གི་གདན་སར་གདན་བཏེགས། ལོ་ཉེར་ལྔ་ཙམ་བཞུགས་ཏེ་དེར་འདུས་སོགས་སྐལ་ལྡན་མང་པོ་སྨིན་གྲོལ་ལ་བཀོད། ལྔ་བཅུ་ང་གཉིས་པའི་ཚེ་སླེ་ལུང་གི་གདན་སེང་གེའི་ཁྲིར་འཁོད།
འདུས་པའི་ཚོགས་ལ་ཟབ་རྒྱས་ཀྱི་ཆོས་ཀྱི་ཆར་རྟག་པར་ཕབ། བླ་མ་གོང་མའི་རྣམ་ཐར་དང་། བློ་སྦྱོང་སོགས་གསུངས་པའི་ཚེ་བཤུམ་པ་འབའ་ཞིག་མཛད་དེ་བྱང་སེམས་ཆེན་པོ་དད་པ་དང་ངེས་འབྱུང་གཞན་པས་ཆེ་བ་ཞིག་ཡིན་པར་གྲགས། མདོར་ན་གཞོན་ནུ་ཉིད་ནས་ཆོས་ཀྱི་བག་ཆགས་སད་པ་བྱམས་དང་སྙིང་རྗེའི་མངའ་བདག་མངོན་པར་ཤེས་པ་ཐོགས་མེད་དུ་མངའ་བ། བླ་མ་དང་ཡི་དམ་གྱི་ལྷ་མང་པོས་ཞལ་བསྟན་ཅིང་རྗེས་སུ་བཟུང་བའི་གྲུབ་པའི་དབང་ཕྱུག་ཆེན་པོ་བསྐྱེད་རྫོགས་ཀྱི་ཏིང་ངེ་འཛིན་དང་ཐུགས་ཡིད་གཅིག་ཏུ་འདྲེས་པ་ཞིག་ཡིན་ལ། ཞིང་གཞན་དུ་གཤེགས་པའི་ཚེ་ཡང་སྐུ་ལ་སྙུང་བ་སོགས་གང་ཡང་མེད་པར་བུ་སློབ་རྣམས་ལ་ཤར་ཕྱོགས་མངོན་པར་དགའ་བའི་ཞིང་དུ་ཕེབས་པའི་ཞལ་བཞེས་དང་བཅས་བདེ་མཆོག་གི་རྒྱུད་ནས་བཤད་པའི་རྣལ་འབྱོར་པ་འཕོ་བའི་ཚེ་འབྱུང་བའི་ངོ་མཚར་གྱི་ལྟས་རྣམས་མངོན་དུ་མཛད་པ་ཡིན་ནོ། ། རྗེ་བཙུན་དམ་པ་དེ་ལ་སློབ་མའི་མཆོག་མང་པོ་ཞིག་བྱོན་ཀྱང་། དཔལ་འཁོར་ལོ་བདེ་མཆོག་གི་ཟབ་བཅུད་རྣམས་བུམ་པ་གང་བྱོའི་ཚུལ་དུ་མནོས་ཤིང་། ཐུགས་སྲས་ཀྱི་གཙོ་བོར་གྱུར་པ་ནི་བདག་ཅག་གི་ཡོངས་འཛིན་དམ་པ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་ཏེ། དམ་པ་འདི་ནི་ཆུ་ཕོ་སྟག་གི་ལོ་དོལ་སྨད་ཀྱི་འབྲོག་སེབ་ཏུ་བལྟམས།
དགུང་ལོ་བཅུ་གཉིས་པའི་ཚེ་མདོག་ལོ་མཁན་པོ་དཔལ་ལྡན་རིན་ཆེན་པ་ལས་དགེ་བསྙེན་ཞུས། དཔལ་མགོན་རིན་ཆེན་པ་གནས་ཀྱི་སློབ་དཔོན་དུ་མཛད་དེ་གླིང་དགའ་བདེ་བ་ཅན་དུ་བདེ་ཀྱེ་གསང་གསུམ་ཡོ་ག་བྱ་སྤྱོད་དང་བཅས་པའི་རྒྱུད་དང་རྒྱ་བོད་ཀྱི་གཞུང་། དེ་དག་གི་སྤྱི་ཊིཀ་སྒྲུབ་དཀྱིལ་མན་ངག་གཞུང་ཕྲན་ལ་སོགས་པའི་ཡིག་ཆ་མང་པོ་ལ་གསན་སྦྱོངས་མཛད། རྗེ་དཀོན་མཆོག་རྒྱ་མཚོའི་དྲུང་དུ་མདོ་སྔགས་ཀྱི་གཞུང་དང་འབྲེལ་བ་ཤོག་བུ་མདའ་ཚད་སྟོང་ཕྲག་གཉིས་ཙམ་ཞིག་ལྗགས་ཐོག་གཅིག་ཏུ་རྒྱུགས་འབུལ་མཛད། དགུང་ལོ་ཉི་ཤུ་པའི་ཚེ་མཁན་པོ་སྤྱན་སྔ་དཀོན་མཆོག་རྒྱ་མཚོ། ལས་སློབ་རྗེ་བཙུན་ཆོས་དབང་ཕྱུག གསང་སྟོན་གྲུབ་ཆེན་རིན་ཆེན་བཟང་པོ་སོགས་ལས་བསྙེན་པར་རྫོགས། དུས་དེ་ཙམ་ནས་མཁན་སློབ་དེ་དག་དང་། གཞན་ཡང་པཎ་ཆེན་ནམ་མཁའ་དབང་ཕྱུག ཆོས་རྗེ་གྲགས་པ་མཐའ་ཡས།
ཞེ་དགོན་པ་ཆོས་རྒྱལ་མཚན། ཁོ་བོ་ཅག་གི་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས་རྗེ་འགྱུར་མེད་བདེ་ཆེན། རྗེ་རིན་ཆེན་ཆོས་འཕེལ། མཁས་དབང་བྱམས་པ་རབ་བརྟན། མཁན་ཆེན་ཆོས་འོད་ཟེར་སོགས་མཁས་ཤིང་གྲུབ་པ་བརྙེས་པའི་ཡོངས་འཛིན་དུ་མ་ལས་ཟབ་རྒྱས་གསན་པ་རྒྱ་མཚོའི་ཕ་རོལ་ཏུ་སོན་པར་མཛད། ཐོས་དོན་ཟབ་མོ་སྒོམ་པའི་རིམ་པས་ཉམས་བཞེས་སུ་བསྟར་བས། བླ་མ་དང་ལྷག་པའི་ལྷ་མང་པོས་རྗེས་སུ་བཟུང་། རྨད་དུ་བྱུང་བའི་ལུང་བསྟན་གྱི་བདུད་རྩི་མང་དུ་བརྙེས། འོད་གསལ་གྱི་ངང་ནས་སྐལ་ལྡན་གྱི་གདུལ་བྱ་འགྲོ་འོངས་སོགས་དུས་གསུམ་སྒྲིབ་མེད་དུ་གཟིགས་ཏེ། སྐལ་བ་དང་ལྡན་པ་དག་ལ་མ་འོངས་པ་ན་འདི་ལྟར་འབྱུང་གི་ལུང་བསྟན་གྱི་བདུད་རྩི་སྩལ་བ་རྣམས་ཇི་ལྟ་བ་བཞིན་མངོན་དུ་གྱུར་པ་སོགས་རྟོགས་པའི་ཡོན་ཏན་དཔག་མེད་མངའ།
ལུང་གི་ཡོན་ཏན་ཀྱང་མདོ་རྒྱུད་བསྟན་བཅོས་ཐམས་ཅད་ཀྱི་ཚིག་དོན་ཀུན་ལ་བྱང་ཆུབ་པས་སྡེ་སྣོད་རིན་པོ་ཆེ་རྣམ་པ་གསུམ་དང་རྒྱུད་སྡེ་བཞི་ནས་བཤད་པའི་རྣམ་དག་ཆོ་གས་སྡོམ་པ་འབོགས་པའམ། སྨིན་བྱེད་དབང་གི་ཆུ་རྒྱུན་འབེབས་པའམ། གྲོལ་བྱེད་ཁྲིད་ཀྱིས་གདམས་ངག་སྟོན་པའམ། མཐའ་དྲུག་ཚུལ་བཞིའི་རྒྱུད་དོན་འབྱེད་པའམ། སྙན་རྒྱུད་ཟབ་མོའི་བྱིན་རླབས་སྩོལ་བ་ལ་སོགས་པ་གང་ལ་ཡང་། ཚིག་གཞན་གྱིས་བཟུང་སླ་ཞིང་རྣ་བར་སྙན་དོན་ཟབ་ཅིང་ངེས་པ་ལ་འབབ། ཚིག་དོན་གཉིས་ཀ་འབྲེལ་ལེགས་པ་སོགས་འཆད་པའི་ཡོན་ཏན་ཐམས་ཅད་ཚང་ཞིང་། ཡིད་ཆགས་སྡང་གི་འཆད་པ་དང་། བརྗོད་པ་མཐོ་དམན་ཅན་སོགས་འཆད་པའི་སྐྱོན་ཅུང་ཟད་ཙམ་ཀྱང་མི་མངའ་བར། བློ་ཆེན་རྣམས་ལ་ཟབ་རྒྱ་ཆེ། །
བློ་ཆུང་བཟུང་བདེ་གོ་སླ་བ། ། ཕྱི་ནས་ཚིག་དོན་འབྲེལ་ཆགས་པ། ། དོན་ཕྲ་འགལ་འབྲེལ་དཔྱོད་ཅིང་བཤད། ། ཅེས་པ་ལྟར་བཤད་བྱ་གང་ཡིན་དེའི་ཚིག་དོན་ཐམས་ཅད་ཞིབ་ཏུ་བཤད་ནས། མཐར་དེ་ཐམས་ཅད་ཀྱི་སྙིང་པོ་བསྡུས་པ་ནི་འདི་ཡིན་ནོ་ཞེས་མཁས་རྨོངས་ཀུན་གྱི་བློ་ལ་འཆར་བདེ་ཞིང་། ལག་པར་བཟུང་རྒྱུ་ཡོད་པ་ལྟ་བུའི་དོན་གྱི་འབྲས་བུ་ཞིག་སྟོན་པར་མཛད་པས་ན་འཆད་པའི་ཚུལ་གང་ལ་ཡང་བདག་ཉིད་ཆེན་པོ་འདི་ལྟ་བུ་གཞན་ལ་ཡོད་པ་མ་མཐོང་ཞིང་། ལྷག་པར་ཐུན་མོང་དང་ཐུན་མོང་མ་ཡིན་པའི་ཟབ་ཁྲིད་མི་འདྲ་བ་མང་པོ་སྟོན་པ་ཀུན་ལ་སླ་བཅོས་དང་། རིགས་འདྲ་རུང་མཐུན་སྦྱོར་བ་རང་བཟོ་སོགས་དང་བྲལ་བ་སྟེ། དེ་རང་གི་སྐབས་སུ་བབ་པ་རྣམས་ཅུང་ཟད་ཀྱང་མ་ལུས་པ་མ་ལྷག་པ་མ་ནོར་བ། མ་གབ་པར་གསལ་ཞིང་འབྲེལ་ཆགས་པར་གསུངས།
དེ་བཞིན་དུ་དབང་བསྐུར་བར་མཛད་པ་རྣམས་ཀྱང་ངག་འདོན་བཤར་སྦྱང་གི་ལུང་ཉན་ལྟ་བུ་མ་ཡིན་པ་འདག་བྱ་དག་བྱེད་མཐའ་དག་ཞིབ་ཏུ་ངོ་སྤྲོད་ཅིང་། བྱིན་རླབས་ཀྱི་ཟིལ་དང་ལྡན་པས་ཉམས་ཀྱི་འགྱུར་བ་མནན་གྱིས་མི་ཐུབ་པ་དང་། དབང་དེ་གྲོལ་བ་དང་། ད་ལན་ངའི་རྒྱུད་ལ་སྔགས་སྡོམ་རྣམ་དག་ཅིག་ངེས་པར་སྐྱེས་བྱུང་སྙམ་པ་གཏིང་ཚུགས་པ་འབྱུང་། ཐ་ན་རྗེས་གནང་དེང་བཟླས་ལུང་ཆུང་ངུ་ཞིག་གནང་ནའང་། དེའི་རྩ་བའི་ཡི་གེ་འདི་ཡིན། བཤད་སྲོལ་མི་འདྲ་བ་འདི་ལྟར་ཡོད། བླ་མ་གོང་མ་དག་གིས་ཉམས་བཞེས་མཛད་པས་ངོ་མཚར་གྱི་ལྟས་བྱུང་བའི་ལོ་རྒྱུས་འདི་ལྟ་བུ་ཡོད། སྤྱིར་འདི་ལ་ཡིག་སྣ་འདི་ཙམ་མཆིས། ད་ལྟ་ལག་ལེན་འདིའི་ཐོག་ནས་བྱེད།
བླ་མའི་ཞལ་ཤེས་འདི་ལྟར་ཡོད་གསུངས་པ་སོགས་དཔྱོད་ལྡན་དག་གི་བློ་ལ་འདི་ཁོ་ནས་དོན་འགྲུབ་པ་འདུག་སྙམ་པའི་བླ་མ་དང་། ལྷ་དང་གདམས་ངག་ལ་དུས་དེ་ཉིད་དུ་མི་ཕྱེད་པའི་དད་པ་ཐོབ་པ་ཞིག་འབྱུང་ལ། མདོར་ན་ཆོས་གང་གནང་ཡང་གསུང་གི་གདངས་ཐོས་པ་ཙམ་གྱིས་ཐ་མལ་གྱི་རྣམ་རྟོག་རགས་པ་རྣམས་ཉལ་གྱིས་འགྲོ། དམིགས་པའི་མཚམས་མཚམས་སུ་འདི་ལྟར་བྱེད་ཅེས་རྗེ་དེ་ཉིད་ཀྱང་ཅུང་ཟད་རེ་མཉམ་པར་འཇོག་པ་མཛད་པ་ན། ཇི་སྐད་གསུངས་པ་བཞིན་རྒྱུད་ལ་སྐྱེས་བྱུང་སྙམ་པ་དང་། དེ་ཁ་ལས་མ་འདས་པ་ཐག་ཆོད་དུ་འདུག་སྙམ་པ་མ་གཏོགས། ཅི་ཡིན་ནམ་སྙམ་པའི་བློ་སྦྲམ་ཐང་ངེར་སྡོད་པ་ནི་མི་སྲིད་པ་ཉམས་སུ་མྱོང་བས། གཞན་དུ་ལོ་ཟླར་བསྒོམས་པ་བས། དམ་པ་འདིའི་གསུང་ཐོས་པ་དོན་ཆེ་བར་མཐོང་ལ། དེ་ལྟར་འཆད་པའི་གནས་སྐབས་ཐམས་ཅད་དུ།
ཞུམ་ལ་གཟེངས་བསྟོད་རྒོད་པ་ལ། ། འཁོར་བའི་ཉེས་དམིགས་ལེགས་པར་བཤད། ། རྨོངས་པ་རྣམས་ལ་ངོ་མཚར་གྱི། ། གཏམ་བཤད་ནས་ནི་མཉན་དུ་གཞུག ། ཅེས་པ་ལྟར་ཤིན་ཏུ་ངོ་མཚར་བའི་ལོ་རྒྱུས་དང་། ཀུ་རེ་དང་བཞད་གད་ཉམས་འཆར་བ་དག་གི་སྒོ་ནས་ཀྱང་སྤྲོ་བ་བསྐྱེད་པར་མཛད། གནས་སྐབས་ཐམས་ཅད་དུ་འཁོར་བའི་ཉེས་དམིགས་དང་། ཚུལ་ཁྲིམས་དང་ཐོས་བསམ་གྱི་ཕན་ཡོན། དགེ་བའི་བཤེས་གཉེན་གྱི་རྟོགས་བརྗོད། ཁྱད་པར་རྗེ་བཙུན་ས་སྐྱ་པ་ཡབ་སྲས་བསྟན་འཛིན་དང་བཅས་པ་རྣམས་ཀྱི་ཆེ་བའི་ཡོན་ཏན་དང་བསྟན་པའི་སྲོལ་གཏོད་ཚུལ་སོགས་སྙན་ཞིང་འཇེབས་པའི་གསུང་གིས་གདུལ་བྱ་དག་གི་དད་པ་དང་བློ་གྲོས་ཀྱི་དབང་པོ་ཀུན་ནས་རྒྱས་པར་མཛད་པ་ཞིག་ཡིན་ནོ། །
ཚུལ་དེ་ལྟ་བུའི་སྒོ་ནས་དགེ་བསྙེན་དགེ་ཚུལ་དགེ་སློང་གི་སྡོམ་པ་འབོག་པ། བྱང་སེམས་ཀྱི་བསླབ་པ། སྨིན་བྱེད་ཀྱི་དབང་། གྲོལ་བྱེད་ཀྱི་ཁྲིད། གཞན་ཡང་མདོ་སྔགས་ཀྱི་བཤད་བཀའ། ལུང་བཀའ་རྗེས་གནང་བྱིན་རླབས་སོགས་ཟབ་པ་དང་རྒྱ་ཆེ་བའི་ཆོས་ཚུལ་བགྲང་བ་ལས་འདས་པ་ཞིག་སྩལ་ཏེ། སྐལ་ལྡན་བསྟན་འཛིན་གྱི་སློབ་བུ་ཡང་ཆེས་མང་བ་ཞིག་བསྐྲུན་ནས་རྒྱ་མཚོའི་གོས་ཅན་མ་ལུས་པ་ཁྱབ་པ་མཛད་པ་ཡིན་ལ། དེ་ལྟར་དགུང་ལོ་བཅུ་གཉིས་པའི་ཚེ་དགེ་བསྙེན་གྱི་བརྟུལ་ཞུགས་ལ་གནས་པར་མཛད་པ་དེ་ཙམ་ནས་བཟུང་། བདུན་ཅུ་དོན་བདུན་གྱི་བར་དུ་བསྟན་པ་རིན་པོ་ཆེའི་བྱ་བ་རྣམ་པ་གསུམ་གཙོ་བོར་གྱུར་པའི་ངོ་མཚར་རྨད་དུ་བྱུང་བའི་མཛད་པ་ཁོ་ནས་དུས་འདའ་བར་མཛད་ཅིང་། ཁྱད་པར་གནས་སྐབས་ཐམས་ཅད་དུ་འཁོར་ལོ་བདེ་མཆོག་གི་བསྐྱེད་རྫོགས་ཟབ་མོ་ལ་རྩེ་གཅིག་ཏུ་ཉམས་བཞེས་མཛད་པས།
ཉམས་མྱོང་ཏིང་ངེ་འཛིན་གྱི་ཡོན་ཏན་གྱི་ཚོགས་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས་ཏེ། རྟོགས་པའི་གདེང་དང་ལྡན་པའི་གསུང་ལས་ཀྱང་། ངེད་བདེ་མཆོག་གི་རྣལ་འབྱོར་པ་རྣམས་འཆི་བའི་ཚེ། རྩ་རྒྱུད་ལས། རྣལ་འབྱོར་པ་རྣམས་འཕོ་བའི་ཚེ། ། དཔལ་ལྡན་ཁྲག་འཐུང་སོགས་མཁའ་འགྲོ། ། ལག་ན་མེ་ཏོག་སྣ་ཚོགས་ཐོགས། ། རོལ་མོའི་སྒྲ་ནི་སྣ་ཚོགས་དང་། ། སྣ་ཚོགས་གླུ་ཡི་མཆོད་པས་མཆོད། ། འཆི་བ་ཞེས་བྱའི་རྣམ་རྟོག་ནི། །
མཁའ་ལ་སྤྱོད་པའི་གནས་སུ་ཁྱེར། ། ཞེས་གསུངས་པ་ལྟར་ན་རྒྱུ་མེད་པའི་འཆི་བ་ཞིག་ཡོང་བ་ཡིན། ངེད་ཀྱི་བླ་མ་ཆོས་དབང་པ་ལའང་བྱུང་། ངེད་ལ་ཡང་དེ་ལྟར་ཡོང་གསུངས་པ་བཞིན། སྐུ་ཚེའི་མཇུག་ཏུ་བསམ་གཏན་ཕུག་ཏུ་བུག་སྒོ་མཛད་དེ་སྒྲུབ་པ་ལ་རྩེ་གཅིག་ཏུ་བཞུགས་ནས་ཞིང་གཤེགས་ཁའི་ཚེ། ཅུང་ཟད་བསྙེལ་བའི་ཚུལ་བསྟན་པའི་དུས་སྐབས་རེ་སྐུ་འདར་ཤིག་ཤིག་མཛད་པ་ལ། སྐུ་མི་བདེ་བ་མི་འདུག་ལགས་སམ་ཞུས་པས། མི་བདེ་བ་མ་མཆིས་ནང་གི་རྩ་མདུད་རྣམས་གྲོལ་བའི་རྟགས་སུ་གདའ་གསུངས། ཡང་ལན་ཅིག་རྗེའི་གཟིམ་ཕུག་ན་ཕྱག་ཕྱི་བ་སུ་ཡང་མེད་པ་ལ་གསུང་གླེང་དི་རི་རི་མཛད་པ། དབོན་པོ་གཟིམ་ཕུག་གི་ཕྱི་ན་ཡོད་པས་ཐོས་ནས་ཅི་ཡིན་ནམ་སྙམ་དྲུང་དུ་ཕྱིན་པས།
མཁའ་འགྲོ་མ་ཚོ་རང་བྱོན་མཛོད་ཅིག་གསུངས་པ་གསལ་པོར་ཐོས་པ་དང་། གཞན་ཡང་མཁའ་འགྲོ་མ་ལཱ་མ་ནི་ལྟ་བ་རང་དགའ་ཟེར་བ་འདུག དེ་དེ་ཀ་ཡིན་གསུངས་ཤིང་ཐུགས་བདེ་ཉམས་ཆེན་པོ་མཛད་པ་དང་། ཡང་གཤེགས་པར་ཉེ་བའི་ཚེ། ཟླ་བ་ཤར་བར་འདུག་གམ་ཐམས་ཅད་འོད་དཀར་པོས་གང་འདུག་གསུངས་པ་དང་། ད་ནི་ཉི་མ་ཡང་ཤར་བྱུང་ཞེས་པ་དང་། ཡང་ཌཱ་ཀི་མ་འོད་གསལ་མ་བུ་འཕྲོད་བྱུང་གསུངས་པ་སོགས་མདོར་ན་དུས་དེར་རྡོ་རྗེ་ལུས་ཀྱི་རྩ་མདུད་ཐམས་ཅད་གྲོལ་ཏེ་བདེ་སྟོང་ལྷན་ཅིག་སྐྱེས་པའི་ཡེ་ཤེས་ཐུགས་རྒྱུད་ལ་འཁྲུངས་པའི་མོད་ལ་ངོ་མཚར་བའི་གསུང་དེ་ལྟ་བུ་བྱོན་པ་ནི་མྱ་ངན་ལས་འདའ་ཁར་འབྲས་བུ་སངས་རྒྱས་ཀྱི་གོ་འཕང་མངོན་དུ་མཛད་པའི་ཐུན་མོང་མ་ཡིན་པའི་རྟགས་སུ་ཤེས་པར་བྱ་སྟེ། འདི་ལྟ་བུ་ནི་སྔོན་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ཞིང་གཞན་དུ་གཤེགས་པའི་ཚེ་ཏིང་ངེ་འཛིན་ཁྱད་པར་ཅན་ཐུགས་རྒྱུད་ལ་འཁྲུངས་ནས། གསུང་ལས། འདི་འདྲའི་བདེ་བ།
མི་འགྱུར་བའི་བདེ་བ། སྟོང་པའི་བདེ་བ། འཛག་མེད་ཀྱི་བདེ་བ་ཞེས་གསུངས་ཏེ། དུས་དེར་ཕྱག་རྒྱ་ཆེན་པོ་མཆོག་གི་དངོས་གྲུབ་མངོན་དུ་མཛད་པར་དེ་ཉིད་ཀྱི་རྣམ་ཐར་རྣམས་ལས་འབྱུང་བ་དང་མཚུངས་པ་ཉིད་ཡིན་ནོ། ། དེ་ནས་མྱ་ངན་ལས་འདའ་བའི་ཚུལ་སྟོན་པའི་ཚེ་ཐུགས་དམ་གྱི་ངང་ནས་ཕྱག་ཕྲེང་རིང་བ་ཕུད་ནས་སྐུ་འཁྲིས་ཀྱི་བང་ཁར་འཇོག་པར་མཛད། ཐུང་བ་ཕྱག་ན་ཡོད་བཞིན་པར་དམ་རྫས་རིལ་བུ་ཅུང་ཟད་ཅིག་གསོལ། ཡུད་པ་ཞིག་མཉམ་བཞག་མཛད་དེ། གཟོད་ཕཊ྄་ཅེས་པའི་སྒྲ་ཆེ་བ་གཉིས་དང་། ཡང་ཕཊ྄་ཀྱང་གསུངས་པ་འདྲ་བ། ཧིཀ་ཀྱང་གསུངས་པ་འདྲ་བ་ཆུང་ངུ་ཞིག་གསུངས་པའི་མོད་ལ་སྐུ་འཁྲུག་ཙམ་དང་དབུ་སྐྱོད་ཙམ་ཞིག་མཛད་དེ་ཚེག་སྒྲ་ཆེ་བ་དང་བསྟུན་དབུ་ལས་རླངས་པ་སྐྱ་བུན་པ་དང་བཅས་ཏེ་འདའ་ཁ་མའི་གདམས་པ་ཟབ་མོ་གསལ་འདེབས་པར་མཛད་པའི་སྒོ་ནས།
དགུང་ལོ་བདུན་ཅུ་དོན་བདུན་བཞེས་པ་ཟླ་བ་ལྔ་པའི་ཉེར་གཅིག་ལ་དབེན་གནས་བསམ་གཏན་ཕུག་ནས་མཁའ་སྤྱོད་ཆེན་པོ་འོག་མིན་དུ་གཤེགས་པའི་ཚུལ་བསྟན་ཏོ། ། དེ་མ་དག་སྐུ་འཁོར་བ་རྣམས་ཀྱིས་དབུ་ལ་བལྟས་པས། སྔར་ནས་འཕོ་བ་འབྱོངས་པའི་རྟགས་དབུ་གཙུག་ཏིང་སྒོང་ཤམ་མའི་ཚད་ཙམ་ཞིག་འབུར་པོར་ཡོད་པའི་དབུས་དེར་བུག་པ་ཟངས་ཐལ་དུ་དོད་པའི་ནང་ནས་རྩ་སྦུབས་སྟོང་སྦོམ་ཕྲ་སྙུག་མ་འབྲིང་པོ་ཙམ་གྱི་ཚད་ཙམ་ཞིག་རྒྱངས་གྱིས་འཐོན་པ་ལ་བྱང་སེམས་ཀྱི་ཟིལ་པ་ཉེལ་ལེ་བ་དང་བཅས་འདུག་པ་དེར་ཡོད་ཀུན་གྱིས་མཐོང་བར་གྱུར་ཏོ། ། དེ་དང་དུས་མཚུངས་པར་འཇའ་དཀར་པོ་རས་ཡུག་བརྐྱངས་པ་འདྲ་བའི་མཐའ་འཇའ་སྔོན་པོས་རྒྱན་པ་ཞིག་གཟིམ་ཕུག་གི་ཐད་ནས་བྱུང་སྟེ་བར་སྣང་ལ་ཡལ་སོང་བ་སྐལ་ལྡན་འགའ་རེས་མཐོང་བ་བྱུང་འདུག་པ། འདི་ལྟ་བུ་ནི་སྔོན་པཎ་ཆེན་ག་ཡ་དྷ་ར་འཕོ་བའི་རྣལ་འབྱོར་གྱི་གཤེགས་པའི་ཚེ་དབུ་གཙུག་ནས་འོད་རིལ་མ་ཙམ་ཞིག་བར་སྣང་ལ་སོང་བ་ཀུན་གྱིས་མཐོང་བའི་རྣམ་ཐར་དང་ཚུལ་མཚུངས་པར་མངོན་ནོ། ། དེ་ལྟར་བདག་ཉིད་ཆེན་པོ་འདི་ཉིད་ཞིང་གཞན་དུ་གཤེགས་པའི་དུས་དེ་དང་ཧ་ཅང་མི་རིང་བའི་སྐབས་ཤིག་རྗེ་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་ཉིད་རྩེ་ལྔའི་བླ་བྲང་རྫོང་དང་། མང་མཁར་གྱི་དགོན་པ་བདེ་བ་ཅན་སོགས་སུ་ཤིན་ཏུ་དབེན་པའི་ཐུགས་དམ་བཅད་རྒྱ་ལ་ཡུན་རིང་དུ་བཞུགས་པའི་དུས་ཤིག་གི་ཚེ་རྒྱལ་བ་མུས་པ་ཆེན་པོ་དང་མཇལ་འདོད་ཀྱི་ཐུགས་འདུན་ལྷག་པར་གཡོས་ནས། དེ་ནུབ་མནལ་ལམ་བཟུང་ནས་བྱང་ཕྱོགས་ཀྱི་ནམ་མཁའ་རྒྱང་རིང་པོ་ལ་འཕུར་བྱོན་པས་གླིང་དགའ་བླ་བྲང་དུ་ཕེབས་བྱུང་བ་ན་དེའི་ཚོམས་ཀྱི་བཞུགས་ཁྲི་ལ་རྗེ་མུས་ཆེན་བཞུགས་འདུག་པ་དང་མཇལ་བས་ཐུགས་དགེས་སྤྲོ་དཔག་མེད་འཁྲུངས་ཤིང་། རྗེའི་གསུང་ལས། ས་སྐྱ་ནས་ཞབས་དྲུང་བླ་བྲང་གི་ཡངས་རྩེ་ན་བཞུགས་པས་དེ་ལ་མཇལ་བ་མཛོད་ཅེས་གསུངས་བྱུང་བ་བཞིན་དེ་ལྟར་མཛད་ནས།
མནལ་ལམ་ཟིན་པ་དེ་ཀའི་ངང་ནས་གླིང་དགའ་མགོན་ཁང་དེར་ཕེབས་པས་དགོན་པའི་ཆོས་སྐྱོང་གནས་པར་གྲགས་པའི་གུར་མགོན་གྱི་ཞལ་འབག་རྗེ་འཇམ་དབྱངས་སངས་རྒྱས་རིན་ཆེན་གྱི་ཕྱག་ནས་བཞུགས་པ་ཞིག་ཡོད་པ་དེ་སྐུ་མདུན་དུ་བུབ་པའི་ཚུལ་དུ་འདུག་པ་འདི་ཅིས་ལན་གསུངས་པས། དེ་ན་ཡོད་པའི་མི་འགའ་ཞིག་ན་རེ། མགོན་ཁང་གི་ཞལ་འབག་འགྱེལ་བ་འདི་ཀ་ད་ལོ་གྲུབ་ཆེན་ཏི་ལོ་པ་གནས་གཞན་དུ་གཤེགས་པའི་སྔ་ལྟས་སུ་འདུག་ཟེར་བྱུང་བས། མནལ་སད་མ་ཐག་ཐུགས་མ་བདེ་ཞིང་མྱུར་དུ་སྐུ་མཚམས་སངས་ནས་རྗེ་བླ་མ་མཇལ་བར་མུས་ཕྱོགས་སུ་ཕེབས་བཞེད་ཀྱང་། དེ་ནས་ཡུན་རིང་མ་ལོན་པར་རྗེ་བཙུན་རྡོ་རྗེ་འཆང་དེ་ཉིད་ཞིང་གཞན་དུ་གཤེགས་པའི་ཁ་སྐད་གསན་པ་ན། ཕན་ཚུན་ཐུགས་ཡིད་གཅིག་འདྲེས་ཀྱི་བླ་མ་དེ་དང་། མཇལ་འདོད་ཐུགས་ཀྱི་ལྷག་མར་ལུས་བཞིན་དུ། དེ་མ་ཐག་འཁོར་ལོ་བདེ་མཆོག་ནག་པོ་ལུགས་ཀྱི་དཀྱིལ་འཁོར་ཞལ་ཕྱེ་སྟེ་བདག་འཇུག་བརྒྱ་རྩ་བཞེས་པ་སོགས་ཀྱི་སྒོ་ནས་དགོངས་པ་ཆོས་དབྱིངས་སུ་རྫོགས་པར་མཛད་དོ་ཞེས་ཐོས་ལ། མཚན་ལྟས་ངོ་མཚར་ཅན་དེ་ལྟ་བུ་འབྱུང་བ་ནི། བདག་ཅག་གི་བླ་མ་རྒྱལ་བ་མུས་པ་ཆེན་པོ་དེ་ཉིད་དུས་ཀྱི་དབང་གིས་གདུལ་བྱ་རྣམས་ཀྱི་སྣང་ངོར་དགེ་སློང་རྡོ་རྗེ་འཛིན་པའི་ཚུལ་བཟུང་བ་ཙམ་མ་གཏོགས་དོན་ལ་འཕགས་ཡུལ་གྱི་གྲུབ་ཆེན་ཏི་ལོ་པ་དང་སྤངས་རྟོགས་ཀྱི་ཡོན་ཏན་མཉམ་པའམ།
རྣམ་པར་སྤྲུལ་པ་ཡིན་པའི་ངེས་པའི་མཚན་མ་ཡང་དག་པར་ཁོ་བོས་ངེས་ཤེས་སྙིང་ནས་རྙེད་པས་ན་རྗེས་འཇུག་སྐལ་བཟང་རྣམས་ཀྱིས་དེ་ལྟར་དུ་དགོངས་པར་མཛོད་ཅིག དེ་ལྟ་བུའི་ཡོངས་འཛིན་འབྲེལ་ཚད་དོན་ལྡན་དེ་ཉིད་ཀྱི་དྲུང་དུ། ཁོ་བོ་ཅག་རང་ལོ་བཅུ་བདུན་དུ་སླེབས་པ། རྗེ་ཉིད་དགུང་ལོ་བདུན་ཅུ་རྩ་གཉིས་སུ་ཕེབས་པ་གླང་གི་ལོ་གླིང་དགའ་བདེ་བ་ཅན་གྱི་ཆོས་གྲྭ་ཆེན་པོར་མཇལ་བ་ནས་བཟུང་། ལོ་གྲངས་དུ་མ་ཞིག་གི་བར་དད་པ་དང་གུས་པ་ཆེན་པོའི་སྒོ་ནས་རྗེ་འདིའི་ཞབས་པད་སྤྱི་བོའི་གཙུག་ཏུ་བསྟེན། འབད་པ་དང་རྩོལ་བ་ཆེན་པོས་ཞལ་གྱི་བུམ་བཟང་ལས། བསྟན་པའི་རྩ་བ་སྡོམ་པ་གསུམ་གྱི་བཀའ་དྲིན་དང་། གཞན་ཡང་དབང་། བྱིན་རླབས། རྗེས་གནང་།
བཀའ་གཏད་ཀྱི་རིགས་མང་པོ། ལུང་གི་ཚོགས་དུ་མ། གསང་སྔགས་རྡོ་རྗེ་ཐེག་པ་གཙོ་བོར་གྱུར་པའི་ཟབ་ཁྲིད་ལྔ་ཕྲག་གསུམ་ཙམ་དང་། དེ་དག་དང་འབྲེལ་བའི་མདོ་སྡེ་དང་རྒྱུད་སྡེ། རྒྱ་གཞུང་དང་བོད་གཞུང་འགྲེལ་པ་འགྲེལ་བཤད་དང་བཅས་པ་སོགས་ཆོས་ཚུལ་རྒྱ་མཚོ་ལྟ་བུའི་བདུད་རྩི་ངོམས་པར་འཐུངས། ཁྱད་པར་དུ་རྒྱུད་སྡེའི་ངེས་གསང་། མཁའ་འགྲོའི་གསང་ཚིག རྗེ་བཙུན་ས་སྐྱ་པ་རྣམས་ཀྱི་ཡབ་ཆོས་ཐུགས་ཀྱི་ཉིང་ཁུ་མཁའ་སྤྱོད་བསྒྲུབ་པའི་ཉེ་ལམ། ཡང་ཟབ་འཁོར་ལོ་བདེ་མཆོག་ལཱུ་ནག་དྲིལ་གསུམ། ན་རོ་མཁའ་སྤྱོད་དང་བཅས་པའི་དབང་དང་།
བྱིན་རླབས་ཀྱི་བཀའ། བསྐྱེད་རྫོགས་ཀྱི་ཁྲིད་བཀའ་ཟབ་མོ། མན་ངག་ཞར་བྱུང་ཕྲ་མོ་ཚུན་ཆད་དང་བཅས་པ། དེ་དག་གི་རྒྱབ་རྟེན་རྒྱུད་དང་། རྒྱ་བོད་ཀྱི་གཞུང་ཚད་ལྡན་དུ་མའི་བཤད་ལུང་སོགས་མདོར་ན་རྣལ་འབྱོར་གསང་མཐའི་ཆོས་སྐོར་མཐའ་དག་བུམ་པ་གང་བྱོའི་ཚུལ་དུ་ལེགས་པར་སྩལ་ཅིང་ཐུགས་རྗེའི་སྤྱན་རས་ཀྱིས་བུ་གཅིག་པ་ལྟར་འཚོ་བར་མཛད་དེ་དུས་གསུམ་སྒྲིབ་མེད་དུ་གཟིགས་པའི་རྗེ་བཙུན་མུས་པ་ཆེན་པོ་འཁོར་ལོ་སྡོམ་པ་དེ་ཉིད་དང་། དད་ལྡན་གྱི་སློབ་བུ་བདག་ཅག་ཀྱང་བྱང་ཆུབ་བར་དུ་མི་འབྲལ་བའི་ཞལ་བཞེས་ཀྱི་བདུད་རྩི་སྙིང་ལ་སིམ་པས། དེས་ན་ཁོ་བོ་ཅག་བུ་སློབ་རྗེས་འབྲངས་དང་བཅས་པ་རྣམས་ཚེ་རབས་གཏན་ལེགས་ཀྱི་འདུན་མ་ཟིན་པར་གོར་མ་ཆག་གོ ། ཨེ་མ་མཁའ་འགྲོའི་ཞལ་རླངས་མ་ཡལ་ཆོས། ། ཆོས་ཟབ་བདེ་མཆོག་རྣལ་འབྱོར་གསང་མཐའི་ལམ། ། ལམ་འདི་ཆོས་དང་རིགས་ལས་སྐྱེས་པའི་བུ། །
བུ་མཆོག་རྣམས་ལ་ལན་བརྒྱར་སྤེལ་བར་་་་་་འདོད་པའི་བསམ་པ་འདི་སྐྱབས་གནས་ཀུན་འདུས་བླ་མའི་ཐུགས་རྗེས་ཡིད་བཞིན་དུ་འགྲུབ་པར་ཤོག ། ཅེས་སྨོན་གནས་འགྲུབ་པའི་དགེ་ལེགས་ཀྱི་ཚིག་བརྗོད་པ་དང་བཅས་ཏེ། དེ་ལྟར་དེ་དག་གིས་ནི་དཔལ་ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་སྡོམ་པའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་བདེ་མཆོག་ཆོས་ཀུན་གསལ་བའི་ཉིན་བྱེད་ཅེས་བྱ་བ་མ་ཚང་བ་མེད་པ་བསྟན་ཟིན་ཏོ། ། འདིར་སྨྲས་པ། དུས་གསུམ་རྒྱལ་བའི་རྣམ་འཕྲུལ་སྔགས་འཆང་རྗེ། ། གང་གི་ཐུགས་སྲས་གྲུབ་མཆོག་དབང་པོ་དང་། ། ཡབ་རྗེ་སྦས་པའི་སངས་རྒྱས་གྲགས་པའི་མཚན། ། འགྲན་བྲལ་ཡབ་སྲས་གསུམ་གྱིས་སླར་ཡང་སྐྱོངས། ། དང་པོར་སྤངས་རྟོགས་མཐར་ཕྱིན་རྫོགས་སངས་རྒྱས། ། བར་དུ་འཇམ་དབྱངས་བུདྡྷ་རཏྣའི་ཞབས། །
ཐ་མར་དུས་གསུམ་མཁྱེན་པའི་བཤེས་གཉེན་ཆེ། ། རྗེ་བཙུན་མུས་པས་བྱང་ཆུབ་བར་དུ་སྲུངས། ། རྒྱལ་དང་དེ་སྲས་ངོ་བོར་རོ་གཅིག་ཀྱང་། ། གདུལ་བྱའི་སྣང་ངོར་ཐ་དད་ཚུལ་འཛིན་པའི། ། སྤྱན་སྔ་མཁན་ཆེན་ཐམས་ཅད་མཁྱེན་པ་སོགས། ། དྲིན་ཆེན་བླ་མ་རྣམས་ཀྱིས་དགེ་ལེགས་མཛོད། ། འཁོར་ལོ་སྡོམ་པའི་དམ་ཆོས་བྱུང་བའི་ཚུལ། ། ལེགས་བཤད་སྔོན་མེད་ཉི་མ་འདི་ཤར་བས། ། ཟབ་ཡང་བདེ་མཆོག་ཆོས་ཚུལ་མ་ལུས་ཀུན། ། མཐོང་བར་འགྱུར་རོ་ལྟོས་ཤིག་བློ་གསལ་རྣམས། །
སྔོན་དུས་འཕགས་པའི་ཡུལ་དང་གངས་ལྗོངས་འདིར། ། རིམ་བཞིན་བྱོན་པའི་སྐྱེས་ཆེན་བགྲང་ཡས་རྣམས། ། རྣལ་འབྱོར་གསང་མཐའི་ཉེ་ལམ་འདིར་ཞུགས་ནས། ། མཁའ་སྤྱོད་ཉམས་དགའི་ཞིང་ཁམས་དོག་པོར་བྱས། ། བདག་ཀྱང་སྔོན་གྱི་ལས་འཕྲོ་མི་དམན་པས། ། འཁོར་ལོ་སྡོམ་པ་ངུར་སྨྲིག་བླ་གོས་ཅན། ། ཡོངས་འཛིན་བུདྡྷའི་ཞལ་གྱི་བུམ་བཟང་ལས། ། བདེ་མཆོག་ཆོས་ཚུལ་རྒྱ་མཚོའི་བདུད་རྩི་མནོས། ། རང་གི་སྔོན་བསགས་རྨད་བྱུང་ལས་འཕྲོ་དང་། ། ཚེ་འདིར་ཉམས་ལེན་བརྩོན་འགྲུས་ཉེར་ལེན་རྐྱེན། །
འཛོམས་ན་མཁའ་སྤྱོད་བདེ་བའི་གྲོང་ཁྱེར་དེར། ། ཚེགས་མེད་མྱུར་དུ་བགྲོད་ལ་སོམ་ཉི་ཅི། ། དེ་ལྟ་ན་ཡང་ལེ་ལོའི་དབང་གྱུར་ཏམ། ། སེམས་དང་ཉམས་ལེན་འདྲེས་པའི་ཏིང་འཛིན་ལ། ། སྐད་ཅིག་ཙམ་ཡང་གནས་པའི་སྐབས་བྲལ་བའི། ། བདག་འདྲ་འཆི་བའི་ཚེ་ན་ཨ་ཙ་མ། ། འོན་ཀྱང་བླ་མའི་བྱིན་རླབས་སེམས་ལ་ཞུགས། ། ཅི་བྱས་བསྟན་དང་འགྲོ་བའི་དོན་ཆེན་འགྲུབ། ། སྡིག་བཤགས་ཉམས་ལེན་ཟབ་མོས་མཚམས་སྦྱར་ནས། ། ཕྱི་མ་བདེ་ལྡན་ཞིང་དུ་སྐྱེ་བར་སྨོན། །
འདི་སྦྱར་དགེ་བས་བདག་ཅག་དཔོན་སློབ་ཀྱི། ། དུས་གསུམ་བསགས་པའི་སྡིག་སྒྲིབ་ཀུན་བྱང་ནས། ། གནས་སྐབས་རྡོ་རྗེའི་ལུས་འདྲེས་དབང་པོ་གསལ། ། ཚེ་ལ་བར་ཆད་མེད་པར་མཐར་ཕྱིན་ཤོག ། བསྟན་པ་འཛིན་པའི་ཆོས་དང་རིགས་ཀྱི་བུ། ། བགྲང་ཡས་འབྱུང་ཞིང་རྒྱུན་ཆད་མེད་པ་དང་། ། དཔོན་སློབ་ཀུན་ཀྱང་ཕྱི་མ་ལྷན་ཅིག་པར། ། ཞིང་མཆོག་བདེ་བ་ཅན་དུ་སྐྱེ་བར་ཤོག ། སླར་ཡང་གང་འདུལ་སྤྲུལ་པ་སྣ་ཚོགས་ཀྱིས། ། སྤྱི་དང་བྱེ་བྲག་དཔལ་ལྡན་ས་སྐྱ་པའི། །
བསྟན་པ་རིན་ཆེན་སྲིད་མཐར་སྤེལ་བ་ལ། ། ཀུན་གྱིས་འགྲན་ཟླ་བྲལ་བའི་མཐུ་ལྡན་ཤོག ། ཆོས་ཀུན་གདོད་ནས་སྤྲོས་བྲལ་སྟོང་ཉིད་དང་། ། སྣང་བ་འགག་མེད་འཆར་བའི་གསལ་ཆ་གཉིས། ། ཡེ་ནས་བྲལ་མེད་ཟུང་འཇུག་བློ་འདས་དང་། ། བརྗོད་བྲལ་ངེས་དོན་བདེ་མཆོག་ཞལ་མཐོང་ཤོག ། ཨེ་མ་ཉམས་ལེན་ཟབ་མོའི་གནད་འདི་འདྲ། ། ཤེས་པས་འདི་ཕྱི་བར་དོའི་གནས་སྐབས་སུ། ། ལན་ཅིག་འཁྲུལ་ཡང་དེ་ཡི་རང་མཚང་དེ། ། རིག་པའི་མོད་ལ་ཡེ་ཤེས་འཆར་བར་ཤོག །
འཁྲུལ་ཟད་བླ་མ་རྣམས་ཀྱི་ཐུགས་རྗེ་དང་། ། ལྷག་བསམ་དག་པའི་མཐུ་དང་ཆོས་ཀྱི་དབྱིངས། ། བདེན་པའི་སྟོབས་ཀྱིས་འདི་དང་ཕྱི་མའི་དོན། ། ཡིད་ལ་བསམ་པ་ཇི་བཞིན་འགྲུབ་གྱུར་ཅིག ། ཅེས་དཔལ་ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་བདེ་མཆོག་གི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་བདེ་མཆོག་ཆོས་ཀུན་གསལ་བའི་ཉིན་བྱེད་ཅེས་བྱ་བ་འདི་ཡང་། ཁམས་གསུམ་ཆོས་ཀྱི་རྒྱལ་པོ་གྲུབ་པའི་འཁོར་ལོས་བསྒྱུར་བ་པདྨའི་རྣམ་འཕྲུལ་འཇམ་པའི་དབྱངས་བསོད་ནམས་དབང་པོ་དང་། བྱང་ཆུབ་སེམས་དཔའ་ཞི་བ་མཚོའི་རྣམ་པར་སྤྲུལ་པ་རྒྱལ་སྲས་སྦས་པའི་རྣལ་འབྱོར་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་ཏེ་འཇམ་པའི་དབྱངས་སྐུ་མཆེད་ལས་ལུགས་འདིའི་སྒྲུབ་དཀྱིལ་གྱི་ལུང་དང་། ཆོ་གའི་ཕྱག་ཁྲིད་སོགས་ཀྱི་བཀའ་དྲིན་ཞིབ་རྒྱས་སུ་མནོས་ཤིང་། ཁྱབ་བདག་འཁོར་ལོའི་མགོན་རྒྱལ་བ་མུས་པ་ཆེན་པོ་རྡོ་རྗེ་འཆང་མིའི་གཟུགས་ཅན་རྗེ་བཙུན་དམ་པ་སངས་རྒྱས་རྒྱལ་མཚན་ལས་དཔལ་ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་བདེ་མཆོག་ལཱུ་ནག་དྲིལ་གསུམ་ན་རོ་མཁའ་སྤྱོད་དང་བཅས་པའི་དབང་བྱིན་རླབས། བསྐྱེད་རྫོགས་ཀྱི་ཟབ་ཁྲིད།
རྒྱུད་དང་རྒྱ་བོད་ཀྱི་གཞུང་མང་པོའི་བཤད་ལུང་སོགས་མདོར་ན་རྣལ་འབྱོར་གསང་མཐའི་གདམས་པ་རྒྱ་མཚོ་ལྟ་བུའི་བཀའ་དྲིན་མནོས་པའི་སྐལ་བ་བཟང་པོར་གྱུར་ཅིང་། གཞན་ཡང་སྤྲུལ་པའི་སྐུ་ལོ་ནས་སྤྱན་སྔ་རིན་པོ་ཆེ་ཀུན་དགའི་མཚན་ཅན་དང་། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་ལ་སོགས་ཏེ། ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་ཤྲཱི་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་་་་་མཁས་པ་རིགས་སྔགས་འཆང་བ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། སྔོན་དུས་བྱོན་པའི་སྐྱེས་ཆེན་རྣམས་ཀྱི་རྣལ་འབྱོར་གསང་མཐའི་ཆོས་སྐོར་མཐའ་དག་དར་རྒྱས་སུ་མཛད་པའི་ཚུལ་རྣམས་ལ་དད་པ་བཅོས་མིན་སྐྱེས་པ་དང་། ད་དུང་ཁོ་བོ་ཅག་རྗེས་འབྲངས་དང་བཅས་པ་ལ་བརྟེན་ནས་རྣལ་འབྱོར་གསང་མཐའི་བསྟན་པ་དར་རྒྱས་སུ་གྱུར་ན་ཅི་མ་རུང་སྙམ་པའི་ལྷག་བསམ་དག་པས་ཀུན་ནས་བསླངས་ཏེ། ཟབ་མོའི་ཡང་རྩེ་དཔལ་འཁོར་ལོ་བདེ་མཆོག་གི་ཆོས་ཚུལ་རྒྱ་མཚོ་ལྟ་བུ་ལ་ཡུན་རིང་མོ་ནས་འདྲིས་པར་བྱས་ཏེ། རང་གི་བགྲང་གཞི་བཅུ་ཕྲག་བཞི་དང་ཉག་མ་གཉིས་ལོན་པ། རྒྱ་གར་འཕགས་པའི་ཡུལ་ན་བ་ཧུ་དྷ་ནྱཿསྟེ་འབྲུ་མང་པོ་ཞེས་གྲགས་ཤིང་རྒྱ་ནག་ལུགས་ལ་ས་ཕོ་སྟག་གི་ལོ་བྱེ་པཱ་ཥི་ཞེས་པའི་ཟླ་བའི་དཀར་ཕྱོགས་རྫོགས་པ་དང་པོའི་ཚེས་ལ་གུ་ན་་་་་་ཡོན་ཏན་རིན་ཆེན་འབྱུང་གནས་དཔལ་ས་སྐྱའི་རཏྣ་ཀ་རཿཤྲཱི་ཝན་བྷུ་མི་པཎྜུ་ཀའི་གནས་མཆོག་བཞི་ཐོག་བླ་བྲང་ཆེན་མོའི་གཙུག་ལག་ཁང་གི་ཡང་སྟེང་སྔོན་མེད་གསར་དུ་བསྐྲུན་པའི་ལི་མ་ལྷ་ཁང་རྡོ་རྗེའི་གདན་དང་། རྒྱ་ནག་ལྷ་ཁང་རི་བོ་རྩེ་ལྔའི་བྱ་འདབས་དཔེ་ཁང་ཆོས་མཛོད་ཆེན་མོར་ལེགས་པར་སྦྱར་བའོ། །
ཡང་སྨྲས་པ། འདི་ལྟར་བགྱིས་པའི་ཡི་གེའི་འདུ་བྱེད་མཁན། ། རང་དང་ཉེར་གནས་དགེ་སློང་རྡོ་རྗེ་འཛིན། ། གཞུང་ལུགས་ཀུན་ལ་རྣམ་དཔྱོད་བློ་རྒྱས་པའི། ། རབ་འབྱམས་སྨྲ་བ་བསམ་གཏན་རྒྱ་མཚོས་བགྱིས། ། བསྟན་བཅོས་འདི་ལ་ནོངས་པའི་ཆ་མཆིས་ན། ། མཆོག་གཟིགས་དམ་པ་རྣམས་ཀྱི་སྤྱན་སྔར་བཤགས། ། བདག་དང་མཁའ་མཉམ་སེམས་ཅན་མ་ལུས་པའི། ། སྔོན་བསགས་སྡིག་དང་ལྷན་ཅིག་སྦྱང་དུ་གསོལ། ། ལེགས་བཤད་འདི་དོན་འཛིན་དང་སེམས་པ་དང་། །
རི་མོར་འབྲི་སོགས་བློ་གསལ་དོན་གཉེར་བ། ། དེ་དག་རྣམས་ལ་བསྲུང་ཞིང་སྐྱོབ་པ་དང་། ། ཆོས་འདི་སྤེལ་བ་ནོར་་་་་་ཨུ་རྒྱན་མཁའ་འགྲོའི་གླིང་ན་བཞུགས་པའི་སྐྱོང་ཕོ་མོས་མཛོད། ། འདིས་བདག་ཅག་དཔོན་སློབ་རྣམས་ཀྱི་འདི་ཕྱིའི་དོན་ཐམས་ཅད་ཡིད་ལ་རེ་བ་བཞིན་འབད་མེད་ལྷུན་གྲུབ་ཏུ་འབྱུང་བའི་རྒྱུར་གྱུར་ཅིག ། སརྦ་མངྒ་ལཾ།་་་་་ ཐམས་ཅད་བཀྲ་ཤིས། ཀ་ལྱ་་་་་་དགེ་ལེགས་འཕེལ་བར་གྱུར་ཅིག་ན་ཝནྡྷནྟུ། དྷརྨེ་་་་་་ཆོས་འདི་དར་བར་གྱུར་ཅིག་ཨུ་ད་ཡ་མསྟུ། ཨི་་་་་་འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག་དམ་ཤ་ས་ན་ཙ་ས་ཏྭ་ཧི་ཏོ་བྷ་ཝནྟུ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 192 ཨ་མྱེས་ཞབས། འཁོར་ལོ་སྡོམ་པའི་ཆོས་བྱུང་བདེ་མཆོག་ཆོས་ཀུན་གསལ་བའི་ཉིན་བྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
