གསུང་འབུམ། བསོད་ནམས་རྒྱལ་མཚན།
པོད ༡༥
ངེས་པའི་དོན་གྱི་གསལ་བྱེད་ཅེས་བྱ་བ་ལས་དབང་གི་ལེའུ་ཡི་འགྲེལ་བཤད།a
༄༅། །ངེས་པའི་དོན་གྱི་གསལ་བྱེད་ཅེས་བྱ་བ་ལས་དབང་གི་ལེའུ་ཡི་འགྲེལ་བཤད་བཞུགས་སོ།། ན་མོ་བུདྡྷཱ་ཡ། འགྲོ་འདི་བདག་དང་བདག་གི་མེད་གཟིགས་ཀྱང་། ། བརྩེ་བས་བདག་དང་མཉམ་པར་རབྃ་གཟིགས་ནས། ། བག་ཆགས་བཅས་པའི་དྲི་མ་ཀུན་འཁྲུ་བ། ། སྲེད་པའི་རླན་བྲལ་དྲི་མེད་མཆོག་ལ་འདུད། ། སྲིད་གསུམ་བླ་མས་དབང་བཞི་རྣམ་ཕྱེ་བས། ། སྡིག་པའི་དྲི་མ་འཁྲུ་བ་ཉིད་ཡིན་ཏེ། ། ཉེས་བཤད་བློ་ཡི་དྲི་མ་མཐའ་དག་ཀྱང་། ། འདི་ལ་འགའ་ཡང་ནམ་དུའང་དོགས་མ་མཆིས། །
དམ་པའི་རྗེས་སོང་ལེགས་བཤད་པད་མོའི་གཉེན། ། དོན་ཟབ་རབ་གསལ་འོད་ཟེར་སྟོང་ལྡན་པ། ། འགྲེལ་བཤད་པད་མོའི་ཚལ་དུ་དིང་སང་ཤར། ། དོན་གཏེར་སྤྲོ་བ་བསྐྱེད་ལའང་ཐེ་ཚོམ་མེད།། ༈ །སེམས་ཅན་དོན་དུ་འགྲོ་བ་ལས། དེ་རྣམས་ཕྱག་ཆེན་གྱི་དངོས་གྲུབ་ཀྱི་སྣོ་དུ་རུང་བར་བྱ་བའི་ཕྱིར་དབང་བསྐུར་དགོས་པས། ནང་ལེའི་མཇུག་ཐོགས་སུ་དབང་ལེ་འཆད་པ་ལ། ཐོག་མར་དཔལ་དུས་ཀྱི་འཁོར་ལོ་ལ་ཕྱག་འཚལ་ལོ་ཞེས་པ་ལོ་ཙཱ་བའི་ཕྱག་གོ ། དེ་ནས་པདྨ་དཀར་པོས་ལེའུའི་བརྗོད་བྱ་དང་མཐུན་པར་འགྲེལ་བཤད་རྩོམ་པའི་སྔོན་འགྲོར་ཕྱག་མཛད་པ་ནི། སྟོན་པ་གང་གིས་རྟ་དང་ལ་སོགས་པས་གླང་ཆེན་བུ་མོ་ས་གཞི་ཁྱིམ་ཐབ་རང་ཤ་ལྕགས་རིན་ཆེན་ཟས་བ་ལང་སྟེ་སྦྱིན་པ་རྣམ་བཅུ་སྦྱིན་པ་དོན་གཉེར་རྣམས་ལ་བྱིན་པ་ལ་སོགས་པའི་བསོད་ནམས་ཀྱི་ཚོགས་དང་།
རང་བཞིན་མེད་པའི་སྒོམ་པ་ཡེ་ཤེས་ཀྱི་ཚོགས་རྫོགས་པའི་སྟོབས་ནི་ཆེན་པོ་མངའ་བ་དེ་ཡིས་བདུད་འགྱུར་བའི་བག་ཆགས་བཞི་དང་། ལ་སོགས་པས་ཉོན་མོངས་རྣམས་བཅོམ་པར་བྱས་ཏེ། དཔལ་ལྡན་འབྲས་སྤུངས་ཀྱི་མཆོད་རྟེན་དུ་ཆོས་ཀྱི་དབྱིངས་དྲི་མ་མེད་པའི་གསུང་གི་དབང་ཕྱུག་གི་དཀྱིལ་འཁོར་དུ་ནི་ལྷ་ལ་སོགས་པ་སྐལ་བ་དང་ལྡན་པ་རྣམས་ལ་རྡོ་རྗེའི་དབང་བསྐུར་ནས། དེ་རྣམས་ཐམས་ཅད་སྟོན་པ་སངས་རྒྱས་གཅིག་པུའི་ཡུལ་ཏེ་ས་ལ་གནས་པར་ལུང་སྟོན་པར་མཛད་པའི་དང་པོའི་སངས་རྒྱས་དེ་ལ་སྤྱན་རས་གཟིགས་བདག་ལུས་ངག་ཡིད་ཀྱི་དངོས་པོ་ཀུན་གྱིས་འདུད་པའི་སྒོ་ནས་ཕྱག་འཚལ་ལོ། ། དང་པོའི་སངས་རྒྱས་ལ་ཕྱག་འཚལ་བ་དེ་བཞིན་དུ། ཐབས་ཤེས་དབྱེར་མེད་དུས་ཀྱི་འཁོར་ལོ་བདེ་བ་ཆེན་པོ་ལྷན་ཅིག་སྐྱེས་པའི་སྐུ་ཅན་ཆོས་ལོངས་སྤྲུལ་པའི་སྐུ་གསུམ་ལས་མཆོག་དང་། དབང་མདོར་བསྟན་དུ། ལུས་དང་གསང་བའི་དབང་པོ་སེམས། ། དཀྱིལ་འཁོར་རྣམ་གསུམ་རྟག་ཏུ་འོ། ། ཞེས་པ་ལྟར་སྒྲིབ་བྲལ་གྱི་དཀྱིལ་འཁོར་གསུམ་དང་སྐུ་གསུང་ཐུགས་ཀྱི་རྡོ་རྗེ་གསུམ་མཆོག་གི་བདག་ཉིད།
གཞོམ་དུ་མེད་པའི་གསུང་རྣམ་པ་ཐམས་ཅད་ཀྱི་སྐད་ཀྱིས་ཆོས་སྟོན་པས་རྡོ་རྗེའི་དབྱངས་དང་ལྡན་པ། གནས་སྐབས་བཞིའི་སྒྲིབ་པ་དག་པས་འགྱུར་བ་མེད་པའི་ཡེ་ཤེས་ཀྱི་བདག་ཉིད་དུ་གྱུར་པ་ལ་ཕྱག་འཚལ་ཏེ། སེམས་ཅན་རྣམས་ཀྱི་བསོད་ནམས་དང་ཡེ་ཤེས་ཀྱི་ཚོགས་ཀྱི་འབྲས་བུ་སངས་རྒྱས་ཐོབ་པའི་སླད་དུ། རྒྱུ་རྩ་བའི་རྒྱུད་དང་པོའི་སངས་རྒྱས་ཀྱི་དོན་ནི་ཕྱིན་ཅི་མ་ལོག་པར་རྟོགས་པ་བ་ལས། ཡུལ་བསྡུས་པའི་རྒྱུད་འདིར་དབང་གི་ལེའུ་ལ། བྱ་བའི་ངོ་བོ་འགྲེལ་པས་གསལ་བར་བཤད་པ། བྱེད་པ་པོ་སྤྱན་རས་གཟིགས་བདག་གིས་འབྲི་བར་བྱའོ། ། དེ་ཡང་འདིར་གནས་ཀྱི་ཁྱད་པར་ཤམྦྷ་ལའི་ཡུལ་གྱི་དཔལ་ལྡན་ཀ་ལཱ་པའི་གྲོང་གི་ལྷོ་ཕྱོགས་མ་ལ་ཡའི་སྐྱེད་མོས་ཚལ་གྱི་དབུས་སུ། རྒྱལ་པོ་ཟླ་བ་བཟང་པོས་བཞེངས་པའི་དུས་ཀྱི་འཁོར་ལོའི་དཀྱིལ་འཁོར་གྱི་ཁང་པའི་ཤར་སྒོའི་མཐར་ནོར་བུ་རིན་པོ་ཆེ་ཆེན་པོའི་ཁང་བཟངས་ན། གདན་ནོར་བུ་རིན་པོ་ཆེ་ཆེན་པོའི་སེང་གེའི་ཁྲི་ལ་བཞུགས་པ།
སྟོན་པ་པོ་དེ་བཞིན་གཤེགས་པས་བསྡུས་རྒྱུད་བསྡུ་པར་ལུང་བསྟན་པའི་འཇམ་དཔལ་གྱི་སྤྲུལ་པའི་སྐུ་རྒྱལ་པོ་གྲགས་པ་ཞུ་བ་པོ་ཉི་མའི་ཤིང་རྟས་གསོལ་བ་བཏབ་པས། ཆོས་རྩ་བའི་རྒྱུད་མཆོག་གི་དང་པོའི་སངས་རྒྱས་པ་ལ། རྒྱུད་གསུང་བའི་སྔོན་དུ་རྒྱལ་པོ་ཟླ་བ་བཟང་པོས་རྒྱུད་གསུང་བར་གསོལ་བ་བཏབ་པའི་དོན་རབ་ཏུ་སྟོན་པར་བྱེད་པའི་ཚིགས་སུ་བཅད་པ་དང་པོ་བསྡུས་པའི་རྒྱུད་ཀྱི་དབང་བསྐུར་བའི་ལེའུ་ལས། ལུས་ལ་སྣ་ཚོགས་ཚད་ཅེས་པ་ལ་སོགས་པས་བསྟན་པ་དེ་ཉིད་བཤད་པར་བྱའོ། ། གང་གིས་ན་འགྲེལ་བཤད་བྱེད་པར་དེ་བཞིན་གཤེགས་པས་ལུང་བསྟན་ཞིང་། འཇམ་དཔལ་གྱིས་ཀྱང་འགྲེལ་བཤད་བྱེད་པར་བསྐུལ་བ་འཇིག་རྟེན་དབང་ཕྱུག་གི་སྤྲུལ་པའི་སྐུ་པདྨ་དཀར་པོ་བདག་གིས་སོ། ། གང་ན་མདོར་བསྟན་ཆེན་པོ་ཞེས་རྭས་བསྒྱུར་ཏེ། ཆེན་པོའི་མཚན་ཉིན་ཅན་གྱི་འགྲེལ་བྱེད་ཀྱིས་རྒྱས་པར་བཤད་པར་བྱས་ཏེ། འདིར་དང་པོར་བསྡུས་པའི་དོན་ནི། ལུས་ལ་སྣ་ཚོགས་ཚད་དང་ཞེས་པ་ལ་སོགས་པ་ནས།
དཀྱིལ་འཁོར་དག་ནི་བསྟན་དུ་གསོལ། ། ཞེས་པའི་མཐར་ཐུག་པ་ནི་ཟླ་བ་བཟང་པོས་གསོལ་བ་བཏབ་པའོ། ། དེ་ནས་ཟླ་བ་བཟང་པོའི་ཚིག་དག་གསན་ནས་བདེ་བར་གཤེགས་པས་དུས་ཀྱི་འཁོར་ལོའི་དཀྱིལ་འཁོར་རབ་ཏུ་གསུངས་ཞེས་པ་ལ་སོགས་པ་དབང་གི་ལེའུ་ཡི་ཚིགས་སུ་བཅད་པ་མཐའ་དག་ནི་དེ་བཞིན་གཤེགས་པས་ལན་གསུངས་པ་སྟེ། ལེའུ་ཡི་མཐའི་བར་དུ་སླར་ཟླ་བ་བཟང་པོས་གསོལ་བ་བཏབ་པ་མེད་དོ། འདིར་ཐོག་མར་ཟླ་བ་བཟང་པོས་དབང་གི་དོན་དུ་གསོལ་བ་བཏབ་པ་ནི། བཅོམ་ལྡན་འདས་ཀྱིས་འདིར་སེམས་ཅན་ཐམས་ཅད་ཀྱིི་ལུས་ལ་གནས་པའི་རྣམ་གཞག་ནང་གི་ལེའུ་ལས་བཅོམ་ལྡན་འདས་ཀྱིས་གསུངས་པ། ཕྱི་རོལ་སྣ་ཚོགས་ཀྱི་ཚད་དང་། ཉིན་དང་མཚན་མོའི་དུས་དང་། ཟླ་བ་འཕོ་བའི་དབྱེ་བ་རྣམས་དང་། ལ་སོགས་པས་ལུས་ཀྱི་རྩ་རྣམས་ཀྱི་ནི་གནས་ཚུལ་དང་།
གཡས་གཡོན་གྱི་རྩ་གཉིས་དང་། ཕྲ་མོ་ཨ་བ་དྷཱུ་ཏཱིར་རླུང་རྒྱུ་བའི་གྲངས་དང་། རང་བཞིན་ཉི་ཤུ་རྩ་བཞི་དག་ལུས་ལ་ཇི་ལྟར་གནས་པ་དང་། ནང་ལ་བདག་ཤེས་རིག་གི་སྐྱེས་བུ་གང་ཡིན་པ་དང་། མུ་སྟེགས་པ་རྣམས་ཀྱི་འདོད་པའི་ཚུལ་རྣམ་པར་བཞག་པ་དང་། རིག་བྱེད་པ་དགག་པ་དང་ནི་བྱེད་པ་པོ་བདག་དང་དབང་ཕྱུག་དགག་པ་དང་། ལ་སོགས་པས་སྲོག་རྟག་པའི་དབྱེ་བ་དགག་པའི་མཐར་ཐུག་པ་ཐམས་ཅད་བདག་གིས་ཐོས་ཏེ་ཐམས་ཅད་ཤེས་སོ་ཞེས་པའི་དོན་ཏོ། ། དེས་ན་ད་ནི་སེམས་ཅན་རྣམས་ཀྱི་བསོད་ནམས་དང་ཡེ་ཤེས་ཐོབ་པར་བྱ་བ་དང་། སློབ་མ་རྣམས་ལ་དབང་བསྐུར་བ་སྦྱིན་པ་དང་། སྐུ་གཟུགས་ལ་སོགས་པ་རབ་ཏུ་གནས་པར་བྱ་བ་དང་།
ཀུན་རྫོབ་འཇིག་རྟེན་པའི་བདེན་པས་འོག་མིན་གྱི་སྲིད་པའི་མཐར་ཐུག་པའི་དངོས་གྲུབ་ཐོབ་པར་བྱ་བའི་ཕྱིར། དེ་ཉིད་བཅུ་དང་ཡང་དག་པར་སློབ་དཔོན་གྱིས་འཇིག་རྟེན་པའི་དངོས་གྲུབ་སྒྲུབ་པའི་སླད་དུ་བཅོམ་ལྡན་འདས་ཀྱི་རྡུལ་ཚོན་གྱི་དཀྱིལ་འཁོར་བྲི་བའི་ཚུལ་དག་ནི་གསལ་བར་བསྟན་དུ་གསོལ་ཞེས་པའོ། ། འོན་ཏེ་འཇིག་རྟེན་པའི་བདེན་པ་ཞེས་སྨོས་པའི་དགོས་པ་ཅི་ཞེ་ན། དོན་དམ་པའི་བདེན་པས་རྡུལ་ཚོན་གྱི་དཀྱིལ་འཁོར་བྲི་བ་མེད་དེ། དོན་དམ་པས་བྲི་བ་བཅོམ་ལྡན་འདས་ཀྱིས་བཀག་པའི་ཕྱིར་རོ། ། དེ་བཞིན་དུ་དང་པོའི་སངས་རྒྱས་ལས་བཅོམ་ལྡན་འདས་ཀྱིས་གསུངས་པ། ཐིག་གི་ཆོ་གས་རྡོ་རྗེའི་ཐིག་རྣམས་གདབ་པ་དང་། ཚོན་གྱི་ཆོ་གས་རྡུལ་ཚོན་དག་ཀྱང་གདབ་པ་ནི་དོན་དམ་པའི་བདེན་པས་མི་བྱ་སྟེ། དོན་དམ་གྱི་སྔགས་ཀྱིས་དེ་ཁོ་ན་ཉིད་ཀྱི་ཚོན་གདབ་པ་སོགས་བྱེད་ན་བྱང་ཆུབ་ཐོབ་པར་དཀའ་ཞེས་པ་སྟེ། འདིར་གལ་ཏེ་སྔགས་ཀྱི་དེ་ཉིད་ནི་སྔགས་ཞེས་པ་ཡེ་ཤེས་ཏེ་ཡིད་སྐྱོབ་པར་གྱུར་པའི་ཕྱིར་རོ། །
དོན་དམ་པའི་སྔགས་ཀྱི་དེ་ཉིད་དེ་ཡིས་གལ་ཏེ་རྡོ་རྗེ་སློབ་དཔོན་ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུ་ཐིག་གདབ་པ་ལ་སོགས་པ་བྱེད་ན། དེའི་ཚེ་ཐབས་མིན་ལ་ཞུགས་པས་དེ་ལྟར་བྱེད་པ་དེའི་བྱང་ཆུབ་ཐོབ་པར་དཀའ་བར་འགྱུར་རོ་ཞེས་པ་ནི་དེ་བཞིན་གཤེགས་པའི་ངེས་པའི་དོན་ཏོ། ། རྒྱུ་དེས་ན་ཟླ་བ་བཟང་པོས་རྡུལ་ཚོན་གྱི་དཀྱིལ་འཁོར་དང་རབ་གནས་སྦྱིན་སྲེག་སོགས་ཀྱི་དོན་དུ་གསོལ་བ་བཏབ་པ་འདི་ནི་འཇིག་རྟེན་པའི་དངོས་གྲུབ་སྒྲུབ་པའི་དོན་དང་། བསོད་ནམས་ཀྱི་ཚོགས་ཀྱི་དོན་དུ་སྟེ། ཕྱག་རྒྱ་ཆེན་པོའི་དངོས་གྲུབ་སྒྲུབ་པའི་དོན་དང་། རྣམ་པར་མི་རྟོག་པ་ཡེ་ཤེས་ཀྱི་ཚོགས་ཀྱི་དོན་དུ་གསོལ་བ་བཏབ་པ་ནི་མ་ཡིན་ནོ། ། འདིར་མི་རྟོག་ཡེ་ཤེས་བསྒྲུབ་པའི་སླད་དུ་མཆོག་གི་དཀྱིལ་འཁོར་གསུམ་བཅོམ་ལྡན་འདས་ཀྱིས་གསུངས་པ་འདི་ལྟར་སྟེ། མཆོག་སྒྲུབ་བྱེད་ཀྱི་དཀྱིལ་འཁོར་ནི། ལུས་ཀྱི་དབང་པོ་སྐུ་དང་། བཱ་ཀ་གསུང་དང་།
སེམས་ཐུགས་ཀྱི་རྡོ་རྗེའི་དཀྱིལ་འཁོར་རྣམ་པ་གསུམ་དུ་འགྱུར་གྱི། དེ་ལས་གཞན་པ་རྡུལ་ཚོན་ལྔ་དང་ལྡན་པ་ནི་མཆོག་སྒྲུབ་པའི་དཀྱིལ་འཁོར་མིན་ནོ་ཞེས་པ་སྟེ། དེའི་ཕྱིར་མཆོག་ཏུ་མི་འགྱུར་བའི་བདེ་བ་ཆེན་པོ་བསྒྲུབ་པ་དང་། མཆོག་གི་དབང་བསྐུར་བ་སྦྱིན་པའི་དོན་དུ་རྡུལ་ཚོན་གྱི་དཀྱིལ་འཁོར་བྲི་བ་ཉིད་དུ་མི་འགྱུར་རོ་ཞེས་པ་ནི་ཟླ་བ་བཟང་པོས་གསོལ་བ་བཏབ་པའི་དོན་ཏོ། ། འདིས་སྐུ་གཟུགས་རབ་གནས་སོགས་ལ་མཆོག་དབང་གསུམ་མི་དགོས་པར་ཅུང་ཟད་གསལ་ལ་དབང་མདོར་བསྟན་ལས་ཀྱང་། དབང་བསྐུར་བདུན་པོ་འདི་རྣམས་ཡིན། ། དཀྱིལ་འཁོར་བཞེངས་ནས་སྦྱིན་པར་བྱ། ། ཞེས་གསུངས་པས་སོ། ། ཞེས་རྭ་པ་རྣམས་ཟེར་རོ། ། ཟླ་བ་བཟང་པོའི་ཚིག་དག་སྟེ་ཞེས་པ་ལ་འཆི་མེད་མཛོད་དུ།
ཏིང་སུབ་པ་ཡི་མཐའ་ཅན་ཚིག ། བྱ་བའམ་བྱེད་ཅན་ལྡན་པ་ངག ། ཅེས་པས། ཚིག་ཅེས་པ་ངག་ཏུ་བསྒྱུར་བར་རིགས་སོ་ཞེས་དཔལ་ལྡན་བློ་གྲོས་བརྟན་པ་གསུང་ངོ་། ། དེ་ལྟར་གསོལ་བ་བཏབ་པའི་ཚིག་དེ་ཉིད། གསན་ནས་བདེ་བར་གཤེགས་པས་དུས་ཀྱི་འཁོར་ལོའི་དཀྱིལ་འཁོར་ཐམས་ཅད་རབ་ཏུ་གསུངས་ཏེ། ཞེས་པ་ཞུས་པའི་དོན་ཐམས་ཅད་འོག་ནས་འཆད་པར་འགྱུར་བའི་རིམ་པས་བསྟན་ཏོ་ཞེས་པའི་དོན་ཏོ། ། སྟོན་པ་པོས་གསུང་བར་ཞལ་གྱིས་བཞེས་པ་དང་། གསོལ་བ་འདེབས་པ་པོས་ཞུ་བའི་ཚིག་བསྡུས་པའོ། ། ད་ནི་སྔགས་ཐམས་ཅད་ཀྱི་ལམ་ཐམས་ཅད་བླ་མ་ལ་མ་བརྟེན་པར་མི་རྟོགས་པས་གནས་པ་དང་པོ་བླ་མ་བརྟག་པའི་གནས་པ་བསྟན་པའི་ཕྱིར་བླ་མ་བསྟེན་པའི་དོན་དུ་རྡོ་རྗེ་སློབ་དཔོན་ཡོངས་སུ་བརྟག་པ་ཚིགས་སུ་བཅད་པ་གཉིས་པས་གསུངས་པ།
དང་པོར་ཞེས་པ་ལ་སོགས་པ་སྟེ། འདིར་སྔགས་ཀྱི་ཚུལ་ལ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་འདོད་པའི་སློབ་མ་རྣམས་ཀྱིས་དང་པོར་བླ་མ་བསྟེན་པར་བྱ་སྟེ། དེ་ཡང་རྡོ་རྗེ་སློབ་དཔོན་མཚན་ཉིད་དང་ལྡན་མི་ལྡན་ཡོངས་སུ་བརྟག་པ་གསུངས་པའི་ཆོ་གས་ཡང་དག་པར་ཡོངས་སུ་བརྟགས་ནས་བསྟེན་ཏེ། དོན་དམ་བསྙེན་པར། འདོད་པའི་དངོས་གྲུབ་སློབ་དཔོན་ཞལ་གྱི་རྗེས་འབྲང་པར། ། མ་ལུས་རྡོ་རྗེ་ཐེག་པར་ཐམས་ཅད་མཁྱེན་པས་གསུངས། ། དེ་ཕྱིར་སློབ་མ་དམ་པས་བླ་མ་གསེར་བཞིན་དུ། ། ཡོངས་སུ་བརྟགས་ན་སྡིག་པ་ཅུང་ཟད་ཡོད་མ་ཡིན། ། ཞེས་སོ། ། རྣམ་པ་གཞན་དུ་ཡོངས་སུ་བརྟག་པའི་མཚན་ཉིད་དང་བྲལ་བའི་གདུག་པའི་བླ་མ་བསྟེན་པས་སློབ་མ་རྣམས་ཀྱིས་ཆོས་ཕྱིན་ཅི་ལོག་ཏུ་འགྱུར་ཏེ།
ལམ་རྣམ་དག་མི་ཤེས་པའམ། ཤེས་ཀྱང་རྫས་ལ་ཆགས་པས་མི་སྟེར་བའི་ཕྱིར་རོ། ། དེ་ལས་ཉམས་སུ་བླང་བྱའི་ཆོས་ཕྱིན་ཅི་ལོག་པས་སློབ་མ་རྣམས་དམྱལ་བར་འགྲོ་བར་འགྱུར་རོ། ། དེའི་ཕྱིར་ཡོངས་སུ་བརྟགས་ནས་བསྟེན་བྱའི་མཚན་ཉིད་གསུངས་པ། དང་པོར་ཡང་དག་བསྟན་བྱ་བླ་མ་དག་ཀྱང་དམ་ཚིག་ལྡན་ཞིང་ཞེས་པ་ལ་འདིར་དམ་ཚིག་རྣམ་པ་གཉིས་ནི། ཕྱི་དང་ནང་གི་དམ་ཚིག་སྟེ། དང་པོ་ནི། དྲང་བའི་དོན་གྱི་དམ་རྫས་བདུད་རྩི་ལྔ་དང་། སྒྲོན་མ་ལྔ་བཟའ་བ་དང་། སྦྲང་རྩི་བུ་རམ་འབྲས་ཤིང་བཅོས་སྦྱར་གྱི་ཆང་སྟེ་་་་་་ཆང་ལྔ་བཏུང་བ་དང་།
རིགས་ལྔ་ལ་བགྲོད་པ་དང་། རིགས་སུམ་བཅུ་རྩ་དྲུག་ལས་སྐྱེས་པའི་དམ་ཚིག་བདུན་བཅུ་རྩ་གཉིས་དང་། ལུས་ཀྱི་ཆ་ཤས་ཀྱི་དམ་ཚིག་སོ་དྲུག་ལ་སོགས་པ་བསྟེན་པའོ། ། གཉིས་པ་ནི། ངེས་པའི་དོན་གྱི་ཚམ་ཚིག ལུས་དང་རྫས་ལ་སྲེད་པ་སྤངས་པ་དང་། གཏུམ་མོའི་མེས་བྱང་སེམས་གཞུ་བའི་དགའ་བ་མྱང་བ་དང་། ཐིག་ལེ་བཞི་མི་མཉམ་པར་བསྲུང་བ་དང་། རྩ་ལྟུང་བཅུ་བཞི། བརྟུལ་ཞུགས་ཉེར་ལྔ་བསྲུང་བ་ལ་སོགས་པར་རྟོགས་པར་བྱ་བ་འོག་ནས་འཆད་པར་འགྱུར་བ་རྣམས་སོ། །
དམ་ཚིག་དེ་འདི་ལ་ཡོད་པའི་ཕྱིར་དམ་ཚིག་དང་ལྡན་པའི་བླ་མའོ། ། དེ་དང་པོར་སློབ་མས་ཡང་དག་པར་བསྟེན་པར་བྱ་སྟེ། བུ་དང་ཆུང་མ་ལ་སོགས་པ་དབུལ་བས་ཀྱང་མཉེས་པར་བྱའོ་ཞེས་པའི་དོན་ཏོ། ། རྡོ་རྗེ་ཐེག་པར་ལྷག་པར་གནས་ཞེས་པ་ལ། འདིར་རྡོ་རྗེ་ཐེག་པ་ནི། ཡང་དག་པར་རྫོགས་པའི་སངས་རྒྱས་ཀྱི་ཐེག་པ་སྟེ། མུ་སྟེགས་པ་དང་། ཉན་ཐོས་དང་། རང་སངས་རྒྱས་ཀྱི་ཐེག་པ་རྣམས་ཀྱིས་མི་ཤིགས་ཤིང་དབྱེར་མི་ཕྱེད་པའི་ཕྱིར་རྡོ་རྗེ་སྟེ་ཐར་པའི་མཆོག་སངས་རྒྱས་སོ། ། དེར་འདིས་འགྲོ་བའི་ཕྱིར་རྡོ་རྗེ་ཐེག་པའོ། །
དེ་ལ་ལྷག་པར་གནས་པ་ནི་ཐབས་ཤེས་དབྱེར་མེད་རྡོ་རྗེའི་ཐེག་པ་ལ་ལྷག་པར་གནས་པའོ། ། དེ་ཉིད་བསྒོམས་ཤིང་ཞེས་པ་ལ། འདིར་ཀུན་རྫོབ་ཀྱི་དེ་ཁོ་ན་ཉིད་ནི་འཇིག་རྟེན་པའི་དངོས་གྲུབ་སྒྲུབ་པར་བྱེད་པ་ལྷའི་འཁོར་ལོ་བསྒོམ་པ་དང་། དོན་དམ་པའི་དེ་ཁོ་ན་ཉིད་ནི། ཡང་དག་པར་རྫོགས་པའི་སངས་རྒྱས་ཉིད་སྒྲུབ་པར་བྱེད་པ་སྟོང་ཉིད་སྙིང་རྗེའི་རྣལ་འབྱོར་རོ། ། དེ་ཁོ་ན་ཉིད་རྣམ་པ་གཉིས་ཏེ། དེ་གཉིས་ཀྱི་ཁྱད་པར་ནི་ལྔ་པ་ཡེ་ཤེས་ཀྱི་ལེའུའི་མཆོག་ཏུ་མི་འགྱུར་བའི་ཡེ་ཤེས་གྲུབ་པ་འཆད་པར་འགྱུར་བ་ལས་བརྗོད་པར་བྱའོ། ། དེ་ཁོ་ན་ཉིད་དེ་སྒོམ་པ་ནི་འདིའི་ངང་ཚུལ་ལོ། ། ཞེས་པའི་དོན་ཏོ། མ་ཆགས་ཞེས་པ་ནི་བུ་དང་ཆུང་མ་ལ་སོགས་པ་ཐམས་ཅད་དང་།
རང་གི་ལུས་ལ་ལྟོས་པ་མེད་པའོ། ། དྲི་མ་དག་དང་རྣམ་པར་བྲལ་ཞིང་ཞེས་པ་ལ་འདོད་ཆགས་དང་། ཞེ་སྡང་དང་། གཏི་མུག་དང་། ང་རྒྱལ་དང་། ཕྲག་དོག་དང་། སེར་སྣའི་ཚོགས་ནི་དྲི་མ་སྟེ། དེ་ཉིད་ཐབས་རྣམ་པ་མང་པོས་བྲལ་བ་གང་ཡིན་པ་དེ་ནི་དྲི་མ་དག་དང་རྣམ་པར་བྲལ་བའོ། ། བཟོད་པའི་ངང་ཚུལ་ཞེས་པ་ལ་བཟོད་པ་ནི། འདིར་འདི་དང་ཕྱི་མའི་འབྲས་བུ་ལྟོས་པ་མེད་པའི་རང་བཞིན་གྱིས་ཕ་རོལ་གྱིས་གནོད་པ་ལ་བཟོད་པར་རབ་ཏུ་ཞུགས་པའོ། །
ལམ་ལ་ཞུགས་ཞེས་པ་ལ་ལམ་ནི་ཡང་དག་པར་རྫོགས་པའི་སངས་རྒྱས་ཀྱི་ལམ་སྟེ་གཉིས་སུ་མེད་པའི་ཡེ་ཤེས་སོ། ། དེ་ལ་ཞུགས་པའི་ངང་ཚུལ་ཅན་ནོ། ། བླ་མ་དེ་བསྟེན་པར་གྱུར་ན། སློབ་མ་རྣམས་ལ་སངས་རྒྱས་ཀྱི་ལམ་གཉིས་སུ་མེད་པའི་ཡེ་ཤེས་ནི་སྦྱིན་པར་བྱེད་ཅིང་དེ་ལས་དམྱལ་བའི་འཇིགས་པ་འཕྲོག་པར་འགྱུར་རོ། ། དེ་ཉིད་ལས་ནི་ཚངས་སྤྱོད་ལྡན། ། ཞེས་པ་གང་ཞིག་མཆོག་ཏུ་མི་འགྱུར་པའི་བདེ་བ་ཐོབ་པའོ། ། བདུད་རྣམས་ལ་ཞེས་པ་ལུས་ཀྱི་སྒྲིབ་པ་ཕུང་པོ་དང་། ངག་གི་སྒྲིབ་པ་ཉོན་མོངས་པ་དང་། སེམས་ཀྱི་སྒྲིབ་པ་འཆི་བདག་དང་། ཕྱི་རོལ་གྱི་མ་རིག་པ་འཇུག་པ་ལྷའི་བུའི་བདུད་དེ།
བདུད་བཞི་པོ་རྣམས་ལ་རྡོ་རྗེའི་དབྱུག་པ་དང་འདྲ་བར་འགྱུར་མེད་ཡེ་ཤེས་ཀྱི་སྟོབས་ཀྱིས་བཅོམ་པས་རྡོ་རྗེ་དབྱུག་པའོ། ། དེ་ལྟ་བུའི་སློབ་དཔོན་དེ་ཡང་ཁམས་སྣ་ཚོགས་འཛིན་མ་སའི་དཀྱིལ་འཁོར་གྱི་གཞི་ལ་རྡོ་རྗེ་སེམས་དཔར་རབ་ཏུ་གྲགས་པ་སྟེ། རྡོ་རྗེ་སེམས་དཔའི་མཐུས་སྤྲུལ་པའི་སྐུ་ཡིན་པས་དེ་ལྟར་གྲགས་སོ་ཞེས་པ་ནི་རྡོ་རྗེ་སློབ་དཔོན་བསྟེན་པའི་ངེས་པ་སྟེ། དེ་བཞིན་དུ་དོན་དམ་བསྙེན་པར་ཡང་། ཆགས་ཆེན་འདོད་ཆགས་ཆེན་པོ་ལ་ནི་ཐུགས་བཅིངས་པ། ། དབང་པོ་གཉིས་བདེ་སྦྱོར་ཞིང་བརྟུལ་ཞུགས་ཆེན་པོ་ཅན། ། ཕྱག་རྒྱ་དག་ལ་སྦྱར་ཡང་ཆགས་པ་ཉམས་མི་མངའ། ། རྣལ་འབྱོར་གྱིས་ནི་ཉི་ཟླ་དག་གི་ལམ་ཉམས་པ། ། ཤེས་རབ་མེ་ལ་རྣལ་འབྱོར་སྟོབས་ཀྱིས་རབ་ཏུ་ཞུགས། ། དཔག་མེད་བདེ་བའི་བདུད་རྩི་བཏུང་ལ་ཆགས་པ་སྟེ། །
སྡིག་འཕྲོག་རྡོ་རྗེ་འཛིན་པ་དེ་ནི་བླ་མ་དཔལ། ། ཞེས་སོ། ། ད་ནི་གདུག་པའི་སློབ་དཔོན་གྱི་སྐྱོན་ཡོངས་སུ་བརྟག་པའི་དོན་དུ། ང་རྒྱལ་དང་ལྡན་ཞེས་པ་ལ་སོགས་པའི་ཚིགས་སུ་བཅད་པ་གསུམ་པ་ཉིད་ཀྱིས་གསུངས་ཏེ། འདིར་སྔགས་ཀྱི་ཚུལ་ལ་བླ་མ་གང་ཞིག་འོག་ནས་འཆད་པའི་ང་རྒྱལ་ལ་སོགས་པའི་སྐྱོན་དང་བཅས་པའི་བླ་མ་དེ་ཉིད་ནི་སྔར་བླ་མར་བྱས་ཀྱང་དམྱལ་བ་བཞིན་དུ་སློབ་མ་མཁས་པ་སྟེ་ཤེས་ལྡན་རྣམས་ཀྱིས་རྫོགས་པའི་བྱང་ཆུབ་ཐོག་པའི་རྒྱུར་ནི་སྤང་བར་བྱ་སྟེ། མ་སྤངས་ན་ལམ་གྱི་གེགས་བྱེད་པའི་ཕྱིར་རོ། ། དེ་ཇི་ལྟ་བུ་ཞེ་ན། སེམས་ཁེངས་པའི་ང་རྒྱལ་འདི་ལ་ཡོད་པའི་ཕྱིར་ང་རྒྱལ་དང་ལྡན་པའོ། ། ང་རྒྱལ་ཡང་རྣམ་པ་དུ་མ་སྟེ། ཕྱི་རོལ་གྱི་རིག་པ་ལ་མཁས་པའི་མངོན་པའི་ང་རྒྱལ་དང་།
ཕྱི་རོལ་གྱི་རྫས་དང་། དབང་ཕྱུག་གིས་ཁེངས་པའི་མངོན་པའི་ང་རྒྱལ་དང་། དཀྱིལ་འཁོར་ལ་སོགས་པ་དེ་ཉིད་བཅུ་ཤེས་པའི་ང་རྒྱལ་དང་། ལམ་ཡོངས་སུ་ཤེས་པའི་ང་རྒྱལ་དང་། གཟུགས། རིགས། འཁོར། ན་ཚོད། བློ་གྲོས་ལ་སོགས་པས་ཁེངས་པའི་མངོན་པའི་ང་རྒྱལ་ཏེ། དེ་གང་ལ་ཡོད་པ་དེ་ནི་སྤང་བར་བྱའོ། །
ཚུལ་ཇི་ལྟར་ཞེས་པས་སྤང་སྙམ་ན། རང་ལས་འོག་མ། འོག་མའི་སེམས་ཅན་རྣམས་ལ་བལྟས་ཤིང་ང་རྒྱལ་དང་ལྡན་པ་དང་། གོང་མ་གོང་མའི་སེམས་ཅན་ལ་བལྟས་ཤིང་ང་རྒྱལ་དང་བྲལ་བར་འགྱུར་ཏེ། དབུ་མ་བཞི་བརྒྱ་པའི་བཞི་བར། དབང་ཕྱུག་གིས་བསྐྱེད་ང་རྒྱལ་ནི། ། མཉམ་དང་ཁྱད་པར་འཕགས་པ་ཡི། ། ཕ་རོལ་ནུས་ལྡན་བལྟ་བྱ་སྟེ། ། དམ་པའི་སྙིང་ལ་མི་གནས་སོ། ། ཞེས་གསུངས་པ་དང་མཐུན་ཞིང་།
དཔག་བསམ་འཁྲི་ཤིང་ཡལ་འདབ་བདུན་པར། ལྷག་མ་མཐོང་བ་ཁོ་ན་ཡིས། ། ལུས་ཅན་དྲེགས་པ་ཞི་བར་འགྱུར། ། ཞེས་སོགས་ལྟར་ཏེ། འདིར་རྭས། དེས་ན་ཡང་དག་པའི་ལམ་རིག་པས། ང་རྒྱལ་དང་ལྡན་ཞིང་སྙིང་རྗེ་དང་བྲལ་བ་ནི་སྤང་བར་བྱ་སྟེ། ཞེས་འདོན་ཏོ། ། དེ་བཞིན་དུ་ཅུང་ཟད་ཙམ་ལ་ཡང་། ཁྲོ་བས་རྒྱུད་ཁྲོ་བས་ཤས་ཆེར་ཟིལ་གྱིས་མནན་པའོ། །
དམ་ཚིག་རྣམ་བྲལ་ཞེས་པ་ནི་འཇིག་རྟེན་པས་སྨད་པའི་བདུད་རྩི་ལྔ་བཟའ་བ་ལ་སོགས་པ་སྣོད་མིན་ལ་གསང་བའི་དམ་ཚིག་རྣམས་སྐྱེ་བོ་ཕལ་པའི་མདུན་དུ་མངོན་སུམ་དུ་གསལ་པོར་སྤྱད་པས་གསང་བ་བསྒྲགས་པ་ལས་དམ་ཚིག་དང་བྲལ་བར་འགྱུར་ཏེ། དེ་ལྟ་བུ་སྤྱོད་པའི་བླ་མ་ཡང་སྤང་བར་བྱའོ། ། རྫས་ལ་བརྐམ་པ་ཡང་སྟེ། དགེ་འདུན་དང་མཆོད་རྟེན་གྱི་དཀོར་རྫས་དང་། ལ་སོགས་པས་གཙུག་ལག་ཁང་དང་། བླ་མ་དང་མགོན་མེད་པའི་ནོར་ལྕི་བའི་རྫས་ཉེ་བར་ལོངས་སྤྱོད་པ་ནི་རྫས་ལ་བརྐམ་པའོ། ། དེ་བཞིན་དུ་འཁོར་བའི་བདེ་བའི་ལོངས་སྤྱོད་ཀྱི་དོན་དུ་ལོག་འཚོ་དང་ཚོང་ལ་སོགས་པས་རྫས་གསོག་པར་བྱེད་པའོ། ། ཐོས་པ་དག་ཀྱང་མེད་ཅེས་པ་ནི་རྨོངས་པ་སྟེ། དམ་པའི་ལམ་ཕྱག་ཆེན་གྱི་མན་ངག་དང་བྲལ་བའོ། ། དེ་བཞིན་དུ་འཁོར་བའི་བདེ་བ་ལ་རྒྱབ་ཀྱིས་ཕྱོགས་པས་སངས་རྒྱས་ཀྱི་ལམ་ཁོ་ན་དོན་དུ་གཉེར་བའི་དམ་པའི་སློབ་མ་རྣམས་ནི་བསླུ་བ་དོན་དུ་གཉེར་ཞིང་ཞེས་པ་ནི་རྙེད་སོགས་ཀྱི་དོན་དུ་བརྫུན་པའི་ལམ་སྨྲ་བ་བོ་སྟེ་དེ་ཡང་སྤང་བར་བྱའོ། །
མཆོག་གི་བདེ་བ་མི་འགྱུར་བའི་གནས་ཏེ་གོ་འཕང་ཐོབ་པའི་ཐབས་རྣམ་པར་མི་རྟོག་པའི་ཏིང་ངེ་འཛིན་ལས་སེམས་ཉམས་པ་དང་། དབང་མ་བསྐུར་ཞེས་པ་ནི། དབང་བསྐུར་བ་མེད་པར་རྒྱུད་འཆད་པ་པོ་ཞེས་པ་སྟེ། དེ་ཡང་སྤང་བར་བྱ་སྟེ་ཕྱག་ཐིག་ཏུ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། ཞེས་པས་སོ། ། ལོངས་སྤྱོད་དག་ལ་ཀུན་ཆགས་ཞེས་པ་ནི།
ཕྱི་རོལ་འཁོར་བ་པའི་ལོངས་སྤྱོད་འདོད་ཡོན་ལྔ་པོ་རྣམས་ལ་ཀུན་ཏེ་རྣམ་པ་ཀུན་ནས་ཡང་དག་པར་ཆགས་པའོ། ། བག་མེད་ནི་ཆང་འཐུངས་པས་བག་མེད་པར་གྱུར་པ་སྟེ་དེ་ལས་སེམས་མཉམ་པར་མ་བཞག་པ་མྱོས་པར་འགྱུར་བའི་བླ་མ་ཡང་སྤང་བར་བྱའོ་ཞེས་པའི་དོན་ཏོ། ། ངག་མ་བསྡམས་པས་རྩུབ་མོའི་ཚིག་དང་བཅས་པ་ཡང་སྤང་བར་བྱའོ། ། དབང་པོའི་དོན་དུ་འདོད་ལྡན་པ། ། ཞེས་པ་ནི། དབང་པོ་གཉིས་སྦྱོར་གྱི་བདེ་བ་ཐོབ་པའི་དོན་དུ་འདོད་ཆགས་ལ་སྲེད་པ་དང་ལྡན་པ་ཡང་སྤང་བར་བྱའོ། ། ཞེས་པ་ནི་དེ་བཞིན་གཤེགས་པས་གསུངས་པའི་གདུག་པའི་སློབ་དཔོན་གྱི་མཚན་ཉིད་ངེས་པའོ། ། དེ་ལྟར་དོན་དམ་བསྙེན་པ་ལས་ཀྱང་། ལམ་དག་མེད་ཀྱང་ནོར་ལ་འདོད་ཅིང་བརྐམ་པ་ཡིས། ། དེ་བཞིན་དབང་ལ་རྒྱལ་བའི་ཅོད་པན་འཆིང་བར་བྱེད། །
འདོད་པ་ལྷག་ཞེན་ཆང་གི་དབང་གིས་བག་མེད་ཅིང་། ། ཁྲོ་བོའི་སེམས་དང་བཅས་ཤིང་རྫས་ལ་མང་དུ་ཞེན། ། བདེན་པ་མ་ཡིན་སྨྲ་ཞིང་བུ་རྣམས་བསླུ་འདོད་པ། ། བླ་མ་དེ་ཡིས་སྡུག་བསྔལ་སྟེར་བ་ངོ་མཚར་མེད། ། འཁོར་བའི་སྡུག་བསྔལ་མེ་དག་གིས་ནི་གདུངས་པ་ཡི། ། རབ་རིབ་མིག་གིས་བླ་མ་དག་ནི་གཟུང་བྱས་པ། ། ཤིན་ཏུ་གདུང་བ་གཞོམ་ཕྱིར་ལམ་ཆེན་གནས་པ་ཡི། ། གཉིད་ལོག་སྦྲུལ་གྱི་དུག་གིས་འཁྲུལ་བ་བཞིན་དུ་འོ། ། ཞེས་སོ། ། གལ་ཏེ་སྔགས་ཀྱི་ཚུལ་ལམ་ཐེག་པ་ལས་གསུངས་པ་འདི་ལྟ་སྟེ།
སློབ་མས་སློབ་དཔོན་གྱི་ཡོན་ཏན་འབའ་ཞིག་བླང་བ་སྟེ་གཟུང་བྱ་ཡིན་ཏེ། སྐྱོན་གྱི་ཆ་ནི་ནམ་ཡང་བརྗོད་པར་བྱ་བ་མིན་པ་ཉིད། ཅེས་རྡོ་རྗེ་མཁའ་འགྲོ་ལས་གསུངས་སོ། ། དེའི་རྒྱུ་མཚན་སློབ་དཔོན་གྱི་ཡོན་ཏན་བླང་བ་སྟེ་གཟུང་ན་དངོས་གྲུབ་ཐོབ་པའི་རྒྱུར་འགྱུར་གྱི། སློབ་དཔོན་གྱིས་སྐྱོན་བརྗོད་པ་ལས་བདག་ཉིད་ཀྱི་དངོས་གྲུབ་འགྲུབ་པ་མེད་ཅེས་དང་། དེ་བཞིན་དུ་དབང་བསྐུར་བ་མཆོག་ཐོག་པ་གང་ཡིན་པའི་རྡོ་རྗེ་སློབ་དཔོན་ལ་ནི། སློབ་མ་དེ་བཞིན་གཤེགས་པའི་གོ་འཕང་ཐོབ་པ་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པ་རྣམས་དུས་གསུམ་དུ་བྱོན་ནས་ཕྱག་འཚལ་ལོ་ཞེས་པའི་དོན། སམྤུ་ཊར། གང་གི་ཕྱིར་རྫོགས་པའི་སངས་རྒྱས་དང་བྱང་ཆུབ་སེམས་དཔའི་བསོད་ནམས་གང་ཞིག་སློབ་དཔོན་གྱི་བ་སྤུའི་ཁུང་བུའི་རྩེ་མོ་ལས་མཐོང་བ་དེའི་ཕྱིར། བྱང་ཆུབ་སེམས་དཔའ་སློབ་དཔོན་ལ་སངས་རྒྱས་ཀྱིས་མཆོད་པ་བྱེད་པ་མཐོང་ངོ་། །
ཞེས་པ་ལྟར་ཏེ། དེ་ལྟར་དེ་བཞིན་གཤེགས་པས་གསུངས་པ་མ་ཡིན་ནམ། དེའི་ཕྱིར་སློབ་དཔོན་གྱི་ཡོན་ཏན་འབའ་ཞིག་བླ་མར་བྱའོ་ཞེས་པ་ཡང་དག་པའི་ལམ་ལས་ཉམས་པའི་སྐྱེ་བོ་འགའ་ཞིག་གི་ཚིག་འབྱུང་བར་འགྱུར་ཏེ། དེའི་ཕྱིར་དགག་པ་བརྗོད་པར་བྱ་སྟེ། འདིར་མ་འོངས་པའི་དུས་སུ་ཡང་དག་པའི་ལམ་ལས་ཉམས་པའི་བྱིས་པའི་སྐྱེ་བོ་རྣམས་ཀྱིས། སློབ་དཔོན་ཡོན་ཏན་གཟུང་བྱ་སྟེ། ། སྐྱོན་ནི་ནམ་ཡང་མིན་པ་ཉིད། ། ཅེས་གདན་བཞིའི་གསང་གདན་གྱི་ལེའུ་དང་པོ་སོགས་ན་ཡོད་པ་གང་བརྗོད་པར་བྱ་བ་དེ་ཡི་དོན་ནི་སློབ་དཔོན་གྱི་སྐྱོན་མི་བརྟག་པར་གསུངས་པ་མ་ཡིན་ཏེ། ཅིའི་ཕྱིར་ཞེ་ན། གང་གི་ཕྱིར་བླ་མ་བསྟེན་པའ་ིསླད་དུ་སློབ་དཔོན་གྱི་སྐྱོན་དང་ཡོན་ཏན་ཡོངས་སུ་བརྟག་པ་དེ་བཞིན་གཤེགས་པས་གསུངས་པའི་ཕྱིར་འདི་ལྟར་སྟེ།
སྣོད་དུ་རུང་བའི་སློབ་མ་དབུལ་བོ་ལ་སྙིང་རྗེ་མེད་པས་མན་ངག་མི་སྟེར་ཞིང་། ཅུང་ཟད་ཙམ་ལ་ཡང་ཁྲོ་ཞིང་མཚང་འབྲུ་བར་བྱེད་ལ། སེམས་ཅན་ལ་གདུག་ཅིང་སྡང་བས་ཕང་སེམས་དང་བྲལ་བ། ཡེ་ཤེས་དམན་པས་ཁེངས་ཤིང་ཟས་དང་ཆང་ལ་སྲེད་པས་ཆགས་ལ་སྒོ་གསུམ་མ་དུལ་བས་མ་བསྡམས་པ་དང་། རྙེད་བཀུར་གྱི་དོན་དུ་རང་གི་ཡོན་ཏན་བསྟོད་ཅིང་། ཡོན་ཏན་ཅན་ལ་སྐྱོན་འདོགས་པར་བྱེད་པ་དེ་བླ་མ་སློབ་མ་ནི་སྐྱོན་ཡོན་རིག་པའི་བློ་གྲོས་བཟང་པོ་དང་ལྡན་པས་མི་བྱའོ་ཞེས་པ་སྟེ། དེ་བཞིན་གཤེགས་པའི་གསུང་འདིའི་ཕྱིར་ལན་ཅིག་བླ་མར་བྱས་ཀྱང་། བླ་མས་བྱ་བ་མ་ཡིན་པ་ཆོས་མིན་བྱེད་པ་དེ་ནི་ཐར་པ་དོན་དུ་གཉེར་བའི་སློབ་མས་སྤང་བར་བྱ་བ་ཉིད་དོ། ། དེ་བཞིན་དུ་དང་པོའི་སངས་རྒྱས་ལས། སློབ་དཔོན་གང་ཞིག་ཁྱིམ་པར་གྱུར་པ་དགེ་འདུན་གྱི་བསྟི་གནས་གཙུག་ལག་ཁང་གི་ལོངས་སྤྱོད་ལ་སྤྱོད་པ།
ཁྱིམ་ན་གནས་པ་རྒྱལ་པོ་ལ་སོགས་པའི་གཡོག་པོ་དང་། ཞིང་གི་ལས་བྱེད་པ་དང་། ཁེ་ཕྱིར་ཚོང་བྱེད་པ་དང་། ཟས་ནོར་གྱི་ཕྱིར་དམ་ཆོས་འཚོང་བ་དམ་པའི་ལམ་གྱི་མན་ངག་ལ་རྨོངས་པ་དེ། ས་གཞི་ལ་འགྱུར་མེད་བདེ་བའི་བདག་ཉིད་ཀྱི་རྡོ་རྗེ་འཛིན་པར་རིགས་པ་མིན། ཞེས་པ་ལ་སོགས་པའི་གདུག་པའི་སློབ་དཔོན་གྱི་མཚན་ཉིད་གསུངས་སོ། ། འོ་ན་ཇི་ལྟར་བུ་བླ་མར་བྱ་ཞེ་ན། བླ་མ་རྣམ་པ་གསུམ་སློབ་དཔོན་ཡོངས་སུ་བརྟག་པའི་ཚུལ་བླ་མ་ལྔ་བཅུ་པ་ལས་གསུངས་པ། ཕྱི་ནང་གི་དེ་ཁོ་ན་ཉིད་བཅུ་ནི་ཡོངས་སུ་ཤེས། སློབ་དཔོན་གསུམ་ལས།
དགེ་སློང་རྟེན་ཅན་ནི་མཆོག་ཡིན་ལ། འབྲིང་པོ་དགེ་ཚུལ་ཞེས་བྱ་ཞིང་། གསུམ་པོ་དེ་དག་ལས་ཁྱིམ་ན་གནས་པའི་སློབ་དཔོན་ནི་ཐ་མའོ། ། དེ་དག་གི་མཚན་ཉིད་ཀྱང་། རྡོ་རྗེ་སྙིང་འགྲེལ་ལས། དགེ་་་་་བཅུ་དང་མཚུངས་པ་དགེ་ཚུལ་ཚུལ་ཁྱིམ་པ་མིན་དེ་དག ། བཅུ་རྣམས་དགེ་སློང་འདིར་མཚུངས་མིན། ། བསླབ་པའི་གཞི་བཅུ་ལྡན་པ་་་་་་དགེ་ཚུལ་དང་། ། བསླབ་པའི་གཞི་ལྔ་ལྡན་པ་་་་་་དགེ་བསྙེན་དང་། ། བསླབ་པའི་གཞི་ཡི་མཐའ་་་་་་ཐམས་ཅད་ལྡན་པ་་་་་དགེ་སློང་། །
དེ་གསུམ་མཚུངས་པ་མིན་པར་བཤད། ། ཅེས་དང་། དེ་བཞིན་དུ་སློབ་དཔོན་གསུམ་པོ་དེ་ཡོད་ན་ས་ཐོབ་པ་མ་གཏོགས་པར་ཁྱིམ་པ་ནི་རྒྱལ་བོས་བླ་མར་མི་བྱ་སྟེ། རྒྱལ་པོའི་བླ་མར་འོས་པ་དེ་ལ། ཐོས་པས་མདོ་རྒྱུད་ཡོངས་སུ་ཤེས་པ། རབ་ཏུ་བྱུང་བ་རྟགས་ཅན་གང་ཞིག་གིས་བྱ་བ་ཉིད་དོ། ། དེ་ལས་གཞན་ས་ཐོབ་པ་མ་གཏོོགས་པར་སློབ་དཔོན་ནི་ཁྱིམ་ན་གནས་པ་རྣམས་གང་གི་ཚེ་རྒྱལ་པོ་ལ་སོགས་པས་བླ་མར་བཀུར་ཞིང་མཆོད་པ་བྱེད་པ་དེའི་ཚེ། སངས་རྒྱས་དང་དེས་བསྟན་པའི་ཆོས་དང་ནི། དེ་སྒྲུབ་པའི་དགེ་འདུན་རྣམས་ལ་གུས་པ་མེད་དེ་མ་གུས་པ་བྱས་པར་འགྱུར་ཞེས་དང་། དེ་བཞིན་དུ་སློབ་དཔོན་གསུམ་ཡོད་ན་ལྷ་ཁང་སྐུ་གཟུགས་གླེང་བམ་སོགས་ཀྱི་རབ་གནས་དབང་སྐུར་སྦྱིན་སྲེག་སོགས་རབ་ཏུ་བྱུང་བའི་རྟགས་ཅན་གྱིས་རྟག་ཏུ་བྱ་བ་ཡིན་གྱི།
གནས་གཅིག་དག་ན་སློབ་དཔོན་གསུམ་པོ་དེ་ཡོད་ན། ཁྱིམ་པ་གོས་དཀར་པོ་དང་ལྡན་པས་བྱ་བར་འོས་པ་མིན། ཞེས་པ་སྟེ། དེ་ལྟར་རྣམ་པ་དུ་མས་སློབ་དཔོན་ཡོངས་སུ་བརྟག་པ་ལས། བཅོམ་ལྡན་འདས་ཀྱིས་བསྟེན་པར་གསུངས་པའི་བླ་མ་དམ་པ་སློབ་མ་རྣམས་ཀྱིས་བསྟེན་པར་བྱ་སྟེ། སྔར་གསུངས་པའི་གདུག་པའི་སློག་དཔོན་གྱི་མཚན་ཉིད་ངེས་པ་ནི། སྐྱོན་དང་ལྡན་པའི་སློབ་དཔོན་སྤང་བའི་སླད་དུ་བསླན་པའོ། ། དེ་བཞིན་དུ་ཡོན་ཏན་གྱི་མཚན་ཉིད་བསྟན་པ་ལས་ཀྱང་བསྟེན་བྱའི་སློབ་དཔོན་གསུངས་པ་འདི་ལྟ་སྟེ། སྒོ་གསུམ་མི་འགྱུར་བས་བརྟན་ཞིང་སྒོ་གསུམ་གྱི་སྤྱོད་པ་ཉོན་མོངས་ཅན་མིན་པས་དུལ་ལ། དྲང་ངེས་ཀྱི་དོན་རྣམ་པར་འབྱེད་པའི་བློ་གྲོས་དང་ལྡན།
འབྲས་བུ་ལ་ལྟོས་པ་མེད་པའི་བཟོད་པ་དང་ལྡན་ཞིང་། བདེན་པར་སྨྲ་བས་དྲང་ལ་བསམ་པ་གྱ་གྱུ་ཅན་མ་ཡིན་པས་གཡོ་སྒྱུའི་སེམས་མེད་ཅིང་དྲང་ངེས་སོགས་ཀྱི་དེ་ཁོ་ན་ཉིད་དང་། རྒྱུད་་་་་་གདན་བཞི་འགྲེལ་བ་བྷ་ཝ་བྷ་ཏྲར་ཀྱི་སྦྱོར་བ་ནི་ཞི་བ་ལ་སོགས་པའི་ལས་འཁྲུལ་འཁོར་བྲི་བ་ལ་སོགས་པ་སྟེ་དེ་དག་ཤེས་ལ། སེམས་ཅན་ལ་སྙིང་བརྩེར་ལྡན་ཞིང་ཕྱི་ནང་གི་བསྟན་བཅོས་ཀུན་ལ་མཁས་ལ། ཕྱི་ནང་གི་དེ་ཉིད་བཅུ་ནི་ཡོངས་སུ་ཤེས་ཤིང་དབང་བསྐུར་བ་ལ་སོགས་པའི་དོན་དུ་དཀྱིལ་འཁོར་བྲི་བའི་ལས་ཀྱི་བྱ་བ་ལ་མཁས་པ་ནི། ཐེག་པ་ཆེན་པོ་གསང་སྔགས་འཆད་ཅིང་སྟོན་པར་བྱེད་པའི་སློབ་དཔོན་དུ་འོས་ཏེ། དེ་ཡང་སེམས་རྒྱུད་བྱ་བ་ཀུན་ལ་རབ་ཏུ་གསལ་བས་དང་བའི་བདག་ཉིད་དབང་པོའི་སྒོ་རྣམས་བསྡམས་པས་ཐུལ་བའོ། ། ཞེས་པ་ལ་སོགས་པ་གསུངས་སོ། ། དེ་ཉིད་བཅུ་ནི། རྡོ་རྗེ་སྙིང་པོ་རྒྱན་གྱི་རྒྱུད་ལས།
ཕྱིར་ཟློག་གཉིས་ཀྱི་ཆོ་ག་དང་། ། གསང་དང་ཤེས་རབ་ཡེ་ཤེས་དང་། ། ཁ་སྦྱོར་འབྱེད་པའི་ཆོ་ག་དང་། ། གཏོར་མ་རྡོ་རྗེའི་བཟླས་པ་དང་། ། དྲག་ཤུལ་སྒྲུབ་པའི་ཆོ་ག་དང་། ། རབ་ཏུ་གནས་དང་དཀྱིལ་འཁོར་བསྒྲུབ། ། གསང་བའི་དེ་ཉིད་བཅུ་ཡིན་ནོ། ། དཀྱིལ་འཁོར་ཏིང་འཛིན་ཕྱག་རྒྱ་དང་། ། སྟངས་སྟབས་འདུག་སྟངས་བཟླས་བརྗོད་དང་། ། སྦྱིན་སྲེག་མཆོད་དང་ལས་སྦྱོར་དང་། །
སླར་བསྡུ་པ་ཡི་རྣམ་པ་ནི། ། ཕྱི་ཡི་དེ་ཉིད་བཅུ་ཡིན་ནོ། ། ཞེས་ཏེ། ཕྱིར་ཟློག་གཉིས་ནི་ཁྲོ་བཅུ་ལྟ་བུའི་སྲུང་འཁོར་བསྒོམས་པས་དང་། བྲིས་པའི་བསྲུང་འཁོར་གྱི་ཕྱིར་ཟློག་པའོ། ། ཁ་སྦྱོར་དབྱེ་བ་ནི་དགྲ་བསད་པའི་ཆོ་གའོ། ། དྲག་ཤུལ་བསྒྲུབ་པ་ནི་ལྷ་མ་གྲུབ་ན་སྤོགས་པའི་ཆོ་ག་དྲག་ཤུལ་ལམ་བཙན་ཐབས་ཀྱིས་སྒྲུབ་པའོ། ། གཞན་སླའོ། ། དེ་ལྟར། སློབ་དཔོན་ཡོན་ཏན་བླང་བྱ་སྟེ། །
ཞེས་པ་ལ་སོགས་པའི་ཚིགས་སུ་བཅད་པའི་དོན་སྒྲ་ཇི་བཞིན་པ་མ་ཡིན་པར་རྣམ་པར་དཔྱད་པར་བྱ་མོད། འོན་ཀྱང་དབང་མཆོག་ཅེས་སོགས་ཚིགས་སུ་བཅད་པ་གཞན་གྱིས་གསུངས་པའི་ཚིག་ཅི་སྟེ་སྒྲ་ཇི་བཞིན་པར་རྣམ་པར་མི་དཔྱོད་ཅེ་ན། དབང་མཆོག་ཐོབ་གང་ཞེས་པ་ལ་སོགས་པའི་ཚིག་ནི་མཁས་པ་རྣམས་ཀྱིས་དོན་དམ་པའི་བདེན་པ་ཞེས་པའི་དོན་དང་འཇིག་རྟེན་པའི་བདེན་པ་དྲང་བའི་དོན་གྱིས་རྟོགས་པར་བྱའོ། ། དེ་ལ་རེ་ཞིག་ངེས་པའི་དོན་བརྗོད་པར་བྱ་སྟེ། འདིར་བུམ་པ་དང་གསང་བ་ཤེས་རབ་ཡེ་ཤེས་ཀྱི་དབང་བསྐུར་བ་རྣམས་ཀྱི་མདུན་དུ་སྟེ་སྟེང་ངམ་འོག་མ་་་་་་གོང་མ་ཞེས་དེ་དག་པ་འདྲ་ཕྱག་རྒྱ་ཆེན་པོའི་དབང་ཤེས་རབ་ཀྱི་ཕ་རོལ་ཏུ་ཕྱིན་པ་མི་འགྱུར་བའི་བདེ་བ་ཆེན་པོའི་སྐད་ཅིག་མ་རྣམས་ཀྱི་མཐའ་མ་མངོན་པར་རྫོགས་པར་བྱང་ཆུབ་པའི་མཚན་ཉིད་ནི་ཐེག་པ་གཞན་གྱིས་མི་ཆོད་ཅིང་དབྱེར་མི་ཕྱེད་པས་རྡོ་རྗེའི་རིགས་ཀྱིས་དབང་བསྐུར་བ་སྟེ། དེ་བཅོམ་ལྡན་འདས་གང་གིས་བྱང་ཆུབ་ཀྱི་ཤིང་དྲུང་དུ་ཐོབ་པ་དེ་ནི་དབང་མཆོག་ཐོབ་པའོ། ། དེ་ཉིད་ནི་རྡོ་རྗེ་སློབ་དཔོན་ཏེ་གང་ནི་གང་གི་ཕྱིར་གྱི་དོན་ཏེ་སྐུ་དང་གསུང་དང་ཐུགས་རྡོ་རྗེ་གསུམ་དབྱེར་མི་ཕྱེད་པ་དེའི་ཕྱིར་རོ། ། དེ་གང་ན། དེ་བཞིན་གཤེགས་པ་ཤཱཀྱ་ཐུབ་པའོ། ། དེའི་རྒྱུ་མཚན་ཁམས་གསུམ་པོ་འདིར་སེམས་ཅན་གྱི་དོན་དུ་ཐུབ་པ་གང་གི་སྐུ་དང་གསུང་དང་ཐུགས་མི་ཕྱེད་པ་སྟེ་དབྱེར་མི་ཕྱེད་པས་རྡོ་རྗེ་བཞིན་དུ་སྤྱོད་པ་དེ་ནི་རྡོ་རྗེ་སློབ་དཔོན་ཞེས་བྱ་བ་ཀུན་ཏུ་གཤེགས་པ་སྟེ་འགྲོ་བ་ཐམས་ཅད་མཁྱེན་པ་ཉིད་དེ།
དེ་ལ་ཡང་དེ་དེ་བཞིན་གཤེགས། ། ཕྱོགས་བཅུའི་འཇིག་རྟེན་ཁམས་བཞུགས་རྣམས། ། ཞེས་པ་ལ། འདིར་ཕྱོགས་བཅུ་རྣམས་ན་བྱང་ཆུབ་སེམས་དཔའ་གང་དག་ཡོད་པ་དེ་དག་རྣམས་ཀྱི་ཅོད་པན་རིན་པོ་ཆེ་བདུན་ནི། བརྒྱད་སྟོང་འགྲེལ་པར། པུ་པཱ་ལ་གརྦྷ་བཻ་དུརྻ། ། དངུལ་དང་ཤེལ་དང་གསེར་དང་ནི། ། མུ་ཏིག་དམར་བཅས་རྡོ་སྙིང་རྣམས། ། ཀུན་ལ་གཙོ་ཕྱིར་རིན་པོ་ཆེ། ། རྣམ་བདུན་དུ་བརྗོད་ཡང་ན་ནི། །
མདོག་དང་དབྱིབས་ཀྱི་ཚད་ཙམ་ལས། ། དེ་ལས་ཐ་དད་རིན་པོ་ཆེ། ། གཞན་པ་མཐའ་དག་ཡིན་པར་བརྗོད། ། ཅེས་པའི་རང་བཞིན་ལས་གྲུབ་པ་ནི་ངེས་པའི་དོན་གྱིས་འཇིག་རྟེན་གྱི་ཁམས་ཞེས་བརྗོད་དེ། ཅོད་པན་དེ་དག་ལ་དེ་བཞིན་གཤེགས་པ་གང་དག་རིགས་ཀྱི་བདག་པོའི་ཕྱག་རྒྱའི་རང་བཞིན་གྱིས་བཞུགས་པ་དེ་དག་ནི་དེ་བཞིན་གཤེགས་པ་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པ་རྣམས་སོ། ། བྱང་ཆུབ་སེམས་དཔའ་དེ་དག་ཀྱང་དུས་གསུམ་དུ་བྱོན་ནས་སངས་རྒྱས་བཅོམ་ལྡན་འདས་ལ་ཕྱག་འཚལ་བར་བྱེད་དེ། དེ་དག་ཕྱག་འཚལ་བར་བྱེད་པས་ཅོད་པན་ལ་གནས་པའི་དེ་བཞིན་གཤེགས་པ་རྣམས་དང་། དེ་བཞིན་གཤེགས་པའི་རང་བཞིན་ཕུང་པོ་རྣམས་ཀྱིས་ཀྱང་དེ་བཞིན་གཤེགས་པ་ལ་ཕྱག་འཚལ་བར་འགྱུར་རོ་ཞེས་པ་ནི་བཅོམ་ལྡན་འདས་ཀྱིས་ངེས་པར་བསྟན་པའི་དོན་ཏོ། ། དེ་བཞིན་དུ་ཉེ་བར་བརྟགས་ནས་དྲང་བའི་དོན་བརྗོད་པར་བྱ་སྟེ། འདིར་ཕྱི་རོལ་ཇི་ལྟ་བ་དེ་བཞིན་དུ་ལུས་ལ་སྣ་ཚོགས་ཤེས་པའི་ཕྱིར།
འཇིག་རྟེན་གྱི་ཁམས་ཀྱི་སྒྲས་ཕྱོགས་བཅུ་ན་གནས་པའི་སློག་མ་རྣམས་ཀྱི་ལུས་བརྗོད་དེ། འོག་ནི་སའི་ཁང་པ་ལ་གནས་པའི་སློབ་མ་རྣམས་སོ། ། སྟེང་ནི་སློབ་མ་ཁང་བཟང་སུམ་རྩེགས་ལ་སོགས་པ་ན་གནས་པ་རྣམས་སོ། ། སློབ་མ་དེ་དག་རྣམས་ལ་ཕུང་པོ་ལྔ་གནས་པ་ནི་དེ་བཞིན་གཤེགས་པ་ཞེས་བརྗོད་དེ། དེ་ལྟར་དེ་དག་ནི་དེ་བཞིན་གཤེགས་པ་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པ་རྣམས་སོ། ། སློབ་མ་དེ་དག་ཀྱང་སྔ་དྲོ་དང་ཉིན་གུང་དང་དགོང་ཁའི་ཐུན་མཚམས་གསུམ་དུ་འོངས་ནས་བླ་མ་ལ་ཕྱག་འཚལ་བར་བྱེད་དེ། སློབ་མ་དེ་དག་ཕྱག་འཚལ་བར་བྱེད་པས། དེ་བཞིན་གཤེགས་པར་བརྗོད་པའི་ཕུང་པོ་ལྔ་རྣམས་ཀྱིས་ཀྱང་བླ་མ་ལ་ཕྱག་འཚལ་བར་འགྱུར་རོ་ཞེས་པ་ནི་དྲང་བའི་དོན་ཏོ། ། འདིར་ངུར་སྨྲིག་འཛིན་པའི་དགེ་སློང་རྣམས་ཀྱིས་དུས་གསུམ་དུ་རྡོ་རྗེ་སློབ་དཔོན་དགེ་སློང་རྡོ་རྗེ་འཛིན་པ་ལ་ཕྱག་འཚལ་བར་བྱེད་དེ། འོན་ཀྱང་ཁྱིམ་པ་དང་གསར་བུ་རང་བས་བསླབ་པ་གཞོན་པ་རྣམས་ལ་ནི་དམ་པའི་ཆོས་འཆད་པ་མ་གཏོགས་པར་ཕྱག་བྱ་བ་མ་ཡིན་ནོ། །
དེ་ཡང་འདི་ལྟར་སྟེ། ཆོས་འཆད་པའི་དུས་སུ་ཕྱག་འཚལ་བ་ན་ཡང་། ཁྱིམ་པ་དང་གསར་བུ་ལ་ཕྱག་བྱེད་པ་ཞེས་འཇིག་རྟེན་སྨོད་པ་སྤང་བའི་ཕྱིར། དམ་ཆོས་སྐུ་གཟུགས་ལ་སོགས་པ་མདུན་དུ་བསྡར་ནས་དེ་ལ་ཕྱག་བྱེད་པར་གཞན་གྱིས་གོ་བར་བྱ་སྟེ། ཁྱིམ་པའམ་ནི་རབ་བྱུང་བསླབ་པ་གཞོན་པ་གསར་བུ་ལ། བརྟུལ་ཞུགས་འཛིན་པ་དགེ་སློང་གིས་སློབ་དཔོན་ལ་བློས་དམིགས་ནས་དངོས་སུ་ཆོས་ལ་སོགས་པ་ལ་ཕྱག་བྱ་ཡི། མངོན་སུམ་དུ་ནི་མ་ཡིན་ནོ། ། དེ་བཞིན་དུ། མཆོག་མིན་ལས་དང་ཕྱག་སྤངས་ནས། ། སྟན་བསྟབ་པ་དང་ལྡང་བ་དང་། །
དོན་བྱ་ལ་སོགས་བསྙེན་བཀུར་འདི། ། ཐམས་ཅད་བརྟུལ་ཞུགས་ཅན་གྱིས་བྱ། ། ཞེས་པ་ནི། འདིར་གལ་ཏེ་ཁྱིམ་པ་དགེ་བསྙེན་ནམ། དགེ་ཚུལ་གསར་བུ་དག་ཀྱང་དགེ་སློང་དང་ཕན་ཚུན་གཅིག་གཅིག་རྡོ་རྗེ་སློབ་དཔོན་གྱི་སྒོ་ནས་མཚུངས་པར་འགྱུར་ན། དེའི་ཚེ་ཕྱག་ལ་སོགས་པའི་བྱ་བ་ཇི་ལྟར་བྱ་ཞེ་ན། ཕྱི་མ་ཕྱིས་མས་སྔ་མ་སྔ་མ་ལ་མཆོག་མིན་གྱི་ལས་རྐང་པ་བཀྲུ་བ་ལ་སོགས་པ་དང་། ཡན་ལག་ལྔའི་ཕྱག་བྱ་བ་ལ་སྤངས་ནས། རང་གི་གནས་སུ་བླ་མ་བྱོན་པ་ལ་ནོར་དབུལ་བ་ལ་སོགས་པའི་བཀུར་སྟི་བྱའོ། ཆོས་འཆད་པའི་དུས་སུ་འཇིག་རྟེན་པའི་སྨོད་པ་སྤང་བར་བྱ་བའི་ཕྱིར།
དམ་པའི་ཆོས་ཀྱི་གླེགས་བམ་མམ། སྐུ་གཟུགས་ལ་སོགས་པ་སློབ་དཔོན་གྱི་མདུན་དུ་བསྡར་ནས། འཇིག་རྟེན་པ་དེ་ལ་ཕྱག་བྱ་བར་གོ་བར་བྱས་ལ་སློབ་དཔོན་ལ་ཕྱག་འཚལ་བར་བྱའོ། ། འདིར་འཇིག་རྟེན་སྨོད་པ་སྤང་དགོས་པའི་རྒྱུ་མཚན་ནི། ཁྱིམ་པའམ་དགེ་ཚུལ་གང་ཡིན་པ་དེ་དག་ལ་དགེ་སློང་གིས་ཕྱག་ལ་སོགས་པའི་བྱ་བས་མཉམ་པར་གྱུར་པ་ན་དེ་དག་གོང་མ་གོང་མའི་སྡོམ་པ་ལེན་པ་དང་། ཐོས་པ་ལ་མི་སྤྲོ་བའི་ལེ་ལོར་གྱུར་པ་ཉིད་ཀྱིས་གོང་མ་གོང་མའི་རྟགས་མི་འཛིན་པས་སོ་སོ་ཐར་པ་ལ་ཐོས་པ་དང་འདུལ་བའི་སྡེ་སྣོད་ཡོངས་སུ་ཤེས་པ་མེད་པའི་ཕྱིར་རོ། ། གལ་ཏེ་ལེ་ལོས་གོང་མའི་སྡོམ་པ་དོན་དུ་གཉེར་བ་མེད་པ་དང་། ཐོས་པ་རྒྱ་ཆེན་པོ་ལ་མཆོག་ཏུ་འཛིན་པའི་ང་རྒྱལ་མེད་པ་དེ་ལྟ་ན་སྐྱོན་ཅིར་འགྱུར་ཞེ་ན། སྔར་དགེ་སློང་གི་སྡོམ་པ་ཐོབ་ཅིང་ཉན་ཐོས་པའི་གྲུབ་མཐའ་ཤེས་ཤིང་ཕྱིས་ཐེག་པ་ཆེན་པོ་ཤེས་ཤིང་ཁོང་དུ་ཆུད་པར་བྱ་དགོས་ཏེ། ཀྱཻ་རྡོ་རྗེ་ལ་སོགས་པ་ལས།
དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་ཉིད། ། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། དེ་ནས་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མ་བསྟན། ། སྔགས་ཀྱི་རིམ་པ་ཤེས་ནས། ། དེ་རྗེས་ཀྱཻ་རྡོ་རྗེ་བསྟན། ། ཞེས་གསུངས་སོ། ། དེས་ན་བཅོམ་ལྡན་འདས་ཀྱི་གསུངས་པ་ལྟར་གོང་མ་གོང་མའི་སྡོམ་པ་དང་གྲུབ་མཐའ་ལ་སློབ་པར་རྒྱུ་མཚན་ཅིའི་དོན་དུ་མི་བྱེད་དེ་བྱེད་པར་རིགས་པ་དེའི་ཕྱིར་མི་བྱེད་ན་གསུང་རབ་དང་འགལ་ལོ། །
དེས་ན་དགེ་སློང་རྡོ་རྗེ་འཛིན་པ་ཡོད་ན་ཁྱིམ་ན་གནས་པའི་སློབ་དཔོན་ནི། དགེ་སློང་རྣམས་ཀྱིས་བསྟེན་པར་མི་བྱ་སྟེ། རྒྱལ་པོས་ཀྱང་རྣམ་པ་ཐམས་ཅད་དུ་སློབ་དཔོན་དུ་བསྟེན་པར་མི་བྱའོ། ། དེ་བཞིན་དུ་སློབ་དཔོན་ཡོངས་སུ་བརྟག་པ་ལས་དགེ་སློང་སློང་མོ་བྱེད་པ་དང་ནི་གོས་དམར་གྱོན་པའི་རྒྱུ་མཚན་གྱིས་དམན་ཞིང་། ངན་པའི་བདག་ཉིད་དུ་འཛིན་པས་དགེ་སློང་གང་རྡོ་རྗེ་སློབ་དཔོན་དུ་འཛིན་པས་ངོ་ཚ་བས་ཁྱིམ་པའི་སློབ་དཔོན་གྱིས་བུད་མེད་ལ་གཡེམ་པ་དང་བཅས་པ་ལ་རྒྱལ་པོ་ལ་སོགས་པས་ཕྱག་བྱ་བར་འོས་པ་དང་། མཆོད་པར་འོས་པའི་བླ་མར་འཛིན་པར་གྱུར་ན་དེའི་ཚེ་རབ་བྱུང་ལ་རྙེད་བཀུར་དང་བྲལ་བས་རབ་ཏུ་བྱུང་བ་འཛིན་པར་མི་འགྱུར་ཞིང་། དེ་ལས་སངས་རྒྱས་པའི་ལམ་སྟེ་བསྟན་པ་ཉམས་པར་འགྱུར་ཞེས་ཏེ་འགྱུར་རོ་ཞེས་འབྲེལ་ལོ། ། འདིར། གཡེམ་བཅས་ཕྱག་དང་མཆོད་འོས་སུ། ། སངས་རྒྱས་པ་ཡི་ལམ་ཉམས་པར། །
ཞེས་ཏེ། འགྱུར་རོ་ཞེས་འབྲེལ་ལོ་ཞེས་འགྱུར་བཅོས་ལ་བཤད་དོ་ཞེས་གསུང་ངོ་། ། དེ་བཞིན་དུ་རྒྱལ་པོ་ལ་སོགས་པས་ཁྱིམ་པ་སློབ་དཔོན་དུ་བྱེད་པ་གང་དུ་གོས་དམར་ཅན་གྱི་དགེ་སློང་མཐོང་བར་གྱུར་ན་རྒྱལ་པོ་སྡིག་ཅན་དག་ནི་གུས་པ་མེད་ཅིང་། ཞེ་སྡང་དུ་འགྱུར་བས་བཀུར་སྟི་མེད་པ་དེའི་ཚེ། སྐྱེ་བོ་རྣམས་ཀྱང་སྡིག་ཅན་ཀླ་ཀློའི་ཆོས་འཚེ་སོགས་ལ་དགའ་བར་འགྱུར་ཞིང་། དེ་བཞིན་དུ་སངས་རྒྱས་པ་རྣམས་ཀྱང་གོས་དཀར་དག་ལ་དགའ་བས་གོས་དཀར་བཟུང་བས་རབ་ཏུ་བྱུང་པའི་རྟགས་ཉམས་པས་བསྟན་པ་ལ་གནོད་པར་འགྱུར་རོ། ། འདིར་འགྱུར་མངས་སུ། སྡིག་ཅན་དག་ནི་ཞེ་སྡང་འགྱུར། ། ཀླ་ཀློའི་ཆོས་དགའ་སངས་རྒྱས་པ། ། དེ་བཞིན་གོས་དཀར་དག་ལ་དགའ། །
ཞེས་སོ། ། འདིར་སངས་རྒྱས་པའི་ལྟ་བ་ནི་དུས་ཐམས་ཅད་དུ་གོས་དཀར་པོ་མ་ཡིན་ཏེ། དེ་ལྟར་ཡང་འཇམ་དཔལ་གྱིས་ཤམྦྷ་ལའི་ཡུལ་གྱི་གཙུག་ལག་ཁང་དུ་དགེ་སློང་དང་དགེ་ཚུལ་གྱིས་ཕམ་པ་སྤྱད་པར་གྱུར་པ་དེའི་ཚེ་གོས་དཀར་པོ་བྱིན་ཅིང་ངུར་སྨྲིག་བླངས་ཏེ་གཙུག་ལག་ཁང་ནས་ངེས་པར་འབྱིན་པར་བྱེད་དོ། ། རྡོ་རྗེ་སློབ་དཔོན་ལ་ཡང་རྩ་ལྟུང་བྱུང་ན་སྔགས་པའི་གཙུག་ལག་ཁང་ནས་འབྱིན་པར་བྱེད་པ་རྒྱལ་པོའི་བཀའ་ཡི་ཆད་པའི་ངེས་པ་ལས་སོ། ། འཕགས་པའི་ཡུལ་འདིར་ཡང་སངས་རྒྱས་ཀྱི་གསུང་རབ་ལྟར་ན་ཁྱིམ་ན་གནས་པ་གོས་དཀར་པོ་འཛིན་པ་ནི་ངུར་སྨྲིག་འཛིན་པ་རྣམས་ཀྱི་བླ་མ་དང་གཙུག་ལག་ཁང་ལ་སོགས་པ་རབ་ཏུ་གནས་པ་བྱེད་པ་པོར་ཅི་ལྟར་འོས་པ་ཡིན་ཏེ། མ་ཡིན་པས་ངུར་སྨྲིག་འཛིན་པས་གང་ཞིག་བླ་མར་གཟུང་བའི་འོས་དགེ་སློང་རྡོ་རྗེ་འཛིན་པ་ཡོད་ཀྱང་ཁྱིམ་པ་སོགས་བླ་མར་འཛིན་པས་བསྟན་པ་ལ་གནོད་པའི་གནས་སྐབས་ཐོབ་པ་དག་བསྟེན་པར་བྱེད་ན་ཚུལ་འདི་ནི་དགེ་འདུན་ལ་བརྙས་པ་ཆེན་པོ་སྟེ། ངེས་པར་འདི་ནི་བདེ་བར་གཤེགས་པའི་བཀའི་དབྱེ་བ་གསུམ་ལས། དགེ་སློང་མཆོག་ཡིན་དགེ་ཚུལ་འབྲིང་། ། ཞེས་པ་ལ་སོགས་པ་རྣམ་པར་ཉམས་པར་བྱེད་པའོ། ། འདིར།
བདེ་བར་གཤེགས་པའི་དབྱེ་བ་རྣམ་པར་ཉམས། ཞེས་དཔལ་ལྡན་བློ་གྲོས་བརྟན་པས་བསྒྱུར་རོ། ། དེའི་ཕྱིར་རྣམ་པ་ཀུན་ཏུ་ཡོངས་སུ་བརྟགས་ནས་སྐྱོན་དང་བྲལ་བའི་བླ་མ་བསྟེན་པར་བྱ་ཞིང་། སྐྱོན་དང་ལྡན་པ་སྤང་བར་བྱའོ། ། སྐྱོན་ཡོན་འདྲེས་ན་ཡོན་ཏན་ཤས་ཆེ་བ་བསྟེན་པར་བྱ་སྟེ། དོན་དམ་བསྙེན་པ་ལས། རྩོད་ལྡན་དབང་གིས་བླ་མ་སྐྱོན་དང་ཡོན་ཏན་འདྲེས། ། རྣམ་པ་ཀུན་ཏུ་སྡིག་པ་མེད་པ་ཡོད་མ་ཡིན། ། གང་ཞིག་ཡོན་ཏན་ལྷག་པར་ཡང་ནི་ལེགས་དཔྱད་ན། ། བུ་རྣམས་ཀྱིས་ནི་དེ་ལ་བསྟེན་པར་འགྱུར་བ་འོ། །
ཞེས་སོ། ། སློབ་དཔོན་ཡོངས་སུ་བརྟག་པ་གསུངས་པའི་ངེས་པའོ། ། ད་ནི་གནས་པ་གཉིས་པ་མཆོག་འབྲིང་ཐ་མའི་སློབ་མ་བརྟག་པའི་གནས་པ་བསྟན་པའི་ཕྱིར། ཟབ་ཅིང་ཞེས་པ་ལ་སོགས་པས་ཤེས་རབ་ཡེ་ཤེས་དང་། ལ་སོགས་པས་བུམ་གསང་བཞི་བའི་དབང་གི་དོན་དུ་སློབ་མ་དམ་པའི་མཚན་ཉིད་གསུངས་ཏེ། འདིར་སྔགས་ཀྱི་ཚུལ་ལ་སློབ་མ་རྣམ་གཉིས་ཏེ། གཅིག་ནི་ཕྱག་རྒྱ་ཆེན་པོའི་དངོས་གྲུབ་སྒྲུབ་པ་དོན་དུ་གཉེར་བ་དང་། གཉིས་པ་ནི་འཇིག་རྟེན་པའི་དངོས་གྲུབ་སྒྲུབ་པ་དོན་དུ་གཉེར་བའོ། ། གང་ཕྱག་རྒྱ་ཆེན་པོའི་དངོས་གྲུབ་སྒྲུབ་པ་དོན་དུ་གཉེར་བ་དེ་ནི་སྟོང་པ་ཉིད་ཀྱི་ལམ་སྒོམ་པའི་དོན་དུ་བུམ་པ་དང་གསང་བ་ལ་སོགས་པའི་དབང་གིས་ཡང་དག་པར་བསྡུ་བར་བྱའོ། ། གང་འཇིག་རྟེན་པའི་དངོས་གྲུབ་བསྒྲུབ་པ་དོན་དུ་གཉེར་བ་ནི་སྔགས་དང་ཕྱག་རྒྱ་དང་དཀྱིལ་འཁོར་གྱི་འཁོར་ལོ་བསྒོམ་པའི་དོན་དུ་དབང་བདུན་གྱིས་ཡང་དག་པར་བསྡུ་བར་བྱ་སྟེ།
འབྲིང་པོ་བསོད་ནམས་དག་གི་རྒྱུར། ། ཞེས་སོ། ། ཐ་མ་ནི་དབང་བསྐུར་གྱིས་ཡང་དག་པར་བསྡུ་བར་བྱ་བ་མ་ཡིན་ཏེ། དགེ་བསྙེན་གྱི་བསླབ་པས་ཡང་དག་པར་བསྡུ་བར་བྱའོ། ། ཞེས་ནི་སློབ་མ་བསྡུ་བའི་ངེས་པའོ། ། དེ་དག་ལས་འདིར་ཟབ་ཅིང་རྒྱ་ཆེ་བའི་ཆོས་སྟོང་པ་ཉིད་སྙིང་རྗེ་དབྱེར་མེད་པའི་བདག་ཉིད་ལ་གང་ཞིག་སེམས་པ་དེ་ནི་ཟབ་ཅིང་རྒྱ་ཆེ་བ་ལ་སེམས་ཤེས་པ་སྟེ་སློབ་མ་མཆོག་གོ ། བླ་མའི་ངེས་པ་ལ་དགའ་ཞེས་པ་ནི། བླ་མས་སྦྱིན་པའི་དམ་ཚིག་གི་ངེས་པ་རྩ་བའི་ལྟུང་བ་བཅུ་བཞི་དང་བྲལ་ཞིང་དགེ་བ་བཅུའི་ཆོས་ལ་དགའ་བའོ། ། གཏོང་བའི་ངང་ཚུལ་དང་ལྡན་ཞེས་པ་ནི། རྙེད་བཀུར་གྱི་འདུ་འཛིའི་གཡེང་བ་ཐམས་ཅད་རྣམ་པར་སྤངས་ཤིང་རྫས་ལོངས་སྤྱོད་དང་འཁོར་བུ་ཆུང་མ་ལ་སོགས་པ་ལ་ལྟོས་པ་མེད་པའོ། །
ཡོན་ཏན་ཤེས་ཞེས་པ་ནི། དཀོན་མཆོག་གསུམ་ལ་ཡོན་ཏན་ཅན་དུ་ཤེས་ནས་དང་བ་འདོད་པ་ཡིད་ཆེས་པའི་དད་པ་གསུམ་ཐོབ་པའོ། ། ཐར་པ་དོན་གཉེར་ཞེས་པ་ནི། ཞི་སོགས་འཇིག་རྟེན་པའི་དངོས་གྲུབ་ལ་འདོད་པའི་ལྟོས་པ་མེད་པར་འདས་པའི་དངོས་གྲུབ་ཁོ་ན་དོན་དུ་གཉེར་བའོ། ། རྒྱུད་ལ་གུས་ཤིང་ཞེས་པ་ནི། རྒྱུད་ལ་གུས་པས་རྒྱུད་ལས་གསུངས་པའི་སྡོམ་པ་བསྲུང་བར་བྱེད་པའོ། ། གཡོ་བ་མིན་པའི་སེམས་ལྡན་ཞེས་པ་ནི། བསྐྱེད་རིམ། བཟླས་པ། ལས་རབ་འབྱམས་སོགས་འཇིག་རྟེན་པའི་ལམ་རྣམས་ཀྱིས་སློབ་མ་གང་གི་སེམས་མི་གཡོ་བ་དེ་ནི་གཡོ་བ་མེད་པའི་སེམས་ལྡན་ནོ། །
དེ་ཉིད་ཐོབ་པ་ཤིན་ཏུ་སྦེད་ཅེས་པ་ནི། བླ་མ་ལས་དེ་ཁོ་ན་ཉིད་ཀྱི་མན་ངག་ཐོབ་པ་ན་ཇི་སྲིད་རང་གིས་ཉམས་སུ་མྱོང་བར་གྱུར་པ་དེ་སྲིད་སྦེད་པ་ནི་ཤིན་ཏུ་སྦེད་པའོ། ། གདུག་པ་རྣམས་ཀྱིས་གྲོགས་ཉམས་ཞེས་པ་ནི་འདིར་གང་དག་ནོར་དོན་དུ་གཉེར་བའི་ཁྱིམ་པའི་སློབ་དཔོན་རྣམས་དང་དེ་བཞིན་དུ་དཀའ་ཐུབ་པ་རྣམས་ཀྱང་སྟེ། དགེ་འདུན་དུ་མ་ལོངས་པའི་གང་ཟག་གཅིག་གི་བསྟི་གནས་ཀྱི་རྫས་དང་། དགེ་འདུན་སྤྱིའི་འདུ་བའི་གནས་གཙུག་ལག་ཁང་གི་རྫས་ལ་ཉེ་བར་ལོངས་སྤྱོད་པ་དེ་རྣམས་ནི་གདུག་པའོ། ། དེ་རྣམས་ཀྱི་གྲོགས་ནི་མི་དགེ་བ་བཅུའི་ལམ་སྟེ། དེ་སློབ་མ་གང་ལ་ཉམས་པ་དེ་ནི་གདུག་པ་རྣམས་ཀྱི་གྲོགས་ཉམས་སོ། ། དེ་ལྟར་གྱུར་པ་ནི་སློབ་མ་ཆེན་པོ་སྟེ་དེ་ཉིད་བླ་མ་ཤིན་ཏུ་མཁས་པ་དེ་ཁོ་ན་ཉིད་རིག་པ་རྣམས་ཀྱིས་ཤེས་རབ་ཡེ་ཤེས་ཀྱི་དབང་ལ་སོགས་པའི་རྒྱུར་བསྡུ་བར་བྱའོ། ། སོགས་པའི་སྒྲས་དབང་བཞི་བའི་རྒྱུར་ཡང་དེ་བསྡུ་བར་བྱ་བ་ཉིད་དོ། ། གཞན་ཞེས་པ་བྱ་བ་འབྲིང་པོ་ནི་སླར་ཡང་བསོད་ནམས་དག་གི་རྒྱུར་ཏེ།
ཡོན་ཏན་འབྲིང་པོ་དང་ལྡན་པའི་སློབ་མ་ནི་དབང་བདུན་གྱི་རྒྱུར་ཡང་དག་པར་བསྡུ་བར་བྱའོ། ། ཐ་མ་ཡང་གལ་ཏེ་བླ་མ་བསྟེན་པར་བྱེད་ཅིང་སྨོད་པར་མི་བྱེད་ན་བསླབ་པའི་གནས་ལྔའི་རྒྱུར་ཡང་དག་པར་བསྡུ་བར་བྱའོ་ཞེས་པ་ནི་བཅོམ་ལྡན་འདས་ཀྱི་ངེས་པ་སྟེ། སློབ་མ་ཡོངས་སུ་བརྟག་པའི་ངེས་པའོ། ། ད་ནི་རྡོ་རྗེ་སློབ་དཔོན་གིས་དབང་བསྐུར་རབ་གནས་ལ་སོགས་པའི་ཆེད་དུ་དཀྱིལ་འཁོར་བཞེངས་པ་དང་དབང་བསྐུར་སྦྱིན་པ་དང་། རྒྱུད་བསྟན་པའི་དོན་དུ་རིགས་སུམ་ཅུ་རྩ་དྲུག་གི་རྣལ་འབྱོར་མ་རྣམས་ལ་མཆོད་པ་བྱེད་པའི་སླད་དུ་ནག་པོའི་མཐར་ནི་ཞེས་པ་ལ་སོགས་པས་དཀར་པོའི་ཕྱོགས་ཀྱི་དུས་ཚིགས་ངེས་པ་བཅོམ་ལྡན་འདས་ཀྱིས་གསུངས་པ་འགྲེལ་བཤད་ཀྱི་རྣམ་པར་རྒྱས་པར་དབྱེ་བ་བྱ་སྟེ། དེ་ཡང་འཕགས་པའི་ཡུལ་འདིར་དགེ་བྱེད་ལོ་ཆུ་ཕོ་སྟག་གི་དཔྱིད་ཐའི་དཀར་པོའི་ཚེས་གཅིག་ལ་སོགས་པ་ཆ་བཅོ་ལྔའི་མཐར་ནག་པོའི་ཚེས་གཅིག་འཇུག་པ་ས་གའི་ཟླ་བའི་ཉའི་སྐྱ་རེངས་འཆར་བའི་ཚེ་བཅོམ་ལྡན་འདས་ཤཱཀྱ་ཐུབ་པ་མངོན་པར་རྫོགས་པར་སངས་རྒྱས་ཏེ། དེ་ནས་ཆོས་ཀྱི་འཁོར་ལོ་བསྐོར་ཞིང་ཐེག་པ་གསུམ་བསྟན་པ་མཛད་ནས་མི་ཟད་པའི་ལོ་མེ་ཁྱི་ཤར་བའི་དུས་ས་ག་ནས་བགྲངས་པའི་ཟླ་བ་བཅུ་གཉིས་པ་ནག་པའི་ཉ་ལ་ཤྲ་དྷཱ་ནྱ་ཀ་ཊ་ཀ་དཔལ་སོ་བ་སྤུངས་པ་ཞེས་པ་སྟེ་སྔོན་གྲུབ་པ་ཐོབ་པའི་དྲང་སྲོང་ཞིག་གིས་རི་དེར་འབྲས་སོ་བའི་ཆར་ཕབ་པས་དཔལ་འབྲས་སྤུངས་ཞེས་གྲགས་པ་དེར་ཁྲིའམ་རྨང་གི་ནང་དུ་ཆོས་ཀྱི་དབྱིངས་གསུང་གི་དབང་ཕྱུག་གི་དཀྱིལ་འཁོར་ཞེས་བྱ་བ་རྒྱར་ཆ་བཅུ་དྲུག་གི་རྣམ་པར་དབྱེ་བའི་མཚན་ཉིད་ཅན་དང་། དེའི་སྟེང་དུ་བུམ་པའི་ནང་དུ་དཔལ་ལྡན་རྒྱུ་སྐར་གྱི་དཀྱིལ་འཁོར་རྒྱར་ཆ་བཅུ་དྲུག་གི་རྣམ་པར་དབྱེ་བ་ཅན་དང་པོའི་སངས་རྒྱས་ཀྱི་ལྷ་ཚོགས་དང་བཅས་པ་རྣམ་པར་སྤྲོས་སོ། ། འདིར་རྒྱུ་སྐར་གྱི་དཀྱིལ་འཁོར་ཇི་ལྟར་ཤེས་པར་བྱ་ཞེ་ན་བརྗོད་པར་བྱ་སྟེ། འདིར་མཆོད་རྟེན་གྱི་ཕྱི་རོལ་དུ་རྒྱུ་སྐར་ཉི་ཤུ་རྩ་བརྒྱད་རྣམ་པར་དག་པས་ཀ་བ་ཉི་ཤུ་རྩ་བརྒྱད་དེ།
ཕྱོགས་བཞི་རྣམས་སུ་ཐུར་མ་བདུན་གྱི་དབྱེ་བས་ཤར་དུ་ཁྱབ་འཇུག་གིས་ཁྱེར་ནས་འོངས་པ་བདུན་དང་། ལྷོར་ཀཱརྟི་ཀ་གྲི་གུག་ཅན་ཏེ་སྨིན་དྲུག་གི་བུ་ཡིས་ཁྱེར་ནས་འོངས་པ་བདུན་དང་། ནུབ་ཏུ་ཚངས་པས་ཁྱེར་ནས་འོངས་པ་བདུན་དང་། བྱང་དུ་བདེ་བྱེད་ཀྱིས་ཁྱེར་ནས་འོངས་པ་བདུན་དག་ཟུར་དུ་རེ་རེ་དང་ཕྱོགས་སུ་དྲུག་དྲུག་བཙུགས་པ་གང་ཡིན་པ་དེས་ན་མཆོད་རྟེན་གྱི་ཕྱི་རོལ་རྒྱུ་སྐར་གྱི་རྣམ་པར་དབྱེ་བས་མཆོད་རྟེན་གྱི་ནང་གི་དཀྱིལ་འཁོར་ནི་དཔལ་ལྡན་རྒྱུ་སྐར་གྱི་དཀྱིལ་འཁོར་རོ་ཞེས་བྱའོ། ། དེ་བཞིན་དུ་ཀ་བ་གཉིས་གཉིས་ཀྱི་བར་གྱི་གནས་ཉི་ཤུ་རྩ་བཞི་ནི་ཕྱོགས་བཞི་ཉིད་ཀྱི་ཆའི་དབྱེ་བས་གནས་སོ། ། ལྷག་མ་གནས་བཞི་ནི་སྒོ་བཞིར་དོན་གྱིས་སོ། ། གཞན་འོག་གི་དཀྱིལ་འཁོར་ཆ་བཅུ་དྲུག་དང་ལྡན་པ་སྐུ་དང་གསུང་དང་ཐུགས་ཀྱི་དཀྱིལ་འཁོར་གྱི་བདག་ཉིད་ནི་སྟོང་པ་ཉིད་བཅུ་དྲུག་དང་སྙིང་རྗེ་བཅུ་དྲུག་རྣམ་པར་དག་པས་སོ། ། དཀྱིལ་འཁོར་གྱི་གནས་མཆོད་རྟེན་གྱི་ངེས་པ་བཤད་པའོ། ། གནས་དེར་ནག་པའི་ཉའི་ཉིན་ཞག་དེ་ཉིད་ལ་དེ་བཞིན་གཤེགས་པས་སངས་རྒྱས་ཀྱི་དབང་བསྐུར་བྱིན་ནས་དབང་པོ་དང་ཚངས་པ་ལ་སོགས་པའི་ལྷ་དང་། ལྷ་མ་ཡིན་བདེན་བྲལ་ལ་སོགས་པ་རྣམས་སངས་རྒྱས་ཉིད་དུ་ལུང་བསྟན་ཏེ།
དེས་ན་མ་འོངས་པའི་དུས་སུ་ནག་པའི་ཉ་འདི་ནི་དུས་ཀྱི་འཁོར་ལོ་ལས་རྡོ་རྗེ་སློབ་དཔོན་རྣམས་ལ་དེ་བཞིན་གཤེགས་པས་གནང་བའི་དབང་བསྐུར་སོགས་སྦྱིན་པའི་དུས་ཚིགས་ཀྱི་ངེས་པར་འགྱུར་རོ། ། ནག་པོའི་མཐར་ནི་དཀར་པོའི་ཚིགས་ལ་གཞན་ལ་ཕན་པའི་བླ་མས་དཀྱིལ་འཁོར་དག་ནི་བཞེངས་བྱས་ནས། སྡིག་པའི་དྲི་མ་འཕྲོག་པའི་དབང་བདུན་རྣམས་ནི་བསོད་ནམས་དོན་དུ་བུ་རྣམས་དག་ལ་སྦྱིན་པར་བྱ། ཞེས་པ་ལ་འདིར་དང་པོར་དབང་བདུན་སྦྱིན་པ་ནི་དང་པོར་རྡོ་རྗེ་ཐེག་པ་ལ་གཞུག་པའི་དོན་དང་སྔགས་བཟླས་པ་དང་དཀྱིལ་འཁོར་བསྒོམ་པའི་དོན་དུ་བྱ་བ་སྟེ་སྒོམ་པ་དེ་ཡིས་བསོད་ནམས་ཀྱི་ཚོགས་རྫོགས་པར་བྱེད་དོ། ། དེའི་ཕྱིར་བསོད་ནམས་ཀྱི་ཚོགས་ཀྱི་རྒྱུར་དབང་བདུན་སྦྱིན་པར་བྱ་ཞིང་། མི་འཚེ་བ་ལ་སོགས་པའི་བརྟུལ་ཞུགས་ཉི་ཤུ་རྩ་ལྔ་སྦྱིན་པར་བྱའོ། ། དེ་ནས་ཡེ་ཤེས་ཀྱི་ཚོགས་ཀྱི་མདུན་དུ་དབང་གོང་མ་གསུམ་སྦྱིན་པ་ནི། བསྙེན་པའི་ཆོ་གས་རང་གི་ཤ་དང་། བུ་ལ་སོགས་པ་ཤིན་ཏུ་འདོད་པ་ཆུང་མ་སྦྱིན་པ་དང་། ལོངས་སྤྱོད་ལ་སོགས་པ་གཏོང་བའི་དོན་དང་།
སྦྱོར་བ་དང་པོ་བཞིས་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་བསྒོམ་པའི་དོན་དང་། རྗེས་དྲན་ཏིང་ངེ་འཛིན་གྱི་བྱང་ཆུབ་ཀྱི་སེམས་མི་འགྱུར་བ་བསྒོམ་པའི་དོན་ཏེ། མི་འགྱུར་བ་དེ་ཡིས་ཡེ་ཤེས་ཀྱི་ཚོགས་རྫོགས་སོ། ། དེའི་ཕྱིར་ཡེ་ཤེས་ཀྱི་ཚོགས་ཀྱི་རྒྱུར་དབང་གོང་མ་རྣམས་སྦྱིན་པར་བྱའོ། ། དེ་རྣམས་ཀྱང་དབང་བཞི་པ་དང་བཅས་པ་སྟེ། བཞི་པ་ཕྱག་ཆེན་ལས་སྐྱེས་པའི་མི་འགྱུར་བའི་བདེ་བ་ནི་མན་ངག་གིས་བརྗོད་པར་བྱའ་ོཞེས་བཅོམ་ལྡན་འདས་ཀྱིས་དུས་ཚིགས་གང་ལ་དགོས་པ་གང་གི་དོན་དུ་དབང་བསྐུར་བའི་ངེས་པ་བསྟན་པའོ། ། དེ་ལྟར་ནག་པའི་ཉ་གཙོ་བོར་བྱས་ནས་ཉ་བཅུ་གཉིས་པོ་རྣམས་ལ་རྡོ་རྗེ་སློབ་དཔོན་གྱིས་དབང་སྦྱིན་པར་བྱ་ཞིང་སྐུ་གཟུགས་ལ་སོགས་པ་རྣམས་རབ་ཏུ་གནས་པར་བྱའོ། ། དེ་བཞིན་དུ་རྒྱུ་སྐར་དང་སྦྱོར་བ་དགེ་བ་དང་བཅས་པའི་ཉིན་ཞག་རྫོགས་པ་དྲུག་ལ་སོགས་པ་གཞན་ལ་ཡང་དབང་བསྐུར་སོགས་བྱའོ་ཞེས་པ་ནི་དབང་བསྐུར་བ་སོགས་པའི་དུས་ཀྱི་ངེས་པའོ།། ༈ །ད་ནི་དུས་ཀྱི་འཁོར་ལོའི་རྒྱུད་བསྟན་པའི་དོན་དུ་ཕྱི་རོལ་གྱི་རྣལ་འབྱོར་མ་རྣམས་མཆོད་པའི་ངེས་པ་གསུངས་ཏེ་ནག་པའི་ཉ་ལ་རིགས་དྲུག་གི་དཀྱིལ་འཁོར་བཞེངས་ནས་སམ། ཡང་ན་དཀྱིལ་འཁོར་བྲིས་པ་མེད་པར་ཡང་མཐའ་དག་ཡོན་ཏན་གྱི་གཏེར་དུ་གྱུར་པའི་རྒྱུད་ཀྱི་རྒྱལ་པོ་ནི་བསྟན་པའི་སླད་དུ་ལྷའི་རྣལ་འབྱོར་བསྒོམ་པ་སྔོན་དུ་འགྲོ་བས་ཕྱི་རོལ་གྱི་རྣལ་འབྱོར་མ་རྣམ་དག་ལ་བཟའ་བ་དང་བཏུང་བ་ལ་སོགས་པས་མཆོད་པར་བྱའོ། །
ཅི་སྟེ་འབྱོར་བ་མ་ཚོགས་པའི་དབང་གིས་ནག་པའི་ཉ་ལ་མཆོད་པ་མེད་པར་གྱུར་ན། དེའི་ཚེ་ལོ་གཅིག་ཏུ་ནི་རྒྱུད་ཀྱི་རྒྱལ་པོ་སློབ་པ་དག་ལ་བླ་མ་རྡོ་རྗེ་སློབ་དཔོན་གྱིས་བསྟན་པར་མི་བྱའོ། ། ཅི་སྟེ་མཆོད་པ་མེད་ཅིང་སློབ་མ་དེ་རྒྱུད་བསྟན་པའི་སྣོད་ཡིན་པར་གྱུར་པ་ལ་འབྱོར་པ་དང་ལྡན་ཞིང་སྣོད་དུ་འོས་པ་འགའ་ཞིག་རྒྱུད་ཐོས་པ་དོན་དུ་གཉེར་བར་བྱེད་པ་ན། དེའི་ཚེ་དེས་ཆ་བཅུ་གཉིས་པོ་ལ་རྣལ་འབྱོར་མ་རྣམས་ལ་མཆོད་པ་བྱས་ནས་མཉན་པར་བྱ་སྟེ། དེའི་བསོད་ནམས་ཀྱི་ཚོགས་ཀྱིས་སྣོད་དུ་གྱུར་ཅིང་མཆོད་པ་གཤོམ་པའི་འབྱོར་པ་མེད་པའི་སློབ་མ་གཞན་རྣམས་ཀྱིས་ཀྱང་མཉན་ནོ། ། འདིར་རྣལ་འབྱོར་མ་རྣམས་ལ་མཆོད་པ་ནི་ཕྱིའི་བགེགས་ཉེ་བར་ཞི་བའི་དོན་དུ་བྱ་སྟེ། རྟག་ཏུ་ཚེས་བརྒྱད་དང་བཅུ་བཞི་ལ་མཆོད་པ་ཇི་ལྟར་འབྱོར་པ་བྱ་བ་དང་། འབྱུང་པོ་ལ་སོགས་པ་རྣམས་ལ་ཉིན་ནག་སོ་སོར་གཏོར་མ་སྦྱིན་པར་བྱ་བ་དང་། སངས་རྒྱས་མཆོད་པ་མཎྜལ་ལ་སོགས་པ་བྱ་བ་ནི་ཁྱིམ་ན་གནས་པ་ནོར་དང་ལྡན་པ་རྣམས་ཀྱིས་བྱ་བའི་ངེས་པའོ། ། ཀུན་སྤངས་ཀྱི་སློབ་མ་རྣམས་ལ་ནི་རྒྱུད་ཉན་པ་ལ་རྣལ་འབྱོར་མ་རྣམས་མཆོད་དགོས་པའི་ངེས་པ་མེད་ཅིང་།
ཀུན་སྤངས་དེ་དག་ལ་རྒྱུད་བསྟན་པའི་དོན་དུ་བླ་མ་རྣམས་ལ་ཡང་མཆོད་པ་མེད་ན་མི་བསྟན་པའི་ངེས་པ་མེད་དེ། གང་གི་ཕྱིར་སངས་རྒྱས་དང་རྡོ་རྗེ་རྣལ་འབྱོར་མ་རྣམས་ཀྱང་གདུལ་བྱའི་བསམ་པ་དག་པ་ཡིན་ན་རྗེས་སུ་འཛིན་པར་བྱེད་པ་ཡིན་གྱི། མཆོད་པ་ལ་སོགས་པ་དངོས་པོ་གཙོ་བོར་འཛིན་པར་བྱེད་པ་མ་ཡིན་པའི་ཕྱིར་རོ། ། རྒྱུད་བསྟན་པའི་དོན་དུ་རྣལ་འབྱོར་མ་རྣམས་མཆོད་པའི་ངེས་པའོ། ། ད་ནི་གནས་པ་གསུམ་པ། ལས་རབ་འབྱམ་སྒྲུབ་པའི་ཕྱོགས་ཀྱི་ཆ་དང་། ས་ཡི་མཚན་ཉིད་ལ་སོགས་པས་གནས་པ་བསྟན་པའི་ཕྱིར་དབང་གི་དོན་དུ་ས་ལ་སོགས་པའི་མཚན་ཉིད་གསུངས་ཏེ། ཚིགས་སུ་བཅད་འདིར་དབང་གི་དོན་དུ་ས་ནི་ཞེས་པ་ལ་སོགས་པ་གང་སྨོས་པ་དེ་མཐའ་དག་འོག་ནས་འཆད་པ་འགྱུར་བའི་ཚིགས་བཅད་བརྒྱད་པ་སོགས་དང་། བདུན་ཅུ་དོན་གཅིག་པ་ལ་སོགས་ལས་རྒྱ་ཆེར་བརྗོད་པར་བྱའོ། ། འདིར་མདོར་བསྡུས་པས་བསྟན་པ་ནི།
རབ་ཏུ་བྱའོ་ཞེས་པ་བཤད་གཞིར་བཞག་ནས། གང་གི་དོན་དུ་བྱ་ན། ཞི་སོགས་དགེ་བ་དང་། བསད་པ་སོགས་མི་དགེ་བའི་ལས་ཀྱི་འབྲས་བུ་བསྒྲུབ་པའི་དོན་གྱི་སླད་དུའོ། ། གང་བྱ་ན། ཞི་བ་དང་རྒྱས་པ་ལ་སོགས་པ་ལས་ཆེན་བཅུ་གཉིས་པོ་མཐའ་དག་བྱའོ། ། ཞེས་པའོ། ། གང་གིས་ན་རྡོ་རྗེ་སློབ་དཔོན་གྱིས་ནི་བྱའོ། ། ཚུལ་ཇི་ལྟར་ན་སློབ་མ་དབང་བསྐུར་བ་ཉིད་ཀྱིས་དོན་དུ་ས་ནི་ཡོངས་སུ་བརྟག་པ་དང་ལས་དང་རྗེས་སུ་མཐུན་པའི་གནས་ནགས་དང་གྲོང་ཁྱེར་དང་། གྲོང་རྡལ་དང་།
གྲོང་གི་ཕྱོགས་ཀྱི་ཆ་ལས་གང་ལ་གང་ཤིས་པ་དག་དང་། ཐབ་ཁུང་བཅུ་པོ་རྣམས་ཀྱི་མཚན་ཉིད་དང་ནི་བུམ་པའི་མཚན་ཉིད་དང་བཅས་པ་རྡུལ་ཚོན་དང་སྦྱིན་སྲེག་དང་། ཕུར་བུ་དང་། ལ་སོགས་པའི་སྒྲས་འཁྲུལ་འཁོར་དང་། སློབ་མ་རྣམས་ནི་བསྡུ་བ་དག་དང་གང་ཡང་རྒྱལ་བའི་བདག་པོ་མཆོག་གི་དཀྱིལ་འཁོར་བྲི་བ་དག་ཤེས་ནས་བྱའོ་ཞེས་པ་ནི་ངེས་པའོ། ། གཞན་དུ་གདུག་པའི་སློབ་དཔོན་ཕ་རོལ་བསླུ་བ་པོ་རྫས་ལ་ཆགས་པས་དོན་དེ་རྣམས་ཡོངས་སུ་ཤེས་པ་མེད་པར་ཞི་སོགས་ཀྱི་དོན་དུ་ལས་རྣམས་བྱེད་ན་དམྱལ་བར་འགྲོ་བར་འགྱུར་རོ་ཞེས་པ་ནི་སློབ་དཔོན་ལ་རྗེས་སུ་བསྟན་པའི་ཚོགས་སུ་བཅད་པའོ། ། དབང་གི་དོན་དུ་ས་ནི་ཡོངས་སུ་བརྟག་ཅེས་པ་ལ་སོགས་པ་ནི་གོ་སླ་བས་འགྲེལ་བཤད་ཀྱིས་མ་བཀྲལ་ལོ། ། ད་ནི་ས་ཡི་ཞེས་པ་ལ་སོགས་པས་ས་ཡི་མཚན་ཉིད་གསུངས་ཏེ། འདིར་འཇིག་རྟེན་གྱི་ཐ་སྙད་ཀྱི་ས་སོགས་དངོས་པོ་རྣམས་ཀྱི་རིགས་རྣམ་པ་བཞིར་འགྱུར་བའོ། ། དེ་ཡང་ཁ་དོག་གི་ཡོན་ཏན་བཞིའི་དབང་གིས་རིག་པར་བྱ་སྟེ།
དམངས་རིགས་ལ་སོགས་པ་རྣམས་ཁ་དོག་ནག་པོ་ལ་སོགས་པའི་དབྱེ་བ་རྣམས་ཀྱིས་རིག་པར་བྱའོ། ། འདིར་འཇིག་རྟེན་གྱི་ཀུན་རྫོབ་ཀྱིས་ཁ་དོག་ནག་པོའི་ས་ནི་དམངས་རིགས་སོ། ། སེར་པོ་ནི་རྗེའུ་རིགས་སོ། ། དམར་པོ་ནི་རྒྱལ་རིགས་སོ། ། རི་བོང་འཛིན་པ་ལྟར་དཀར་པོ་ནི་བྲམ་ཟེའི་རིགས་སོ། ། དེ་བཞིན་དུ་དྲི་ལས་ཀྱང་ནོར་གྱི་བློ་གྲོས་མ་ས་གཞི་དག་རིགས་བཞིར་འགྱུར་བར་རིགས་པར་བྱ་སྟེ། རུལ་བའི་དྲི་ནི་དམངས་རིགས་སོ། ། ཆུ་སྐྱེས་ལན་ཚྭའི་དྲི་ནི་རྗེའུ་རིགས་སོ། ། པད་མའི་དྲི་ནི་རྒྱལ་རིགས་སོ། ། ཙནྡན་སོགས་མཆོག་གི་རིགས་ནི་བྲམ་ཟེའི་རིགས་ཏེ་རིམ་པས་སོ། །
དེ་བཞིན་དུ་རོ་ལས་ཀྱང་རིགས་བཞིར་འགྱུར་ཏེ། སྐྱུར་བ་དང་ལན་ཚྭའི་རོ་ནི་དམངས་རིགས་སོ། ། མངར་བ་དང་ཚྭ་བ་ཞེས་པ་ལ་མངར་བའི་རོ་ནི་རྗེའུ་རིགས་སོ། ། ཚྭ་བའི་རོ་ནི་མི་བདག་གི་རིགས་ཏེ་རྒྱལ་རིགས་སོ། ། གཞན་པའི་རོ་ཁ་བ་དང་སྐ་བ་དག་ནི་གཉིས་སྐྱེས་བྲམ་ཟེ་ཉིད་ཀྱི་རིགས་སོ་ཞེས་པ་སྟེ་རོ་ལས་རིགས་ངེས་པའོ། ། ད་ནི་ཞི་བ་ལ་སོགས་པའི་དོན་དུ་སའི་ཁ་དོག་གསུངས་པ། དཀར་པོ་ཞེས་པ་ལ་སོགས་པ་སྟེ། འདིར་ཞི་བ་དང་རྒྱས་པ་ལས་དཀར་པོ་དག་དང་། བསད་པ་དང་བསྐྲད་པ་ལ་སྤྲིན་ནག་དང་མཚུངས་པ་ཁ་དོག་ནག་པོ་དང་། དབང་དང་དགུག་པ་ལ་དམར་པོ་དང་།
རེངས་པ་དང་རྨོངས་པ་ལ་ཡང་མཆོག་གི་གསེར་དང་མཚུངས་པ་སེར་པོར་འགྱུར་རོ། ། ཡང་ཡིག་ལས་དུག་གཞིལ་བ་དང་། ལ་སོགས་པའི་སྒྲས་དབྱེ་བ་དང་། རིམས་བསྐྱོད་པ་དང་། ཕུར་བུས་གདབ་པ་ལ་ཡང་ཁ་དོག་སྔ་མའི་རིམ་པ་ཇི་ལྟ་བས་སྒྲུབ་སྟེ་ཁ་དོག་གི་ངེས་པའོ། ། འདིར་ལས་ཀྱི་ཆ་ནི་ཐམས་ཅད་དག་ལས་ལྗང་ཁུས་ལས་ཐམས་ཅད་བྱེད་པར་འགྱུར་ཏེ། ཁ་དོག་ལྔ་པ་དང་ནི་རིགས་ཐ་མ་དམངས་རིགས་དག་གི་རིགས་སོ། ། རོ་དང་དྲི་རྣམས་ཐམས་ཅད་དང་ལྡན་པ་ནི་མཐའ་དག་ཡོན་ཏན་གྱི་གཏེར་ཏེ། དེ་ནི་ནམ་མཁའི་ཁམས་ཀྱི་མཚན་ཉིད་ཁ་དོག་སྔོན་པོ་དང་རིགས་ཐམས་ཅད་པ་ཉིད་དུ་རྣལ་འབྱོར་པ་ཡིས་རིག་བྱའོ་ཞེས་པ་སྟེ་ལས་རྣམས་ཀྱི་སའི་ཁོ་དོག་གི་མཚན་ཉིད་ངེས་པའོ། ། འདིར་གལ་ཏེ་འདི་འདྲ་བའི་སའི་མཚན་ཉིད་ངེས་པ་ཞི་བ་ལ་སོགས་པའི་དོན་དུ་དགོས་པ་ཡིན་ན།
དེའི་ཚེ་ནགས་དང་གྲོང་ཁྱེར་ལ་སོགས་པའི་ཕྱོགས་ཀྱི་ཆ་ཐམས་ཅད་དུ། མཚན་ཉིད་འདི་རྣམས་དང་ལྡན་པའི་ས་མི་རྙེད་པས་ལས་འགྲུབ་པར་མི་འགྱུར་རོ། ། དེས་ན་རྩ་བའི་རྒྱུད་ལས་བཅོམ་ལྡན་འདས་ཀྱིས་གསུངས་པ། འདིར་གྲོང་ཁྱེར་ལ་སོགས་པས་གང་དུ་དཀྱིལ་འཁོར་ལ་སོགས་པའི་ལས་བྱ་བ་དེར་གལ་ཏེ་ཞི་སོགས་ཀྱི་ལས་དང་རྗེས་སུ་མཐུན་པའི་ས་མེད་པར་གྱུར་ན་དེའི་ཚེ་ཁུང་བུ་བསྐོས་ནས་ལས་མཐུན་གྱི་སས་དགང་པ་སྟེ། ཇི་ལྟར་ན། ཆུའི་མཐར་ཐུག་པའམ། རྡོ་བོའི་མཐར་ཐུག་པར་བརྐོ་བར་བྱའོ། ། དེ་ནས་ལས་དང་རྗེས་སུ་མཐུན་པའི་ས་གཞན་གྱིས་ཁུང་བུ་དགང་བར་བྱའོ། ། འདིར་སའི་དྲིའི་དོན་དུ་ས་དཀར་པོ་ནི་ཙནྡན་གྱི་ཆུ་ཡིས་བྲན་པར་བྱའོ། ། ས་དམར་པོ་ནི་པདྨའི་ཆུ་དང་ཙནྡན་དམར་པོའི་ཆུ་ཡིས་བྲན་པར་བྱའོ། །
ས་སེར་པོ་ནི་བོང་བུ་དང་རྟ་དང་མིའི་གཅིན་གྱིས་བྲན་པར་བྱའོ། ། ས་ནག་པོ་ནི་ཤ་རུལ་པའི་ཆུ་ཡིས་བྲན་པར་བྱའོ། ། རོ་བྲོ་བའི་དོན་དུ་ནག་པོ་ལ་ཚན་ཚྭ་དང་སྐྱུར་བ་བསྲེ་བར་བྱའོ། ། སེར་པོ་ལ་བུ་རམ་མོ། ། དམར་པོ་ལ་ཚྭ་བ་གསུམ་མོ། དཀར་པོ་ལ་ཁ་བ་དང་སྐ་བའོ། ། ལྗང་ཁུ་ནི་ལས་ཐམས་ཅད་པ་ཉིད་ཀྱི་ཕྱིར་ཅི་ཡང་བསྲེ་བར་མི་བྱའོ། ། དེ་བཞིན་དུ་སའི་ནང་དུ་གཏེར་གཞུག་པར་བྱ་སྟེ། ནག་པོ་ལ་ནི་བསད་པ་ལ་མི་རུས་དང་། བསྐྲད་པ་ལ་བྱ་རོག་གི་མཇུག་སྒྲོ་དང་།
སྡང་བ་ལ་བོང་བུའི་རུས་པའོ། ། སེར་པོ་ལ་ནི་ཕུར་བུས་གདབ་པ་ལ་ལུག་གི་རྭ་དང་། རེངས་པ་ལ་བ་ལང་དང་། རྨོངས་པ་ལ་སྦྲུལ་ལོ། ། དམར་པོ་ལ་ནི་དབང་ལ་གོ་རོ་ཙ་ན་ཞེས་པ་འགྱུར་མངས་དང་། རྩ་མིས་འགིའུ་ཝང་ཞེས་བསྒྱུར་བ་དང་། དགུག་པ་ལ་མཚལ་དང་། བསྐྱོད་པ་ལ་ལྡོང་རོས་སོ། ། དཀར་པོ་ལ་ནི་ཞི་བ་ཤེལ་དང་། རྒྱས་པ་ལ་དུང་དང་།
རིམས་འཕྲོག་པ་དང་བསྲེག་པ་ལ་མུ་ཏིག་གོ ། ལྗང་ཁུ་ལ་ནི་ཅུང་ཟད་ཀྱང་གཞུག་པར་མི་བྱའོ། ། ཅི་སྟེ་ལྗང་ཁུ་ལ་ཞི་སོགས་ལས་དྲུག་ཐུན་མོང་གི་ལས་ཐམས་ཅད་པ་བྱ་བ་ཡིན་ན། དེའི་ཚེ་སའི་སྙིང་པོར་འོག་ནས་འཆད་པའི་རིན་པོ་ཆེ་ལྔ་གང་རུང་ངམ། ཡང་ན་ཕྲེང་བ་ནས་འབྱུང་བ་ལྟར་མུ་ཏིག་གསེར། པདྨ་ར་ག བྱི་རུ། མུ་མེན་ནམ། པདྨ་རཱ་ག་མ་རྙེད་ན་དངུལ་ལམ། ཟངས་སམ།
དུང་གཞུག་པར་བྱའོ། ། དཀར་པོ་ཞི་རྒྱས་དང་། དམར་པོ་དབང་དགུག་གི་ལས་ཐམས་ཅད་པ་ལ་ཡང་རིན་པོ་ཆེ་ལྔ་གཞུག་སྟེ་ལས་ཐམས་ཅད་པ་ལ་དྲག་པོའི་རྫས་ཐམས་ཅད་སྤང་བར་བྱའོ། ། ལས་ཐམས་ཅད་པའི་སྒྲས་ནི་ཞི་བ་དང་། ལ་སོགས་པས་རྒྱས་པ་དང་དབང་དང་ལ་སོགས་པས་དགུག་པ་དང་། དུག་གཞིལ་བ་དང་། རིམས་འཕྲོག་པའི་ལས་དང་དྲུག་བཟུང་སྟེ། བསད་པ་དང་ལ་སོགས་པས་བསྐྲད་པ། དབྱེ་བ། རྨོངས་པ་དང་།
ཕུར་བུས་གདབ་པ་དང་། ལ་སོགས་པས་རེངས་པ་སྟེ་དྲུག་ལ་ནི་ལས་ཐམས་ཅད་པ་ཡོད་པ་མ་ཡིན་ནོ། ། ས་ཡོངས་སུ་བརྟག་པའི་ངེས་པའོ། ། ད་ནི་དབང་ལྡན་ཞེས་པ་ལ་སོགས་པས་ཞི་བ་ལ་སོགས་པའི་དོན་དུ་ཕྱོགས་ཀྱི་ཆ་གསུངས་ཏེ། འདིར་སྤྱིའི་གྲོང་ལས་ཏེ། གྲོང་ཁྱེར་སྤྱིའི་གྲོང་གི་ཕྱི་རོལ་དབང་ལྡན་ནམ་བྱང་གི་ས་གཞི་དག་ཏུ་ཡང་ལས་སོ་སོ་བའི་ཞི་བ་དང་རྒྱས་པ་དག་བྱའོ། ། འདིར་གྲོང་ཞེས་སྨོས་པ་ནི་རྒྱལ་པོ་ཆེན་པོའི་ཁབ་གྲོང་ཁྱེར་གྱི་དབུས་སུ་གནས་པ་ལས་དེ་ཉིད་ཀྱི་ནི་ཕྱོགས་བརྒྱད་ན་རོ་བསྲེག་པ་ལ་སོགས་པའི་དུར་ཁྲོད་བརྒྱད་གནས་ཏེ། དེས་ན་ཞེས་པ་དེར་ཞེས་རྭ་སའདོན་པ་ལྟར་ཏེ། དེའི་དབང་ལྡན་ནམ་བྱང་གི་དུར་ཁྲོད་དེར། ཞི་བ་དང་རྒྱས་པའི་ལས་འགྲུབ་པར་འགྱུར་རོ། །
དེས་ན་རྒྱལ་པོའི་ཁབ་ཀྱི་དབང་ལྡན་ནམ་བྱང་དུ་ཞི་བ་དང་རྒྱས་པ་བྱ་བར་འགྱུར་བ་སྟེ་ལས་ལྷག་མ་རེངས་པ་ལ་སོགས་པ་རྣམས་ནི་གྲོང་གི་ཕྱི་རོལ་བཞིན་རྒྱལ་པོའི་གནས་ལས་ཕྱི་རོལ་གྱི་དུར་ཁྲོད་དུ་བྱའོ་ཞེས་པ་སྟེ་ཞི་བ་དང་རྒྱས་པའི་ལས་བསྒྲུབ་པའི་ཕྱོགས་ཀྱི་ངེས་པའོ། ། དེ་བཞིན་དུ་གྲོང་ངམ་རྒྱལ་པོའི་གནས་ཀྱི་ཕྱི་རོལ་གྱི་མེའི་མཚམས་སུ་གསད་པའོ། ། ཤར་གྱི་ཆ་དག་ཏུ་རབ་ཏུ་གསལ་ཞིང་ངེས་པར་རྣམ་པར་དབྱེ་བ་དང་བསྐྲད་པའོ། ། བདེན་བྲལ་དུ་དབང་དུ་བྱ་བའོ། ། ལྷོ་ཕྱོགས་སུ་ཡང་དགུག་པ་དག་བྱ་བའོ། ། རླུང་གི་མཚམས་ཉིད་དུ་རྨོངས་པའོ། ། ནུབ་ཀྱི་ཕྱོགས་ཉིད་དུ་ངེས་པར་མཆོག་གི་མི་བདག་རེངས་པ་དང་ཕུར་བུས་གདབ་པའོ། ། གྲོང་གི་དབུས་སུ་ལས་ཐམས་ཅད་པའི་དཀྱིལ་འཁོར་དང་ཐབ་དང་སྦྱིན་སྲེག་ལ་སོགས་པ་བསྔགས་པས་བྱའོ། ། འདི་དག་ཀྱང་དཀྱིལ་འཁོར་དང་འབྲེལ་བའི་ཚེ་དཀྱིལ་འཁོར་གྱི་ཕྱོགས་དེ་དང་དེར་ཐབ་བྱ་སྟེ། སློབ་དཔོན་དཀྱིལ་འཁོར་ལ་རྒྱབ་དང་ཟུར་གྱིས་ཕྱོགས་པས་ལས་སོ་སོ་བ་དང་འབྲེལ་བའི་ཕྱོགས་སུ་ཁ་བལྟ་དགོས་ཏེ།
དེ་ལྟ་མིན་ན་སློབ་དཔོན་ཉིད་གཙོ་བོ་ཡིན་ཞིང་། གཙོ་བོའི་ཞལ་གྱི་དབྱེ་བས་སྦྱིན་སྲེག་བྱ་དགོས་པ་ལ། ཞལ་གྱི་དབྱེ་བ་ཕྱིན་ཅི་ལོག་ཏུ་འགྱུར་བའི་ཕྱིར་རོ་ཞེས་པ་ནི་ཕྱོགས་ཀྱི་ཆར་ལས་བྱེད་པའི་ངེས་པའོ། ། ད་ནི་གནས་པ་བཞི་པ་ཐབ་ཁུང་། བསྲེག་རྫས། བགྲང་ཕྲེང་། གདན། ཕུར་བུ། བུམ་པ། རྡུལ་ཚོན།
ཐིག་སྐུད། འཁྲུལ་འཁོར་གྱི་གནས་པ་བསྟན་པའི་ཕྱིར། ཐོག་མར་ཞི་བ་ལ་སོགས་པའི་ཐབ་ཁུང་གསུངས་ཏེ། ཐབ་ཁུང་གྲོང་གི་ཕྱོགས་བརྒྱད་དབང་ལྡན་ལ་སོགས་པ་དག་ཏུ་ཞི་བ་ལ་སོགས་པའི་ལས་ཀྱི་རིམ་པ་ཇི་ལྟ་བས་ངེས་པར་བྱ་བར་རབ་ཏུ་འགྱུར་ཏེ། ཞི་བ་ལ་ཐབ་ཁུང་དབྱིབས་ཟུམ་པོའོ། ། རྒྱས་པ་ལ་ཆུ་གཏེར་ཟུར་གྲུབ་བཞི་འོ། ། བསད་པ་ལ་ཟླ་གམ་གཞུའི་རྣམ་པའོ། ། དབྱེ་བ་ལ་ཟུར་ལྔ་པའོ། ། དབང་ལ་ཟུར་བདུན་པའོ། ། དགུག་པ་པ་ལ་ཟུར་གསུམ་པའོ། །
རྨོངས་པ་ལ་ཟུར་དྲུག་པའོ། ། རེངས་པ་ལ་ཟུར་བརྒྱད་པར་འགྱུར་བའོ། ། འདི་རྣམས་ཀྱི་མཚན་ཉིད་ནི་ཞེས་དཔལ་ལྡན་བློ་གྲོས་བརྟན་པ་དང་། འགྱུར་མངས་འཆད་པ་ལྟར་ཏེ་འོན་ཀྱང་ཐབས་འདི་དག་གི་མཚན་ཉིད་ངེས་པ་ནི་མདོར་བསྡུས་བཞི་པར། འཆད་པར་འགྱུར་བའི་སྦྱིན་སྲེག་གི་ཆོ་ག་ལས་རྒྱས་པར་བརྗོད་པར་བྱའོ། ། འོན་ཏེ་མཆོག་མི་འགྱུར་དང་མདོར་བསྡུས་བཞི་པ་གཉིས་ཀར། ཟུར་བདུན་པའི་ཐབ་ཏུ་དགུག་པ། ཟུར་གསུམ་པར་དབང་དང་། མཆོག་མི་འགྱུར་དུ། ཟུར་དྲུག་པར་རེངས་པ།
བརྒྱད་པར་རྨོངས་པ་འགྲུབ་ཀྱི། གཞན་མི་འགྲུབ་པ་ཅི་ཞེ་ན། རང་དགར་འཇུག་པ་དགག་པ་སྟེ། ཐབ་ཀྱི་མཚན་ཉིད་འོག་ནས་འཆད་པ་ལ་ཁ་འཕངས་པས་སོ། ། འོ་ན་འདིར་སྨོས་པ་དོན་མེད་དོ་སྙམ་ན། འདིར་ཕྱོགས་ཀྱི་ངེས་པ་བཤད་པའི་དོན་དུ་བསྟན་པས་དོན་ཡོད་དོ། ། མཆོག་མི་འགྱུར་དུ་ཡང་། ཐབ་ཀྱི་མཚན་ཉིད་འོག་ཏུ་འཆད་པ་ལ་ལྟོས་པར་བྱ་སྟེ་གསལ་པོར་མ་གསུངས་པར་རྫས་དེ་དང་དེ་ལས་སོ་སོ་འགྲུབ་པ་ལ་དགོངས་ནས་བསྟན་པ་ཡིན་ནོ། ། དེས་ན་མདོར་བསྡུས་བཞི་པ་ལས་གསུངས་པ་བཞིན། དབང་ལ་ཟུར་གསུམ།
དགུག་པ་ལ་ཟུར་བདུན། རྨོངས་པ་ལ་ཟུར་དྲུག རེངས་པ་ལ་ཟུར་བརྒྱད་པ་ཉིད་ཁམས་ཀྱི་རང་བཞིན་དང་མཚན་མའི་ཡོན་ཏན་གྱི་དབང་གིས་མཐའ་གཅིག་ཏུ་བཟུང་ངོ་། ། ད་ནི་ལས་རིགས་ཀྱི་དབང་གིས་ཐབ་ཁུང་དེ་དག་རྣམ་དག་གི་སྙིང་པོའི་མཚན་མ་གསུངས་ཏེ། འདིར་ཐབ་ཁུང་ཟླུམ་པོའི་པད་མའི་ལྟེ་བ་ལ་པད་མས་མཚན་པའོ། ། གྲུ་བཞི་པ་ལ་འཁོར་ལོའོ། ། གཞུའི་རྣམ་པ་ལ་གྲི་གུག་གོ ། ཟུར་ལྔ་པ་ལ་རལ་གྲིའོ། ། ཟུར་བདུན་པ་ལ་མདའོ། ། ཟུར་གསུམ་པ་ལ་རྡོ་རྗེ་ལྕགས་ཀྱུའོ། །
ཟུར་དྲུག་པའི་རྨོངས་པ་ལ་སྦྲུལ་ལོ། ། ཟུར་བརྒྱད་པ་ལ་ལྕགས་སྒྲོག་གོ ། སྐབས་འདིར་རྒྱུད་ཀྱི་གཞུང་དུ་ཐབ་ཁུང་གཉིས་ཀྱི་མཚན་མ་བཟློག་པ་ནི་སྡེབ་སྦྱོར་གྱི་དབང་གིས་ཏེ་ཐབ་ཀྱི་མཚན་མའི་ངེས་པའོ། ། ཐབ་འདི་རྣམས་ཀྱིས་ཚད་གསུངས་པ། གཅིག་ཅེས་པ་ལ་སོགས་པ་སྟེ། ལས་སོ་སོ་བའི་ཞི་བའི་ཐབ་ཟླུམ་པོ་ནི་ཁྲུ་གཅིག་པའོ། ། རྒྱས་པའི་ཐབ་གྲུ་བཞི་པ་ནི་ཁྲུ་གཉིས་པའོ། ། བསད་པའི་ཐབ་གཞུའི་རྣམ་པ་ནི་ཁྲུ་ཕྱེད་པའོ། ། དབྱེ་བའི་ཐབ་ཟུར་ལྔ་པ་ནི་ཟླུམ་པོའི་ཚད་ཁྲུ་གཅིག་པ་ཉིད་དོ། ། དགུག་པའི་ཐབ་ཟུར་བདུན་པ་ནི་མཁའ་དུས་ཏེ་སོར་བཞི་བཅུའོ། །
དབང་གི་ཐབ་ཟུར་གསུམ་པ་ནི་མཁའ་མིག་སྟེ་སོར་ཉི་ཤུའོ། ། རེངས་པའི་ཐབ་ཟུར་དྲུག་པ་ནི་མཁའ་མེ་སྟེ་སོར་སུམ་བཅུའོ། ། རྨོངས་པའི་ཐབ་ཟུར་བརྒྱད་པ་ནི་མཁའ་དུས་དག་སྟེ་སོར་དྲུག་བཅུའོ། ། ཐམས་ཅད་དུ་ཐབ་ཁུང་རང་རང་གི་ཕྱེད་ཀྱི་ཡན་ལག་སྟེ་ཚད་ནི་ཟབས་སོ། ། ཐབ་ཁུང་རང་རང་གི་དྲུག་གི་ཆ་ཤས་ནི་ཁ་ཁྱེར་རོ། ། ཐབ་ཁུང་རང་རང་གི་ཉི་མ་སྟེ་བཅུ་གཉིས་ཀྱི་ཆ་ཤས་ནི་མཆུའོ། ། མཚན་མའི་ཕྲེང་བ་ཡང་ཁ་ཁྱེར་ལ་ཀུན་ནས་སོ་ཞེས་གསུང་བས། མཚན་མའི་ཕྲེང་བ་ཡང་ཉི་མའི་ཆ་ཤས་དག་གིས་དགོད་པར་འགྱུར་ཏེ། ཕྱོགས་ཀུན་ནས་ཁ་ཁྱེར་དག་གི་སྟེང་གི་ས་ལ་ལས་རིགས་ཀྱིས་དབང་གིས་སོ། ། ཁ་ཁྱེར་དེའི་ཕྱི་རོལ་དུ་ཡང་ཆུ་སྐྱེས་ཏེ་པད་མའི་འདབ་མ་རྣམས་ནི་རྩེ་མོ་འོག་ཏུ་བསྟན་པ་ཞི་བ་དང་རྒྱས་པའི་ལས་མཛད་དེ་དེ་ལས་གཞན་ལ་མིན་ནོ། །
མི་བདག་ཅེས་བོད་པའོ། ། ལྷག་མའི་ལས་བསད་པ་ལ་སོགས་པ་རྣམས་ལ་ནི་ཐབ་ཀྱི་རྩིབ་པའི་ཁ་ཁྱེར་གྱི་ཕྱི་རོལ་དུ་ལག་མཐིལ་གྱི་སོར་མོའི་ཕྲེང་བ་ལ་སོགས་པ་མཚན་མ་གཞན་དང་གཞན་མདོར་བསྡུས་བཞི་པར་འཆད་པར་འགྱུར་བ་ལྟར་བྱའོ། ། ཡང་ན་ལས་ཐམས་ཅད་པ་རྣམས་ཀྱི་ཐབ་ཁུང་གི་དབུས་སུ་ཡང་རྡོ་རྗེའི་མཚན་མ་འབྲི་བར་འགྱུར་བར་ཤེས་པར་བྱའོ། ། ད་ནི་ས་ལ་ཕུར་བུས་གདབ་པའི་དོན་དུ་ཕུར་བུ་དག་གི་དབྱེ་བ་བརྒྱད་གསུངས་ཏེ། འདིར་ཞི་བ་ལ་ཕྱོགས་བཅུར་ཕུར་བུས་གདབ་པའི་དོན་དུ་ཤིང་ནྱ་གྲོ་དྷའི་ཕུར་བུའོ། ། རྒྱས་པ་ལ་ཨ་ཤྭད་ཐ་བྱང་ཆུབ་ཀྱི་ཤིང་གི་ཕུར་བུའོ། ། བསད་པ་ལ་རུས་པའི་བདག་ཉིད་ཀྱི་ཕུར་བུའོ། ། བསྐྲད་པ་ལ་ལྕགས་ཀྱི་ཕུར་བུའོ། ། དབང་ལ་སེང་ལྡེང་ལས་སྐྱེས་པའི་ཕུར་བུའོ། ། དགུག་པ་ལ་ཙུ་ཏའི་ཤིང་ལས་སྐྱེས་པའི་ཕུར་བུའོ། །
རྨོངས་པ་ལ་ཨརྐའི་ཤིང་ལས་སྐྱེས་པའི་ཕུར་བུའོ། ། རེངས་པ་ལ་བིལ་བའི་ཤིང་ལས་སྐྱེས་པའི་ཕུར་བུའོ། ། ཞེས་པ་ནི་ཕུར་བུའི་ངེས་པ་སྟེ་ལས་ཐམས་ཅད་པ་ལ་ཨུ་དུམ་ཝ་རིའི་ཤིང་ལས་སྐྱེས་པའི་ཕུར་བུའོ། ། ད་ནི་བུམ་པ་གསུངས་ཏེ། ཞི་བ་ལ་ཤེལ་གྱི་བུམ་པའོ། ། རྒྱས་པ་ལ་དངུལ་མཆོག་གི་རང་བཞིན་གྱི་བུམ་པའོ། ། བསད་པ་ལ་དཔལ་ལྡན་མིའི་ཐོད་པའོ། ། བསྐྲད་པ་དང་དབྱེ་བ་ལ་ལྕགས་ཀྱི་བུམ་པའོ། ། དབང་ལ་གསེར་གྱི་བུམ་པའོ། ། དགུག་པ་ལ་ཟངས་ཀྱི་བུམ་པའོ། །
རེངས་པ་ལ་སའི་བདག་ཉིད་ཀྱི་བུམ་པའོ། ། རྨོངས་པ་ལ་རབ་གསལ་ངེས་པར་ཤིང་ལས་སྐྱེས་པའི་བུམ་པ་སྟེ་ཐམས་ཅད་ལ་གྲངས་བཅུའོ། ། དེ་ནས་ཞི་བ་དང་རྒྱས་པའི་དོན་དུ་བུམ་པའི་མཚན་ཉིད་གསུངས་ཏེ། འདིར་བུམ་པའི་ལྟོ་བ་ཟླུམ་པོ་ནི་ཐད་ཀའི་རྒྱར་བརྒྱད་གཉིས་སོར་ཏེ་སོར་བཅུ་དྲུག་ཏུ་བརྗོད་དེ། གཉིས་ཀྱིས་བསྒྱུར་བའི་བསྒྱུར་བཅུ་ཡིས་དཔངས་ཞེས་པ་ནི་བུམ་པའི་ལྟོ་བའི་ལྟོ་བའི་འོག་གི་མཐའ་ནས་ཁ་དང་མཐུའི་མཐར་སོར་ཉི་ཤུ་ནི་དཔངས་སོ། ། སོར་གཉིས་དག་ནི་མཆུ་ཞེས་པ་ནི་གང་རྣམས་ཀྱི་མཆུ་སོར་གཉིས་འཆང་བ་དེ་དག་གི་སོར་གཉིས་དག་གི་མཆུ་ཅན་ནོ། ། ཁའི་མཚམས་ནས་སོར་དྲུག་མགྲིན་པའོ། ། སོར་བརྒྱད་ཁ་སྟེ་ཞེས་པ་ནི་མཆུའི་མཐའ་ནས་མཆུའི་མཐར་ཁ་ལ་སོར་མོ་བརྒྱད་དེ། སོར་བརྒྱད་ཆ་གསུམ་དུ་བྱས་ནས་ཆ་གཉིས་ཀྱིས་མགྲིན་པའི་བུག་པའོ། ། ཆ་གཅིག་གིས་མཆུ་གཉིས་ཀྱི་ཞེང་ངོ་། །
དེ་རྣམས་ཀྱང་རི་བོང་འཛིན་པ་ལྟར་དཀར་བའི་བུམ་པ་ཞི་རྒྱས་དག་ལ་བྱའོ། ། ལས་གཞན་ལ་དཀར་པོར་བྱ་བ་མིན་ནོ། ། ཞེས་པ་ནི། དཀར་པོ་ཞི་རྒྱས་ཀྱི་བུམ་པར་འགྱུར་ཞེས་པའོ། ། འོན་ཏེ་ཞི་རྒྱས་ལ་ཤེལ་དང་དངུལ་གྱི་བུམ་པ་རྣམས་མེད་ན་སའི་རང་བཞིན་གྱི་བུམ་པ་ནག་པོ་དང་རྩ་བ་ཞབས་སྟེགས་མེད་པ་རྣམས་འབྲས་ས་ལུ་བཏགས་པའམ། ཙནྡན་གྱིས་བྱུགས་ཏེ་དཀར་པོར་བྱའོ། ། དེ་བཞིན་དུ་རྩ་བའི་རྒྱུད་ལས་ཀྱང་བཅོམ་ལྡན་འདས་ཀྱིས་གསུངས་ཏེ། བསད་པ་ལ་མིའི་ཐོད་པ་དུར་ཁྲོད་གྱི་སོལ་བའི་ཕྱེ་མ་དང་མིའི་ཞག་གིས་བྱུགས་ཏེ་ནག་པོར་བྱའོ་ཞེས་སོ། ། བསྐྲད་པ་དང་དབྱེ་བ་ལ་མགྲིན་པ་རིང་པོ་སོར་བརྒྱད་པ་འཁྱོག་པོ་ལུས་ཕྲ་བ་སྟེ་ལྟོ་བ་ཆུང་བ། ལྟོ་བ་ཟླུམ་པོའི་རྒྱར་སོར་བཅུ་གཉིས་པ་སྲིད་དུ་སྟེ་དཔངས་སུ་སོར་ཉི་ཤུ་རྩ་བཞི་པ།
མཆུ་སོར་གཅིག་པ། ཁ་སོར་དྲུག་པའོ། ། དབང་དང་དགུག་པ་ལ་འཇིག་རྟེན་གྱི་ཐ་སྙད་ཀྱིས་མཛེས་པར་གྲགས་པ་ལྟར་བཟོ་བོས་ཇི་ལྟར་བྱས་པའོ། ། རེངས་པ་ལ་སྦོམ་ཐུང་སྟེ་ཟླུམ་པོ་དང་དཔངས་མཚུངས་པར་སོར་བཅུ་དྲུག་པ། མགྲིན་པ་སོར་བཞི་པ། ཁ་སོར་དྲུག་པ། མཆུ་སྦོམ་པོ་སོར་གཉིས་པའོ། ། བུམ་པའི་ངེས་པ་སྟེ། ལས་ཐམས་ཅད་པ་ལ་ཞི་བ་དང་། ལ་སོགས་པས་རྒྱས་པ་དང་།
དུག་གཞིལ་བ་དང་། དབང་དང་ལ་སོགས་པས་དགུག་པ་དང་རིམས་བསྐྱེད་པའི་ལས་དྲུག་ལ་གསུངས་པའི་བུམ་པ་རྣམས་གཟུང་བར་བྱའོ་ཞེས་པ་ནི་ངེས་པའོ། ། ད་ནི་སྔ་དྲོ་ཞེས་པ་ལ་སོགས་པས་ཞི་བ་ལ་སོགས་པའི་དུས་གསུངས་ཏེ། འདིར་ཉིན་ཞག་སོ་སོའི་དུས་ལ་སྔ་དྲོ་ནས་ཐུན་བརྒྱད་ནི་ཐུན་ཚོད་རྣམས་ཏེ། དེ་རྣམས་ལས་དང་པོའི་ཐུན་ལ་ཞི་བ་དང་། གཉིས་པ་ལ་རྒྱས་པ་དང་། གསུམ་པ་ལ་བསད་པ་དང་། བཞི་པ་ལ་བསྐྲད་པ་དང་། ལྔ་པ་ལ་དབང་དང་། དྲུག་པ་ལ་དགུག་པ་དང་།
བདུན་པ་ལ་རྨོངས་པ་དང་། བརྒྱད་པ་ལ་རེངས་པ་བྱའོ་ཞེས་པ་ནི་ཞི་བ་ལ་སོགས་པའི་ལས་སྒྲུབ་པ་ལ་ཐུན་གྱི་དུས་མཚམས་རྣམས་སུ་འགྱུར་རོ། ། དེ་བཞིན་དེའི་ཐུན་ཕྱེད་དག་ལ་ཞེས་པ་ནི་སྔ་དྲོ་ཐུན་ཕྱེད་ལ་ཞི་བ་དང་། ཕྱེད་ཕྱི་མ་ལ་རྒྱས་པ་སྟེ། ཉིན་མོའི་ཐུན་ཐམས་ཅད་དུ་ཡང་ཕྱེད་སྔ་མ་དང་ཕྱེད་ཕྱི་མ་ལ་ལས་རེ་རེ་སྒྲུབ་པ་སྔ་མ་དེ་བཞིན་ནོ། ། དེ་བཞིན་དུ་མཚན་མོའི་དུས་སུ་ཐུན་ཕྱེད་སྔ་མ་ལ་ཞི་བ་དང་། ཕྱེད་ཕྱི་མ་ལ་རྒྱས་པའི་ལས་བྱ་བ་ལ་སོགས་པ་ལས་བརྒྱད་རྣམས་ཀྱང་ཐུན་ཕྱེད་དག་ལ་ནི་སྔགས་པས་རབ་ཏུ་བྱའོ། ། གལ་ཏེ་འཆད་པར་འགྱུར་བའི་གཞན་ནམ་འདུག་སྟངས་བཅིངས་ནས་ཐུན་ཚོད་གཅིག་ཏུ་སྦྱིན་སྲེག་བྱེད་པར་མི་ནུས་ན། དེའི་ཚེ་ཐུན་ཕྱེད་གཅིག་སྦྱིན་སྲེག་བྱས་ནས་ལས་སྒྲུབ་པར་བྱ་སྟེ། དེའི་ཕྱིར་ཐུན་དང་ཐུན་ཕྱེད་ཀྱི་གྲངས་གཉིས་ཀ་གསུངས་སོ། །
དུས་ཀྱི་བྱེ་བྲག་གིས་ལྷ་མཆོད་པ་དང་ལས་སྒྲུབ་པའི་ངེས་པ་དག་ནི་ལེའུ་ལྔ་པའི་ཚིགས་བཅད་བརྒྱ་ཞེ་གཅིག་པར་འཆད་པར་འགྱུར་བ་ལས་བརྗོད་པར་བྱའོ། ། ད་ནི་ཞི་བ་དང་རྒྱས་པ་དག་ལ་གདུག་པའི་དུས་ཚོད་ངན་པ་དང་དུས་སྦྱོར་ངན་པ་དགག་པ་གསུངས་ཏེ། འདིར་ཉིན་དང་མཚན་མོའི་ཉིན་ཞག་སོ་སོའི་དུས་སུ་ཉི་མ་གུང་དང་ནམ་ཕྱེད་དག་ནི་གདུག་པའི་དུས་ཡིན་པས་ཞི་བ་དང་རྒྱས་པའི་ལས་དག་ལ་ཡང་སྤང་བར་བྱའོ། ། དེ་བཞིན་དུ་གདུག་པ་རྣམས་འཆར་བའི་དུས་སྦྱོར་ཏེ། དུས་སྦྱོར་གང་ལ་གདུག་པའི་གཟའ་རྣམས་གནས་པ་སྟེ། བཀྲ་ཤིས་དང་སྤེན་པ་དང་དུས་མེའི་གཟའ་དང་བཅས་པའི་དུས་སྦྱོར་དག་ནི་སྤང་བར་བྱ་སྟེ། གང་གི་ཕྱིར་ན་འཆི་བའི་འཇིགས་པ་བྱེད་པ་དེ་བཞིན་ཉིད་དུ་རབ་ཏུ་གྲགས་པས་སོ། ། དེས་ན་བསད་པ་དང་བསྐྲད་པ་ལ་ནི་དུས་སྦྱོར་དེ་ཉིད་སྦྱར་བར་བྱའོ་ཞེས་པ་ངེས་པའོ། ། ད་ནི་འོ་མ་དང་བཅས་ཞེས་པ་ལ་སོགས་པ་ཞི་བ་ལ་སོགས་པ་རྣམས་ལ་སྦྱིན་སྲེག་གི་ཡམ་ཤིང་གསུངས་ཏེ། འདིར་ཞི་བ་དང་རྒྱས་པ་དག་ལ་འོ་མ་དང་བཅས་པའི་ཡམ་ཤིང་མདའ་བརྒྱ་ཞེས་པ་ནི་ལྔ་བརྒྱའི་གྲངས་སོ། །
འོ་མའི་ཤིང་རྣམས་ཞེས་པ་ནི་ཨུ་དུམ་ཝ་ར་དང་། ཨ་ཤྭད་ཐ་དང་། ནྱ་གྲོ་དྷ་དང་། པརྐ་ཊཱི་དང་། མ་དྷཱུ་བྲྀཀྵ་ཞེས་པ་ཤོང་པས་རྒུན་འབྲུམ་ཞེས་དང་། རྩ་མིས་མངར་བའི་ཤིང་ཞེས་འདོན་ཏེ། རྒུན་འབྲུམ་མིན་གྱིས་མེ་ཏོག་སེར་པོ་རོ་མངར་པོ་ཡོད་པའི་ཤིང་མ་ཧཱ་བོ་དྷི་ན་མང་པོ་ཡོད་གསུང་ངོ་། ། བསད་པ་ལ་ནི་མི་རུས་མཐེ་ཆུང་གི་སོར་མོའི་དབྱིབས་སུ་བྱས་པ་ལྔ་བརྒྱའོ། ། དེ་བཞིན་དུ་དབྱེ་བ་དང་བསྐྲད་པ་ལ་ནི་བྱ་རོག་གི་མཇུག་མའི་སྒྲོ་ལྔ་བརྒྱའོ། ། དེ་བཞིན་དུ་དབང་ལ་སེང་ལྡེང་ལས་སྐྱེས་པ་དང་།
དགུག་པ་ལ་ཀི་ཾཤུ་ཀ་སྟེ་པ་ལཱ་ཤ་རྒྱ་སྐྱེགས་ཀྱི་ཤིང་ལས་སྐྱེས་པ་དང་ནི་རྨོངས་པ་དག་ལ་སྨྱོ་བྱེད་དྷ་དུ་རའི་ཤིང་ལས་སྐྱེས་པ་དང་། རེངས་པ་ལ་བིལ་བའི་ཤིང་ལས་སྐྱེས་པ་སྟེ། ཐམས་ཅད་དུ་རིང་ཐུང་གི་ཚད་ནི་ཁྲུ་ཕྱེད་དེ་སོར་བཅུ་གཉིས་པ་མདའ་བརྒྱ་སྟེ་ལྔ་བརྒྱའི་གྲངས་རྣམས་ཚང་བའོ། ། དེ་དག་ཀྱང་ལས་ཐམས་ཅད་པ། བསད་བསྐྲད་དབྱེ་བ།

དབང་དགུག ཞི་རྒྱས། རྨོངས་རེངས་ལ་སྦོམ་འཕྲ་མཐེའུ་ཆུང་གི་སོར་མོའི་ཚད་ལས་མཐེ་བོང་གི་ཚད་ཀྱི་བར་དུ་སྟེ། དེའི་སྟེང་དུ་ཆད་པའམ་ལྷག་པ་ནི་གཟུང་བར་མི་བྱའོ་ཞེས་པ་ནི་ཡམ་ཤིང་གི་ངེས་པའོ། ། ད་ནི་སྦྱིན་སྲེག་གི་རྫས་རྣམས་གསུངས་པའོ་ཞེས་པ་ལ་སོགས་པ་སྟེ། འདིར་ཞི་བ་ལ་བའི་འོ་མ་དང་དུར་བ་སྦགས་པ་ཡི་སྦྱིན་སྲེག་བྱའོ། ། རྒྱས་པ་ལ་མར་དང་འབྲུ་ལྔ་ལྷན་ཅིག་པ་ཡི་སྦྱིན་སྲེག་བྱའོ། ། བསད་པ་ལ་ཁྲག་གིས་ཏེ་ཤ་དང་དུག་དང་བཅས་པ་དག་སྟེ་ལྷན་ཅིག་གོ ། དེ་བཞིན་དུ་བསྐྲད་པ་དང་དབྱེ་བ་ལ་མིའི་ཞག་གིས་སྐེ་ཚེ་དང་ལན་ཚྭ་དག་ལྷན་ཅིག་གོ ། དབང་ལ་ལུས་ཀྱི་རྡུལ་གྱིས་ཏེ་ཀ་ར་བཱི་ར་ནི་རྒྱ་བལ་ན་རྟ་བོང་གི་རྔོ་གསོད་པར་བྱེད་པ་རིགས་དཀར་དམར་གཉིས་ཡོད་པའི་དམར་པོ་ཡིན་ལ། བོད་ན་རེ་ལྕག་པ་དཀར་ནག་གཉིས་ཡོད་པའི་ནག་པོ་ཡིན་ཞིང་།
དེའི་མེ་ཏོག་དམར་པོ་ལ་སོགས་པ་དང་ལྷན་ཅིག་གི། དགུག་པ་ལ་རྡོ་རྗེའི་ཆུ་གཅིན་གྱིས་ཏེ་བིལ་བའི་འདམ་མའམ་དེའི་འབྲས་བུའི་འབྲུ་དང་ལྷན་ཅིག་གོ ། རེངས་པ་ལ་མཆིལ་མ་སྟེ་ལྷ་ལ་ཕུལ་བ་རྙིང་པའི་མེ་ཏོག་གི་ཕྲེང་བ་དང་ལྷན་ཅིག་གོ ། རྨོངས་པ་ལ་ཆང་གིས་ཏེ་གསེར་བཟང་སྟེ་དྷ་ཏུ་རའི་མེ་ཏོག་རྣམས་ཉིད་དང་ལྷན་ཅིག་གོ་ཞེས་པ་ནི་ཞི་བ་ལ་སོགས་པ་རྣམས་ལ་སྦྱིན་སྲེག་གི་རྫས་ངེས་པའོ། ། ད་ནི་སློབ་དཔོན་གྱི་གདན་གྱི་ཕྱོགས་ཀྱི་ཆ་གསུངས་ཏེ། འདིར་རྒྱལ་པོའི་ཁབ་ཏུ་ཞི་བ་དང་རྒྱས་པའི་ལས་བྱེད་ན་བྱང་དུ་ཁ་བལྟ་བས་གཤིན་རྗེར་ཆད་པར་འགྱུར་བའི་གདན་བྱའོ། ། གྲོང་ཁྱེར་སྤྱིའི་དབང་དུ་བྱས་ནས་ཞི་བ་དང་རྒྱས་པ་ལ་དབང་ལྡན་དུ་ཁ་བལྟ་བས་བདེན་བྲལ་གྱི་ཟུར་དུ་གདན་བྱའོ། ། འདིར་རྒྱལ་པོའི་ཁབ་ཀྱི་ཞི་བས་རྒྱས་པ་མཚོན་ཞིང་། གྲོང་གི་རྒྱས་པས་ཞི་བ་མཚོན་པས་ཞི་རྒྱས་རེ་རེ་སྨོས་སོ། ། བསད་པ་ལ་ཤར་དུ་བལྟས་ལ་ཆུ་རུ་གདན་བྱའོ། །
བསྐྲད་པ་དང་དབྱེ་བ་ལ་མེར་བལྟས་ལ་རླུང་དུ་གདན་བྱའོ། ། དབང་ལ་ལྷོར་བལྟས་ལ་གནོད་སྦྱིན་དུ་གདན་བྱའོ། ། གདུག་པ་ལ་བདེན་བྲལ་དུ་བལྟས་ལ་དྲག་པོ་དབང་ལྡན་དུ་གདན་བྱའོ། ། རྨོངས་པ་ལ་ནུབ་ཏུ་ཁ་བལྟས་ལ་དབང་པོ་སྟེ་ཤར་དག་ཏུ་གདན་བྱའོ། ། རེངས་པ་ལ་རླུང་དུ་བལྟས་ལ་མེའི་ཟུར་དུ་གདན་བྱའོ། ། ཞེས་པ་ནི་ཞི་བའི་ལས་ལ་སོགས་པའི་ལས་རྣམས་དག་ལ་སྦྱིན་སྲེག་གི་ཐབ་ཀྱི་སློབ་དཔོན་དག་གི་གདན་ཕྱོགས་གང་དུ་བྱ་བར་འགྱུར་བ་ཉིད་ཀྱི་ངེས་པའོ། ། འདི་དག་ཀྱང་སྔ་མ་དང་མི་འདྲ་བར་གསུངས་པ་ནི། སྔ་མ་སྦྱིན་སྲེག་བྱེད་པའི་གནས་ཀྱི་དབང་དུ་བྱས་པའི་ཕྱོགས་དང་། འདིར་སློབ་དཔོན་གྱི་ཁ་བལྟ་ཕྱོགས་ཀྱི་དབང་དུ་བྱས་པ་མི་འགལ་ལོ། ། ད་ནི་རྡུལ་ཚོན་གྱི་ཆོ་ག་གསུངས་ཏེ།
འདིར་ཞི་བ་ལ་སོགས་པའི་ལས་གཉིས་གཉིས་དག་ལ་ཐབ་ཁུང་ངམ་དཀྱིལ་འཁོར་གྱི་དབུས་སུ་རྡུལ་ཚོན་ནི་གདབ་པར་འགྱུར་ཏེ། ཞི་བ་དང་རྒྱས་པ་དག་ལ་རྡུལ་ཚོན་དཀར་པོའོ། ། བསད་པ་དང་བསྐྲད་པ་ལ་དག་ལ་ཚོན་ནག་པོའོ། ། དབང་དང་དགུག་པ་དག་ལ་ཉི་མ་སྟེ་དམར་པོའོ། ། རྨོངས་པ་དང་རེངས་པ་དག་ལ་སེར་པོའོ། ། ལས་ཐམས་ཅད་པ་ལ་ལྗང་ཁུ་སྟེ་དེ་ལྟར་ན་ཐབ་བམ་དཀྱིལ་འཁོར་གྱི་དབུས་དཀར་པོ་དང་ནག་པོ་དང་ཞེས་འགྱུར་མངས་ལས་འདོན་ཏོ། ། དམར་པོ་དང་སེར་པོ་ལྗང་ཁུ་དང་བཅས་པའོ། ། དེ་བཞིན་དུ་ཐབ་ཁུང་དག་གམ། དཀྱིལ་འཁོར་གྱི་ཕྱི་རོལ་གྱི་ས་རྣམས་དག་ཏུ་ནི་ལྷ་ཤར་དང་། གཤིན་རྗེ་ལྷོ་དང་།
ཆུ་ནུབ་དང་། བྱང་གི་ས་ཕྱོགས་ཀྱི་སངས་རྒྱས་ཀྱི་ཁ་དོག་གི་དབྱེ་བའམ། གཙོ་བོ་བཅོམ་ལྡན་འདས་ཉིད་ཀྱི་ཞལ་གྱི་ཁ་དོག་གི་ནི་རིགས་ཀྱི་དབང་གི་དབྱེ་བས་རྒྱུད་ལས་གསུངས་པའི་ཆོ་གས་ཕྱོགས་རྣམས་སུ་ཡང་། རྡུལ་ཚོན་གདབ་པར་འགྱུར་རོ། ། འདིས་དཀྱིལ་འཁོར་གྱི་ཕྱིའི་ཁྱམས་ཁ་དོག་གཅིག་ཏུ་འདོད་པ་བདག་གོ ། དེ་བཞིན་དུ་འོག་ནས་ཚིགས་བཅད་དོན་བཞི་པ་ལ་སོགས་སུ་འཆད་པར་འགྱུར་བའི་རིམ་པ་སློབ་དཔོན་གྱིས་ཕུར་བུ་དགོད་པ་ལ་སོགས་པ་དང་། བསང་གཏོར་ལ་སོགས་པ་བྱེ་བ་དང་། རང་གི་སྙིང་ཁའི་རྡོ་རྗེ་རྩེ་ལྔ་དག་ལས་ནི་ཡེ་ཤེས་ཀྱི་མེ་ལྷ་རྣམས་སྒྲོ་བར་བྱའོ་ཞེས་པ་ནི་ངེས་པའོ། ། ད་ནི་མཆོད་ཡོན་གྱི་སྣོད་ཀྱི་མཚན་ཉིད་གསུངས་ཏེ། འདིར་ཞི་བ་ལ་ནི་མཆོད་ཡོན་སྦྱིན་པའི་དོན་དུ་ཤེལ་གྱི་སྣོད་ཁམ་ཕོར་གྱི་རྣམ་པ་སྟེ་ཀ་ཙོ་ལའམ།
འགྱུར་མངས་དང་། རྩ་མིས་སྐྱོགས་ཤེས་དང་། རྭས་དངུལ་ཕོར་གྱིས་ཞེས་འདོན་ཏེ། རྣམ་པའོ་ཞེས་པའི་དོན་ཏོ། ། མཆོད་ཡོན་གྱི་སྣོད་ཐམས་ཅད་རྒྱར་སོར་བཅུ་གཉིས་པ་དེའི་སུམ་ཆའི་ཚད་ཀྱི་ལྟེ་བ་དང་བཅས་པ་འདབ་མ་བརྒྱད་པའི་བདག་ཉིད་དེ། དེ་བཞིན་དུ་ཤེལ་ལ་སོགས་པའི་མཆོད་ཡོན་སྣོད་ལ་པདྨ་ནོར་གྱི་འདབ་མ་མཐེ་བོང་དག་ནི་བཅུ་གཉིས་ཀྱང་ཞེས་སོ། ། འདིར་སྟེ་བ་སོར་བཞི་དང་འདབ་མ་རྣམས་སོར་བཞི་སྟེ། དེ་ལྟར་སོར་བཅུ་གཉིས་སོ། ། དེ་བཞིན་དུ་རྒྱས་པ་ལ་དངུལ་དང་། ལ་སོགས་པས་བསད་པ་ལ་ཐོད་པ་དང་།
བསྐྲད་དབྱེ་ལ་ལྕགས་དང་། དབང་ལ་གསེར་དང་། དགུག་པ་ལ་ཟངས་དང་། རྨོངས་པ་ལ་ཤིང་དང་། རེངས་པ་ལ་སའི་རང་བཞིན་གྱི་སྣོད་རྣམས་སུ་མཆོད་ཡོན་བླུག་ལ་བསྒྲུབ་བོ། ། དེ་བཞིན་དུ་བསྲེགས་བླུགས་ཀྱི་སྦྱིན་སྲེག་གི་དོན་དུ་དགང་གཟར་དང་བླུགས་གཟར་གསུངས་ཏེ། འདིར་ཡུ་བའི་རྩེ་མོར་ཏེ་ཁྲུ་གང་ཙམ་གྱི་དགང་གཟར་གྱི་ཡུ་བའི་རྩེ་མོར་སྙིམ་པའི་རྣམ་པ་ལྟ་བུའི་སྣོད་གྲུ་བཞི་པ་སྟེ་བླུགས་གཟར་གྱི་ཚད་ཀྱི་རིགས་པས་རྒྱར་སོར་མོ་བརྒྱད་པའི་ཚད་ཀྱི་ཟླུམ་པོ་སྐྱོང་མོ་སོར་མོ་གཅིག་གི་དཔངས་ཀྱི་ཕྱི་རོལ་ཁོར་ཡུག་ཏུ་མཆུ་སོར་གཅིག་པ་ཕྱིར་བསྐྱེད་པ་དང་གྱེན་དུ་ཡང་འཕགས་པའོ། ། འོག་གི་མཉམ་པའི་གཞི་ལ་པད་མ་སྟེ་འདབ་མའི་རྩེ་མོ་འདི་ནི་མཆུའི་ནང་གི་ངོས་སམ། ལོགས་དང་མཉམ་པོ། ། ཕྱི་རོལ་དུ་རྡོ་རྗེ་རྩེ་ལྔ་པ་སྟེ་དབུས་མའི་རྩེ་མོ་ལ་ནང་དུ་རྡོ་རྗེའི་རྩེ་མོ་ལས་ནང་དུ་གཅིན་དང་ཁུ་བའི་རྒྱུན་འབྱུང་བ་བཞིན་དུ་མར་གྱི་རྒྱུན་འབྱུང་བའི་དོན་དུ་བུག་པ་བྱའོ། །
སྲེག་བླུག་གི་བྱ་བ་ལ་སྲེག་བླུག་གི་དགང་གཟར་རོ། ། ཁྲུ་གང་ཙམ་གྱི་ཡུ་བ་ལས་ཞེས་པ་ནི་རྩ་བའི་རྒྱུད་ལས་ནང་དུ་སྙིང་ཁའི་པད་མ་ནས་རྡོ་རྗེའི་རྩ་བའི་མཐར་ཐུག་པའི་བར་རྣམ་པར་དག་པའོ་ཞེས་པ་ནི་ངེས་པའོ། ། སཱ་དྷུ་པུ་ཏྲས་རྒྱ་སོར་བཞིར་བཞེད་དོ། ། དེ་བཞིན་དུ་བླུགས་གཟར་གྱི་ཡུ་བའི་རྩེ་མོར་སྦྱིན་སྲེག་གི་བྱ་བ་དག་ལ་ཁྱོར་བའི་རྣམ་པའམ། པད་མའི་འདབ་མའི་རྣམ་པ་དག་ཀྱང་བྱ་བར་འགྱུར་ཏེ། ཡུ་བའི་ཚད་ནི་ནང་དུ་མཛོད་སྤུའི་གནས་ནས་སྙིང་ཁའི་བར་དུ་རེག་པ་སོར་མོ་ཕྱེད་དང་ཉི་ཤུའམ། ཉི་ཤུ་ཞེས་པ་བི་བྷཱུ་ཏིའི་མཆན་ལས་འབྱུང་ངོ་། ། རྩེ་མོའི་ཐད་ཀའི་ཆ་ནས་ཞེས་པ་ལ་རྩ་མིས་དཀྱུས་ཀྱི་ཆ་ཞེས་པ་ནི་ཞེས་འདོན་ལ། རྩེ་མོའི་སྐད་དོད་མུ་ཁ་ཏོ་བཱ་ཞེས་པ་ལ་ཁ་ལའང་འཇུག་པས། ཁའམ་དཀྱུས་ཀྱི་ཆ་ཞེས་བསྒྱུར་བ་ལ་བཤད་དེ།
བླུགས་གཟར་གྱི་ཁའམ། དཀྱུས་ཏེ་ཞེང་གི་ཆའི་ཚད་ཅེས་པ་ནི་བླུགས་གཟར་དེ་ཉིད་དུ་ལག་མཐིལ་གྱི་ཚད་ཀྱིས་པད་མ་སོར་དྲུག་པ་བྱའོ། ། རྫས་ཀྱི་སྦྱིན་སྲེག་གི་བླུགས་གཟར་གྱི་ཡུ་བའི་རྒྱའམ། སྣ་མོ་ལ་རྡོ་རྗེས་མཚན་པ་སྟེ་སྦྱིན་སྲེག་གི་སྣོད་ཀྱི་ངེས་པའོ། ། འདིར་དེ་ཙམ་ལས་མ་གསུངས་ལ། རྒྱུད་སྡེ་གཞན་ལས་མི་འདྲ་བ་དུ་མ་གསུངས་ཏེ། ཡེ་ཤེས་ཐིག་ལེ་ལས། དགང་གཟར་བླུགས་གཟར་མར་གྱི་སྣོད། ། རིན་པོ་ཆེ་རུ་ཅི་ལྟར་བསྟན། ། ལག་པ་ཡི་ནི་དབྱུག་པའི་ཚད། །
ལག་པ་ཡི་་་་་ཚད་ཀྱི་ས་ནི་དགང་གཟར་བྱ། ། དགང་གཟར་ཇི་བཞིན་བླུགས་གཟར་ཏེ། ། མར་ཁུའི་སྣོད་ནི་དེ་དང་མཉམ། ། གྲུ་གསུམ་ཟླུམ་པོའི་རྣམ་པ་དང་། ། རྡོ་རྗེ་ཡི་ནི་ལེགས་པར་བརྒྱན། ། དགང་གཟར་གྱི་ནི་ཁ་ཞེས་བྱ། ། སོར་དྲུག་པ་ཡི་ཚད་དུ་ནི་་་་་བྱ་སྟེ། མགོ་བོ་ཡང་ནི་དེ་བཞིན་་་་་་སོ་དྲུག་བྱ། ། ཐམས་ཅད་ཀུན་ཏུ་ཁྲུ་བཞི་བྱ། ། སྣ་ཚོགས་རྡོ་རྗེ་སྙིང་ཀ་རུ། །
ལྟེ་བ་པད་མ་ཡིས་ནི་བརྒྱན། ། ཆུ་སྲིན་ཁ་ནས་བྱུང་བ་ཡི། ། རྩེ་དགུ་པ་ཡི་རྡོ་རྗེ་ཡིས། ། དགང་གཟར་གྱི་ནི་མཐའ་རུ་ལྡན། ། བླུགས་གཟར་བ་ཡི་མིག་དང་འདྲ། ། ཡང་ན་དེ་ནི་པད་མ་་་་་འི་དབྱིབས་ཀྱི་ས་སོ། ། ནང་གི་གཏིང་རིང་གསལ་བ་དང་། ། ཧ་ཅང་རིང་དང་ཐུང་བ་མིན། ། རྡོ་རྗེ་ཕྲ་མོས་ནང་དུ་བརྒྱན། ། མར་ཞུའི་སྣོད་ནི་ཟླུམ་པོར་གྲགས། །
ལྟེ་བ་རིང་ཞིང་དྲི་མ་མེད། ། རྡོ་རྗེ་ལ་སོགས་རྒྱན་དང་ལྡན། ། ལྕི་བ་དང་ནི་ཡང་བ་སྤངས། ། ཞེས་བཤད་ཅིང་། རྡོ་རྗེ་མཁའ་འགྲོར། སྟེང་དུ་གྲུ་བཞི་རབ་མཛེས་པར། ། སོར་མོ་གཉིས་ཚད་འོག་ཏུ་བྲུ། ། ཡེ་ཤེས་རྡོ་རྗེས་རྣམ་པར་སྤྲས། ། སླར་ཡང་དེ་སྟེང་སོར་ཚད་བཞི། ། པད་མའི་འདབ་མ་ལྟ་བུར་བྱ། །
ལྷག་མ་དེ་ཡི་བུ་ག་ནི། ། མཐེ་འུ་ཆུང་གི་ཚད་ཙམ་ཡིན། ། རྡོ་རྗེ་རིན་ཆེན་སོར་མོ་དྲུག ། དེ་ཡི་དབྱུག་པའི་སྣ་རུ་བྱ། ། དགང་གཟར་ཤེས་རབ་ལ་ལཱ་ན། ། བླུགས་གཟར་རཱ་ས་ནཱ་དང་ཐབས། ། སེམས་ཅན་ཀུན་ལ་ཕན་པར་བྱེད། ། ཁ་ནི་པད་མའི་འདབ་མ་བཞིན། ། ཆུ་རུ་སོར་མོ་གཉིས་ཀྱི་ཚད། ། སྔོན་བཞིན་མཚན་ཉིད་རྣམས་དང་ལྡན། །
དབུས་སུ་རྡོ་རྗེ་སེམས་དཔས་མཚན། ། ཞེས་པའི་དོན་ཡུ་བ་ཁྲུ་གང་པ། སྦོམ་ཕྲ་རྡོ་རྗེ་དང་བཅས་པའི་ཁུ་ཚུར་གྱིས་གཟུང་དུ་རུང་བ། ཡུ་བ་ལས་སྟེང་དུ་རྒྱ་སོར་བཞི་གྲུ་བཞི་པ། ཟབས་སུ་སོར་གཉིས་ཀྱིས་དམའ་བ། རྡོ་རྗེ་རྩེ་ལྔ་པ་སོར་གཉིས་པས་མཚན་པ། གྲུ་བཞི་པའི་སྟེང་གི་རྒྱར་སོར་རེ་ལ་རྡོ་རྗེའི་ཕྲེང་བ་གྲུ་བཞི་བའི་སྟེང་དུ་པད་མའི་འདབ་མའི་དབྱིབས་ཅན་སོར་བཞི་པ། ཟབས་སུ་མཐེའུ་ཆུང་གི་ཚད་ལས་སོར་བཞི་པའི་རྡོ་རྗེས་མཚན་པའོ། ། ཡང་ན་ཡུ་བའི་སྟེང་གི་ཆར་པད་མའི་རྣམ་པ་སྲིད་དུ་སོར་བརྒྱད་པའི་ཚད་དང་ལྡན་པ། ཇི་ལྟར་མཛེས་པ་ལ།
རྒྱར་གྲུ་བཞི་སོར་བཞི་པ། ། ཟབས་སུ་སོར་གཉིས་ཀྱིས་དམའ་བའི་དབུས་སུ་རྡོ་རྗེ་སོར་བཞི་པ་རྩེ་གསུམ་པའམ། ལྔ་པས་མཚན་པ། སྲིད་དུ་བཅུད་འཇག་པའི་བུ་ག་མཐེ་བོང་ངམ་ཡང་ན་མཐེ་ཆུང་གི་ཚད་དེ། དེའི་སྟེང་དུ་རྡོ་རྗེ་རྩེ་གསུམ་པ་སོར་བཞི་པའོ། ། ལུགས་དེ་གཉི་ག་ལ་ཡུ་བ་ལས་འོག་ཏུ་རིན་པོ་ཆེ་སོར་གསུམ་པ་དང་། དེའི་འོག་ཏུ་རྡོ་རྗེ་སོར་གསུམ་པའོ། ། བླུགས་གཟར་ནི་དགང་གཟར་གྱི་ཡུ་བ་ལས་ཕྱེད་ཀྱིས་ཕྲ་བ་ཁྲུ་གང་པ་སྟེ། འདིའི་ཁ་པདྨའི་འདབ་མ་ལྟ་བུར་རྒྱར་སོར་གཉིས་པ། ཟབས་སུ་སོར་གཅིག་པ་དབུས་སུ་རྡོ་རྗེ་རྩེ་ལྔ་པས་མཚན་པ།
ཡུ་བ་ལས་འོག་ཏུ་རིན་པོ་ཆེ་དང་། རྡོ་རྗེ་སྔར་དང་འདྲ་བའོ། མེད་ན་ལྔ་སྦྱར་བས་དགང་གཟར་དང་། གསུམ་སྦྱར་བས་བླུགས་གཟར་བྱ་བར་རྡོ་རྗེ་མཁའ་འགྲོ་ལས། སོར་མོ་ལྔ་ཡིས་རབ་སྦྱར་བས། ། དགང་བླུགས་སུ་ནི་ཡང་དག་གསུངས། ། གཞན་ལ་སོར་མོ་གསུམ་པོ་དག ། བཤིབས་པ་ཡིས་ནི་སྲེག་བླུགས་སྦྱིན། ། ཞེས་སོ། ། ད་ནི་ཞི་བ་ལ་སོགས་པ་ལ་ལྷའི་སྐུའི་ཁ་དོག་གསུངས་ཏེ།
འདིར་ཐབ་ཁུང་གི་མེ་ལྷ་དང་དཀྱིལ་འཁོར་གྱི་གཙོ་བོ་ནི་ཞི་བ་དང་རྒྱས་པ་ལ་ཡང་ཞི་བའི་ཉམས་ཅན་ཁ་དོག་དཀར་པོར་འགྱུར་རོ། ། དེ་བཞིན་དུ་ལས་གཉིས་གཉིས་དག་ལ་རབ་ཏུ་གསལ་ཞིང་ངེས་པར་ལྷག་པའི་ལྷ་ཉམས་དང་ཁ་དོག་རེ་རེར་འགྱུར་ཏེ། བསད་པ་དང་བསྐྲད་པ་ལ་སོགས་པ་ལ་དྲག་པོ་ཁ་དོག་ནག་པོའོ། ། དབང་དང་དགུག་པ་ལ་ཆགས་པ་དང་བཅས་པ་ཁ་དོག་དམར་པོར་འགྱུར་རོ། ། རྨོངས་པ་དང་རེངས་པ་ལ་སོགས་པ་ལ་ལྷ་ནི་སའི་རིགས་ཀྱི་དབང་གིས་རེངས་པའམ་བསྒྱིངས་པ་ཞེས་འགྱུར་མངས་སུའོ། ། དག་གི་སྐུ་ཁ་དོག་སེར་པོ་ཞེས་པ་ནི་ཞི་བ་ལ་སོགས་པ་ལྷའི་ཁ་དོག་སྟེ། ལས་ཐམས་ཅད་པ་ལ་ལྗང་ཁུ་ཅུང་བཤད་ཅིང་ཆགས་པའི་སྐུ་སྟེ་ལྷའི་ངེས་པའོ། ། ད་ནི་རྡུལ་ཚོན་གྱི་རྣམ་པར་དག་པ་གསུངས་པ། རྣམ་པ་ལྔ་ཞེས་པ་ལ་སོགས་པ་སྟེ། འདིར་རྒྱལ་བའི་དབང་པོ་རྡོ་རྗེ་སེམས་དཔའ་ཉིད་ཀྱི་རིགས་རྣམ་པ་ལྔའོ། །
གང་ཕྱིར་ཏེ་གང་གི་ཕྱིར་ཡེ་ཤེས་ཀྱི་འོད་ཟེར་ཁ་དོག་རྣམ་པ་ལྔ་སྤྲོ་བའི་ཕྱིར་ཏེ། སྲིད་པ་གསུམ་ལ་གནས་པའི་ཕུང་པོ་དང་ཁམས་དང་སོགས་ཀྱིས་སྐྱེ་མཆེད་སྒྲིབ་པ་མེད་པའི་དབྱེ་བ་ཡིས་རྣམ་པ་ལྔ་སྤྲོས་སོ། ། རྒྱུ་མཚན་དེ་ལས་ཀྱང་ནི་ལྷ་རྣམས་ཀྱི་དཀྱིལ་འཁོར་དག་ལ་རྡུལ་ཚོན་ཁ་དོག་རྣམ་པ་ལྔ་རུ་འགྱུར་རོ། ། རྡུལ་ཚོན་གྱི་ངེས་པའོ། ། ད་ནི་ཐིག་སྐུད་ཁྲུ་ནི་བརྒྱད་ཅེས་པ་ལ་སོགས་པས་ཐིག་སྐུད་ཀྱི་མཚན་ཉིད་གསུངས་ཏེ། འདིར་བུ་མོ་གཞོན་ནུ་མས་བཀལ་བའི་སྣ་ལ་མ་དུ་མའི་བདག་ཉིད་ཅན་གྱི་སྐུད་པ་རྩ་གསུམ་རྣམ་པར་དག་པས་ཚན་པ་གསུམ་དུ་བསྒྲིལ་བའི་སྐུད་པ་བྱ་སྟེ། འདིར་འགྱུར་མངས་སུ། སྣལ་མ་རྣམ་པ་དུ་མའི་བདག་ཉིད་ཅན་སྲད་བུ་གསུམ་དུ་བཀལ་ཏེ་ཞེས་སོ། ། དེ་ནས་རྡོ་རྗེ་སློབ་དཔོན་གྱི་ནི་ལག་པའི་མཐེ་བོའི་ནས་གཅིག་ཉིད་ཀྱི་ཚད་ཀྱི་སྦོམས་ཅན་སུམ་བསྒྲིལ་དུ་བྱ་བར་འགྱུར་བའོ། ། དེ་ཉིད་ནི་ཁྲུ་ནི་བརྒྱད་པར་འགྱུར་ཏེ།
ཞེས་པ་ཁྲུ་བཞི་པའི་དཀྱིལ་འཁོར་གྱི་ཉིས་ལྡབ་བམ་བཞི་ལྡབ་ཁྲུ་བཅུ་དྲུག་གི་བར་དུ་སློབ་དཔོན་གྱི་ཁྲུ་ཡིས་གཞལ་བའི་ཚད་ཀྱིས་ཐིག་སྐུད་གཅིག་པུ་སྟེ་ཁོ་ན་བྱའོ། ། དཀྱིལ་འཁོར་གྱི་ཐིག་སྐུད་ལ་སློབ་དཔོན་གྱི་ཁྲུ་བརྒྱད་དམ། བཅུ་དྲུག་ལས་ལྷག་པའི་ཚད་ཀྱི་མཚན་ཉིད་གཞན་པ་ཡོད་པ་མ་ཡིན་ནོ། ། དེའི་རྒྱུ་མཚན་དཀྱིལ་འཁོར་ནི་རྟག་ཏུ་སློབ་དཔོན་རང་གི་བདག་ཉིད་ཁྲུའི་ཆ་ཡིས་ཁྲུ་གཅིག་ནས་བརྩམས་ཏེ་ཁྲུ་སྟོང་ཇི་སྲིད་པ་དེ་སྲིད་ཀྱི་ཚད་གསལ་བར་འགྱུར་རོ། ། དེས་ན་གང་དུ་ཐིག་སྐུད་ཀྱི་ངེས་པ་དང་དཀྱིལ་འཁོར་གྱི་ངེས་པ་སློབ་དཔོན་གྱིས་ཁྲུ་ཡིས་གཞལ་བར་བྱ་བ་ཡིན་པ་དེར་ཐིག་སྐུད་ནི་ཐམས་ཅད་དུ་དཀྱིལ་འཁོར་ལས་ཚད་ཉིས་འགྱུར་རོ་ཞེས་པ་ལ་ཅེས་པ་ལ་ཞེས་རྭས་འདོན་པ་ལྟར་ཅེས་པ་དེ་ལ་ཞེས་ཕྱོགས་སྔར་བྱས་སོ། ། དང་པོའི་སངས་རྒྱས་ཀྱི་ཐུགས་ཀྱི་རྡོ་རྗེ་གཙོ་བོར་གྱུར་པའི་དཀྱིལ་འཁོར་ནི་ཁྲུ་བཅུ་གཉིས་པར་རབ་ཏུ་བྱའོ། ། ཞེས་པའི་ངེས་པས་ཐིག་སྐུད་དེའི་ལྡབ་ཁྲུ་ཉི་ཤུ་རྩ་བཞིའོ། ། དེ་བཞིན་དུ་གསུང་གི་རྡོ་རྗེ་གཙོ་བོར་གྱུར་པའི་དཀྱིལ་འཁོར་ཁྲུ་བཅུ་དྲུག་པ་དང་། སྐུའི་རྡོ་རྗེ་གཙོ་བོར་གྱུར་པའི་དཀྱིལ་འཁོར་ཁྲུ་ཉི་ཤུ་པའོ་ཞེས་པ་ནི་ངེས་པ་སྟེ། ཐིག་སྐུད་ནི་དཀྱིལ་འཁོར་དེ་དག་གི་ཉིས་འགྱུར་དུ་འགྱུར་རོ། །
དེ་ལྟར་མོད་ཀྱི་ཁྲུ་སྟོང་གི་དཀྱིལ་འཁོར་ལ་ནི་ཁྲུ་ཉིས་སྟོང་གི་ཐིག་སྐུད་ཀྱིས་ཐིག་གདབ་པར་མངོན་པར་བརྗོད་པ་མེད་དེ་ཤིན་ཏུ་རྨད་དུ་བྱུང་བ་ངོ་མཚར་བའི་ཕྱིར་རོ་ཞེས་བསྟིངས་ཚིག་གོ ། འོན་ཏེ་རྒྱུད་གཞན་ལས་ཚིག་སྦོམས་སུ་སྒོའི་ཉི་ཤུ་ཆ་དང་། རིང་བ་དཀྱིལ་འཁོར་ཉིས་འགྱུར་དུ་གསུངས་པ་མ་ཡིན་ནམ། ཇི་ལྟར་ན་སྦོམས་སུ་ནས་ཙམ་དང་། རིང་བ་ཁྲུ་བརྒྱད་པ་ཡིན་ཞེས་པ་འགའ་ཞིག་གིས་ཚིག་འབྱུང་བར་འགྱུར་ཏེ། དེའི་ཕྱིར་བརྗོད་པར་བྱའོ། ། འདིར་གལ་ཏེ་དཀྱིལ་འཁོར་ཐམས་ཅད་ལ་ཐིག་སྐུད་སྦོམས་སུ་སྒོའི་ཉི་ཤུ་ཆ་ཡིན་ན། དེའི་ཚེ་ཁྲུ་སྟོང་གི་དཀྱིལ་འཁོར་ལ་འཁོར་ལོའི་བརྒྱད་ཆའི་སྒོ་ནས་ཉི་ཤུ་རྩ་ལྔ་ལྷག་པའི་ཁྲུ་བརྒྱར་འགྱུར་རོ། ། དེའི་ཉི་ཤུ་ཆ་སོར་དྲུག་ལྷག་པའི་ཁྲུ་དྲུག་ནི་ཐིག་སྐུད་ཀྱི་སྦོམས་སུ་འགྱུར་ཏེ་དེ་ལྟ་བུའི་ཐིག་སྐུད་ཁྲུ་སྟོང་ཕྲག་གཉིས་པ་དེས་སློབ་དཔོན་སུ་ཞིག་གིས་དཀྱིལ་འཁོར་གྱིས་ལ་ཐིག་གདབ་པར་བྱེད་པར་འགྱུར་ཏེ། བྱེད་པ་མི་སྲིད་པ་དེའི་ཕྱིར།
ཐིག་སྐུད་སྦོམས་སུ་སྒོའི་ཉི་ཤུ་ཆ་དང་། རིང་བ་དཀྱིལ་འཁོར་གྱི་ཉིས་འགྱུར་ཞེས་པའི་ཚིག་འདི་ནི་སྤྱིའི་དཀྱིལ་འཁོར་ཁྲུ་གང་ཙམ་ནས་ཁྲུ་བཞི་པ་ལ་སོགས་པའི་བར་ལ་དགོངས་པ་སྟེ། གཞན་པ་དེའི་སྟེང་དུ་ཐིག་སྐུད་ཀྱི་སྦོམས་སྒོའི་ཉི་ཤུ་ཆར་ངེས་པ་ནི་བཅོམ་ལྡན་འདས་ཀྱིས་དགོངས་པ་མ་ཡིན་ནོ། ། འདིར་སྔར་བསྟན་པའི་ཐིག་སྐུད་ཀྱི་མཚན་ཉིད་ཅེས་པའི་མི་རྣམས་ཀྱི་ལུས་ནི་ཐུན་མོང་གི་ཁྲུ་བཞི་སྟེ། དེས་ན་ལུས་ལ་ཉིས་འགྱུར་ནི་ཁྲུ་བརྒྱད་དོ། ། རྣམ་པ་གསུམ་གྱི་ལམ་གྱི་གནས་པ་ནི་ལུས་དང་ངག་དང་སེམས་རྩ་ལ་གནས་པའི་རླུང་གཅིག་ཏུ་འདྲེས་པར་གྱུར་པ་དག་པའི་ཐིག་སྐུད་སུམ་བསྒྲིལ་ལོ། ། ཁྲུ་བརྒྱད་པ་དེ་ཡིས་ཁྲུ་སྟོང་གི་མཐར་ཐུག་པའི་དཀྱིལ་འཁོར་ལ་ཐིག་གདབ་པར་བྱ་སྟེ། ཐོག་མར་སྙིང་པོའམ་ལྟེ་བའི་འཁོར་ལོའི་རྩིབས་ཀྱི་ཐིག་རྣམས་བཏབ་ནས་དེ་ལས་འཕྲོ་མཐུད་དེ་ཡང་དང་ཡང་དུ་ཐིག་གི་གནས་སོ་སོ་རྣམས་སུ་ཐིག་གདབ་པས་སོ་ཞེས་པ་ནི་ཐིག་སྐུད་ཀྱི་ཆོ་གའི་ངེས་པའོ། ། ད་ནི་ཞི་བ་ཞེས་པ་ལ་སོགས་པས་ཞི་བ་ལ་སོགས་པའི་ལས་བསྒྲུབ་པའི་དོན་དུ་འདུག་སྟངས་རྣམ་གསུམ་ཏེ། འདིར་ཞི་བ་ལ་སོགས་པ་རྣམས་ལ་ལས་ཀྱི་དབྱེ་བས་རིམ་པས་འདུག་སྟངས་སམ་གཏན་ཡོངས་སུ་བཀོད་པ་རྣམས་སུ་འགྱུར་རོ། །
དེ་ལས་ཞི་བ་ལ་སྐྱིལ་ཀྲུང་ཞེས་པ་སྟེ། པུས་མོ་གཡོན་པའི་སྟེང་དུ་རྐང་པ་གཡས་པ་གན་རྒྱལ་དུ་གནས་པ་ནི་སྐྱིལ་ཀྲུང་ངོ་། ། རྒྱས་པ་ལ་རྡོ་རྗེའི་འདུག་སྟངས་ནི་རྐང་པ་གཡས་པ་བརླ་གཡོན་པའི་སྟེང་དུ་དང་གཡོན་པ་ཡང་བརླ་གཡས་པའི་སྟེང་དུ་བཞག་པ་སྟེ་ཐད་ཀར་གན་རྒྱལ་གྱིས་སོ་ཞེས་པ་ནི་རྡོ་རྗེའི་གདན་ནོ། ། ལྷ་མིན་གདན་ཞེས་པ་ནི་ལྷ་མིན་གྱི་འདུག་སྟངས་ཏེ། བསད་པ་ལ་འཐབ་མོ་བྱེད་པའི་རུས་སྦལ་གྱི་སྟབས་བཞིན་ནོ་ཞེས་པ་ནི་ནང་ལེར། སའི་ངོས་ལ་པུས་མོ་གཡོན་ཀྱི་སྟེང་དུ་པུས་མོ་གཡས་བརྐྱང་ཞིང་རྐང་པ་གཡོན་གྱི་སྟེང་དུ་རྐང་པ་གཡས་པའོ། ། ཡང་ཡིག་ལས་འོག་ཏུ་སྟེ། རྐང་པ་གཡས་པའི་སྟེང་དུའོ། ། རྐང་པའི་མཐིལ་དུ་ཡང་། ཡང་ཡིག་ལས་རྒྱབ་ཏུ་དཔྱི་བཞག་པའོ། །
ཞེས་པ་སྟེ། ལྷ་མིན་གྱི་གང་ན་ནོ། ཙོག་པུ་ཞེས་པ་ནི་བསྐྲད་པ་དང་དབྱེ་བ་ལ་ཙོག་པུར་འགྱུར་ཏེ། རྐང་པ་གཉིས་མཉམ་པ་ལོང་བུ་འཕོངས་ཚོས་ཀྱི་རྩ་བ་ལ་རེག་པ་དག་སྟེ་བྱིན་པ་གཉིས་དང་བརླ་གཉིས་སྟེང་དུ་གྱེན་དུ་སོན་པ་ནི་ཙོག་པུའོ། ། སྐྱིལ་ཀྲུང་ཕྱེད་པ་དབྱེ་བ་རྣམ་པ་གཉིས་པ་ཞེས་པ་ནི་འདིར་དབང་ལ་རྐང་པ་གཡོན་པ་སྐྱིལ་ཀྲུང་བཞིན་དང་། གཡས་པ་ཙོག་པུ་བཞིན་ཏེ་རྐང་མགོ་གཡས་སུ་ཅུང་ཟད་དུད་པའོ། ། དགུག་པ་ལ་དབྱེ་བ་གཉིས་པ་སྟེ། གཡས་པ་ལ་སྐྱིལ་ཀྲུང་བཞིན་དང་། གཡོན་པ་ཙོག་པུ་བཞིན་ཏེ་གཡོན་དུ་ཅུང་ཟད་དུད་པའོ། ། ཞེས་པ་ནི་སྐྱིལ་ཀྲུང་ཕྱེད་པའི་དབྱེ་བ་གཉིས་སོ། །
བཤང་ལམ་རྐང་པར་གནས་པ་དག་པ་ཞེས་པ་ནི། འདིར་རྨོངས་པ་ལ་རྐང་པ་གཡོན་པ་བཤང་ལམ་གནས་པ་སྟེ། རྐང་པ་གཡོན་པའི་སྟེང་དུ་བཤང་ལམ་བཞག་ཅིང་གཡས་པ་ཙོག་པུ་བཞིན་ནོ། ། རེངས་པ་ལ་གཡས་པར་བཤང་ལམ་གནས་པ་སྟེ། རྐང་པའི་སྟེང་དུ་བཤང་ལམ་བཞག་ཅིང་གཡོན་པ་ཙོག་པུ་བཞིན་ནོ། ། འདུག་སྟངས་ཀྱི་དབྱེ་བ་རྣམ་པ་བརྒྱད་ཀྱི་ངེས་པའོ། ། ད་ནི་ཤེལ་དང་ཞེས་པ་ལ་སོགས་པས་སྔགས་བཟླས་པའི་དོན་དུ་ཞི་བ་ལ་སོགས་པའི་བགྲང་ཕྲེང་གསུངས་ཏེ། འདིར་ཞི་བ་ལ་ཤེལ་གྱི་བགྲང་ཕྲེང་དབྱངས་བཅོ་བརྒྱད་དག་པ་གྲངས་བཅོ་བརྒྱད་ཡང་ངོ་། ། རྒྱས་པ་ལ་མུ་ཏིག་གི་འབྲས་བུ་དབྱངས་བཅོ་བརྒྱད་ཐུང་རིང་གཉིས་ཀྱིས་བསྒྱུར་བ་དག་པ་གྲངས་སོ་དྲུག་པའོ། ། བསད་པ་ལ་མི་ཡི་སོ་ལས་བྱས་པ་རྒྱུ་སྐར་དག་པས་ཉེར་བདུན་པའོ། །
བསྐྲད་པ་ལ་བོང་བུའི་སོ་ལས་བྱས་པའམ། རུས་པ་དག་ལས་བྱས་པ་རྒྱུ་སྐར་ཉིས་འགྱུར་གྱི་ང་བཞི་པའོ། ། དབང་ལ་བོ་དེ་ཙི་ཡི་བགྲང་ཕྲེང་གསལ་བྱེད་སོ་དྲུག་དག་པ་ཡང་ངོ་། ། དགུག་པ་ལ་པད་མའི་བགྲང་ཕྲེང་ངམ། ཙནྡན་དམར་པོའི་ས་བོན་ལས་བྱས་པ་དབྱངས་བཅོ་བརྒྱད་གསལ་བྱེད་སོ་དྲུག་བསྲེས་པ་དག་པའོ། ། རྨོངས་པ་ལ་ལུང་ཐང་གི་བགྲང་ཕྲེང་རྒྱུར་སྐར་ཕྱེད་དག་པ་ཡང་ངོ་། ། རེངས་པ་ལ་དབང་པོའི་མིག་ཅེས་པ་རུ་རག་ཤའི་བགྲང་ཕྲེང་གསལ་ཕྱེད་ཐུང་རིང་དོན་གཉིས་དབྱངས་སོ་དྲུག་སྟེ་བརྒྱ་རྩ་བརྒྱད་རྒྱུ་སྐར་རྐང་པ་བརྒྱ་རྩ་བརྒྱད་དག་པས་བརྒྱ་རྩ་བརྒྱད་ཡང་ངོ་ཞེས་པ་ནི་སྔགས་བཟླས་པ་ལ་བགྲང་ཕྲེང་ཇི་ལྟར་བྱ་བར་འགྱུར་བ་དག་གིས་ངེས་པ་སྟེ། ཚེ་དཔག་མེད་ལ་སོགས་པའི་བདེ་གཤེགས་རིགས་ཀྱི་དབང་གིས་ཞེས་པ་ནི་འཆད་པར་འགྱུར་བ་ལས་བརྗོད་པར་བྱའོ། ། ད་ནི་དྲི་ཞིམ་ཞེས་པ་ལ་སོགས་པས་མཆོད་པའི་དོན་དུ་ཞི་བ་ལ་སོགས་པ་ལ་མེ་ཏོག་རྣམས་གསུངས་ཏེ། འདིར་ཞི་བ་དང་རྒྱས་པ་ལ་དྲི་ཞིམ་པའི་མེ་ཏོག་དཀར་པོ་རྣམས་ཀྱིས་ལྷ་ལ་སོགས་པ་རྣམས་མཆོད།
བསད་པ་དང་བསྐྲད་པ་དང་དབྱེ་བ་ལ་ཚྭ་བ་དང་བཅས་པའི་ཤིང་ནག་པོ་ཚེར་མ་ཅན་རྣམས་ཀྱི་མེ་ཏོག་གིས་སོ། ། དབང་དང་དགུག་པ་ལ་མེ་ཏོག་དམར་པོ་ཡིས་སོ། ། རྨོངས་པ་དང་རེངས་པ་ལ་མེ་ཏོག་སེར་པོ་ཡིས་ལྷ་རྣམས་མཆོད་དེ། མཆོད་པའི་མེ་ཏོག་གི་ངེས་པའོ། ། ད་ནི་བསིལ་དང་ཞེས་པ་ལ་སོགས་པས་སྤོས་གསུངས་ཏེ། ཞི་བ་དང་རྒྱས་པ་དག་ལ་བསིལ་བའི་སྤོས་ཏེ། བསིལ་བ་ནི་ཨ་ཀ་རུ་དང་སིཧླ་ཀ་དང་ག་པུར་དག་གི་སྤོས་སྦྲང་རྩི་དང་ཤ་ཀ་ར་ལ་སོགས་པ་དང་བཅས་པ་ནི་བསིལ་བའི་སྤོས་ཞེས་བརྗོད་དེ། བསིལ་བའི་རྫས་སྦྱར་བ་རྣམས་ཀྱི་སྤོས་སོ། ། དེ་བཞིན་དུ་བསད་པ་དང་བསྐྲད་པ་ལ་བཤང་བ་དང་ཤའི་སྤོས་ནི་ཁྲག་དང་ལྡན་པའོ། ། དབང་དང་དགུག་པ་ལ་དྲག་པོའི་སྤོས་ཞེས་པ་སྟེ།
གུ་གུལ་དང་། རྒྱ་སྐྱེགས་དང་། སརྫ་ར་ས་སྤོས་དཀར་དང་། ཀུན་དུ་རུ་སོགས་པ་སྤོས་དཀར་དང་། ཤྲི་བཱ་སཱ་ཐང་ཆུ་རྣམས་བུ་རམ་གྱིས་སྦྱར་བ་ནི་དྲག་པོའི་སྤོས་སོ། ། དེ་བཞིན་དུ་རྨོངས་པ་དང་རེངས་པ་ལ་སྐ་བའི་སྤོས་ནི་ཨ་རུ་རའི་ཕྱེ་མ་བུ་རམ་དང་བཅས་པ་སྐ་བའི་སྤོས་ཏེ། སྤོས་ཀྱི་ངེས་པའོ། ། དེ་བཞིན་དུ་ཞལ་ཟས་ནི་ཞི་བ་ལ་འོ་མ་དང་ཟན་ནོ། ། རྒྱས་པ་ལ་ཞོ་དང་ཟན་ནོ། ། བསད་པ་ལ་མཆིན་པའོ། །
བསྐྲད་པ་ལ་ཤའོ། ། དབང་ལ་མར་དང་ཟན་ནོ། ། དགུག་པ་ལ་ཏིལ་གྱི་འབྲུ་དང་ཟན་ནོ། ། རྨོངས་པ་ལ་སྲན་ཆུང་མུད་ག་མོན་སྲན་སྡེའུ་དང་བསྲེས་པའི་ཟན་ནོ། ། རེངས་པ་ལ་སྲན་མ་ཙ་ན་ཀ་དང་ཉ་དང་ཟན་ནོ། ། དེ་བཞིན་དུ་བྱུག་པ་ནི། ཞི་བ་དང་རྒྱས་པ་དག་ལ་ཙནྡན་གྱིས་བྱུག་པའོ། ། བསད་པ་དང་བསྐྲད་པ་ལ་ཁྲག་དང་སོལ་བས་སོ། ། དབང་དང་དགུག་པ་ལ་གུར་གུམ་དང་། གོ་རོ་ཙ་ན་གིའུ་ཝཾ་ངམ།
ཙནྡན་དམར་པོས་སོ། ། རྨོངས་པ་དང་རེངས་པ་ལ་ཡུང་བ་དང་བ་བླ་ཡིས་ཏེ་དྲིའི་ངེས་པའོ། ། དེ་བཞིན་དུ་མར་མེ་ནི་ཞི་བ་དང་རྒྱས་པ་དག་ལ་མར་གྱི་མར་མེའོ། ། བསད་པ་དང་བསྐྲད་པ་ལ་མིའི་ཞག་གིས་སོ། ། དབང་དང་དགུག་པ་ལ་ཏིལ་གྱི་འབྲུ་མར་གྱིས་སོ། ། རྨོངས་པ་དང་རེངས་པ་དག་ལ་འོད་ལྡན་ཞེས་པ་ཟར་མའམ་འོལ་མ་སི་ཡིན་ཟེར་འགྱུར་མངས་སུ་ཛྱོ་ཏིཥྨ་ཏི་ཞེས་འདོན་ཏེ། ཤིང་མེ་ལྡན་ཞེས་པ་མཚན་མོ་འོད་འཕྲོ་བ་གཅིག་ཡོད་ཟེར། དེའི་འབྲུ་མར་དང་། བྷལླ་ཏ་ཀ་བསེ་ཤིང་གི་འབྲུ་མར་གྱི་མར་མེས་སོ་ཞེས་པ་ལ་སོགས་པས་མར་མེའི་ངེས་པའོ། ། དེ་བཞིན་དུ་ཞི་བ་དང་རྒྱས་པ་ལ་འབྲས་ས་ལི་ཆག་པའོ། །
བསད་པ་དང་བསྐྲད་པ་ལ་སྐེད་ཚེའོ། ། དབང་དང་དགུག་པ་ལ་ཡུངས་ཀར་རོ། ། རེངས་པ་དང་རྨོངས་པ་ལ་སྲན་ཆུང་ངམ་འབྲུ་གཞན་ནོ། ། དེ་བཞིན་དུ་གོས་ལ་སོགས་པ་སྟེ། ཞི་བ་དང་རྒྱས་པ་དག་ལ་མཆོད་པའི་རྫས་ཐམས་ཅད་དཀར་པོའོ། ། བསད་པ་དང་བསྐྲད་པ་དག་ལ་ནག་པོའོ། ། དབང་དང་དགུག་པ་ལ་དམར་པོའོ། ། རེངས་པ་དང་རྨོངས་པ་དག་ལ་སེར་པོའོ། ། ལས་ཐམས་ཅད་པ་ལ་ལྗང་ཁུ་སྟེ་མཆོད་པའི་ཆོ་ག་ངེས་པའོ། ། ད་ནི་ཞི་བ་ལ་སོགས་པའི་ལས་ལ་སྒྲུབ་ཐབས་ལེའུར་འཆད་པར་འགྱུར་བའི་འཁྲུལ་འཁོར་བྲི་བའི་ཆོ་ག་གསུངས་ཏེ།
འདིར་འཆད་པར་འགྱུར་བའི་འཁྲུལ་འཁོར་ནི་ཞི་བ་དང་རྒྱས་པ་དག་ལ་ནྱ་གྲོ་དྷཱི་འདབ་མ་གསར་པ་ལ་ཤྲཱི་ཁཎྜ་ཞེས་པ་དཔལ་གྱི་དུམ་བུུ་སྟེ་ཙནྡན་དཀར་པོ་དང་། འབྲས་སཱ་ལི་བཏགས་པའི་ཆུ་ཡིས་དུར་བའི་སྨྱུ་གུ་ཡིས་བྲི་བར་བྱ་སྟེ། རྒྱས་པ་ལ་ནི་བསིལ་བ་ཙནྡན་དཀར་པོའི་སྨྱུ་གུས་བྲིའོ། ། དེ་བཞིན་དུ་བསད་པ་དང་བསྐྲད་པ་ལ་ཡང་དུར་ཁྲོད་ཀྱི་རོ་ཡི་རས་ལ་དུག་དང་ཁྲག་དང་དུར་ཁྲོད་ཀྱི་སར་གནས་པའི་སོལ་བས་བྲི་ལ་ཁྱད་པར་བསད་པ་ལ་ནི་མིའི་རུས་པའི་སྨྱུ་གུས་ཏེ། བསྐྲད་པ་ལ་ནི་བྱ་རོག་གི་མཇུག་མའི་སྒྲོའི་མྱུ་གུས་སོ། ། དབང་དང་དགུག་པ་ལ་ནི་གྲོ་གའི་འདབ་མ་ལ་བྲིས་ཏེ། ཁྱད་པར་དབང་ལ་ཁ་ཆེ་གུར་གུམ་དང་། གོ་རོ་ཙ་ན་འགིའུ་ཝང་གི་གསེར་གྱི་སྨྱུ་གུས་བྲིས་ཏེ། དགུག་པ་ལ་ནི། སེང་ལྡེང་ལས་སྐྱེས་པའི་སྨྱུ་གུས་ཙནྡན་དམར་པོ་བཏགས་པས་སོ། །
རེངས་པ་རྨོངས་པ་ལ་ནི་ཨརྐའི་འདབ་མ་ཡོངས་སུ་སྨིན་པ་ཁ་དོག་སེར་པོ་ལས་འབྲས་བུ་གསུམ་གྱི་ཁུ་བ་དང་བཅས་པའི་བ་བླ་དང་ཡུངས་བས་བྲི་བར་འགྱུར་ལ། ཁྱད་པར་རེངས་པ་ལ་བིལ་བ་ལས་སྐྱེས་པའི་སྨྱུ་གུས་བྲི་སྟེ། རྨོངས་པ་ལ་ཨཱརྐའི་སྨྱུ་གུས་སོ། ། ཞེས་པ་ནི་ངེས་པའོ། ། ད་ནི་འཁྲུལ་འཁོར་རབ་ཏུ་བཞག་པའི་ཆོ་ག་གསུངས་ཏེ། འདིར་ཞི་བ་དང་རྒྱས་པ་ལ་དག་ལ། འཁྲུལ་འཁོར་བྲི་བའི་འདབ་མ་ལ་སོགས་པ་ནི་ཇི་སྲིད་འཁྲུལ་འཁོར་མི་མཐོང་གི་བར་དུ་སྐུད་པ་དཀར་པོས་དཀྲི་བར་བྱ་སྟེ། དེ་བཞིན་དུ་བསད་སོགས་ཀྱི་དབྱེ་བས་བསད་བསྐྲད་ལ་སྐུད་པ་ནག་པོ་དང་། དབང་དགུག་པ་ལ་སྐུད་པ་དམར་པོ་དང་། རེངས་རྨོངས་ལ་སེར་པོར་དཀྲི་བར་བྱའོ། །
དེ་ནས་སྣོད་གང་དུ་བཞག་པ་ནི་ཞི་བ་དང་རྒྱས་པ་དག་ལ་ཁམ་ཕོར་ཁ་སྦྱར་དུ་མངར་གསུམ་སྟེ་བྲང་རྩི་དང་མར་དང་འོ་མ་ཡང་དག་པར་བསྲེས་ལ་གཞག་པར་བྱའོ། བསད་པ་དང་བསྐྲད་པ་ལ་དཔལ་ལྡན་ཐོད་པ་ཁྲག་གིས་གང་བ་གཞག་པར་བྱའོ། ། དབང་དུ་དགུག་པ་ལ་མེ་ཡིས་གདུངས་པས་གྱོ་མོ་ཁ་སྦྱར་དུ་སྤྲ་ཚིལ་གྱི་གོང་བུས་དཀྲིས་ནས་སོ། ། རེངས་པ་དང་རྨོངས་པ་ལ་བ་བླའི་ཆུ་ཡིས་གང་བས་སོ་ཕག་དག་གི་དབུས་སུ་ནི་གཞག་པར་བྱའོ། ། གང་དུ་གཞག་པའི་གནས་ནི་ཞི་བ་དང་རྒྱས་པ་དག་ལ་རླན་དང་བཅས་པའི་གནས་ནི་གཙང་མ་དག་ཏུ་མཎྜལ་གྱི་སྟེང་དུ་གཞག་པར་བྱའོ། ། བསད་པ་དང་བསྐྲད་ལ་རོ་བསྲེགས་པའི་ཁང་པ་སྟེ་ས་གཞི་བརྐོས་པའི་འོག་ཏུ་གཞུག་པར་བྱའོ། ། དབང་དང་དགུག་པ་ལ་ཐབ་ཀྱི་འོག་ཏུ་བཞག་ནས་མེ་ཡིས་གདུང་བར་བྱའོ། ། རེངས་པ་དང་རྨོངས་པ་དག་ལ་ས་སྐམ་པོ་དག་ལ་འཁྲུལ་འཁོར་གཞུག་པར་བྱ་བར་འགྱུར་ཏེ། གང་གིས་ན་ཞི་སོགས་དགེ་བ་དང་། བསད་སོགས་མི་དགེ་བའི་ལས་ཀྱི་འབྲས་བུ་རིག་པའི་སྔགས་པ་ཡིས་ནི་བྱའོ་ཞེས་པ་ངེས་པའོ། །
དེ་ནི་བྲིས་པའི་འཁྲུལ་འཁོར་གྱི་འཁོར་ལོའི་ཕྱི་རོལ་གྱི་རི་མོའི་ངེས་པ་གསུངས་ཏེ། འདིར་ཞི་བ་ལ་འཁོར་ལོའི་ཕྱི་རོལ་དུ་ཟླ་བའི་དཀྱིལ་འཁོར་གྱིས་བསྐོར་བར་བྱ་སྟེ་ཟླུམ་པོའི་རི་མོ་ཡིས་བསྐོར་བའོ། ། རྒྱས་པ་གླང་པོ་ཆེས་བསྐོར་བར་བྱ་སྟེ། ཇི་ལྟར་གླང་པོ་ཆེའི་ལུས་ལ་འཁོར་ཆུད་པར་འགྱུར་བར་བྲིའོ། ། བསད་པ་ལ་ཡི་དྭགས་ཀྱི་ལུས་ལའོ། ། བསྐྲད་པ་ལ་རྔ་མོའི་ལུས་ལའོ། ། དབང་ལ་རི་དྭགས་་་་་་ཤ་བ་ཀྱི་ལུས་ལའོ། ། དགུག་པ་ལ་རྟ་ཡི་ལུས་ལའོ། ། རྨོངས་པ་ལ་ཕྱུགས་ཏེ་རའི་ལུས་སམ་ལུག་གི་ལུས་ལའོ། ། རེངས་པ་ལ་རུས་སྦལ་གྱི་ལུས་ལ་སྟེ།
ཇི་ལྟར་གླང་པོ་ཆེ་སོགས་ཀྱི་ལུས་ལ་འཁྲུལ་འཁོར་གྱི་འཁོར་ལོ་ཆུད་པར་འགྱུར་བ་དེ་བཞིན་དུ་བྲིས་ལ་ཕྱ་ིརོལ་དུ་སྲོག་ཆགས་ཀྱི་གཟུགས་རྣམས་འབྲི་བར་བྱའོ། ། དེ་ནས་སྔོན་དུ་གསུངས་པའི་སྐུད་པས་དཀྲི་བར་བྱའོ། ། དེ་བཞིན་དུ་རིག་པ་ཡང་སྦུ་གུའི་ཕྱ་ིརོལ་དུ་དཀྲི་བར་ངེས་པ་སྟེ། ཞི་བ་དང་རྒྱས་པ་ལ་དངུལ་གྱི་སྦུ་གུ་རིག་པའི་དབུས་སུ་བཞག་ཅིང་། ཕྱི་ནས་རིག་པ་དཀྲིས་ལ། དེའི་ཕྱི་རོལ་ནས་ལ་ཅ་ལ་སོགས་པས་བཏུམ་པར་བྱའོ། ། བསད་པ་ལ་མིའི་རུས་པའི་སྦུ་གུའོ། ། བསྐྲད་པ་ལ་བྱ་རོག་གི་རུས་པའི་སྦུ་གུའོ། ། དབང་ལ་གསེར་གྱི་སྦུ་གུའོ། ། དགུག་པ་ལ་ཟངས་ཀྱི་སྦུ་གུའོ། །
རྨོངས་པ་ལ་ལྕགས་ཀྱི་སྦུ་གུའོ། ། རེངས་པ་ལ་ར་གན་གྱི་སྦུ་གུ་རིག་པའི་དབུས་སུ་གཞག་པར་བྱའོ། ། ཞེས་ནི་ངེས་པའོ། ། འདིར་གང་གིས་བསྐྲད་པར་འགྱུར་བའི་ཆོ་ག་དེ་ཉིད་ཀྱིས་དབྱེ་བའི་བྱ་བའོ། ། གང་གིས་རེངས་པར་འགྱུར་བ་དེ་ཉིད་ཀྱིས་ཕུར་བུས་གདབ་པ་བྱ་སྟེ། འོན་ཀྱང་ཕུར་བུས་གདབ་པ་ལ་ནི་དགྲའི་དྲི་མ་དྲིལ་བ་སྟེ་བསྲེས་པའི་བག་ཟན་བདུད་རྩི་ལྔ་དང་བཅས་པས་དགྲའི་གཟུགས་བརྙན་བཅས་ནས་གཙུག་ཏོར་ལ་སོགས་པའི་འཁོར་ལོ་དྲུག་དང་ལག་པ་དང་རྐང་པའི་ཚིགས་རྣམས་ལ་མྱོས་བྱེད་ཀྱི་ཤིང་པོ་སོ་འཆའི་ཚེར་མ་རྣམས་ཀྱི་ཕུར་བུས་གདབ་པར་བྱའོ། ། ལྷག་མ་སྐུད་པས་དཀྲི་བ་སོགས་ནི་རེངས་པ་ལ་སོགས་པ་བཞིན་ནོ། ། གང་གིས་དགུག་པར་འགྱུར་བའི་ཆོ་ག་དེ་ཉིད་ཀྱིས་རིམས་བསྐྱེད་པ་བྱ་སྟེ། འོན་ཀྱང་སྐེ་ཚེ་དང་ལན་ཚྭ་གཟུགས་བརྙན་ལ་བྱུགས་ནས་མེ་ཡིས་རབ་ཏུ་གདུང་བར་བྱའོ། ། གང་གིས་ཞི་བར་འགྱུར་བའི་ཆོ་ག་དེ་ཉིད་ཀྱིས་གདུག་པའི་ལྟ་བའམ་ཆར་ཞེས་འགྱུར་མངས་ལས་འདོན་པ་དང་དུག་གཞིལ་བ་སྟེ།
སློབ་དཔོན་གྱིས་ཞི་རྒྱས་དབང་དགུག བསད་སྐྲད་རེངས་རྨོངས་དབྱེ་བ་ཕུར་གདབ་རིམས་བསྐྱེད་པའམ་འཕྲོག་པ། དུག་གཞིལ་བ་སྟེ་ལས་བཅུ་གཉིས་ཀྱི་ཆོ་ག་ཤེས་ནས་གལ་ཏེ་གཞན་ལ་ཕན་པའི་སླད་དུ་བྱ་སྟེ། དེའི་ཚེ་བཅོམ་ལྡན་འདས་ཀྱིས་ངེས་པར་གདོན་མི་ཟ་བར་དེའི་འབྲས་བུ་འགྲུབ་པར་འགྱུར་རོ། ། རང་གི་དོན་དུ་ནི་བསད་སོགས་དེ་དག་བྱ་བ་མ་ཡིན་ནོ། ། བསད་སོགས་ཀྱི་ལས་གང་ཞིག་རང་གི་དོན་དུ་བྱེད་ན་ཡང་འདིར་ལས་དེའི་འབྲས་བུ་ཅུང་ཟད་ཀྱང་འགྲུབ་པར་མི་འགྱུར་ཏེ། གདུག་པའི་སློབ་དཔོན་རྣམས་ཡོངས་སུ་ངལ་བ་ཉོན་མོངས་པ་ཙམ་འབའ་ཞིག་གོ ། དེའི་ཕྱིར་རྒྱུད་ལས་གསུངས་པའི་ངེས་པས་རང་དོན་ལ་ལྟོས་པ་མེད་པའི་སློབ་དཔོན་མངོན་པར་ཤེས་པ་ཐོབ་པས་གཞན་ལ་ཕན་པའི་དོན་དུ་དྲག་ལས་རྣམས་བྱའོ། ། འོག་ནས་འཆད་པར་འགྱུར་བ་ལས་དྲག་ལས་བྱེད་པ་ལ་ཕ་རོལ་གྱི་སྔོན་དང་ཕྱི་མའི་མཐའ་ཤེས་པ་དགོས་པ་ལ་སོགས་པའི་ངེས་པ་འབྱུང་བར་འགྱུར་ཏེ། དེས་ན་འདིར་ངེས་པ་རྒྱས་པར་མ་བརྗོད་དོ། །
བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་འགྲེལ་བཤད་རྩ་བའི་རྒྱུད་ཀྱི་རྗེས་སུ་འཇུག་པ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་ཀྱི་དབང་གི་ལེའུ་ལས་སློབ་དཔོན་དང་སློབ་མ་ཡོངས་སུ་བརྟག་པ་ལ་སོགས་པ་དང་ལས་རབ་འབྱམས་ཐམས་ཅད་ཀྱི་སྒྲུབ་ཐབས་ཀྱི་མཚན་ཉིད་ཀྱི་མདོར་བསྡུས་ཆེན་པོ་སྟེ་པ་དང་པའོ།། ༈ །ད་ནི་གནས་པ་ལྔ་པའི་ས་ཡོངས་སུ་གཟུང་བ་བསྟན་པའི་ཕྱིར་མཆོད་པར་བརྗོད་པ་ནི་རླུང་དབུ་མར་ཐིམ་པས་ཕུང་པོ་རྣམས་བདེ་བ་ཆེན་པོ་དང་དབྱེར་མི་ཕྱེད་པས་རྡོ་རྗེ། གདུག་པའི་རྣམ་རྟོག་རྣམས་འཇིག་པར་བྱེད་པས་འཇིགས་བྱེད། དེ་རྣམས་རང་བཞིན་མེད་པར་བྱེད་པས་འཇིགས་པར་བྱེད་པ། རང་ལུས་ཀྱི་སྲོག་ཟད་པར་བྱེད་པས་དཔའ་བོ། ཚངས་སོགས་ཀྱིས་གདུལ་བར་དཀའ་བའི་རླུང་ཉི་ཁྲི་ཆིག་སྟོང་དྲུག་བརྒྱ་མཆོག་ཏུ་མི་འགྱུར་བའི་ཡེ་ཤེས་ཀྱིས་འགོག་པས་འདུལ་བར་བྱེད་པ་པོ། གནས་སྐབས་བཞིའི་བག་ཆགས་སྒྲིབ་བྲལ་དུ་འགགས་པས་དུས་ཀྱི་འཁོར་ལོ། ཐོད་པ་ནི་ཀ་པཱ་ལའི་ཀ་བདེ་བ། པཱ་ལ་སྐྱོང་བ་ཅན་ཁམས་གསུམ་རྩ་གསུམ་རླུང་གསུམ་ཡེ་ཤེས་དང་ལྷན་ཅིག་འདྲེས་པས་ཁམས་གསུམ་ལས་རྣམ་པར་རྒྱལ་བ་རྡོ་རྗེ་ཤུགས་ལ་བཏུད་དེ། དགོས་པ་དཀྱིལ་འཁོར་བྲི་བའི་སླད་དུ་ཡང་བཤད་པར་བྱའོ། །
གང་ན་གནས་བསྲུང་ཆོ་ག་དང་། བདུད་ལ་སོགས་པའི་གདུག་པ་རྣམས་ནི་བསྐྲད་ཅིང་བསལ་བའི་ཆོ་ག་ཉིད་དང་། ས་ཚོན་སོགས་རྫས་ལྔ་དང་། སློབ་མ་དང་ལྷག་པར་གནས་པའི་ཆོ་ག་བཤད་པར་བྱའོ། ། ཚུལ་ཇི་ལྟར་ན། རྩ་བའི་རྒྱུད་རྒྱལ་དང་པོའི་སངས་རྒྱས་ལས་གསུངས་པ་དང་། འཇམ་པའི་རྡོ་རྗེས་རྒྱུད་གཞན་ལས་ཀྱང་བསྡུས་ནས་གསུངས་པའི་ཆོ་ག་ཐམས་ཅད་དགོས་པ་སེམས་ཅན་རྣམས་ཀྱི་སངས་རྒྱས་ཀྱི་འབྲས་བུ་ཐོབ་པའི་སླད་དུ་སྤྱན་རས་གཟིགས་བདག་གིས་འགྲེལ་པས་རྒྱས་པར་དགྲོལ་ལོ། ། འདིར་དཔལ་ལྡན་ཀ་ལཱ་པ་ཡི་གྲོང་གི་ལྷོ་ཞེས་པ་ལ་སོགས་པ་སྔར་གསུངས་པའི་ཆོ་གའི་རྣམ་པས་ཉི་མའི་ཤིང་རྟས་གསོལ་བ་བཏབ་པ་བཅོམ་ལྡན་འདས་འཇམ་དཔལ་གྱི་སྤྲུལ་པའི་སྐུ་མིའི་དབང་པོ་གྲགས་པས་དཀྱིལ་འཁོར་འབྲི་བའི་སླད་དུ་མཆོག་གི་དབང་པོའི་སངས་རྒྱས་ལས་བཅོམ་ལྡན་འདས་ཀྱིས་རབ་ཏུ་གསུངས་པ་སྲུང་བའི་འཁོར་ལོ་ལ་སོགས་རྣམས་ཚིགས་སུ་བཅད་པ་ཉེ་ཤུ་རྩ་གསུམ་པ་ལ་སོགས་པས་རབ་ཏུ་བསྡུས་ཏེ། དཔལ་ལྡན་རྡོ་རྗེ་རྣམས་ཀྱིས་ཕྱོགས་ཀུན་དུ་ཞེས་པ་ལ་སོགས་པ་རྒྱུད་ལས་གང་གསུངས་པ་དེ་ཐམས་ཅད་དཔལ་རྡོ་རྗེ་ཞེས་པ་ལ་སོགས་པའི་མདོར་བསྡུས་ཆེན་པོས་བདག་གིས་དགྲོལ་བར་བྱའོ། ། འདིར་དང་པོར་རེ་ཞིག་རྡོ་རྗེ་སློབ་དཔོན་གྱིས་རང་གི་ལུས་དང་གནས་བསྲུང་བའི་རྣལ་འབྱོར་བསམ་པར་བྱ་སྟེ།
ཕྱི་ནས་སློབ་མ་ལ་སོགས་པ་བསྡུ་བ་དང་། ས་ཡོངས་སུ་གཟུང་བ་ཡང་བྱའོ། ། དེའི་ཕྱིར་དང་པོར་སྔགས་པས་དཀྱིལ་འཁོར་གྱི་དོན་དུ་ཁ་དོག་དྲི་རོ་ལ་སོགས་པ་ལེགས་པར་བརྟགས་པས་རུང་བའི་སར་སོང་ནས་དབུས་སུ་འཇམ་པའི་སྟན་ལ་ཤར་དུ་མངོན་པར་ཕྱོགས་པར་གྱུར་པས་ཉེ་བར་འདུག་པས་དཔལ་ལྡན་རྡོ་རྗེ་རྣམས་ཡན་ལག་ལ་དགོད་པར་བྱ་སྟེ། དཔྲལ་བར་ཟླ་བའི་དཀྱིལ་འཁོར་དཀར་པོ་ལ་ཨོཾ་ཡིག་དགོད་དོ། ། མགྲིན་པར་ཉི་མའི་དཀྱིལ་འཁོར་དམར་པོ་ལ་ཨཱཿཡིག་དགོད་དོ། ། སྙིང་ཁར་སྒྲ་གཅན་གྱི་དཀྱིལ་འཁོར་ནག་པོ་ལ་ཧཱུྃ་ཡིག་དགོད་དོ། ། ལྟེ་བར་དུས་མེའི་དཀྱིལ་འཁོར་ཁ་དོག་སེར་པོ་ལ་ཧོཿཡིག་དགོད་དོ། ། གཙུག་ཏོར་དང་གསང་བར་གྲངས་བཞིན་དུ་ནམ་མཁའ་དང་ཡེ་ཤེས་ཀྱི་དཀྱིལ་འཁོར་ལྗང་ཁུ་དང་སྔོན་པོ་ལ་ཧཾ་དང་ཀྵཿཡིག་དག་དགོད་དོ། ། དེ་ལྟར་དཀྱིལ་འཁོར་དྲུག་བསྒོམས་ཏེ། དཀྱིལ་འཁོར་དེ་རྣམས་ལ་སྟེང་དུ་རིམ་པ་ཇི་ལྟ་བས་སྔར་བཤད་པའི་ས་བོན་འདི་དག་ཡོངས་སུ་གྱུར་པའི་འཁོར་ལོ་དྲུག་གི་རྩ་འདབ་ལྟེ་བ་དང་བཅས་པའི་གྲངས་ཅན་མཉམ་པའི་རྡོ་རྗེ་རྣམས་བསྒོམ་པར་བྱ་སྟེ་དཔྲལ་བར་རྡོ་རྗེ་རྩེ་མོ་བཅུ་བདུན་པ་དཀར་པོ་དང་།
མགྲིན་པར་རྩེ་མོ་སུམ་བཅུ་རྩ་གསུམ་པ་དམར་མོ་དང་། སྙིང་ཁར་རྩེ་མོ་དགུ་པ་ནག་པོ་དང་། ལྟེ་བར་རྩེ་མོ་དྲུག་བཅུ་རྩ་ལྔ་པ་སེར་པོ་དང་། གཙུག་ཏོར་དུ་རྩེ་མོ་ལྔ་པ་ལྗང་ཁུ་དང་། གསང་བར་རྩེ་མོ་སུམ་ཅུ་རྩ་གསུམ་པ་སྔོན་པོའོ། ། དེ་བཞིན་དུ་འཁོར་ལོ་དྲུག་གི་ཕྱི་རོལ་དུ་གཡོན་པའི་ཕྲག་པ་དང་དཔུང་པའི་ཚིགས་ལ་ཀ་སྡེ་ཐུང་ངུའི་བདག་ཉིད་ལས་བྱུང་བའི་འཁོར་ལོའི་རྩ་གྲངས་དང་མཉམ་པའི་རྡོ་རྗེ་རྩེ་མོ་སུམ་ཅུ་རྩ་གཅིག་པ་ལྗང་ཁུའོ། ། དེ་བཞིན་དུ་གཡས་པ་ལ་རྡོ་རྗེ་ལྗང་ཁུ་ཀཱ་སྡེ་རིང་པོ་ལས་བྱུང་བའི་རྡོ་རྗེ་དམར་པོའི་བདག་ཉིད་དོ། ། དེ་བཞིན་དུ་གཡོན་པའི་ཉེ་བའི་དཔུང་པའི་ཚིགས་ལ་ཙ་སྡེ་ཐུང་ངུ་ལས་བྱུང་བའི་རྡོ་རྗེ་ནག་པོའི་བདག་ཉིད་དོ། ། གཡས་པ་ལ་རིང་པོ་ལས་སྐྱེས་པའི་རྡོ་རྗེ་ནག་པོའི་བདག་ཉིད་དོ། ། དེ་བཞིན་དུ་གཡོན་པའི་ལག་པའི་ཚིགས་ལ་ཊ་སྡེ་ཐུང་ངུ་ལས་སྐྱེས་པའི་རྡོ་རྗེ་དམར་པོའི་བདག་ཉིད་དོ། །
གཡས་པ་ལ་རིང་པོ་ལས་སྐྱེས་པའི་རྡོ་རྗེ་དམར་པོའི་བདག་ཉིད་དོ། ། གཡོན་པའི་བརླའི་ཚིགས་ལ་པ་སྡེ་ཐུང་ངུ་ལས་སྐྱེས་པའི་རྡོ་རྗེ་དཀར་པོའི་བདག་ཉིད་དོ། ། གཡས་པ་ལ་རིང་པོ་ལས་སྐྱེས་པའི་རྡོ་རྗེ་དཀར་པོའི་བདག་ཉིད་དོ། ། གཡོན་པའི་པུས་མོའི་ཚིགས་ལ་ཏ་སྡེ་ཐུང་ངུ་ལས་སྐྱེས་པའི་རྡོ་རྗེ་སེར་པོའི་བདག་ཉིད་དོ། ། གཡས་པ་ལ་རིང་པོ་ལས་སྐྱེས་པའི་རྡོ་རྗེ་སེར་པོའི་བདག་ཉིད་དོ། ། རྐང་པ་གཡོན་པའི་ཚིགས་ལ་ས་སྡེ་ཐུང་ངུ་ལས་སྐྱེས་པའི་རྡོ་རྗེ་སྔོན་པོའི་བདག་ཉིད་དོ། ། གཡས་པ་ལ་རིང་པོ་ལས་སྐྱེས་པའི་བདག་ཉིད་ཀྱི་རྡོ་རྗེ་སྔོན་པོ་རྩེ་མོ་སུམ་བཅུ་རྩ་གཅིག་པ་དགོད་ཅེས་པ་ནི་ཚིགས་བཅུ་གཉིས་ལ་རྡོ་རྗེ་དགོད་པའོ། ། དེ་བཞིན་དུ་ནང་གི་ལེའུ་ལས་འཆི་ལྟས་ཀྱི་སྐབས་སུ་གསུངས་པའི་ས་བོན་གྱི་ཡི་གེ་རྣམས་ཀྱིས་སོ་སོར་སོར་མོའི་ཚིགས་དྲུག་བཅུ་པོ་རྣམས་ལ་དེ་ན་གནས་པའི་རྩ་འདབ་ལྟེ་བ་དང་བཅས་པའི་གྲངས་དང་མཉམ་པའི་རྡོ་རྗེ་རྩེ་མོ་བདུན་པ་བསྒོམ་པར་བྱའོ། ། དེ་ཡང་རྩ་འདབ་འདི་དག་ཏུ་འཆི་ལྟས་རྒྱུ་ལ་དེ་དགག་པའི་ཕྱིར་རྡོ་རྗེར་བསྒོམ་པའོ། ། དེ་བཞིན་དུ་སྐྱེ་མཆེད་ཀྱང་རྡོ་རྗེར་བསྒོམ་ཞིང་།
སྐྱེ་མཆེད་འདི་དག་གིས་ཡུལ་གཟུགས་ལ་རྣམ་པ་གསུམ་ཡོད་པ་ལྟར་ཐམས་ཅད་ལ་གསུམ་ཡོད་པས་སམ། གསང་གནས་ན་སྒྲ་རེག་གཟུགས་རོ་དྲི་འཛིན་པའི་རྩ་གཉིས་གཉིས་ཏེ་བཅུ་དང་དབུ་མ་དང་བཅུ་གཅིག་ཡོད་ལ། འོག་གི་རྩ་རྣམས་ལུས་ངག་ཡིད་ཀྱི་ཟླ་བའི་ཡོན་ཏན་གསུམ་གྱི་དབྱེ་བས་བསྐྱེད་ཅིང་དེ་དག་ལ་འཆི་ལྟས་རྒྱུ་བས་དེ་དགག་པའི་ཕྱིར་ཡོན་ཏན་གསུམ་རྣམ་པར་དག་པས་རྡོ་རྗེ་རྣམས་རྩེ་མོ་གསུམ་པ་སྟེ། དེ་ཡང་སྒྲའི་ཡུལ་ཅན་རྣ་བ་དག་ལ་ཨ་ཨཱ་དག་གིས་རྡོ་རྗེ་ལྗང་ཁུ་རྩེ་མོ་གསུམ་པ་བསྒོམ་པར་བྱའོ། ། དྲིའི་ཡུལ་ཅན་སྣའི་བུ་ག་དག་ལ་ཨེ་ཨཻ་དག་གིས་རྡོ་རྗེ་ནག་པོའོ། ། གཟུགས་ཀྱི་ཡུལ་ཅན་མིག་དག་ལ་ཨ་ཨཱར་དག་གིས་རྡོ་རྗེ་དམར་པོའོ། ། རོའི་ཡུལ་ཅན་ལྕེ་དང་ལྕེ་ཆུང་དག་ལ་ཨོ་ཨཽ་དག་གིས་རྡོ་རྗེ་དཀར་པོའོ། ། རེག་གི་ཡུལ་ཅན་རྡོ་རྗེ་དང་གསང་བ་བི་བྷཱུ་ཏི་ཙནྡྲས་ལྟེ་འོག་ཅེས་དང་། མཆིག་པ་ཞེས་གསུང་ཡང་བཤང་སྒོ་སྟེ། འོག་ནས་ཁྲོ་བོ་སྤྲོ་བའི་སྐབས་ལས་མི་གཡོ་བ་གཅིན་གྱི་སྒོ་དང་།
གཤིན་རྗེ་མཐར་བྱེད་སེར་པོ་བཤང་ལམ་ནས་སྤྲོ་བའི་ཕྱིར་རོ། ། དེ་དག་ལ་ཨལ་ཨཱལ་དག་གིས་རྡོ་རྗེ་སེར་པོའོ། ། ཆོས་ཀྱི་ཡུལ་ཅན་ཡིད་ཀྱི་རྩ་དབུ་མའི་ཡར་སྣ་དང་ཁུ་བའི་རྩ་དབུ་མའི་མར་སྣ་ཐུར་སེལ་གྱི་རྩ་གཡས་པ་དག་ལ་ཨཾ་ཨཿདག་གིས་རྡོ་རྗེ་སྔོན་པོའོ། ། དེ་བཞིན་དུ་གཙུག་ཏོར་དང་མགོ་བོ་སྟེ་འཚོགས་མ་དག་ལ་ཧ་ཧཱ་དག་གིས་ཉི་མའི་ཡོན་ཏན་ཁམས་ལྔ་དག་པ་སྟེང་གི་འཁོར་ལོ་ལྔའི་ལྟེ་བའི་ནང་གི་འདབ་མ་བཞི་དབུ་མ་དང་བཅས་པ་མཚོན་པའི་རྡོ་རྗེ་ལྗང་ཁུ་རྩེ་མོ་ལྔ་པའོ། ། དེ་ནས་ལྕེ་དང་རྐན་དག་ལ་ཡ་ཡཱ་དག་གིས་རྡོ་རྗེ་ནག་པོ་རྩེ་མོ་ལྔ་པའོ། ། ལག་པའི་མཐིལ་དག་ལ་ར་རཱ་དག་གིས་རྡོ་རྗེ་དམར་པོའོ། ། དེ་བཞིན་དུ་རྐང་པའི་མཐིལ་དག་ལ་ཝ་ཝཱ་དག་གིས་རྡོ་རྗེ་དཀར་པོའོ། ། དེ་བཞིན་བཤང་ལམ་གྱི་གཡོན་དང་གཡས་སུ་ལ་ལཱ་དག་གིས་རྡོ་རྗེ་སེར་པོའོ། ། དེ་ལྟར་རྡོ་རྗེའི་སྐུར་བདག་ཉིད་བསྒོམ་པར་བྱའོ། ། དེ་ནས་རྡོ་རྗེ་དེ་རྣམས་ལས་འཕྲོས་པའི་རྡོ་རྗེ་འབར་བ་རྣམས་ཀྱིས་ཕྱོགས་བཅུ་ཀུན་ན་གནས་པའི་བདུད་ཀྱི་ཚོགས་མཐའ་དག་སེམས་ཅན་རྣམས་ལ་རྣམ་པར་འཚེ་བར་བྱེད་པ་རྣམས་ནི་ངེས་པར་བསྲེག་པར་བྱ་སྟེ།
སྟོང་པ་དྲུག་གི་རང་བཞིན་སྟེང་དུ་ལྗང་ཁུ་འབར་བ་རྣམས་དང་། འོག་ཏུ་སྔོན་པོ་འབར་བ་རྣམས་དང་། ཤར་དང་མེར་ནག་པོ་འབར་བ་རྣམས་དང་། ལྷོ་དང་བདེན་བྲལ་དུ་དམར་པོ་འབར་བ་རྣམས་དང་། བྱང་དང་དབང་ལྡན་དུ་དཀར་པོ་འབར་བ་རྣམས་དང་། ནུབ་དང་རླུང་དུ་སེར་པོ་འབར་བ་རྣམས་ཀྱིས་བསྲེག་པར་བསྒོམ་མོ། ། བདུད་ཀྱི་ཚོགས་བསྲེག་པ་དེའི་འོག་ཏུ་ཕྱི་ནས་འཁོར་ལོའི་ཕྱོགས་མཚམས་སྟེང་འོག་གི་རྩིབས་བཅུ་དག་ལ་ཕྱོགས་དང་ཕྱོགས་བྲལ་དུ་གནས་པས་ཁྲོ་བོའི་ཚོགས་ནི་བསྒོམ་པར་བྱ་ཞེས་པ་ནི་འཆད་པར་འགྱུར་བའི་རིམ་པས་བདུད་དང་བགེགས་དང་ལོག་འདྲེན་རྣམས་ཕུར་བུས་གདབ་པའི་དོན་དང་། གནས་བསྲུང་བའི་དོན་དུ་སྔགས་པས་སྲུང་བའི་འཁོར་ལོ་བསྒོམ་པར་བྱའོ། ། འདིར་འཆད་པར་འགྱུར་བའི་ཚིགས་སུ་བཅད་པ་ཉི་ཤུ་རྩ་ལྔ་པ་ལས་བསྒོམ་པའི་གོ་རིམ་གྱིི་ངེས་པ་གསུངས་པ། ས་ཡི་ཕྱོགས་རྣམས་སུ་འདིར་དང་པོ་རྡོ་རྗེ་གསུམ་གྱི་ཞིང་སྐྱོང་རྣམས་ལ་གཏོར་མ་སྦྱིན་པར་བྱ་སྟེ།
ཕྱི་ནས་རྡོ་རྗེ་སྔར་བརྗོད་པ་བཞི་ཡིས་ཕྱོགས་དང་ཕྱོགས་བྲལ་ལ་གནས་བདུད་ཀྱི་ཚོགས་ནི་ངེས་པར་བསྲེག་བར་བྱ་ཞེས་པ་སྟེ། འདིར་རྡོ་རྗེ་བཞི་ཡིས་ཞེས་པ་ནི་གཙོ་བོ་ཉིད་ཀྱི་ཕྱིར་གསུངས་པའོ། ། རྒྱས་པར་ནི་རྡོ་རྗེ་ཐམས་ཅད་ཀྱིས་ངེས་པར་བསྲེག་པར་བྱའོ་ཞེས་པ་ངེས་པ་སྟེ། འདི་དག་གི་སྔོན་དུ་ཡན་ལག་ཐམས་ཅད་ལ་སྔགས་དགོད་པར་རིག་པར་བྱའོ། ། དེའི་ཕྱིར་ཞེས་པ་དེ་ནས་ཞེས་འགྱུར་མངས་དང་རྭ་གཉིས་ག་འདོན་པ་ལེགས་པས། ཡན་ལག་ལ་སྔགས་བཀོད་པའི་རྗེས་དེ་ནས་དང་པོར་ས་ལ་ཞིང་སྐྱོང་ལ་གཏོར་མ་སྦྱིན་དགོས་ཤིང་། དེ་ལ་གཏོར་སྔགས་ཀྱི་མགོར་མིང་གི་ཡི་གེ་བརྗོད་པ་སྔོན་དུ་འགྲོ་བས་མིང་གང་ཞིག་ས་ཕྱོགས་དེའི་གྲོང་གི་མིང་གི་ཡི་གེ་མཉམ་པ་ལ་མཐའ་ཐོག་གཉིས་དང་། མི་མཉམ་པའི་ཐོག་མཐའ་བར་གསུམ་གྱི་ཡི་གེ་བཟུང་སྟེ། དེའི་གཏོར་མའི་སྔགས་ནི། ཨོཾ་ཨཱཿཧཱུྃ།
རྡོ་རྗེ་གསུམ་གྱི་ས་བོན་ཆེ་གེ་མོ་ས་པ་རི་ཝཱ་རཱ་ཡ་འཁོར་དང་བཅས་པའི་ཆེད་དུ་ཨི་དཾ་འདི། བ་ལིཾ་གཏོར་མ། གན་དྷཾ་དྲི། པུཥྤཾ་མེ་ཏོག དྷཱུ་པཾ་བདུག་པ། པྲ་དཱི་པ་སྒྲོན་མ། ཨཀྵ་ཏཾ་མ་ཉམས་པ། ད་དཱ་མ་ཧ་བདག་གིས་སྦྱིན་གྱིས། ས་པ་རི་ཝཱ་རཿའཁོར་དང་བཅས་པ། ཤཱི་གྷྲཾ་མྱུར་དུ།
ཨཱ་གཙྪ་ཏུ་འབྱོན་པར་མཛོད། ཛཿཧཱུྃ་བཾ་ཧོཿའགུག་གཞུག་བཅིང་དབང་དུ་བྱེད་པའི་སྔགས་ཡིན་ཞིང་། ཨི་དཾ་འདི། བ་ལིཾ་གཏོར་མ། གྲྀཧྞ་ཏུ་གཟུང་བར་མཛོད། ཁཱ་དན་ཏུ་བཟའ་བར་མཛོད། པི་བནྟུ་བཏུང་བར་མཛོད། ས་པ་རི་ཝཱ་ར་ཀ་ཿའཁོར་དང་བཅས་པ། སརྦ་སཏྭཱ་ནཱཾ་སེམས་ཅན་ཐམས་ཅད་ལ། ཤཱནྟིཾ་ཞི་བ་དང་།
པུཥྚིཾ་རྒྱས་པ་དང་། རཀྵ་བསྲུང་བ་དང་། ཨཱ་ཝ་ར་ཎ་སྐྱབས་པ་དང་། གུཔྟིཾ་སྦ་བ། ཀ་རོ་ཏུ་མཛོད་ཅིག ཨི་དཾ་འདི། སྡྱཱ་ནཾ་གནས། ཏྱག་ཏྭ་དོར་ནས། བཱ་ཧེ་ཕྱི་རོལ་དུ། མཎྜལ་དཀྱིལ་འཁོར་གྱི།
བྷཱུ་མྱཾ་ས་གཞི་ལ། ཏིཥྛན་ཏུ་གནས་པར་མཛོད། ཧུཾ་ཧཱུྃ་དབབ་པ། ཕཊ་བསྣུན་པའི་ས་བོན་ཏེ། དེ་སྦྱར་བ་ལ་དགོས་པ་ཅི་ཡོད་ན། རྡོ་རྗེ་སྙིང་པོས། སྔགས་ཀྱི་ལྷ་ནི་བརྒྱལ་འགྱུར་བ། ། ང་རྒྱལ་ཡོངས་སུ་བཏང་བ་ནི། ། སྒྲུབ་པ་པོ་ཡི་དབང་དུ་འགྱུར། ། དེ་བཞིན་རླུང་གིས་མནན་པ་སྟེ། །
རྣལ་འབྱོར་པ་ལ་འབབ་པར་འགྱུར། ། ཞེས་དང་། མགོ་བོར་ཐིག་ལེ་ཆས་མནན་པ། ། མཉེས་པར་གྱུར་པ་མཆོག་སྟེར་འགྱུར། ། ཞེས་པ་ལྟར་རོ། ། བཛྲ་དྷ་རཱ་རྡོ་རྗེ་འཆང་གི། ཨཱཛྙཱ་པ་ཡ་ཏི་བཀའ་བསྒོམ་བའམ་བཀའ་བཞིན་མཛོད། སྭཱ་ཧཱ་རྟས་པར་བྱེད་པའི་ས་བོན་ཏེ། དེ་ལྟར་སྔར་གསུངས་པའི་ཆོ་གས་ཞིང་སྐྱོང་ལ་གཏོར་མ་བྱིན་ནས་གནས་ཀྱི་བདག་པོ་གཤེགས་ཏེ། དེ་ནས་བདུད་ཀྱི་ཚོགས་བསྲེགས་ནས་སྲུང་བའི་འཁོར་ལོ་རྣམ་པར་བསམ་མོ། །
དེ་ལ་དང་པོར་ཡཾ་ཡིག་ཡོངས་སུ་གྱུར་པ་ལས་རླུང་གི་དཀྱིལ་འཁོར་ཏེ། སྟེང་དང་འོག་ཏུ་ཧཱུྃ་ཡིག་ལས་བྱུང་བའི་རྡོ་རྗེ་ཁ་སྦྱར་བས་བརྒྱན་པའོ། ། དེ་བཞིན་དུ་རཾ་ཡིག་གི་བདག་ཉིད་མེའི་དཀྱིལ་འཁོར་དང་། ཝཾ་ཡིག་གི་བདག་ཉིད་ཆུའི་དཀྱིལ་འཁོར་དང་། ལཾ་ཡིག་གི་བདག་ཉིད་སའི་དཀྱིལ་འཁོར་རོ། ། དེ་ནས་དཀྱིལ་འཁོར་བཞི་པོ་རྣམས་གཅིག་ཏུ་བྱས་ཏེ། རྡོ་རྗེ་གསུམ་དག་པ་ཉིད་ཀྱི་ཁང་བརྩེགས་དང་། རྭ་བ་གསུམ་དང་ལྔ་པའི་དཀྱིལ་འཁོར་ལ་གནས་པ་དག་ནི་ཐོ་རངས་ནས་ནི་གྲིབ་མའི་མཐའ་རུ་ཞེས་པ་སྔ་དྲོ་ཉི་མ་འཆར་ས་ནས་ཕྱི་དྲོ་ནུབ་པའི་མཚམས་ཀྱི་སའི་མཐར་ཐུག་པར་བསྒོམ་པར་བྱའོ། ། དེ་ནས་ཞེས་པ་རྭས་དེ་ཡང་ཞེས་འདོན་པ་ལྟར་ཏེ། གསུམ་པོ་དེ་ཡང་དབུས་སུ་ས་གཞིའི་གནས་ལས་ནམ་མཁའ་དག་ལ་རྡོ་རྗེའི་ཁང་པ་བརྩེགས་པ་ཁྲུ་བརྒྱ་ཕྲག་གཉིས་པ་བསྒོམ་པར་བྱ་སྟེ།
དེའི་ཕྱི་རོལ་དུ་རིང་དུ་མཐོང་བའི་མཐའ་རུ་སྟེ། གང་དུ་ནམ་མཁའ་དང་ས་འབྱར་བ་ལྟར་མཐོང་བའི་མཚམས་ཟླུམ་པོའི་དཀྱིལ་འཁོར་གྱི་རྣམ་པར་སྣང་བ་དེར། དཀྱིལ་འཁོར་བཞི་གཅིག་ཏུ་གྱུར་པ་དེ་ཉིད་ཀྱི་རྡོ་རྗེའི་རྭ་བའམ་རྩིག་པ་གསུམ་མོ། ། དེ་ནས་དེའི་ཕྱིར་ཡུལ་འཁོར་བསྲུང་བའི་དོན་དུ་ཡུལ་འཁོར་ཇི་སྲིད་ཡོད་པ་དེ་སྲིད་ཀྱི་མཚམས་སུ་རྭ་བ་ལྔ་བསྒོམ་པར་བྱ་སྟེ། རྭ་བ་རྣམས་ཀྱང་དགོད་ལྡགས་ལས་རྭ་བ་བཞི་དངོས་སུ་གསུངས་པའི་ཤུགས་ཀྱིས་མོའི་ཁ་དོག་དང་མཚུངས་པའི་རྡོ་རྗེ་ལས་གྲུབ་པའོ། ། ཐམས་ཅད་དུ་འོག་ཏུ་མདུང་རྣམས་དང་སྟེང་མདའི་དྲྭ་བ་རྣོན་པོའོ། ། འོག་ཏུ་རྭ་བ་ལྔའི་དབུས་སམ་བར་དུ་རྡོ་རྗེའི་ས་གཞི་ཡུལ་གྱི་མཚམས་ཀྱི་མཐར་ཐུག་པ་རུ་བསྒོམ་པར་བྱའོ། ། ཁ་ཅིག་ཡུལ་འཁོར་ཞེས་པ་གྲོང་བྱེ་བའི་བདག་ཉིད་ཀྱི། ཡུལ་ལ་འདོད་པ་མི་འཐད་དེ། དཀྱིལ་འཁོར་གྱི་རིགས་པ་སྦྱར་ན་རྭ་བ་ལྔའི་ཕྱེད་ན་རྭ་བ་གསུམ་དང་།
དེའི་ཕྱེད་ན་ཁང་བརྩེགས་ཡོད་ལ། ཁང་བརྩེགས་ལ་ཁྲུ་ཉིས་བརྒྱ་ལས་མ་བཤད་པས། རྭ་བ་ཕྱི་མ་ལ་ཁྲུ་བརྒྱད་བརྒྱ་ཡོད་པ་ལ། ཡུལ་གཅིག་ལ་དཔག་ཚད་སུམ་སྟོང་ཡོད་པའི་ཕྱིར་རོ། ། དེ་ནས་གཞལ་ཡས་ཁང་པ་བརྩེགས་པའི་དབུས་སུ་ཆུ་སྐྱེས་སམ་འཁོར་ལོ་རྩིབས་བརྒྱད་པ་ཉི་མའི་ཁྲུ་སྟེ་ཁྲུ་བཅུ་གཉིས་པ་བསྒོམ་པར་བྱའོ། ། དེའི་ལྟེ་བའམ་མུ་ཁྱུད་གདན་དང་བཅས་པ་དག་ཀྱང་ཚད་དུས་ཀྱི་ཁྲུར་འགྱུར་རོ། ། ཞེས་པ་ཁྲུ་བཞིའོ། ། ཉི་མ་དེའི་སྟེང་དུ་བདག་ཉིད་འཆད་པར་འགྱུར་བའི་ཁྲོ་བོ་རྡོ་རྗེ་ཤུགས་ཀྱི་གཟུགས་ཕྱག་ཉི་ཤུ་རྩ་དྲུག་དང་ཞལ་བཞི་པ་ཉེས་པ་སྟེ་དྲི་མ་དག་དང་རྣམ་པར་བྲལ་བ་སྟེ། འདི་ལྟར་འཁོར་ལོའི་དབུས་སུ་གཉིས་ལྷག་རྒྱལ་བའི་ཕྱག་དང་དུས་ཀྱི་སྟེ་བཞིའི་ཞལ་དང་ལྡན་པའི་ཁྲོ་བོའི་དབང་པོ་རྡོ་རྗེ་ཤུགས་ཞེས་པ་སྟེ། སྒྲུབ་ཐབས་ཀྱི་ལེའུ་ལས་འཆད་པར་འགྱུར་བ་ལྟར་སྔགས་པ་རྣལ་འབྱོར་པ་ཡིས་བསྒོམ་པར་བྱའོ། །
ཞེས་པ་ནི་ངེས་པའོ། ། འོ་ན་སྒྲུབ་ལེ་དང་སཱ་དྷཱུ་པུ་ཏྲས་ཡུམ་དང་བཅས་པར་གསུངས་པ་ལྟར་བསྒོམ་པར་བྱའམ་ཞེ་ན་མ་ཡིན་ཏེ། སྒྲུབ་ལེའི་སྒྲུབ་ཐབས་སྣ་ཚོགས་ཀྱི་མགོར་རྡོ་རྗེ་ཤུགས་ནི་སྔར་གསུངས་པའི་སྒྲུབ་ཐབས་ཀྱི་ཆོ་ག་ཧཱུྃ་ཡིག་རྡོ་རྗེ་ལས་རྫོགས་པ་ཞེས་དང་། དེ་ནས་དེའི་མཇུག་ཏུ། སྣ་ཚོགས་ཆུ་སྐྱེས་དང་ཉི་མའི་དཀྱིལ་འཁོར་གྱི་སྟེང་དུ་དཀྱིལ་འཁོར་གྱི་ཁང་པ་སྣ་ཚོགས་མདོག་ལ་དབུས་སུ་དཔའ་བོ་གཅིག་པ་སྟེ་ཞེས་གསུངས་པས་སོ། ། དེ་ནས་ཏེ་ས་ཁྲོ་བོའི་རྒྱལ་པོ་དེ་བསྒོམས་ནས་བླ་མའི་ངེས་པ་དང་ལྡན་ཞེས་པ་སངས་རྒྱས་ཀྱི་གསུང་དང་ལྡན་པ་སྲུང་འཁོར་གང་ཞིག་རྒྱས་བསྡུས་ཅུང་ཟད་འདོད་པ་དེ་ལྟར་སྒྲུབ་པ་པོ་ཡིས་སྒྲུབ་པར་བྱ་ཞེས་པ་སྟེ། དཀྱིལ་འཁོར་གྱི་ས་དང་སློབ་མ་ལ་སོགས་པ་རྣམས་བསྲུང་བའི་དོན་དུ་སྲུང་བའི་འཁོར་ལོ་ལ་ཁྲོ་བ་དང་ཟད་པར་ལ་སོགས་པའི་ལྷའི་ཚོགས་སྤྲོ་བར་བྱའོ། ། འདིར་ཏིང་ངེ་འཛིན་དང་པོར་བདག་ཉིད་རྡོ་རྗེ་ཤུགས་སུ་བསྒོམ་སྟེ། དེ་ནས་སྙིང་ཁར་ཉི་མའི་དཀྱིལ་འཁོར་ཧ་ཡ་ར་ཝ་ལ་་་་་་བི་བྱུ་རིའི་མཆན་ལས་ལྔ་བརྩེགས་ཏུ་འདུག་ཟེར། གཉིས་གཉིས་་་་་་འབྲོར་ཐམས་ཅད་བརྩེགས་པར་འདོད་པ་ལ་སོགས་འོག་དང་མཐུན།
བརྩེགས་པའི་རང་བཞིན་བསྒོམ་པར་བྱའོ། ། དེ་དག་གི་ནང་ནས་ཧ་ཡིག་ལས་གྲུབ་པའི་ཁ་དོག་ལྗང་ཁུ་སྒྲུབ་ལེར་འཆད་པར་འགྱུར་བའི་ཕྱག་དང་། མཚོན་ཆ་དང་ཞལ་དང་ལྡན་པ་གཙོ་བོའི་རྩ་བའི་ཞལ་གྱི་རྣ་བ་གཡོན་པའི་སྒོ་ནས་ཕྱུང་སྟེ་ཁང་པ་བརྩེགས་པའི་སྟེང་དུ་གཞལ་ཡས་ཁང་གི་ནང་དུ་ཟླ་བའི་དཀྱིལ་འཁོར་རམ་ཉི་མའི་དཀྱིལ་འཁོར་ལ་གཙུག་ཏོར་ཅན་ཞབས་གཡས་བརྐྱང་དུ་གཞག་པར་བྱའོ། ། འདིར་ཉི་མའི་དལ་བའི་རྐང་པའི་དབྱེ་བས་ཁྲོ་བོ་རྣམས་དགོད་པའི་གདན་གྱི་དབྱེ་བ་ནི་རྣམ་པ་ལྔའོ། ། འདིར་རོ་དང་དུས་དང་རི་བོང་ཅན་ཞེས་པའི་ངེས་པ་ལས་ཉི་མའི་རྐང་པ་ནི་བཅུ་གཅིག་གོ ། དེ་ལ་རི་བོང་ཅན་གྱིས་རྡོ་རྗེ་ཤུགས་སོ། ། དུས་ཀྱིས་གཤིན་རྗེ་མཐར་བྱེད་པ་ལ་སོགས་པ་བཞིའོ། ། རོ་ཡི་གཙུག་ཏོར་ལ་སོགས་པ་དྲུག་གོ ། དེའི་ཕྱིར་ཉི་མའི་བུ་ལོན་དང་ནོར་གྱི་དབྱེ་བས་ཐམས་ཅད་ཉི་མ་ལ་གནས་པའམ། དེ་བཞིན་དུ་ཉི་མ་རྐང་པ་ཚེས་ལའང་སྦྱིན་དོར་བྱེད་ཚེས་ཀྱི་ནོར་དང་བུ་ལོན་གྱི་དབྱེ་བས་ཐམས་ཅད་ཟླ་བ་ལ་གནས་པའོ། །
དེ་བཞིན་དུ་ལུས་ཀྱི་དབྱེ་བས་ཕྱོགས་རྣམས་སུ་ཟླ་བ་ལ་གནས་པ་དང་། ཕྱོགས་བྲལ་རྣམས་སུ་ཉི་མ་ལ་གནས་པའོ། ། དེ་བཞིན་དུ་བསམ་པའི་དབྱེ་བས་ཕྱོགས་བྲལ་རྣམས་སུ་ཟླ་བ་ལ་གནས་པ་དང་། ཕྱོགས་རྣམས་སུ་ཉི་མ་ལ་གནས་པའོ། ། དེ་བཞིན་དུ་ཤེས་རབ་ཡན་ལག་ནུབ་དང་། ལྷོར་ས་དང་མེའི་དབང་གིས་ཉི་མའི་གདན་ལ་གནས་པ་དང་། ཐབས་ཀྱི་ཡན་ལག་བྱང་དང་ཤར་དུ་ཆུ་རླུང་གི་དབང་གིས་ཟླ་བའི་གདན་ལ་གནས་པ་ནི་ཉི་མའི་རྐང་པའི་དབྱེ་བས་ངེས་པའོ། ། དེ་རྣམས་གང་ལྟར་བྱས་ཀྱང་རུང་བ་དེས་ན་སྔགས་པས་ཇི་ལྟར་མངོན་པར་འདོད་བཞིན་བསྒོམས་པའི་གདན་ལ་ཁྲོ་བོའི་ཚོགས་གཞག་པར་བྱའོ་ཞེས་པ་ནི་ངེས་པའོ། ། དེ་བཞིན་དུ་ཧཱ་ཡིག་རིང་པོ་ལས་གྲུབ་པའི་གནོད་མཛེས་རྒྱལ་པོ་ཁ་དོག་སྔོན་པོ་ནི་རྣ་བ་གཡས་པའི་སྒོ་ནས་ཕྱུང་སྟེ་འོག་གི་རྡོ་རྗེའི་ས་གཞིར་ཟླ་བའམ་ཉི་མ་ལ་གཞག་པར་བྱའོ། ། དེ་བཞིན་དུ་ཡི་ཡིག་ལས་གྲུབ་པ་བགེགས་མཐར་བྱེད་ཁ་དོག་ནག་པོ་ནི་སྣ་གཡོན་པའི་སྒོ་ནས་ཕྱུང་སྟེ་ཤར་གྱི་རྩིབས་སུ་ཟླ་བའི་དཀྱིལ་འཁོར་རམ་ཉི་མ་ལ་གཞག་པར་བྱའོ། །
དེ་བཞིན་དུ་ཡཱི་ཡིག་ལས་གྲུབ་པ་དབྱུག་པ་སྔོན་པོ་ནག་པོ་ནི་སྣ་གཡས་པའི་སྒོ་ནས་ཕྱུང་སྟེ་མེའི་རྩིབས་སུ་ཉི་མའམ་ཟླ་བ་ལ་གཞག་པར་བྱའོ། ། རྀར་ཡིག་ལས་གྲུབ་པའི་ཤེས་རབ་མཐར་བྱེད་དམར་པོ་ནི་མིག་གཡོན་པའི་སྒོ་ནས་ཕྱུང་སྟེ་ལྷོའི་རྩིབས་སུ་ཟླ་བའམ་ཉི་མའི་གདན་ལ་གཞག་པར་བྱའོ། ། དེ་བཞིན་དུ་རྀརཡིག་ལས་གྲུབ་པ་འདོད་པའི་རྒྱལ་པོ་དམར་པོ་ནི་མིག་གཡས་པའི་སྒོ་ནས་ཕྱུང་སྟེ་བདེན་བྲལ་གྱི་རྩིབས་སུ་ཉི་མའམ་ཟླ་བའི་གདན་ལ་གཞག་པར་བྱའོ། ། དེ་བཞིན་དུ་ཝུ་ཡིག་ལས་གྲུབ་པ་པདྨ་མཐར་བྱེད་དཀར་པོ་ནི་ལྕེའི་སྒོ་ནས་ཕྱུང་སྟེ་བྱང་གི་རྩིབས་སུ་ཟླ་བའམ་ཉི་མ་གཞག་པར་བྱའོ། ། དེ་བཞིན་དུ་ཝཱུ་ཡིག་ལས་གྲུབ་པ་མི་གཡོ་བ་དཀར་པོ་ནི་གཅིན་གྱི་སྒོ་ནས་ཕྱུང་སྟེ་དབང་ལྡན་གྱི་རྩིབས་སུ་ཉི་མའམ་ཟླ་བ་ལ་གཞག་པར་བྱའོ། ། དེ་བཞིན་དུ་ལླྀ་ལས་གྲུབ་པ་གཤིན་རྗེ་མཐར་བྱེད་སེར་པོ་ནི་བཤང་ལམ་གྱི་སྒོ་ནས་ཕྱུང་སྟེ་ནུབ་ཀྱི་རྩིབས་སུ་ཟླ་བའམ་ཉི་མ་ལ་གཞག་པར་བྱའོ། ། དེ་བཞིན་དུ་ལླཱྀ་ཡིག་ལས་གྲུབ་པ་སྟོབས་པོ་ཆེ་སེར་པོ་ནི་རྡོ་རྗེ་གཙུག་ཏོར་གྱི་ནོར་བུའི་སྒོ་ནས་ཕྱུང་སྟེ་རླུང་གི་རྩིབས་སུ་ཉི་མའམ་ཟླ་བ་ལ་གཞག་པར་བྱའོ། ། སྟེང་ནམ་མཁའ་ཡིན་པས་དེ་ལས་ས་སྤྲོ་བར་མི་རིགས་ཤེ་ན། སྐྱོན་མེད་དེ། རིགས་བཞིའི་དབང་ལས་ནམ་མཁའ་རླུང་དུ་འདུ་བའི་ཕྱིར་རོ། །
འདི་དག་ཡུལ་གྱིས་ཡུལ་ཅན་བསྐྱེད་པ་དང་མཐུན་པར་བྱས་སོ། ། ཡང་ན་བསྡུས་པའི་རྒྱུད་ཀྱི་རྗེས་སུ་འབྲང་བའི་སྔགས་པས་ཐུགས་དཀྱིལ་དུ་སྲུང་འཁོར་བདས་པ་ལ་ཁྲོ་བོ་བཅུ་ལས་མི་བསྒོམ་པའི་ཚེ་ཐམས་ཅད་ཉི་མའི་དཀྱིལ་འཁོར་ལ་གཞག་པར་བྱའོ། ། མཚམས་ཀྱི་ཁྲོ་བོ་རྣམས་ནི་སྒྲུབ་ལེར་ལྷ་མི་དབང་པོས་སྒྲུབ་ཐབས་སུ་ཕྱི་རོལ་རེ་ཁཱ་གསུམ་ལ་ཕྱོགས་བཅུའི་དཀྱིལ་འཁོར་དུ་ནི་དེ་བཞིན་ཁྲོ་བོའི་མཚན་མ་རྣམས་གཤེགས་པ་ནི་དེ་བཞིན་གཤེགས་པ་རྣམས་ཇི་ལྟ་བ་དེ་བཞིན་དུ་ཕྱོགས་བྲལ་རྣམས་སུའོ། ། སྟེང་དུ་གཙུག་ཏོར་གྱི་རྡོ་རྗེའོ། ། འོག་ཏུ་གནོད་མཛེས་རྒྱལ་པོའི་དགྲ་སྟ་སྟེ། ར་བ་གསུམ་པོ་རྣམས་བསྲུང་བའི་སླད་དུའོ། ། ཞེས་པ་དང་། རྡོ་རྗེ་སྙིང་འགྲེལ་ལྟར་ན། ཞལ་གསུམ་ཕྱག་་་་་་རྒྱུད་སོ་སོའི་ཡིན་གསུང་དྲུག་པ་རིགས་སོ། ། དེ་ལྟར་ན་སྙིང་པོའི་འཁོར་ལོ་དགོད་པའོ། །
དེ་ནས་བརྩིགས་པའི་ཕྱི་རོལ་དུ་ཚང་རིགས་ལ་སོགས་པའི་གཟུགས་ཅན་ཟད་པར་ས་ལ་སོགས་པ་རྣམས་སྤྲོ་བར་བྱའོ། ། འདིར་སྡེ་པའི་ཡི་གེ་ལས་འབྱུང་བ་སོ་སོའི་ནང་ཚན་གྱི་ཡི་གེ་ལྔ་ལྔར་བསྡུས་ནས་བརྗོད་པའི་ཚིག་གིས་བསྟན་པ། ཧ་ཡ་ར་ཝ་ཞེས་བརྗོད་ནས། ང་ཉ་ཎ་མ་ནན་གསུངས་ཏེ། དེ་བཞིན་དུ་འདིར་སྙིང་ཁར་ཉི་མའི་དཀྱིལ་འཁོར་ལས་ཉ་ཎ་མ་ནན་བརྩེགས་པའི་རང་བཞིན་བསྒོམས། དེ་དག་ལས་ང་དཱ་ཡི་ཡི་གེ་དག་ལ་གྲུབ་པ་ཟད་པར་ནམ་མཁའ་དག་ནི་སྔར་བརྗོད་པའི་སྒོ་དག་ནས་ཕྱུང་སྟེ། ཁང་པ་བརྩེགས་པའི་སྟེང་དང་། གནོད་མཛེས་ཀྱི་འོག་ཏུ་སྟོང་པའི་དཀྱིལ་འཁོར་ལ་གནས་པར་བསྒོམ་པར་བྱའོ། ། དེ་བཞིན་དུ་ཉི་ཉཱི་ལས་གྲུབ་པའི་ཟད་པར་རླུང་དག་ནི་ཤར་དང་མེ་དག་ཏུ་རླུང་གི་དཀྱིལ་འཁོར་ལ་བསྒོམ་པར་བྱའོ། ། དེ་བཞིན་དུ་ཎྀར་ཎྀརཱ་ལས་གྲུབ་པ་ཟད་པར་མེ་དག་ནི་ལྷོ་དང་བདེན་བྲལ་དག་ཏུ་མེ་ཡི་དཀྱིལ་འཁོར་ལ་བསྒོམ་པར་བྱའོ། །
དེ་བཞིན་མུ་མཱུ་ལས་གྲུབ་པ་ཟད་པར་ཆུ་དག་ནི། བྱང་དང་དབང་ལྡན་དག་ཏུ་ཆུའི་དཀྱིལ་འཁོར་ལ་བསྒོམ་པར་བྱའོ། ། དེ་བཞིན་དུ་ཎྀལ་ཎྀལཱ་ལས་གྲུབ་པ་ཟད་པར་ས་དག་ནི་ནུབ་དང་རླུང་དག་ཏུ་སའི་དཀྱིལ་འཁོར་ལ་བསྒོམ་པར་བྱའོ། ། འདི་དག་གི་ཕྱག་མཚན་ལ་བི་བཱུ་ཏི་ཙནྟྲའི་མཚན་ལས་ལྷའི་གཡས་པ་དང་གཡོན་པས་གྲི་གུག་འཛིན་པའོ། ། ཞེས་འབྱུང་སྟེ། རིགས་སུམ་ཅུ་རྩ་དྲུག་གི་རྣལ་འབྱོར་མར་བསྟན་པ་ལ་དགོངས། སློབ་དཔོན་ལྷོ་པ་གྲུབ་སེང་ཐམས་ཅད་མཉམ་བཞག་གི་ཕྱག་རྒྱ་ཅན་དུ་འདོད། ཤོང་སྟོན་གཅུང་པོ་ལ་སོགས་པ་དཀྱིལ་འཁོར་ཉིད་དུ་བཞེད་དེ། སྒྲུབ་བྱེད་མེད་ལ། རྭ་བས་གསུང་གི་རྣལ་འབྱོར་མ་དང་གཅིག་པར་འདོད་པ་ནི།
རྣལ་འབྱོར་མ་དེ་དག་འབྱུང་སྐྱེས་ཡིན་ལ། འབྱུང་པོ་ནི་རྭ་བ་ལྔའི་ཕྱི་རོལ་བསྲུང་བར་བཤད་པ་དང་འགལ་བའི་ཕྱིར་མ་ཡིན་ནོ། ། དེས་ན་ལེའུ་འདིའི་ཚིགས་བཅད་བརྒྱ་སོ་བདུན་པར། ཚངས་པའི་ཡུལ་སར་དཔལ་ལྡན་བཞི་སྟེ་རབ་མཆོག་ཞི་བའི་གྲོང་དུ་ཁམས་གསུམ་དག་གི་ཡུམ་གཅིག་མ། ཞེས་དང་དེའི་འགྲེེལ་པར། དེ་དག་ཚངས་པའི་ཡུལ་སར་དཔལ་ལྡན་བཞི་སྟེ། ཚངས་རིགས་ལ་སོགས་པའི་གཟུགས་ཅན་ཟད་པར་ས་ལ་སོགས་པ་བསྒོམས་པ་རྣམས་སོ། ། གཟུགས་མེད་པ་རྣམས་ནི་སྟོང་པའི་ཁམས་སོ། ། རབ་མཆོག་ཞི་བའི་གྲོང་དུ་ཡུམ་གཅིག་མ་ནི་ཡེ་ཤེས་ཀྱི་ཁམས་ཏེ་ཤེས་རབ་ཀྱི་ཕ་རོལ་ཏུ་ཕྱིན་མའོ། ། ཞེས་ཟད་པར་ལྔ་ཡུམ་ལྔར་བཤད་པས་སྐུ་མདོག་ཕྱག་མཚན་ཡང་དེ་དང་འདྲ་ལ།
གཟུགས་དང་གཟུགས་མེད་ཀྱི་ལྷ་ཡིན་ཞིང་། ཕོ་རྟགས་ཀྱི་སྒྲས་གསུངས་པའི་ཕྱིར་ལྷ་ཕོ་ཡིན་ནོ། ། གལ་ཏེ་མཚམས་ཀྱི་ཁྲོ་བོ་བཞི་ཞལ་ཕྱག་བཞི་པ་ཡིན་ན། འདི་ཡི་ཡང་མཚམས་པ་རྣམས་དེ་དང་ཞལ་ཕྱག་མཐུན་པ་དགོས་ཏེ། དོན་ལ་འདི་དག་ཁྲོ་བོའི་ཡུམ་ཡིན་པའི་ཕྱིར་རོ། ། དེ་ནས་རང་གི་ཐུགས་ཀར། གྷ་ཛྷ་དྷ་བྷ་དྷ་དྷ་བརྩེགས་པའི་རྣམ་པ་བསྒོམ་པར་བྱ་ཞིང་། དེ་དག་ལས་ཀྱང་ཕྱོགས་སྐྱོང་བཅུ་སྤྲོ་བར་བྱ་སྟེ། གྷ་གྷཱ་ལས་གྲུབ་པ་ཚངས་པ་དང་ཁྱབ་འཇུག་ལྗང་ཁུ་དང་སྔོན་པོ་དག་ནི་རྭ་བའི་ཁྱོན་གྱི་ཚད་ཀྱིས་སྟེང་དུ་ཚངས་པ་དང་འོག་ཏུ་ཁྱབ་འཇུག་སྟེ་ངང་པ་དང་ནམ་མཁའ་ལྡིང་དག་ལ་གནས་པར་བསྒོམ་པར་བྱའོ། ། དེ་བཞིན་དུ་ཛྷི་ཛྷཱི་ལས་གྲུབ་པ་བདེན་བྲལ་དང་རླུང་ལྷ་ཁ་དོག་ནག་པོ་དག་ནི་ཤར་དང་མེ་དག་ཏུ་ཡི་དྭགས་རོ་དང་རི་དྭགས་ཀྱི་གདན་ཤ་བ་ལ་གནས་པའོ། །
དེ་བཞིན་དུ་ལྷོ་དང་བདེན་བྲལ་དུ་དྷརྀ་དྷརཱྀ་ལས་གྲུབ་པ་གཤིན་རྗེ་དང་མེ་དག་ནི་མ་ཧེ་དང་ལུག་ལ་གནས་པའོ། ། བྱང་དང་དབང་ལྡན་དུ་བྷུ་བྷཱུ་ལས་གྲུབ་པ་རྒྱ་མཚོ་དང་བདེ་བྱེད་དག་ནི་ཆུ་སྲིད་དང་ཁྱུ་མཆོག་དག་ལ་གནས་པའོ། ། ནུབ་དང་རླུང་དག་ཏུ་དྷྀལ་དྷྀལཱ་ལས་གྲུབ་པ་དབང་པོ་དང་གནོད་སྦྱིན་དག་ནི་གླང་པོ་དང་གཞལ་ཡས་ཁང་ལ་གནས་པ་སྟེ། བི་མཱ་ན་ཞེས་པ་འོག་ཤིང་རྟ་ལ་སྟེང་ཁང་པ་ཟེར། རྨས་གཏེར། འབྲོས་ཁང་བརྩེགས། རྭས་ཤིང་རྟར་བསྒྱུར་ཏེ། དོན་རྒྱལ་པོ་ལྟད་མོ་ལ་བསྐྱོད་པའི་ཁང་པ་འཇིག་རྟེན་ཁམས་ལེར་བསྟན་པ་ལྟ་བུའོ། ། དེ་ལྟར་ཕྱོགས་སྐྱོང་རྣམས་རྭ་བ་གསུམ་ལ་སོགས་པའི་ནང་དུ་བསྒོམ་པར་བྱའོ། ། ནང་དུ་ཞེས་འགྱུར་མངས་དང་རྭ་གཉིས་ཀས་འདོན་ཏོ། །
དེ་ནས་རྭ་བ་གསུམ་གྱི་ཕྱི་རོལ་བསྲུང་བའི་དོན་དུ་གཟའི་འཁོར་ལོ་སྤྲོ་བར་བྱ་སྟེ། སྔར་བརྗོད་པའི་ཉི་མའི་དཀྱིལ་འཁོར་ག་ཛ་ཌ་པ་དད་བསྒོམས་ཏེ། དེ་དག་ལས་ག་གཱ་ལས་གྲུབ་པ་སྒྲ་གཅན་དང་དུས་ཀྱི་མེ་དག་ནི་རྭ་བ་གསུམ་པོ་རྣམས་ཀྱི་ཁྱོན་གྱི་ཚད་ཀྱིས་སྟེང་དང་འོག་ཏུ་སྟོང་པའི་དཀྱིལ་འཁོར་ལ་གནས་པ་བསྒོམ་པར་བྱའོ། ། དེ་བཞིན་ཛི་ཛཱི་ལས་གྲུབ་པ་ཟླ་བ་དང་ཉི་མ་དག་ནི་ཤར་དང་མེ་དག་ཏུ་རླུང་གི་དཀྱིལ་འཁོར་ལ་གནས་པའོ། ། ཌྀར་ཌྀརཱ་ལས་གྲུབ་པ་གཟའ་ལག་དང་བཀྲ་ཤིས་དག་ནི་ལྷོ་དང་བདེན་བྲལ་དུ་མེའི་དཀྱིལ་འཁོར་ལ་གནས་པའོ། ། བུ་བཱུ་ལས་གྲུབ་པ་པ་སངས་དང་ཕུར་བུ་དག་ནི་བྱང་དང་དབང་ལྡན་དུ་ཆུའི་དཀྱིལ་འཁོར་ལ་གནས་པའོ། ། ྠྀལ་ྠྀལཱ་ལས་གྲུབ་པ་མཇུག་རིང་དང་སྤེན་པ་དག་ནི་ནུབ་དང་རླུང་དག་ཏུ་སའི་དཀྱིལ་འཁོར་ལ་གནས་པ་བསྒོམ་པར་བྱའོ། ། འདི་རྣམས་ཀྱི་ཕྱག་མཚན་སྦྱིན་སྲེག་གི་སྐབས་ཀྱི་མེ་ལྷའི་ཕ་མཚན་ལ་འདོད་པ་མང་སྟེ། འདིའི་སྐབས་ཀྱི་ཁམས་དང་ཕྱོགས་འགོད་ཚུལ་མི་མཐུན་པས་ཉི་ཟླ་ཞི་རྒྱས་ཀྱི་ལྷ་ལ་བསད་བསྐྲད་ཀྱི་ལྷའི་ཕྱག་མཚན་བསྐུར་བ་ལ་སོགས་པ་མི་རིགས་པས་མི་འཐད་ཅིང་། ལེའུ་འདིའི་བརྒྱ་སུམ་ཅུ་རྩ་བདུན་པར།
ལྷ་མཆོག་གནས་སུ་སྒྲ་ནི་རྡོ་རྗེ་ལ་སོགས་དྲུག་ཅེས་གསུངས་པས་ཕྱོགས་སྐྱོང་རྣམས་དང་ཕྱག་མཚན་མཐུན་ཏེ་དོན་ལ་ཕྱོགས་སྐྱོང་གི་ཡུམ་ཡིན་པའི་ཕྱིར་རོ། ། དེ་ལྟ་ན་རང་རིགས་ལ་འཁྱུད་པས་བྱ་བ་མི་འགྲུབ་པར་བཤད་པ་དང་འགལ་ཞེ་ན། དེ་ནི་འཁྱུད་ཡུམ་ལ་དགོངས་པ་ཡིན་གྱི་ཡུམ་ཡིན་ཚད་ལ་དེ་ལྟར་མ་ངེས་ཏེ། སྐུ་དཀྱིལ་གྱི་འདབ་མའི་ལྷ་མོ་རྣམས་ཀྱང་ཕྱོགས་སྐྱོང་གི་ཡུམ་ཡིན་པའི་ཕྱིར་རོ། ། འདི་ནི་རྭ་བའི་ཕྱི་རོལ་དུ་བསྲུང་ཞིང་སྐྱོང་བའི་གཟའ་རྣམས་སོ། ། དེ་ནས་རྭ་བ་ལྔའི་ནང་བསྲུང་བའི་དོན་དུ་ཀླུའི་རྒྱལ་པོ་རྣམས་སྤྲོ་བར་བྱ་སྟེ། ཉི་མའི་དཀྱིལ་འཁོར་དེ་ལ་ཁ་ཚ་ཋ་ཕ་ྟྟ་བསྒོམས་ནས། དེ་དག་ལ་ཁ་ཁཱ་ལས་གྲུབ་པའི་རྒྱལ་བ་དང་རྣམ་པར་རྒྱལ་བ་དག་ནི་རྭ་བ་ལྔའི་ནང་གི་ཁྱོན་གྱི་ཚད་ཀྱིས་སྟེང་དང་འོག་ཏུ་སྟོང་པའི་དཀྱིལ་འཁོར་ལ་གནས་པར་བསྒོམ་པར་བྱའོ། ། དེ་བཞིན་དུ་ཚི་ཚཱི་ལས་གྲུབ་པ་སྟོབས་ཀྱི་རྒྱུ་དང་པདྨ་དག་ནི་ཤར་དང་མེ་དག་ཏུ་རླུང་གི་དཀྱིལ་འཁོར་ལ་གནས་པའོ། དེ་བཞིན་དུ་ྚྀར་ྚྀརཱ་ལས་གྲུབ་པ་ནོར་རྒྱས་གྱི་བུ་དང་དུང་སྐྱོང་དག་ནི་ལྷོ་དང་བདེན་བྲལ་དག་ཏུ་མེའི་དཀྱིལ་འཁོར་ལ་གནས་པའོ།
དེ་བཞིན་དུ་ཕུ་ཕཱུ་ལས་གྲུབ་པ་མཐའ་ཡས་དང་རིགས་ལྡན་དག་ནི་བྱང་དང་དབང་ལྡན་དག་ཏུ་ཆུའི་དཀྱིལ་འཁོར་ལ་གནས་པའོ། ། ྟྀལ་ྟྀལཱ་ལས་གྲུབ་པ་པདྨ་ཆེན་པོ་དང་འཇོག་པོ་དག་ནི་ནུབ་དང་རླུང་དུ་སའི་དཀྱིལ་འཁོར་དག་ལ་གནས་པ་བསྒོམ་པར་བྱའོ། ། དེ་ནས་རྭ་བ་ལྔའི་ཕྱི་རོལ་བསྲུང་བའི་དོན་དུ་འབྱུང་པོ་དང་ལྷ་མ་ཡིན་རྣམས་བསྒོམ་པར་བྱ་སྟེ། ཉི་མའི་དཀྱིལ་འཁོར་དེ་དག་ལ་ཀ་ཙ་ཊ་པ་ྞིཏ་བརྩེགས་པ་བསྒོམས་ནས། དེ་དག་ལས་ཕྱི་རོལ་དུ་དུ་ར་བའི་ཁྱོན་གྱི་ཚད་ཀྱིས་སྟེང་དུ་རོ་ལངས་དང་། འོག་ཏུ་གྲུལ་བུམ་སྟེ། དེ་དག་ནི་ཀ་ཀཱ་ལས་གྲུབ་པ་སྟོང་པའི་དཀྱིལ་འཁོར་ལ་གནས་པ་བསྒོམ་པར་བྱའོ། ། ཤར་དུ་ཙི་ལས་གྲུབ་པའི་མིའམ་ཅི་ཁྱིའི་གདོང་ཅན་དང་། མེར་ཙཱི་ལས་གྲུབ་པ་སྐྱེས་བུའམ་ཅི་བྱ་རོག་གི་གདོང་ཅན་ཏེ་རླུང་ལ་གནས་པའོ། ། མིའམ་ཅི་ནི་མིའི་ལུས་ལ་རྟ་མགོ་ཅན་དང་།
སྐྱེས་བུའམ་ཅི་མི་ལུས་སྤྲེའུ་ལ་སོགས་པའི་མགོ་ཅན་དུ་འཆི་མེད་མཛོད་ཀྱི་འགྲེལ་པར་བཤད་པས་ཐ་དད་དོ། ། དེ་བཞིན་དུ་ྙྀར་ྙྀརཱ་ལས་གྲུབ་པ་དག་ནི་དྲི་ཟ་ཕག་གི་གདོང་ཅན་དང་འབྱུང་པོ་བྱ་རྒོད་ཀྱི་གདོང་ཅན་སྟེ་ལྷོ་དང་བདེན་བྲལ་དུ་མེ་ལ་གནས་པའོ། ། བུ་བཱུ་ལས་གྲུབ་པ་སྲིན་པོ་སྟག་གི་གདོང་ཅན་དང་། ཡི་དྭགས་འུག་པའི་གདོང་ཅན་ནི་བྱང་དང་དབང་ལྡན་དུ་ཆུ་ལ་གནས་པའོ། ། ྞྀལ་ྞྀལ་ལས་གྲུབ་པ་བརྗེད་བྱེད་ལྕེ་སྤྱང་གི་གདོང་ཅན་དང་མཁའ་ལྡིང་ནི་ནམ་མཁའ་ལྡིང་གི་གཟུགས་ཅན་ཉིད་དེ་ནུབ་དང་རླུང་དུ་ས་ལ་གནས་པ་ཕྱག་མཚན་སྒྲུབ་ལེ་ལྟ་བུའོ། ། ཞེས་པ་ནི་སྲུང་བའི་འཁོར་ལོ་སྟེ། ཐུགས་རྡོ་རྗེ་དང་གསུང་རྡོ་རྗེ་དང་སྐུ་རྡོ་རྗེའི་ཆོས་རྣམ་པར་དག་པ་ཁང་ལ་བརྩེགས་པ་དང་། རྭ་བ་གསུམ་དང་། རྭ་བ་ལྔ་རྣམས་ལ་ནི། ཡེ་ཤེས་དང་ནམ་མཁའ་དང་རླུང་དང་མེ་དང་ཆུ་དང་སའི་ཁམས་དྲུག་ལས་སྐྱེས་པ་ཁྲོ་བོའི་རྒྱལ་པོ་རྣམས་དང་།
ཟད་པར་ས་ཆུ་མེ་རླུང་བཞི་གཟུགས་ཀྱི་ལྷ་དང་། ཟད་པར་ནམ་མཁའ་གཟུགས་མེད་པའི་ལྷ་དང་ཕྱོགས་སྐྱོང་བཅུ་དང་གཟའ་དང་ཀླུ་དང་འབྱུང་པོ་སྟེ། སྡེ་པ་དྲུག་གི་བདག་ཉིད་བསྲུང་ཞིང་སྐྱོང་བ་རྣམས་ནི་ནང་མ་རྣམས་ཞལ་ཕྱིར་བལྟ་བ་དང་། ཕྱི་རོལ་པ་རྣམས་ཞལ་ནང་དུ་བསྟན་ནས་་་་་་སྐབས་འགར་ཐམས་ཅད་ཕྱི་དང་ནང་དུ་བལྟ་བའང་རུང་། ཞལ་ཡང་དག་པར་སྦྱོར་བས་དགོད་པར་བྱའོ། ། དེ་དག་ལས་ས་དང་ཆུ་ལས་འབྱུང་བ་རྣམས་ནི་ལུས་ཀྱི་ཁམས་བསྲུང་བར་བྱེད་པའོ། ། མེ་དང་རླུང་གི་ཁམས་ལས་འབྱུང་བ་རྣམས་ནི་ངག་གི་ཁམས་བསྲུང་བར་བྱེད་པའོ། ། སྟོང་པ་དང་ཡེ་ཤེས་ཀྱི་ཁམས་ལས་བྱུང་བ་རྣམས་ནི་ཐམས་ཅད་དུ་སེམས་ཀྱི་ཁམས་བསྲུང་བར་བྱེད་པའོ། ། དེའི་ཕྱིར་སྲུང་མ་རྣམས་ཀྱིས་ཕྱོགས་ཁ་དོག་ཕྱག་མཚན་རྣམས་ནི་བཅོམ་ལྡན་འདས་ཀྱི་ངེས་པ་གསུངས་ཏེ། འདི་དག་ཀྱང་ཁྲོ་བོ་དང་ཟད་པར་ཡབ་ཡུམ།
ཕྱོགས་སྐྱོང་དང་གཟའ་ཡབ་ཡུམ། ཀླུ་དང་འབྱུང་པོ་ཡབ་ཡུམ་ཡིན་པས་སྐུ་མདོག་ཕྱག་མཚན་སྔར་བསྟན་པ་ལྟར་ངེས་ཏེ། རྒྱུད་ཀྱི་མཇུག་ཏུ་ཡང་། གང་དག་སྟེང་ན་བདུད་ཀྱི་ཕྱོགས་གནས་ལྷ་མ་ཡིན་རྣམས་མཆོག་ཏུ་འཇིགས་བྱེད་བྱང་ཆུབ་སེམས་དཔའ་རྣམས། ། མི་ཡི་འཇིག་རྟེན་དག་ན་ཕྱོགས་དང་ཕྱོགས་བྲལ་དུ་གནས་ཁྲོ་བོའི་རྒྱལ་པོ་བཙུན་མོར་བཅས་པ་རྣམས། ། གང་དག་ས་འོག་དག་ན་གདེངས་ཅན་དབང་པོ་གདོན་ཚོགས་མི་དགེ་ཐམས་ཅད་དུས་སུ་འཆིང་བྱེད་པ། ། དེ་དག་ཐམས་ཅད་ཉིན་ཞག་སོ་སོའི་དུས་སུ་མི་ཤེས་འཇིག་རྟེན་ཀུན་ནས་སྐྱོང་བར་བྱེད་གྱུར་ཅིག ཅེས་དང་། ལེའུ་འདི་ཉིད་དུ། ས་འོག་རྣམས་སུ་གཏུམ་མོ་བརྒྱད་དེ་མི་ཡི་འཇིག་རྟེན་ཕྱོགས་བཅུའི་དཀྱིལ་འཁོར་ལ་ནི་ཁྲོ་སྐྱེས་རྣམས། །
ཡི་དྭགས་ཞེས་བྱ་ཡི་དྭགས་འཇིག་རྟེན་དུ་སྟེ་ལྷམ་ཆོག་གནས་སུ་སྒྲ་ཡི་རྡོ་རྗེ་ལ་སོགས་དྲུག ། ཚངས་པའི་ཡུལ་སར་དཔལ་ལྡན་བཞི་སྟེ་རབ་མཆོག་ཞི་བའི་གྲོང་དུ་ཁམས་གསུམ་དག་གི་ཡུམ་གཅིག་མ། ། རབ་ཏུ་ཁྲོས་པའི་ཞལ་རྣམས་སྣ་ཚོགས་ཡང་དག་བསྡུད་བྱེད་དགྱེས་པ་རྣམས་ནི་སྐྱོང་བར་བྱེད་པ་ཉིད། ། ཅེས་གསུངས་པས་སོ། ། དེ་ནས་བླ་མའི་ངེས་པ་དང་ལྡན་་་་་་པས་སྒྲུབ་པ་པོ་ལྟར་སྲུང་འཁོར་རྒྱས་བསྡུས་གང་རུང་གང་ཞིག་ཅུང་ཟད་འདོད་པ་སྒྲུབ་པ་པོ་ཡིས་་་་་་བསྒོམ་པ་བསྒྲུབ་པར་བྱ་ཞེས་པ་ནི་ངེས་པའོ། ། ད་ནི་ཁྲོ་བོ་ལ་སོགས་པ་འདི་རྣམས་སོ་སོའི་གཏོར་མའི་སྔགས་ཀྱི་ཚིག་རྣམས་སུ་འགྱུར་བ་འདི་ལྟ་སྟེ། ཨོཾ་སྐུ། ཨཱཿགསུང་། ཧཱུྃ་ཐུགས། ཧོཿཡེ་ཤེས།
ཨུཥྞཱི་ཥ་གཙུག་ཏོར། སུམྦྷ་གནོད་མཛེས། ནི་སུམྦྷ་ངེས་པར་གནོད་མཛེས། བགྷྣཱ་ཀ་བགེགས་མཐར་བྱེད། ནཱི་ལ་དཎྜ་དབྱུག་པ་སྔོན་པོ། པྲཛྙཱ་དཱནྟ་ཀ་ཤེས་རབ་མཐར་བྱེད། ཊཀྐི་རཱ་ཛ་འདོད་པའི་རྒྱལ་པོ། པདྨཱནྟཏ་ཀ་པདྨ་མཐར་བྱེད། ཨ་ཙ་ལ་མི་གཡོ་བ། ཡ་མཱནྟ་ཀ་གཤིན་རྗེ་མཐར་བྱེད།
མ་ཧཱ་བ་ལེ་བྷྱཿསྟོབས་པོ་ཆེ་རྣམས་ལ། ས་པ་རི་ཝཱ་རེ་བྷྱཿའཁོར་དང་བཅས་པ་རྣམས་ལ། ཨི་དཾ་འདི། བ་ལིཾ་གཏོར་མ། གན་དྷཾ་དྲི། པུཥྤཾ་མེ་ཏོག དཱུ་པཾ་བདུག་པ། དཱི་པཾ་སྒྲོན་མ། ཨཀྵ་ཏཾ་མ་ཉམས་པ། ད་དཱ་མ་ཧེ་བདག་གིས་དབུལ་ལོ། །
ཏེ་ཙཱ་ག་ཏྱ་དེ་རྣམས་ཀྱང་བྱོན་ནས། ས་པ་རི་ཝཱ་རཿའཁོར་དང་བཅས་པ་རྣམས། ཤཱི་གྷྲཾ་མྱུར་དུ། ཨི་དཾ་འདི། བ་ལིཾ་གཏོར་མ། གྲྀཧྞ་ཏུ་གཟུང་བར་མཛོད། ཁཱ་དནྟུ་གསོལ་བར་མཛོད། པི་ཝནྟུ་བཏུང་བར་མཛོད། ཛཿཧཱུྃ་བཾ་ཧོཿདགུག་གཞུག་བཅིང་མཉེས་པའི་ས་བོན། སཾ་ཏྲིཔྟ་ཏཱཿ
ཡང་དག་པར་ཚིམ་པ་རྣམས། སརྦ་ས་ཏྭཱ་ནཱཾ་སེམས་ཅན་ཐམས་ཅད་ཀྱི། ཤནྟིཾ་ཞི་བ། པུཥྚིཾ་རྒྱས་པ་དང་། རཀྵཱ་བ་ར་ཎ་བསྲུང་བ་དང་། གུཔྟིཾ་ཀུརྦན་ཏུ་སྦ་བ་མཛད་དུ་གསོལ་ཧུྃ་ཧཱུྃ་ཕཊ་དབབ་པ་དང་བསྣུན་པ། བཛྲ་དྷ་རཱ་རྡོ་རྗེ་འཛིན་པ། ཨཱཛྙཱ་པ་ཡ་ཏི་བཀའ་བསྒོ་བར་མཛོད། སྭཱ་ཧཱ་གཞི་ཚུགས་ཤིག་ཅེས་པའམ་རྟ་བར་བྱེད་པ་ནི་ཁྲོ་བོ་ཐམས་ཅད་ཀྱི་གཏོར་མའི་སྔགས་སོ། ། དེ་བཞིན་དུ་ཟད་པར་ནམ་མཁའ་ལ་སོགས་པ་བསྒྱུར་བ་རྣམས་ཀྱི་གཏོར་མའ་ིསྔགས་ཀྱི་ཚིགས་ནི།
ཨོཾ་ཨཱཿཧཱུྃ་ཧོཿ ཨཱ་ཀཱ་ཤ་ནམ་མཁའ། བཱ་ཡུ་རླུང་། ཏེ་ཛ་མེ། ཨུད་ཀ་ཆུ། པྲྀ་ཐ་བཱི་ས། ས་དྷཱི་ཏེ་བྷྱཿགྲུབ་པ་རྣམས། ས་པ་རི་ཝཱ་རེ་བྷྱཿའཁོར་དང་བཅས་པ་རྣམས་ལ། ཨི་དཾ། བ་ལིཾ།
གནྡྷཾ། པུཥྤཾ། དྷཱུ་པཾ། དཱི་པཾ། ཨ་ཀྵ་ཏཾ། ད་དཱ་མ་ཧེ། ཏེ་ཙཱ་ག་ཏྱ་ས་པ་རི་ཝཱ་རཱཿ ཤཱི་གྷྲཾ། ཨི་དཾ། བ་ལིཾ།
གྲྀཧྞ་ཏུ། ཁཱ་དན་ཏུ། པི་ཝནྟུ། ཛཿཧཱུྃ་བཾ་ཧོཿ སཾ་ཏྲིཔྟཿ སརྦ་སཏྭཱ་ནཱཾ། ཤཱནྟིཾ་པུཥྚིཾ། རཀྵཱ་བ་ར་ཎ་གུཔྟིཾ་ཀུརྦན་ཏུ་ཧུྃ་ཧཱུྃ་ཕཊ་བཛྲ་དྷ་རཱ་ཛྙཱ་པ་ཡ་ཏི་སྭཱཧཱ། དེ་ནས་ཕྱོགས་སྐྱོང་རྣམས་ཀྱི་གཏོར་མའི་སྔགས་ཀྱི་ཚིག་རྣམས་ནི། ཨོཾ་ཨཱཿཧཱུྃ་ཧོཿ
བྲཧྨ་ཚངས་པ་དང་། བིཥྞུ་ཁྱབ་འཇུག ནཻ་རི་ཏྱ་བདེན་བྲལ། བཱ་ཡུ་རླུང་། ཡ་མ་གཤིན་རྗེ། ཨགྣེ་མེ། ས་མུ་དྲེ་རྒྱལ་མཚོ། ཤྭ་ར་དབང་ཕྱུག ཨིནྡྲ་དབང་པོ། ཡཀྵེ་བྷྱཿགནོད་སྦྱིན་རྣམས།
ས་པ་རི་ཝཱ་རེ་བྷྱཿ ཨི་དཾ་བ་ལིཾ་གན་དྷཾ་པུཥྤཾ་དྷཱུ་པཾ་ཨཀྵ་ཏཾ་ད་དཱ་མ་ཧེ་ཏེ་ཙཱ་ག་ཏྱ་ས་པ་རི་ཝཱ་རཱཿཤཱིགྷྲཾ་ཨི་དཾ་བ་ལིཾ་གྲྀཧྞ་ཏུ་ཁཱ་དན་ཏུ། པི་བནྟུ། ཛཿཧཱུྃ་བཾ་ཧོཿ སཾ་ཏྲིཔྟཱཿ སརྦ་སཾཏྭ་ནཱཾ་ཤཱིནྟཾ་པུཥྚིཾ་རཀྵཱ་བ་ར་ཎ་གུཔྟིཾ་ཀུརྦནྟུ་ཧུྃ་ཧཱུྃ་ཕཊ་བཛྲ་དྷ་རཱ་ཛྙཱ་པ་ཡ་ཏི་སྭཱཧཱ། དེ་ནས་གཟའི་གཏོར་མའི་སྔགས་ཀྱི་ཚིག་རྣམས་ནི། ཨོཾ་ཨཱཿཧཱུྃ་ཧོཿ རཱ་ཧུ་སྒྲ་གཅན། ཀཱ་ལཱགྣི་དུས་མེ།
ཙནྡྲ་ཟླ་བ། སཱུརྻ་ཉི་མ། བུདྡྷ་གཟའ་ལག མཾ་ག་ལ་བཀྲ་ཤིས། ཤུ་ཀྲ་ཁུ་བ། བྲི་ཧསྤ་ཏི་ཕུར་བུ། ཀེ་ཏུ་མཇུག་རིངས། ཤ་ནི་བྷྱེཿདལ་འགྲོ་རྣམས། ས་པ་རི་ཝཱ་རེ་བྷྱཿ ཨི་དཾ་བ་ལིཾ་གན་དྷཾ་པུཥྤཾ་དྷཱུ་པཾ་དཱི་པཾ་ཨཀྵ་ཏཾ་ད་དཱ་མ་ཧེ།
ཏེ་ཙཱ་ག་ཏྱ་ས་པཱ་རི་ཝཱ་རཱཿ ཤཱི་གྷྲཾ་ཨི་དཾ་བ་ལིཾ་གྲྀཧྞ་ཏུ་ཁ་དན་ཏུ། པི་བནྟུ། ཛཿཧཱུྃ་བཾ་ཧོཿ སཾ་ཏྲཔྟཱཿསརྦ་སཱ་ཏྭཱ་ནཱཾ་ཤཱནྟིཾ་པུཥྚིཾ་རཀྵཱ་བ་ར་ཎ་གུཔྟིཾ་ཀུརྦནྟུ་ཧུྃ་ཧཱུྃ་ཕཊ་བཛྲ་དྷ་རཱ་ཛྙཱ་པ་ཡ་ཏི་སྭཱ་ཧཱ། དེ་ནས་ཀླུའི་གཏོར་མའི་སྔགས་ཀྱི་ཚིག་རྣམས་ནི། ཨོཾ་ཨཱཿཧཱུྃ་ཧོཿ ཛ་ཡ་རྒྱལ་བ། བི་ཛ་ཡ་རྣམ་པར་རྒྱལ་བ། པདྨ་པད་མ།
ཀརྐོ་ཊ་སྟོབས་ཀྱི་རྒྱུ། བཱ་སུ་ཀི་ནོར་རྒྱས། ཤཾ་ཁ་པཱ་ལ་དུང་སྐྱོང་། ཀུ་ལི་ཀ་རིགས་ལྡན། ཨ་ནན་ཏ་མཐའ་ཡས། ཏཀྵཱ་ཀ་འཇོག་པོ། མ་ཧཱ་པདྨེ་བྷྱཿཔད་མ་ཆེན་པོ་རྣམས། ས་པཱ་རི་ཝཱ་རེ་བྷྱཿ ཨི་དཾ་བ་ལིཾ་གན་དྷཾ་པུཥྤཾ་དྷཱུ་པཾ་དཱི་པཾ་ཨཀྵ་ཏཾ་ད་དཱ་མ་ཧེ། ཏེ་ཙཱ་ག་ཏྱ་ས་པ་རི་ཝཱ་རཱཿ
ཤཱི་གྷཾ་ཨི་དཾ་བ་ལིཾ་གྲྀཧྞ་ཏུ། ཁཱ་དན་ཏུ་པི་ཝནྟུ། ཛཿཧཱུྃ་བཾ་ཧོཿ སཾ་ཏྲིཔྟཱཿསརྦ་ས་ཏྭཱ་ནཱཾ་ཤཱནྟིཾ་པུཥྚིཾ་རཀྵཱ་བ་ར་ཎ་གུཔྟིཾ་ཀུརྦནྟུ་ཧུྃ་ཧཱུྃ་ཕཊ་བཛྲ་དྷ་རཱ་ཛྙཱ་པ་ཡ་ཏི་སྭཱཧཱ། དེ་ནས་འབྱུང་པོའི་གཏོར་མའི་སྔགས་ནི། ཨོཾ་ཨཱཿཧཱུྃ་ཧོཿ བེ་ཏཱ་ཌ་རོ་ལངས། བི་ཀྲྀ་ཏ་མུ་ཁ་རྣམ་པར་འགྱུར་བའི་གདོང་ཅན། ཤྭ་ཁྱི། ཀཱ་ཀ་བྱ་རོག
སཱུ་ཀ་ར་ཕག་པ། གྲྀ་དྷ་བྱ་རྒོད། བྱཱ་གྷྲ་སྟག ཨུ་ལཱུ་ཀ་འུག་པ། ཛཾ་བུ་ཀ་ལྕེ་སྤྱང་། ག་རུ་ཌ་ནམ་མཁའ་ལྡིང་། མུ་ཁེ་བྷྱཿགདོང་ཅན་རྣམས། ས་པ་རི་ཝཱ་རེ་བྷྱཿཨི་དཾ་བ་ལིཾ་གན་དྷཾ་པུཥྤཾ་དྷཱུ་པཾ་དཱུ་པཾ་ཨཀྵ་ཏཾ། ད་དཱ་མ་ཧེ། ཏེ་ཙཱ་ག་ཏྱ་ས་པ་རི་ཝཱ་རཿ
ཤཱིགྷྲཾ་ཨི་དཾ་བ་ལིཾ་གྲྀཧྞ་ཏུ་ཁཱ་དནྟུ། པི་བནྟུ། ཛཿཧཱུྃ་བཾ་ཧོཿ སཾ་ཏྲི་པྟཱཿསརྦ་ས་ཏྭཱ་ནཱཾ་ཤནྟིཾ་པུཥྚིཾ་རཀྵཱ་ཝ་ར་ཎ་གུཔྟིཾ་ཀུརྦནྟུ་ཧུྃ་ཧཱུྃ་ཕཊ་བཛྲ་དྷ་རཱ་ཛྙཱ་པ་ཡ་ཏི་སྭཱ་ཧཱ། ཞེས་པ་ནི་འབྱུང་པོའི་གཏོར་མའི་སྔགས་ཏེ། དེ་ལྟར་སོ་སོའི་གཏོར་མ་འཆད་པར་འགྱུར་བའི་རིམ་པས་སྦྱང་བ་དང་། རྟོགས་པའམ་སྤེལ་བ་དང་། རབ་ཏུ་འབར་བ་དང་། བདུད་རྩིར་བྱས་ནས་ཁྲོ་བོ་ལ་སོགས་པ་རྣམས་ལ་སྔགས་པས་སྦྱིན་པར་བྱའོ། ། དེ་བཞིན་དུ་དཀྱིལ་འཁོར་གྱི་ཆོ་ག་ཐམས་ཅད་ལ་ཐུན་མཚམས་བཞིར་སློབ་དཔོན་གྱིས་གཏོར་མ་བྱིན་ཏེ།
དེ་ནས་གཤེགས་སུ་གསོལ་བར་བྱའོ། ། གཤེགས་སུ་གསོལ་བའི་དུས་སུ་གསལ་བའི་འཁོར་ལོ་ཡེ་ཤེས་ཀྱི་ས་བོན་ཧཾ་ཡིག་ལ་ཁྲོ་བོའི་འཁོར་གཞུག་པར་བྱའོ། ། གཙུག་ཏོར་དུ་ནམ་མཁའི་ས་བོན་ཨ་ཡིག་ལ་ཟད་པར་སྟོང་པ་ལ་སོགས་པའི་འཁོར་ལོའོ། ། དཔྲལ་བར་རླུང་གི་ས་བོན་ཨི་ཡིག་ལ་ཕྱོགས་སྐྱོང་བའི་འཁོར་ལོའོ། ། མགྲིན་པར་མེའི་ས་བོན་རྀ་ཡིག་ལ་གཟའི་འཁོར་ལོའོ། ། སྙིང་ཁར་ཆུའི་ས་བོན་ཨུ་ཡིག་ལ་ཀླུའི་འཁོར་ལོའོ། ། ལྟེ་བར་སའི་ས་བོན་ལྀ་ཡིག་ལ་འབྱུང་པོའི་འཁོར་ལོ་གཞུག་པར་བྱའོ། ། གཤེགས་སུ་གསོལ་བའི་ཆོ་ག་རྫོགས་ནས། དེའི་འོག་ཏུ་སྔགས་པས་འཆད་པར་འགྱུར་བའི་རིམ་པས་འདོད་པའི་ལྷའི་བསྐྱེད་ཆོག་རྒྱས་བསྡུས་གང་རུང་སྔོན་དུ་འགྲོ་བས་ས་ཡོངས་སུ་གཟུང་བར་བྱའོ། ། ཞེས་པ་ནི་ངེས་པའོ། །
ད་ནི་འཆད་པར་འགྱུར་བའི་ཏིང་ངེ་འཛིན་གྱིས་ས་སྦྱང་བའི་དོན་དུ་ས་ཡི་ལྷ་མོ་སྤྱན་དྲང་བ་གསུངས་ཏེ། འདིར་འོག་ནས་འཆད་པ་ལྟར་སའི་ཏིང་ངེ་འཛིན་གྱི་དམ་ཚིག་པ་བསྐྱེད། འོག་གི་ཨཱ་གཙྪའི་མཇུག་ཏུ་ཛཿཧཱུྃ་བཾ་ཧོཿ ཞེས་པའི་སྔགས་ཀྱི་ཚིག་འདི་དག་གིས་སའི་ལྷ་མོ་ཡེ་ཤེས་པ་སྤྱན་དྲངས་ནས་རོ་མཉམ་སྟེ་ལྔ་བརྗོད་པའི་མཆོད་ཡོན་ཀྱི་སྣོད་ཀྱི་ཆུ་དང་བཅས་པའི་མེ་ཏོག་དྲི་ལ་སོགས་པ་དང་བཅས་པའི་མཆོད་ཡོན་དག་གིས་འདི་ལ་མཆོད་ཡོན་རབ་ཏུ་སྦྱིན་ནོ་ཞེས་གཞན་ནས་འབྱུང་བ་ལྟར་འགྱུར་བཅོས་ལ་བཤད་དེ། དྲིའི་སོགས་པས་རྒྱུད་ཕྱི་མ་ནས་འོ་མའི་མཆོད་ཡོན་ཞེས་པ་དང་། གཞན་ནས། ནས་སོགས་བཤད་པ་ལྟར་འོ་མ་ནས་ཀུ་ཤ། ཏིལ། འབྲས་ཡོས། བདུད་རྩི་ལྔ་རྣམས་བསྡུས་ལ།
དེ་ལྟ་བུའི་མཆོད་ཡོན་དག་གིས་སའི་ལྷ་མོ་འདི་ལ་མཆོད་ཡོན་རབ་ཏུ་སྦྱིན་ནོ། ། དེ་ནས་སའི་ལྷ་མོ་དེ་ལ་གསོལ་བ་བཏབ་སྟེ། ཕྱི་ནས་སའི་གནས་ལ་དག་པའི་ཆོ་ག་དག་ནི་ཇི་ལྟར་འདོད་པ་མཛོད། ཅེས་པ་ལ་འདིར་གསོལ་བ་གདབ་པ་ནི། རྒྱལ་བས་བདུད་ནི་བཅོམ་པ་དག་ལ་ལྷ་ཡི་བདག་པོ་དང་བཅས་ལྷ་མོ་དང་བཅས་ལྷ་མོ་ཁྱེད་ནི་དཔང་དུ་གྱུར། ། ཞེས་འགྱུར་མངས་ལས་འབྱུང་བ་ལྟར་འགྱུར་བཅོས་ཏེ། ལྷའི་བདག་པོ་ནི་བརྒྱ་བྱིན་ནོ། ། དེ་ཕྱིར་ཁྱོད་ནི་མཆོད་པར་བྱ་ཞིང་ལྷ་མཆོག་གིས་བཏུད་བཞེས་ཤིག་བཞེས་ཤིག་བདག་གི་མཆོད་ཡོན་ནོ། ། ཞེས་པས་བསྟོད་ནས་ས་བླང་བའི་ཕྱིར་དེ་ལ་གསོལ་བ་གདབ་པར་བྱ་སྟེ། ཇི་ལྟར་རྒྱལ་བས་བྱང་ཆུབ་སླད་དུ་བདུད་ཀྱི་སྡེ་ནི་སྟོབས་ལྡན་དག་ཀྱང་རབ་ཏུ་བཅོམ་གྱུར་པ། །
དེ་བཞིན་བདག་གིས་ཀྱང་ནི་སློབ་མ་རྣམས་ལ་དབང་བསྐུར་སླད་དུ་བདུད་རྣམས་ཉམ་པ་དག་ཏུ་བྱ། ། ཁྱོད་དཔང་དུ་གྱུར་པའོ་ཞེས་པའོ། ། དེའི་རྗེས་སུ་གཏོར་མ་ཕུལ་ཏེ་མཉེས་པས་གཤེགས་པར་བསམ་མོ། ། དེ་ནས་མདུན་གྱི་ནམ་མཁར་སྤྱན་དྲངས་པའི་སངས་རྒྱས་ལ་སོགས་པ་རྣམས་ལ་འཆད་པར་འགྱུར་བའི་ཆོ་གས་ལྷ་མོ་བཅུ་གཉིས་ཀྱིས་མཆོད་པ་བྱས་ཤིང་། གསོལ་བ་འདེབས་པའི་མཆོད་ཡོན་ལ་སོགས་པ་ཕུལ་ནས་གསོལ་བ་གདབ་པར་བྱ་སྟེ། འདིར་གསོལ་བ་གདབ་པ་ནི། གང་དག་ཕྱོགས་རྣམས་ཀུན་ན་སངས་རྒྱས་བྱང་ཆུབ་སེམས་དཔའ་ཉེས་པ་རྣམ་བྲལ་བཙུན་མོ་དང་བཅས་པ། ། དེ་དག་རྣམས་ཀྱི་མཆོག་གི་སྙིང་རྗེས་དཀྱིལ་འཁོར་དུ་ནི་དབང་བསྐུར་སླད་དུ་བདག་ལ་བསྐྱང་དུ་གསོལ། ། ཞེས་པས་སོ། ། དེ་ལྟར་དེ་དག་ཀུན་ལ་གསོལ་བ་བཏབ་ནས་སེང་ལྡེང་གི་རང་བཞིན་ལས་གྲུབ་པའི་སྲ་བའི་ཕུར་པ།
འོག་དང་རྒྱུད་གཞན་ནས་འབྱུང་བ་ལྟར་ལྟེ་བ་ཡན་ཆད་རྡོ་རྗེ་རྩེ་ལྔ་པ་མན་ཆད་མདུང་ངམ་རྡོ་རྗེ་རྩེ་གཅིག་པའི་རྣམ་པར་བྱས་པ་དག་གིས་ས་ལ་གདབ་སྟེ། ཚུལ་ནི་འོག་ནས་འཆད་པར་འགྱུར་བའི་རིམ་པས་སོ། ། ཞེས་པ་ནི་སིའི་ལྷ་མོ་རྒྱལ་བ་སྲས་བཅས་ལ་གསོལ་བ་གདབ་པའི་ངེས་པའོ། ། དེ་བཞིན་དུ་གསུངས་པ། ཁྲོ་བོ་མཚོན་ཆ་ལྡན་པ་རྣམས་ནི་ཕྱོགས་བཅུའི་ཆ་རུ་ས་ལ་ཕུར་བུས་གདབ་པ་དང་། བསྲུང་བའི་དོན་དུ་དགོད་པར་བྱ་ཞེས་པ་སྟེ་ངེས་པའོ། ། དེ་ནས་དེ་རྣམས་ལ་མཆོད་པ་ཡང་བྱའོ། ། དེ་རྣམས་ཀྱི་སྔོན་དུ་ས་སྦྱང་དགོས་པས། ད་ནི་ས་བརྐོ་བའི་མཚན་མ་གསུངས་ཏེ། འདིར་སའི་སྙིང་པོའི་ཆ་ལ་ཟུག་རྔུ་ལ་སོགས་པ་ངེས་པར་ཞུགས་པར་གྱུར་ན་དགེ་བའི་ལས་ལ་གེགས་བྱེད་པར་འགྱུར་ཏེ་དེའི་ཕྱིར་སྦྱང་བར་བྱའོ། །

ས་ལ་ཟུག་རྔུ་སྟེ་མིའི་རུས་པའམ། སོལ་བ་དང་བཅས་པ་ན་སྦྱང་སྟེ། སོལ་བའམ་རྭ་ནི་ཐུན་མོང་དུ་དགེ་བའི་ལས་ལ་འཆི་བའི་འཇིགས་པ་བྱེད་པའི་ཕྱིར་ཏེ། གནས་དེ་དག་ཏུ་སློབ་དཔོན་དང་སློབ་མ་རྣམ་པར་ཉམས་པར་འགྱུར་རོ། ། དེའི་ཕྱིར་ན་སྔར་བཤད་པའི་དྲི་ལ་སོགས་པའི་ཡོན་ཏན་དང་ལྡན་པའི་ལས་དང་རྗེས་མཐུན་གྱིས་སས་བཀང་ཞིང་ཟུག་རྔུ་བསལ་བའི་དབང་གིས་སའི་ཉེས་པ་སྦྱང་ཞིང་དག་པར་བྱའོ། ། འདིར་ཡང་འགྱུར་གཞན་དག་ཏུ་འབྱུང་བ་ལྟར་གནས་དེ་དག་ཏུ་རྣམ་པར་ཉམས་པར་འགྱུར་ཏེ། དེའི་ཕྱིར་ན་ཡོན་ཏན་དབང་གིས་སྦྱང་བར་བྱ་ཞེས་བཅོས་ལ་བཤད་པར་བྱའོ། ཅི་སྟེ་ས་ལ་རིན་ཆེན་ནམ། དུང་ངམ། འཆིང་བུ་བསྒྱུར་ཤེལ་དག་ནི་མཐོང་ན་དེའི་ཚེ་རྣམ་རྒྱལ་ཏེ་བདག་པོ་སློབ་དཔོན་དང་སློབ་མ་བདེ་བ་བྱེད་པར་འགྱུར་ཏེ། གང་དུ་ན་དཀྱིལ་འཁོར་བྱ་བ་དག་གི་དོན་དུ་བརྟགས་པའི་ས་གཞི་ལའོ། །
དེ་བཞིན་དུ་ཁང་བཟང་བྱ་བའི་དོན་དང་ཁྱིམ་གྱི་དོན་དང་། རབ་ཏུ་གསལ་བ་ངེས་པར་འདིར་ནི་མཆོད་སྦྱིན་ལ་སོགས་པ་བྱེད་པའི་སླད་དུ་བཏགས་པའི་ས་ལ་རིན་ཆེན་སོགས་མཐོང་ན་ཡང་དགེའོ། ། ཞེས་པ་ནི་ས་སྦྱང་བའི་ངེས་པའོ། ། ད་ནི་ས་སྦྱང་བའི་དོན་དུ་ཆོ་ག་བྱ་བའི་དུས་ཀྱི་ཉི་མ་གསུངས་པ་རྫོགས་པ་དག་ལ་ཞེས་པ་ལ་སོགས་པ་སྟེ། འདིར་ཟླ་བ་སོ་སོ་ལ་རྫོགས་པ་དྲུག་ནི་འདི་ལྟ་སྟེ། ལྔ་པ་གཉིས་ཚེས་ལྔ་དང་ཉི་ཤུ། བཅུ་པ་གཉིས་བཅུ་དང་ཉེར་ལྔ། བཅོ་ལྔ་པ་གཉིས་ཉ་སྟོང་སྟེ་དཀྱིལ་འཁོར་བྲི་བའི་སླད་དུ་དུས་ཀྱི་མཚམས་ཤེས་ཤིང་དགེ་བ་དང་མི་དགེ་བའི་ལས་ཤེས་ནས་བྲི་བར་བྱའོ། ། འདིར་དགེ་བའི་ལས་ལ་དཀར་པོའི་ལྔ་དང་། བཅུ་པ་དང་།
བཙོ་ལྔ་པ་ལ་བིཥྚི་སྤངས་ནས་ས་ནི་སྦྱང་བར་བྱ་སྟེ། དེ་ནས་སྔར་གསུངས་པའི་ལས་དང་རྗེས་སུ་མཐུན་པའི་ས་ཡིས་དགང་བར་བྱའོ། ། མི་དགེ་བ་དྲག་པོའི་ལས་ལ་ནག་པོའི་ལྔ་པ་དང་བཅུ་པ་དང་གནམ་སྟོང་གི་ཟླ་བ་ཉམས་པ་ལ་ས་སྦྱང་བར་བྱ་སྟེ་སྔར་ལས་རབ་འབྱམས་སུ་གསུངས་པ་བཞིན་ལས་མཐུན་གྱི་ས་ཡིས་དགང་བར་བྱའོ། ། དེ་ནས་ས་གཟུང་བ་དག་ཀྱང་རྫོགས་པ་ལ་བྱ་སྟེ། དེ་བཞིན་དུ་དཀྱིལ་འཁོར་མཆོད་པ་དང་སྦྱིན་སྲེག་རབ་གནས་ལ་སོགས་པ་ཡང་རྫོགས་པ་ལ་བྱའོ། ། བུ་རྣམས་དག་ནི་སློབ་མ་རྣམས་ཡང་དག་པར་བསྡུ་བ་ལ་ནི་ཉ་ལ་བྱའོ། ། དེ་ནས་དཀྱིལ་འཁོར་བྲི་བའི་དུས་ཤེས་ནས་བཅུ་གཉིས་པ་ལ་ཐིག་གདབ་པར་བྱའོ། ། འདོད་པ་མ་བུའི་ཉིན་ཞག་དག་ལ་ཞེས་པ་བཅུ་གསུམ་པ་དང་བཅུ་བཞི་པ་ལ་དཔལ་ལྡན་རྡུལ་ཚོན་དགྱེ་བར་བྱའོ། ། དབང་སྦྱིན་སྲེག་ལ་སོགས་པ་འཆད་པར་འགྱུར་བ་ནི་ཉ་ལ་མཆོག་གི་བླ་མས་སྦྱིན་ཏེ། སྦྱིན་ནོ་ཞེས་སྐད་དོད་དཱཏྟ་བྱམ་ཞེས་སམ།
ད་ཏྱཱད་ཅེས་རྫོགས་ཚིག་ཐོབ་པ་ལ་སྡེབ་སྦྱོར་གྱི་དབང་གིས་ད་ད་ཏི་སྦྱིན་ཏེ་ཞེས་པར་བྱས་པ་ལུང་གི་ཚིག་གོ ། དེ་བཞིན་དུ་རྒྱལ་བས་བདུད་ནི་བཅོམ་པའི་ཉིན་ཞག་ས་གའི་ཉ་དག་ལ་ཡང་སྦྱིན་ཞིང་། ཡང་ཡིག་གི་སྒྲས་སྣྲོན་ལ་སོགས་པའི་ཉ་གཞན་ལ་ཡང་སྦྱིན་ནོ། ། ཞེས་བྱ་བ་ནི་ངེས་པའོ། ། དེ་བཞིན་རྒྱལ་བའི་རིགས་ཀྱི་སྐུ་གཟུགས་ལ་སོགས་པ་ལ་ཉ་དེ་ཉིད་ཀྱི་མཚན་མོ་རབ་ཏུ་གནས་པ་བྱ་བར་འགྱུར་ཏེ། མཚན་མོ་གཞན་ལ་རབ་གནས་བྱ་བ་མིན་ཞེས་པ་ནི་ཚེས་ཀྱི་ངེས་པ་སྤྱིར་བཏང་བའོ། ། དེས་ན་དམིགས་བསལ་སྟོན་པ་ནི། དག་པའི་གཟའ་དང་དུས་སྦྱོར་ལ་སོགས་པ་འཛོམ་པས་མིའི་བདག་པོ་ཞེས་ཟླ་བཟང་ལ་བོས་ནས་མཚན་མོ་གཞན་ལ་ཡང་རབ་ཏུ་གནས་པ་བྱ་བར་འགྱུར་རོ། ། འོན་ཏེ་ཉི་མའི་དཀྱིལ་འཁོར་ལ་སྲོག་སྟེ་ཕུར་བུ་དང་། པ་སངས་ནུབ་པར་གྱུར་ཅེས་པ་རབ་ཏུ་ཞུགས་ན།
དེ་ཚེ་སྟེ་ཟླ་བ་དེ་ལ་ངེས་པར་ནི་མཐའ་གཅིག་ཏུ་བག་མ་བླང་བ་དང་སྐུ་གཟུགས་སོགས་རབ་ཏུ་གནས་པ་བྱ་བར་མི་འགྱུར་རོ། ། དེ་ལྟར་དུས་ཐམས་ཅད་དུ་ངེས་སམ་ཞེ་ན། མ་ཡིན་ཏེ། རྒྱལ་དང་ནག་པའི་ཉ་ལ་ཕུར་བུའི་ཞིང་གཞུ་ཉའི་ཁྱིམ་དུ་ཉི་མ་ཞུགས་པར་གྱུར་པ་ན་ཕུར་བུ་ཉི་མ་ལ་ཞུགས་ཀྱང་རབ་གནས་བྱ་བར་འགྱུར་ཏེ། དགུན་འབྲིང་རྒྱལ་གྱིས་ཉ་བ་ལ་རྒྱལ་པོ་རྣམས་ཀྱིས་དབང་བསྐུར་བ་བྱེད་པ་དང་། དཔྱིད་འབྲིང་ནག་པའི་ཉ་ལ་འབྲས་དཔུང་དུ་ལྷ་དང་མི་སོགས་སངས་རྒྱས་ཀྱི་དབང་བསྐུར་བའི་ཕྱིར་རོ་ཞེས་པ་ནི་ངེས་པའོ། ། དེ་ལྟར་སློབ་དཔོན་དག་གིས་ས་གཞིའི་གནས་སུ་འཇིག་རྟེན་ཀུན་རྫོབ་ཀྱི་བདེན་པ་གཟའ་སྐར་སོགས་ཀྱི་བྱེད་པ་ཉི་ཚེ་བ་དང་། འཇིག་རྟེན་ལས་འདས་པ་དོན་དམ་བདེན་པས་ཕྱག་ཆེན་རྒྱུ་འབྲས་བསྒོམས་པ་དག་ཀྱང་མཐའ་དག་ཤེས་ནས་ནི་ཞི་བ་ལ་སོགས་པའི་བྱ་བ་གང་དག་གང་བྱེད་པ་དེ་དང་དེ་མཐའ་དག་སྔར་བཤད་པ་དེ་ལྟར་དགེ་མི་དགེའི་འབྲས་བུ་དག་ནི་རབ་ཏུ་སྦྱིན་པར་འགྱུར་ཞེས་པ་ནི་ཚེས་ཀྱི་ངེས་པ་སྟེ་དེ་བཞིན་དུ་དྲག་པོའི་ལས་ནི་མི་དགེ་བའི་ཉིན་ཞག་ལ་བྱ་བ་ངེས་པའོ། ། ད་ནི་སློབ་མ་བསྲུང་བའི་ཆོ་ག་གསུངས་ཏེ། འདིར་དབང་བསྐུར་བ་དང་།
རབ་ཏུ་གནས་པ་ལ་སོགས་པའི་དོན་དུ་དཀྱིལ་འཁོར་བྱ་བའི་དང་པོར་གསོལ་བ་གདབ་པའི་དུས་སུ་སྟ་གོན་གྱི་དཀྱིལ་འཁོར་མཆོད་པའི་རྗེས་ལ་ཡོངས་སུ་བརྟགས་པའི་སློབ་མ་སོ་ཤིང་འདོར་དུ་བཅུག་སྟེ། རིགས་དྲུག་གི་ཡི་གེས་བསྲུང་བ་དང་། ལ་སོགས་པས་རྟེན་ལ་བསྲུང་བ་བྱ་སྟེ། བདག་དང་གནས་བསྲུང་བ་དང་། ས་སྦྱང་བ་དང་། བཟུང་བ་བྱས་པའི་ཕྱི་ནས་སློབ་མ་ལ་སོགས་པ་བསྡུ་བར་བྱའོ། ། འདི་ལྟར་རྒྱལ་བ་རྣམས་དང་ལ་སོགས་པས་ལྷ་མོ་རྣམས་དང་ཡབ་ཡུམ་གཉིས་ཀའི་སྐུ་གསུང་ཐུགས་ཀྱི་རིགས་སུ་འགྱུར་བ་དག་གིས་བསྲུང་བ་ནི། མགོ་བོར་ཨུ་ཡིག་ཡབ་ཀྱི་སྐུ་དང་། སྙིང་ཁར་ཨཱི་ཡིག་ཡབ་ཀྱི་གསུང་དང་། དེ་བཞིན་དུ་གཙུག་ཏོར་དུ་ཨཱ་ཡིག་ཡབ་ཀྱི་ཐུགས་ཏེ་ཡབ་ཀྱི་རིགས་གསུམ་དང་།
ལྟེ་བར་ལཱི་ཡིག་ཡུམ་གྱི་སྐུ་དང་། མགྲིན་པར་རཱྀ་ཡིག་ཡུམ་གྱི་གསུང་དང་། གསང་བའི་པད་མར་ནི་ཨ་ཡིག་དཔལ་ལྡན་ཡུམ་གྱི་ཐུགས་ཏེ། ཡབ་ཡུམ་གཉིས་ཀའི་སྐུ་གསུང་ཐུགས་ཀྱིས་ཕྱེ་བ་དག་གིས་བསྲུང་བར་བྱའོ་ཞེས་པའོ། ། དེ་བཞིན་དུ་སྐུ་གཟུགས་སོགས་དང་གླེགས་བམ་རྣམས་ལ་ནི། རབ་གསལ་ངེས་པར་དཔལ་ལྡན་དབྱངས་རྣམས་དག་གིས་ཞེས་པ་སྟེ། ཨ་ཨི་རྀ་ཨུ་ལྀ་ཞེས་པ་སྟོང་པ་ལྔའི་ས་བོན། དབྱངས་ལྔ་པོ་རྣམས་ཀྱིས་བསྲུང་བ་བྱས་ནས་དེའི་རྗེས་ལ་སྟ་གོན་གྱི་ལྷ་ལ་མཆོད་ཅིང་། སངས་རྒྱས་རྣམས་ལ་གསོལ་བ་གདབ་པར་བྱ་སྟེ། སེམས་ཅན་རྣམས་ནི་ཐར་པའི་སླད་དུ་ཆེ་གེ་མོ་བདག་ཀྱང་གཙོ་བོ་བཅོམ་ལྡད་འདས་དུས་ཀྱི་འཁོར་ལོའི་དཀྱིལ་འཁོར་དག་ནི་བྲི་བར་བགྱིད་དོ། །
དེའི་ཕྱིར་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་སློབ་མ་དང་སྐུ་གཟུགས་ལ་སོགས་པ་རྣམས་བྱིན་གྱིས་བརླབ་པར་མཛད་དུ་གསོལ་ཞེས་གསོལ་བ་བཏབ་པས་གནང་བ་སྩལ་བར་བསམ་པ་ནི། སྟ་གོན་གྱི་དཀྱིལ་འཁོར་ལ་གསོལ་བ་གདབ་པའི་ངེས་པ་དང་། རྟེན་དང་སློབ་མ་བསྲུང་བའི་ངེས་པའོ། ། ད་ནི་གང་ཞིག་འཆད་པར་འགྱུར་བས་རྒྱས་པར་བརྗོད་པར་བྱ་བ་ཐིག་སྐུད་ལ་སོགས་པའི་ལྷག་པར་གནས་པ་ལ་སོགས་པ་མདོར་བསྡུས་པས་གསུངས་ཏེ་ས་སྦྱངས་པས་དག་པའི་གནས་ནི་ལས་དང་རྗེས་སུ་མཐུན་པའི་སས་ལེགས་པར་དགང་ཞིང་ཤིན་ཏུ་མཉམ་པར་བཀོད་པ་གྲུ་བཞི་ཅུང་ཟད་རུས་སྦལ་རྒྱབ་བཞིན་མཐོ་བ་དག ཁྲུ་ཚད་གཅིག་ལ་སོགས་པ་དུས་དང་ནོར་དང་མི་བདག་ཅེས་པ་ཁྲུ་བཞི་དང་། ཁྲུ་བརྒྱད་དང་། ཁྲུ་བཅུ་དྲུག་སྟེ། དེ་བཞིན་དུ་སྟོང་ཕྲག་དག་གི་བར་གྱི་ཚད་ཀྱི་གནས་གང་བའམ་སྦྱང་བ་རྫོགས་པ་དེ་ལ་ནི་ལྷ་སྟེ་ཤར་དུ་ཐིག་སྐུད་དང་། གཤིན་རྗེ་སྟེ་ལྷོར་རྡོ་རྗེ་དང་། ཆུར་ཏེ་ནུབ་དག་ཏུ་རྡུལ་ཚོན་གྱི་སྣོད་དང་།
བྱང་དུ་རྡོ་རྗེ་དྲིལ་བུ་དག་དང་། དབུས་སུ་རྣམ་པར་རྒྱལ་བའམ་་་་་་མི་ལེགས་ཕྱ་རྣམ་རྒྱལ་ཆེན་པོའི་བུམ་པ་དུང་བཀོད་ནས་དེའི་རྗེས་ལ་འཆད་པར་འགྱུར་བའི་རིམ་པས་མལ་སྟན་ལྷག་གནས་སུ་གཉིད་ལོག་སྟེ། གང་གི་ཚེ་སློབ་དཔོན་སློབ་མས་དགེ་བའི་མཚན་མ་རྙེད་པ་དེའི་ཚེ་ན་དང་པོ་སྟེ་ཤར་གྱི་ཕྱོགས་དང་ནི་ཕྱི་མ་སྟེ། ནུབ་ཀྱི་ཕྱོགས་སུ་དཀྱིལ་འཁོར་ཐིག་ནི་གདབ་པར་བྱ་སྟེ། བླ་མ་དང་སློབ་མ་གཉིས་པོ་དག་གིས་སོ་ཞེས་པ་ནི་ངེས་པའོ། ། ད་ནི་མཚན་མ་ངན་པའི་མཚན་ཉིད་གསུངས་ཏེ། གསང་བ་སྤྱི་རྒྱུད་དུ། ། སྲད་བུ་ཆད་ན་བླ་མ་འཆི། ། ཞེས་གསུངས་པ་ལྟར་འདིར་ཐིག་སྐུད་ཆད་པར་གྱུར་པ་ན་བླ་མ་ཉམས་པར་འགྱུར་ཞིང་ཡོངས་འཇོམས་འགོམས་པར་གྱུར་ན་བུ་སློབ་རྣམས་ཀྱང་ཉམས་པར་འགྱུར་རོ། ། གལ་ཏེ་རྡུལ་ཚོན་རླུང་གིས་ཁྱེར་ན་ཞེས་པ་འདིར་གང་གི་ཚེ་དཀྱིལ་འཁོར་གྱི་རྡུལ་ཚོན་རླུང་གིས་ཁྱེར་བར་གྱུར་པ་དེའི་ཚེ་བླ་མ་ལ་སོགས་པ་རྣམས་ལ་འཇིགས་པ་བསལ་བར་བྱེད་ཅིང་ཡུལ་འཁོར་དག་ཏུ་རྒྱལ་པོ་འཇིགས་པ་ཡང་བསལ་བར་བྱེད་དོ། །
མཚན་མ་ངན་པ་དེ་དག་མཐོང་ནས་སླར་ཡང་སློབ་དཔོན་གྱིས་སྲུང་འཁོར་སྔོན་དུ་འགྲོ་བའི་རྣལ་འབྱོར་ལ་གནས་ནས་གཙོ་བོ་དག་གི་སྔགས་ཀྱི་བཟླས་པ་རབ་ཏུ་བྱ་སྟེ་སླར་ཡང་དགེ་བའི་མཚན་མ་རྙེད་པར་མ་གྱུར་གྱི་བར་དུའོ། ། དེ་ནས་སླར་ཡང་མཚན་མ་རྙེད་ན་མཉམ་དང་མི་མཉམ་རྐང་པ་དག་གིས་ཐིག་ནི་གདབ་པ་སྒྲུབ་པར་བྱ། ། ཞེས་པ་འདིར་སློབ་དཔོན་གྱི་གཡོན་པ་སྐྱིལ་ཀྲུང་དང་རྐང་པ་གཡས་པའི་མཐིལ་ས་ལ་གཞག་པ་མཉམ་པའི་རྐང་པ་དང་། དེ་བཞིན་དུ་སློབ་མའི་དེ་ལས་ཟློག་པ་མི་མཉམ་པའི་རྐང་པས་ཐིག་གདབ་པ་སྒྲུབ་པར་བྱའོ་ཞེས་པ་ནི་ངེས་པའོ། ། ད་ནི་ཡོངས་འཇོམས་གསུངས་ཏེ། འདིར་ཤེས་རབ་ཐབས་ཀྱི་ཡན་ལག་དབུས་སུ་ཡོངས་འཇོམས་སུ་འགྱུར་དེ་ནི་དཀྱིལ་འཁོར་དག་ལ་སྤང་བར་བྱ། ། ཞེས་པ་ལ་འདིར་ཤེས་རབ་ཡུམ་གྱི་ཡན་ལག་ནི། ཉི་མ་རྡུལ་གྱི་ཁམས་དང་ཆོས་མཐུན་པས་ལྷོ་མེ་དང་ནུབ་སའོ། ། ཐབས་ཡབ་ཀྱི་ཡན་ལག་ནི་ཟླ་བ་ཁུ་བའི་ཁམས་དང་ཆོས་མཐུན་པས་ཤར་རླུང་དང་བྱང་ཆུའོ། ། འདི་དག་གི་དབུས་སུ་ཡོངས་འཇོམས་གནསཏེ།
དེ་འགོམས་པ་དཀྱིལ་འཁོར་ལ་ཡང་སྤང་བར་བྱའོ། ། དེའི་རྒྱུ་མཚན་ཉི་ཟླའི་འཆི་ལྟས་རང་རང་གི་ཁྱིམ་དང་པོ་ནས་བརྩམས་པའི་ཁྱིམ་བདུན་པ་ལ་ནུབ་པས་སྲོག་ཕྱིར་མི་ལྡོག་ཅིང་། ཡན་ལག་གཉིས་པོ་ཉི་ཟླའི་ཁམས་ཡིན་པའི་ཕྱིར་རོ། ། དེ་བཞིན་དུ་ས་ལ་གཡུལ་གྱི་དུས་སུ་རྩེ་མོ་ཅན་དང་རླུང་དུ་གནས་པ་ཞེས་པ་ནི་མེ་དང་རླུང་གི་ཕྱོགས་སུ་ཇི་སྙེད་གནས་པའི་དམག་གི་སྡེ་གཉིས་པོ་དག་གི་དུས་སུ་ཡོངས་འཇོམས་གདེངས་ཅན་ལྟོ་འཕྱེའམ་མཇུག་རིངས་བཞིན་དུ་དབྱུག་པའི་རྣམ་པས་གནས་ཏེ་རང་རང་གི་ཁྱིམ་ནས་བརྩམས་པའི་ཁྱིམ་བདུན་པ་ལ་ནུབ་པའི་ཕྱིར་རོ། ། ཡོངས་འཇོམས་འགོམས་པ་ན་གཡུལ་དུ་ཞུགས་པ་ལས་གཅིག་གིས་འགོམས་པའི་སྡེ་ནི་ཉམས་པར་འགྱུར་ཏེ་མཚམས་བརྒལ་བའི་ཕྱིར་རོ། ། གདེངས་ཅན་མཇུག་རིངས་ཡིན་པར་ཡང་ཡེ་ལེར། གཟའ་ལྷག་སྤེན་པ་གདེངས་ཅན་སྡིག་པ་གཞུ་ཡི་ཐོག་མཐར་རོ། ། ཞེས་པས་སོ། ། ས་གཞི་དག་ཏུ་མཚན་མའི་འཐབ་མོའི་ཚེ་ཡོངས་འཇོམས་འགོམས་པ་ལ་ནི་མ་འགོགས་པས་བསྣུན་པར་འགྱུར་ཞིང་། དཀྱིལ་འཁོར་ལ་ཡོངས་འཇོམས་འགོམས་པས་དཔོན་སློབ་འཐབ་མོ་དང་རྩོད་པར་འགྱུར་རོ། །
དེ་ཕྱིར་གཡུལ་དང་དབང་དག་ལ་ཡང་ཡོངས་འཇོམས་ཤིན་ཏུ་སྟོབས་དང་ལྡན་པར་སྔགས་པས་རིག་པར་བྱ། ཞེས་པ་སྟེ་ངེས་པའོ། ། ད་ནི་འདོད་པའི་ལྷའི་དམིགས་པ་མདོར་བསྡུས་པ་གསུངས་ཏེ། འདིར་ཨ་སོགས་ཞེས་པ་ཨ་ཡིག་ལ་སོགས་པའི་དབྱངས་རྣམས་དང་། ཀ་སོགས་ཞེས་པ་ཀ་ཡིག་ལ་སོགས་པའི་གསལ་བྱེད་རྣམས་ཏེ། སྟེང་གི་ཟླ་བ་དང་འོག་གི་ཉི་མ་ལ་མཚན་པའི་བདག་ཉིད་དོ། ། རྡོ་རྗེ་ལྡན་པ་དག་གིས་ཤེས་པ་ཟླ་བའི་སྟེང་ཧཱུྃ་ཡིག་དང་བཅས་པ་གཅིག་ཏུ་འདྲེས་པའི་བདག་ཉིད་གཙོ་བོར་བསྒོམས་ཏེ། ཇི་ལྟར་ན་སྒྲུབ་ལེར། རྒྱལ་བའི་བདག་པོའི་པད་མར་ཞེས་པའི་འགྲེལ་པར་སྙིང་ཁའི་པད་མར་ཞེས་འདོན་པ་དང་འདྲ་པར། གཙོ་བོ་རིང་གི་གདན་གྱི་སྙིང་ཁའི་སྟེང་དབུས་ཀྱི་ལྟེ་བའི་པད་མར་ཉི་ཟླ་དུས་མེའི་སྟེང་དུ་སྒྲུབ་ལེར་འཆད་པར་འགྱུར་བའི་རིམ་པས་དཔལ་ལྡན་དུས་ཀྱི་འཁོར་ལོ་རི་བོང་ཅན་སྤྱི་བོར་འཛིན་པའི་དྲག་པོ་དང་འདོད་པའི་ལྷ་མནན་པའི་གཡས་བསྐྱང་ཞབས་ནི་བསྒོམ་པར་བྱ་ཞིང་།
ཤེས་རབ་དང་གཙོ་བོའི་ཐུགས་ཀའི་པད་མ་ཉི་ཟླ་སྦྱར་ལྡན་ལ་སྟེ་སྦྱར་བའི་སྟེང་དུ་ཛ༔ ཡིག་ལས་རྡོ་རྗེ་ལྕགས་ཀྱུ་འོད་ཟེར་འཕྲོ་བ་བསྒོམ་པར་བྱའོ། ། དེ་ནས་ཡང་རང་གི་ཐུགས་ཁའི་རྡོ་རྗེ་ལྕགས་ཀྱུ་ཡིས་སངས་རྒྱས་ལྔ་དང་། ཡུམ་རང་གི་ཐུགས་ཁའི་ལྕགས་ཀྱུ་ཡིས་ལྷ་མོ་ལྔ་རྣམས་བཀུག་ཅེས་པ་སྟེ་ཤེས་པ་བཀུག་ནས་ཞེས་འགྱུར་མངས་དང་། རྭ་གཉིས་ཀས་འདོན་པ་ལྟར་སྦྱར་ལ། ཡབ་ཡུམ་གྱི་ཨ་བ་དྷཱ་ཏཱིའི་སྒོ་ནས་གཙུག་ཏོར་དཔྲལ་མགྲིན་སྙིང་ལྟེ་གསང་བའི་བར་དུ་ཞུགས། ཁུ་རྡུལ་གྱི་རང་བཞིན་དུ་གྱུར་པའི་ཁུ་བ་རང་གི་རྡོ་རྗེ་ནས་ཡུམ་གྱི་པད་མར་སྤྲོས། ཡུམ་གྱི་རྡུལ་དང་གཅིག་ཏུ་འདྲེས་པས་སངས་རྒྱས་ལྔ་དང་ལྷ་མོ་ལྔར་གྱུར་པ་མཁའ་ནས་སྤྲོས་ཏེ། རྡུལ་ཚོན་སངས་རྒྱས་ལྔར་བསྒོམས་པ་ལ་སངས་རྒྱས་རྣམས་རོ་མཉམ་པར་བསྒོམ་པར་བྱ་ཞིང་། འོག་ནས་འབྱུང་བའི་སྔགས་ཀྱིས་བྱིན་གྱིས་བརླབས་ཏེ་ཞུ་བ་ལས་རྡུལ་ཚོན་གྱི་རྣམ་པར་བསྒོམས་ལ་དྲི་སོགས་ཕུལ་ནས་ནུབ་ཀྱི་སར་བཀོད་པར་བྱ་སྟེ།
དེ་བཞིན་ཐིག་སྐུད་ལྷ་མོ་ལྔ་བསྒོམས་པ་ལ་ཡང་ལྷ་མོ་ལྔ་རོ་མཉམ་པར་བསྒོམ་པར་བྱ་ཞིང་། འོག་གི་སྔགས་ཀྱིས་བྱིན་གྱིས་བརླབས་ཏེ་ཞུ་བར་གྱུར་པ་ཐིག་སྐུད་ཀྱི་རྣམ་པ་ལ་དྲི་སོགས་ཕུལ་ནས་ཤར་གྱི་སར་གཞག་གོ་ཞེས་པ་སྟེ་ངེས་པའོ། ། འདི་ཉིད་ཀྱི་རིགས་པ་བུམ་དང་རྡོ་རྗེ་དྲིལ་བུར་ཡང་སྦྱར་བར་བྱའོ། ། ད་ནི་སྔོན་གྱི་སའི་ལྷ་མོ་སྤྱན་དྲང་བ་ལ་སོགས་པ་ནས་བརྩམས་ཏེ་ཇི་སྲིད་ལྷའི་དམིགས་པའི་ཏིང་ངེ་འཛིན་འདིའི་བར་གྱི་སྔགས་ཀྱི་ཆོ་ག་བརྗོད་པར་བྱ་ཞིང་། ལྷའི་ཏིང་ངེ་འཛིན་གྱིས་བདུད་ཚར་བཅད་པའི་སྔགས་དང་། བཅོམ་ལྡན་འདས་དུས་ཀྱི་འཁོར་ལོའི་སྐུ་ལ་ཡན་ལག་དྲུག་དགོད་པ་དང་། སྐུ་དང་གསུང་དང་ཐུགས་ཀྱི་སྦྱང་བའི་སྔགས་བརྗོད་པར་བྱ་སྟེ། འདིར་གོ་རིམ་ནི་སྲུང་འཁོར་བསྒོམས་པའི་རྗེས་ལ་དང་པོར་སྒྲུབ་ཐབས་ཀྱི་ལེའུ་ལས་འཆད་པར་འགྱུར་བའི་རིམ་པས་ཁ་རྣམ་པར་དག་པ་དང་། དེ་བཞིན་གཤེགས་པ་རྣམས་མཆོད་པ་དང་། སྡིག་པ་བཤགས་པ་དང་།
བསོད་ནམས་ལ་རྗེས་སུ་ཡི་རང་བ་དང་། གསུམ་ལ་སྐྱབས་སུ་འགྲོ་བ་དང་། བདག་ཉིད་ཀྱི་དངོས་པོ་དབུལ་བ་དང་། བྱང་ཆུབ་ཀྱི་སེམས་བསྐྱེད་པ་དང་། ཚོགས་བརྒྱད་བསྒྲུབ་པའི་ལམ་ལ་བརྟེན་པ་བྱས་ཏེ་དེ་ནས་སྟོང་པ་ཉིད་ལ་དམིགས་པ་བྱས་ནས་ལྷ་རྫོགས་པ་བྱ་བའི་དོན་དུ་ཐོག་མར་སྐུ་དང་གསུང་དང་ཐུགས་དང་ཡེ་ཤེས་རྣམ་པར་སྦྱོང་བར་བྱེད་པའི་སྔགས་ཀྱི་ཚིག་རྣམས་སུ་འགྱུར་ཏེ། ཨོཾ་ཨཱཿཧཱུྃ་ཧོཿཧཾ་ཀྵཿརིགས་དྲུག་གི་ས་བོན། པྲཛྙཱ་ཤེས་རབ། ཨུ་པཱ་ཡ་ཐབས་ཀྱི། ཨཱཏྨ་ཀ་ཀཱ་ཡ་བདག་གི་སྐུ། བཱ་ཀ་གསུང་།
ཙིཏྟ་ཐུགས། ཛྙཱ་ན་ཡ་ེཤེས་ཀྱི། ཨ་དྷི་པ་ཏི་བདག་པོ། མཱ་མ་བདག་གི། ཀཱ་ཡ་ལུས། བཱ་ཀ་ངག ཙིཏྟ་ཐུགས། ཛྙཱ་ན་ཡེ་ཤེས། བཛྲཾ་རྡོ་རྗེ་རྣམས། བཛྲ་ཨ་མྲྀ་ཏ་རྡོ་རྗེ་བདུད་རྩིའི།
སྭ་བྷཱ་ཝ་རང་བཞིན་དུ། ཀུ་རུ་ཀུ་རུ་མཛོད་མཛོད། སྐན་ཕུང་པོ། དྷཱ་ཏུ་ཁམས། ཨཱ་ཡ་ཏི་ནཾ་སྐྱེ་མཆེད་རྣམས། ནིཿསྭ་བྷཱ་ཝཾ་རང་བཞིན་མེད་པར། སྭཱ་ཧཱ་གཞི་ཚུགས་ཤིག་ཅེས་པའི་སྔགས་འདི་བརྗོད་ནས་གཙུག་ཏོར་གྱི་སྟེང་དུ་བཾ་ཡིག་ཡོངས་སུ་གྱུར་པ་ལས་རྡོ་རྗེ་ཟླ་བ་དྲི་མེད་འོད་ཅེས་བྱ་བའི་དོན། སྟོང་པ་དག་པ་ཞེས་བི་བྷཱུ་ཏི་ཟེར། རྡོ་རྗེ་ཟླ་བའི་དཀྱིལ་འཁོར་ཆ་བཅུ་དྲུག་རྫོགས་པ་སྔགས་པས་བསྒོམ་པར་བྱའོ། ། དེ་ནས་དེའི་འོད་ཀྱིས་གཙུག་ཏོར་ནས་བརྩམས་ཏེ་རྐང་པའི་སེ་མོའི་མཐའ་ཇི་སྲིད་པར་རང་གི་ཐ་མལ་པའི་ལུས་སྦྲུལ་གྱི་ཤུན་པ་བཞིན་དུ་ལན་གསུམ་དུ་དོར་བར་བྱའོ། །
དེ་ནས་རི་བོང་མཚན་མ་ཟླ་བའི་ཁ་དོག་ཅན་དུས་ཀྱི་འཁོར་ལོའི་ལུས་སུ་བདག་ཉིད་བསྒོམ་པར་བྱ་སྟེ། གོང་དུ་དུས་ཀྱི་འཁོར་ལོའི་ཡན་ལག་དགོད་པ་དང་། ཞེས་གསུངས་སོ། ། འདིར་སྐུ་རུ་བདག་ཉིད་ཅེས་རྭས་འདོན་ཏོ། ། དེ་ཉིད་ཞི་བ་དང་རྒྱས་པའི་ལས་ལའོ། ། དེ་བཞིན་དུ་དབང་དང་དགུག་པ་ལ་རཾ་ཡིག་ཡོངས་སུ་གྱུར་པའི་ཉི་མའི་དཀྱིལ་འཁོར་གྱིས་སྦྲུལ་ཤུན་བཞིན་ལན་གསུམ་དོར་ནས་ཁ་དོག་དམར་པོའི་སྐུར་བསྒོམ་པར་བྱའོ། ། བསད་པ་དང་བསྐྲད་པ་ལ་ཡཾ་ཡིག་ཡོངས་སུ་གྱུར་པའི་སྒྲ་གཅན་གྱི་དཀྱིལ་འཁོར་ནག་པོས་སོ། ། རེངས་པ་དང་རྨོངས་པ་ལ་ལཾ་ཡིག་ཡོངས་སུ་གྱུར་པའི་སྒྲ་གཅན་གྱི་མཇུག་མའི་དཀྱིལ་འཁོར་སེར་པོས་ལུས་ལན་གསུམ་དུ་དོར་ནས་རང་ལུས་སེར་པོར་རོ། ། མཆེ་བ་དུག་ཅན་གྱི་རྨ་ལ་སོགས་པ་སླར་གསོ་བ་ལ་ཧཾ་ཡིག་ཡོངས་སུ་གྱུར་པའི་ནམ་མཁའི་དཀྱིལ་འཁོར་ཁ་དོག་ལྗང་ཁུའི་བདག་ཉིད་ཁ་དོག་ལྗང་ཁུར་སྔགས་པས་བསྒོམ་པར་བྱའོ། ། དོན་འགྱུར་མེད་ཡེ་ཤེས་ཀྱིས་ཕུང་ཁམས་སྐྱེ་མཆེད་དག་པར་བྱེད་པ་མཚོན་ནོ། །
དེ་ནས་སྔགས་འདི་བརྗོད་པར་བྱ་སྟེ། ཨོཾ་སྭ་བྷཱ་ཝ་ཤུདྡྷཱཿརང་བཞིན་གྱིས་དག་པ། སརྦ་དྷརྨཱཿཆོས་རྣམས་ཐམས་ཅད། སྭ་བྷཱ་ཝ་ཤུདྡྷོ྅ཧཾ་རང་བཞིན་དག་པའོ། ། ཞེས་བརྗོད་པ་འདི་བརྗོད་དེ། དེ་ནས་དཔྲལ་བར་ཨོཾ་དཀར་པོ་ལས་སྣང་བ་མཐའ་ཡས་དང་། མགྲིན་པར་ཨཱ༔ དམར་པོ་ལས་རིན་ཆེན་འབྱུང་ལྡན་དང་། སྙིང་ཁར་ཧཱུྃ་ནག་པོ་ལས་དོན་ཡོད་གྲུབ་པ་དང་། ལྟེ་བར་ཧོཿསེར་པོ་ལས་རྣམ་པར་སྣང་མཛད་དང་།
གཙུག་ཏོར་དུ་ཧཾ་ལྗང་ཁུ་ལས་མི་བསྐྱོད་པ་དང་། གསང་བར་ཀྵཿསྔོན་པོ་ལས་རྡོ་རྗེ་སེམས་དཔའ་འཆད་པར་འགྱུར་བའི་ཕྱག་དང་ཁ་དོག་དང་། མཚོན་ཆ་འཛིན་པ་དགོད་པར་བྱའོ། ། རྡོ་རྗེའི་ཞལ་དག་པ་དང་། རིགས་དྲུག་དགོད་པའི་ཆོ་ག་ངེས་པའོ། ། ད་ནི་ལག་པ་དག་པ་དང་། ཡན་ལག་དྲུག་དགོད་པའི་སྔགས་བརྗོདཔར་བྱ་སྟེ། ཨོཾ་ཧྲཿམཚོན་ཆའི་ས་བོན། སརྦ་ཐམས་ཅད། ཨསཏྲ་མཚོན་ཆ།
རཱ་ཛཱ་རྒྱལ་པོ། མཱ་ར་བདུད། ཀླ་ཤ་ཉོན་མོངས་པ། ཨནྟ་ཀ་ར་མཐར་བྱེད་པ། བཛྲ་ཏཱིཀྵཱཿརྡོ་རྗེ་གཏུམ་པོ་སྟེ་གཏུམ་མོའི་མེའོ། ། དུཿཁ་ཙྪེ་ད་སྡུག་བསྔལ་གཅོད་པ། མཱ་མ་བདག་གི། ཀ་རཾ་ལག་པ། བི་ཤོ་དྷ་ཡ་རྣམ་པར་དག་པ། སྭཱ་ཧཱ་གཞི་ཚུགས་ཤིག་པ་སྟེ།
སྔགས་འདིས་ཕན་ཚུན་དུ་ལག་པས་ལག་པ་མཉེ་བར་བྱའོ། ། ལག་པ་བཀྲུ་བའི་སྔགས་སོ། ། དེས་ན་སྔོན་དུ་གསུངས་པའི་རིམ་པས་རྡོ་རྗེའི་སྐུར་བསྒོམ་ཏེ་འབྱུང་བ་སྤྲོ་བའི་རིམ་པས། ཨ་ཨི་རྀ་ཨུ་ལྀ། ཨ་ཨེ་ཨར་ཨོ་ཨལ། ཧ་ཡ་ར་ཝ་ལ་ཞེས་པ་ཨ་ཡིག་ལ་སོགས་པ་ལ་ཡི་གེ་མཐར་ཐུག་པ་དབྱངས་བཅོ་ལྔ་པོ་རྣམས་གཡོན་པའི་མཐེ་ཆུང་གི་རྩ་བའི་ཚིགས་ལ་སོགས་པ་ལག་པ་གཡོན་པའི་སོར་མོའི་ཚིགས་ཀྱི་མཚམས་རྣམས་ལ་དགོད་པར་བྱའོ། ། ལག་པ་གཡས་པའི་མཐེ་བོ་རྒན་པོའི་སྟེང་གི་ཚིགས་ནས་བརྩམས་ཏེ་མཐེ་ཆུང་གི་མདུན་ནས་བཅལ་བའི་འོག་གི་ཚིགས་གསུམ་པོའི་བར་དུ་འབྱུང་བ་བསྡུད་རིམ་གྱིས། ལཱ་ཝཱ་རཱ་ཡཱ་ཏཱ། ཨཱལ་ཨོ་ཨཱར་ཨཻ་ཨཱ། ལཱྀ་ཨཱུ་རཱྀ་ཨཱི་ཨཱ།
ཞེས་པ་ལཱ་ཡིག་ལ་སོགས་པ་རྣམས་ས་ལ་སོགས་པའི་རིམ་པས་དགོད་པར་བྱའོ། ། དེ་ནས་ལག་པ་ཡང་དག་པར་སྦྱར་བའི་གཡོན་པ་ཟླ་བ་དང་། གཡས་པ་ཉི་མ་དག་གི་དབུས་སུ་ཧཱུྃ་ཡིག་ཁ་དོག་སྔོན་པོ་བསྒོམས་ཏེ། དེ་ནས་ཟླ་བ་དང་ཉི་མ་དང་སྒྲ་གཅན་གྱི་ས་བོན་དག་གིས་འཆད་པར་འགྱུར་བ་རྡོ་རྗེ་རྩེ་ལྔ་པའི་ཕྱག་རྒྱ་བཅིང་བར་བྱ་སྟེ། དེ་ཡིས་གཙུག་ཏོར་ནས་བརྩམས་ནས་རྐང་པའི་མཐའ་དང་སོར་མོའི་སེན་མོའི་མཐར་ཐུག་པར་བདག་ཉིད་ལ་ཡང་དག་པར་རེག་པར་བྱའོ། ། དེ་ནས་སྔགས་འདི་བརྗོད་པར་བྱ་སྟེ། ཨོཾ་ཨཱཿཧཱུྃ་ཧོཿཧཾ་ཀྵཿརིགས་དྲུག་གི་ས་བོན། ཀཱ་ཡ་སྐུ། བཱ་ཀ་གསུང་། ཙིཏྟ་ཐུགས།
ཛྙཱ་ན་ཡེ་ཤེས། ཨ་དྷིཔ་ཏི་མངའ་བདག བཛྲ་ཀཱ་ཡ་རྡོ་རྗེའི་སྐུ་དུས་ཀྱི་འཁོར་ལོ་སྟེ་དེས། མཱ་མ་བདག་གི། ཀཱ་ལ་ལུས། བཱ་ཀ་ངག ཙིཏྟ་སེམས། ཛྙཱ་ན་བཛྲཾ་ཡེ་ཤེས་རྡོ་རྗེ། བཛྲ་ཀཱ་ཡ་རྡོ་རྗེའི་སྐུའི། སྭ་བྷཱ་བཾ་དེ་བཞིན་དུ།
ཀུ་རུ་ཀུ་རུ་མཛོད་མཛོད། སྭཱ་ཧཱ་གཞི་ཚུགས་ཤིག་པའོ། ། དེ་ནས་ང་རྒྱལ་བཟུང་བ་ནི། ཨོཾ་སརྦ་ཐམས་ཅད། ཏ་ཐཱ་ག་ཏ་དེ་བཞིན་གཤེགས་པ། བཛྲ་ཀཱ་ཡ་རྡོ་རྗེའི་སྐུ། སྭ་བྷཱ་ཝ་རང་བཞིན། ཨཱད་མ་ཀ་བདག་ཉིད་ཅན། ཨ་ཧཾ་བདག་གོ ། ཞེས་པ་སྟེ་སྐུ་དང་གསུང་དང་ཐུགས་དང་ཡེ་ཤེས་རྣམ་པར་དག་པའོ། །
དེ་ནས་རིགས་དྲུག་དགོད་པ་བྱས་ནས་ཞེས་གསུངས་པས། ཐོག་མར་ཁ་དག་པ་དང་། དེ་ནས་ལག་པ་དག་པ་བྱས་ལ། སྭ་བྷཱ་ཝ་ནས་བརྩམས་ཏེ། རིགས་དྲུག་བཀོད་པའི་ཕྱི་ནས་ཡན་ལག་དྲུག་དགོད་པར་བྱ་སྟེ་ལག་པ་གཉིས་ཁ་སྦྱར་བ་ནས། མཐེ་བོང་ཟུང་གིས་སྙིང་ཁར། ཨོཾ་སྐུ་རྡོ་རྗེ། ཧྲྀལ་སའི་ས་བོན་ཏེ་སེར་པོ། ཧཱྀ་ད་ཡཱ་ཡ་སྙིང་ཁའི་ཆེད་དུ་ན་མཿབསླང་བའི་མཐའ་བརྟེན་ཅན་ཏེ། ས་རླུང་ཐབས་ཤེས་སུ་མཚོན་པའོ། །
མགོ་བོར་ཨོཾ་ཧཱུྃ་ཆུའི་ས་བོན་ཏེ་དཀར་པོ། སི་ར་སེ་མགོ་བོའི་ཆེད་དུ། སྭཱ་ཧཱས་རྒྱས་པའི་སྔགས་ཀྱི་མཐའོ། ། འདི་ཡང་ཁུ་བས་སྤྱི་བོར་རྒྱས་བཏབ་མཚོན་ནོ། ། གཙུག་ཏོར་ལ་ཨོཾ་ཧྲྀཾཿམེའི་ས་བོན་ཏེ་དམར་པོ། ཤི་ཁཱ་ཡེ་གཙུག་ཏོར་གྱི་ཆེད་དུ། བཽ་ཥ་ཊ་བསྲེག་པའི་ས་བོན་ཏེ་གཏུམ་མོའི་མེས་སྤྱི་གཙུག་གི་བྱང་སེམས་ལ་རྒྱས་བཏབ་པའོ། ། ཡན་ལག་ཐམས་ཅད་ལ་ཨོཾ་ཧྲྀ་རླུང་གི་ས་བོན་ཏེ་ནག་པོའོ། ། ཀ་བ་ཙཱ་ཡ་གོ་ཆའི་ཆེད་དུ། ཧཱུྃ་དབབ་པའི་ས་བོན་ཏེ།
རླུང་གིས་ལུས་ཀུན་ལ་རྒྱས་བཏབ་པའི་དོན་ཏོ། ། སྔགས་འདིས་ལག་པ་གཉིས་ཀས་ཡན་ལག་ཐམས་ཅད་ལ་རེག་པར་བྱའོ། ། ཨོཾ་ཏྲཱཾ་ནམ་མཁའི་ས་བོན་ཏེ་ལྗང་ཁུ། ནི་ཏྲཱ་ཡ་མིག་གི་ཆེད་དུ། ཝ་ཥ་ཊ་མཉེས་པའི་ས་བོན་ཏེ། མིག་མེ་ཡིན་པས་སྟོང་པ་ལ་དགའ་བས་གཏུམ་མོའི་མེས་བསྐུལ་བའོ། ། སྔགས་འདིས་མིག་ལ་རེག་པར་བྱའོ། ། ཨོཾ་ཧཱཿཡེ་ཤེས་ཀྱི་ས་བོན་ཏེ་སྔོན་པོ། ཨསྟཱ་ཡ་མཚོན་ཆའི་ཆེད་དུ། ཕཊ་བསྣུན་པ་སྟེ་དགེ་བ་ལ་གཡོན་པ་དང་།
མི་དགེ་བ་ལ་གཡས་པའི་མཛུབ་མོ་དང་། མཐེ་བོའི་སེ་གོལ་གྱིས་ཕྱོགས་ཐམས་ཅད་དུ་མཚོན་ཆ་དགོད་པར་བྱའོ། ། དེ་ནས་ང་རྒྱལ་བཟུང་བ་ནི། ཨོཾ་སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད། ཧྲྀ་ད་ཡ་སྙིང་ཁ། སི་ར་མགོ་བོ། ཤི་ཁ་གཙུག་ཏོར། ཀ་བ་ཙ་གོ་ཆ། ནཻ་ཏྲ་སྤྱན། ཨསཏྲ་མཚོན་ཆ།
བཛྲ་ཥ་ཌཾ་ག་རྡོ་རྗེའི་ཡན་ལག་དྲུག་གི སྭ་བྷཱ་ཝ་རང་བཞིན་གྱི། ཨཱཏྨ་ཀོ྅ཧཾ་བདག་ཉིད་ཅན་ནོ་ཞེས་པ་སྟེ་ཡན་ལག་དྲུག་དགོད་པའི་ཆོ་གའོ། ། འདིར་རྭས། ཡན་ལག་དྲུག་པོ་འདི་རྣམས་ལ་ས་ལ་སོགས་པ་དགོངས་པའི་སྐད་གཞན་གྱིས་སྙིང་ཁ་ནི་ལྟེ་བ་ཞེས་པ་ལ་སོགས་པ་སྟེ། དེ་ལྟར་སྙིང་ཁ་དང་། མགྲིན་པ་དང་། དཔྲལ་བ་དང་། སྤྱི་གཙུག་དང་། གསང་བ་ལ་ཡང་གཟུང་བར་བྱའོ། །
ཞེས་འདོན་པ་ལྟར་ཏེ། གོང་དུ་བཤད་པའི་ཡན་ལག་དྲུག་པོའི་ས་བོན་འདི་རྣམས་ལས་དང་ལ་སོགས་པས། ཆུ། མེ། རླུང་། ནམ་མཁའ། ཡེ་ཤེས་ཀྱི་ཁམས་ཀྱི་རང་བཞིན་གྱི་རིགས་པས་དགོངས་པའི་སྐད་གཞན་གྱིས་འཁོར་ལོ་དྲུག་པ་ཡན་ལག་དྲུག་ཏུ་གསུངས་ཏེ། འདི་ལྟར་སྙིང་ཁའི་ཧྲྀལ་ནི་སའི་ས་བོན་ཡིན་པས་ལྟེ་བ་ཞེས་པ་ལ་སོགས་པར་བསྒྱུར་ནས་དགོད་པར་བྱ་སྟེ། ཨོཾ་ཧྲྀལ་ན་བྷྱཻ་ན་མཿཞེས་དང་། དེ་བཞིན་དུ་མགོ་བོ་ནི་སྙིང་ཁར་བསྒྱུར་ལ།
ཨོཾ་ཧྲུཾ་ཧྲྀ་ད་ཡཱ་ཡ་སྭཱཧཱ། ཞེས་དང་གཙུག་ཏོར་མགྲིན་བསྒྱུར་ཏེ། ཨོཾ་ཧྲྀར་གྲྀ་བ་ཡཻ་བོ་ཥ་ཊ། ཞེས་དང་། གོ་ཆ་དཔྲལ་བར་བསྒྱུར་ཏེ། ཨོཾ་ཧྲཱྀཾ་ལ་ལ་ཊ་ཡེ་ཧཱུྃ་ཞེས་དང་། མིག་གཙུག་ཏོར་དུ་བསྒྱུར་ཏེ་ཨོཾ་ཧྲཾ་ཤཱི་ཁཱ་ཡེ་ཝ་ཥ་ཊ་ཞེས་དང་། མཚོན་ཆས་གསང་བ་ཡང་གཟུང་བར་བྱ་སྟེ། ཨོཾ་ཧྲཱཿགུ་ཧྱ་ཕཊ་ཞེས་པས་ལྟེ། སྙིང་།
མགྲིན། དཔྲལ་བ། གཙུག་ཏོར། གསང་བར་རེག་སྟེ། ཡན་ལག་དྲུག་དགོད་པར་བྱའོ། ། དེ་ནས་སྔགས་འདི་ཡིས་སྔར་བརྗོད་པའི་བསྲུང་བའི་འཁོར་ལོ་བསྒོམ་པར་བྱ་སྟེ། ཨོཾ་ཨཱཿཧུཾ་རཿསྐུ་གསུང་ཐུགས་དང་ཡེ་ཤེས་རྡོ་རྗེའི་ས་བོན། བཛྲ་རྡོ་རྗེ། ཙནྡྲ་ཟླ་བ། སཱུརྻ་ཉི་མ།
རཱ་ཧུ་སྒྲ་གཅན། ཀཱ་ལ་ཨགྣཱ་ཡ། དུས་མེ་རྣམས། ཀཱ་ཡ་སྐུ བཱཀ་གསུང་། ཙིཏྟ་ཐུགས ཛྙཱ་ན་ཡེ་ཤེས། བཛྲ་པྲཱ་ཀཱ་རཱ་ན་རྡོ་རྗེའི་ར་བ་རྣམས། ཀུ་རུ་ཀུ་རུ་མཛོད་མཛོད། སྭཱཧཱ་གཞི་ཚུགས་ཞེས་པ་རྭ་བ་དགོད་པའི་སྔགས་སོ། ། ཨོཾ་ཧཱུྃ་ས་བོན། བི་ཤྭ་སྣ་ཚོགས།
ཀཱ་ཡ་སྐུ། བཛྲ་ཀུ་ཊཱ་གཱ་རཾ་ཁང་བ་བརྩེགས་པ། ཀུ་རུ་ཀུ་རུ་མཛོད་མཛོད། སྭཱཧཱ་ཞེས་པ་ནི་རྡོ་རྗེའི་ཁང་པ་བརྩེགས་པ་དགོད་པའི་སྔགས་སོ། ། ཨོཾ་ཧཱཾ་ཡཱཾ་རཱཾ་ཝཱཾ་ལཾ་འབྱུང་བ་ལྔའི་ས་བོན། བཛྲ་རྡོ་རྗེ། ཨཱ་ཀཱ་ཤ་ནམ་མཁའ། བཱ་ཡུ་རླུང་། ཏེ་ཛ་མེ། ཨུ་ད་ཀ་ཆུ།
པྲྀ་ཐ་ཝཱི་ས། བཛྲ་སྭ་བྷཱ་ཝ་རྡོ་རྗེའི་རང་བཞིན། པཉྩ་དྷཱ་ཏྭཿཁམས་ལྔ་པོ་རྣམས། བཛྲ་མཎྜ་ལཱ་ནི་རྡོ་རྗེའི་དཀྱིལ་འཁོར་རྣམས་སུ། ཀུ་རུ་ཀུ་རུ་མཛོད་མཛོད། སྭཱཧཱ་ཞེས་པ་ནི་གང་བརྩེགས་ཀྱི་འོག་ཏུ་ནམ་མཁའ་རླུང་མེ་ཆུ་སའི་དཀྱིལ་འཁོར་དགོད་པའི་སྔགས་སོ། ། ཐབས་ཀྱི་རྒྱུད་ལ་འབྱུང་བ་ལྔ་པོ་འདི་དག་ཞུ་བ་ཉིད་ཀྱིས་ཁང་པ་བརྩེགས་པ་ལ་སོགས་པ་སྟེ། འདིར་ཡང་དེ་དང་བསྟུན་པའོ། ། དེས་ན་འདིར་མ་རྒྱུད་པ་ལྟར་ལྷུན་པོའི་སྟེང་དུ་དཀྱིལ་འཁོར་བསྒོམ་པ་ཉིད་དུ་མི་འགྱུར་རོ། ། ཨོཾ་པཿཔད་མའི་ས་བོན།
བི་ཤྭ་བཛྲ་རྡོ་རྗེ་སྣ་ཚོགས། པདྨ་པད་མ། ཀུ་རུ་ཀུ་རུ་མཛོད་མཛོད། སྭཱཧཱ། ཞེས་པ་ནི་ཁང་བརྩེགས་ནང་དུ་པད་མ་དགོད་པའི་སྔགས་སོ། ། ཨོཾ་རཿཉི་མའི་ས་བོན། བཛྲ་སཱུརྻ་རྡོ་རྗེ་ཉི་མ། བཛྲ་སཱུརྻ་ཨཱ་ས་ནཾ་རྡོ་རྗེ་ཉི་མའི་གདན། ཀུ་རུ་ཀུ་རུ་མཛོད་མཛོད། སྭཱཧཱ་ཞེས་པ་ནི་ཉི་མའི་གདན་དགོད་པའི་སྔགས་སོ། །
དེ་ནས་དེའི་སྟེང་དུ་བསྡུས་རྒྱུད་ལས་འབྱུང་བ་བཞིན། བསྲུང་འཁོར་བསྡུས་པ་ལ། ལྷག་པར་མོས་པས་རྐང་པ་བདུན་ཅུ་རྩ་གཉིས་པ་ཟློས་མི་དགོས་པ་བདག་ཉིད་ཁྲོ་བོའི་དབང་པོ་རྡོ་རྗེ་ཤུགས་སུ་སྔར་བཤད་པ་ལྟར་བསྒོམས་ནས་ང་རྒྱལ་གཟུང་བར་བྱ་སྟེ། ཨོཾ་ཧཱུྃ་ས་བོན། ཀྲོ་དྷེན་དྲོ་ཧཾ་ཁྲོ་བོའི་དབང་པའོ། ། ཀྲོ་དྷཱ་ནཱཾ་ཁྲོ་བོ་རྣམས་ཀྱི། ཨཱཛྙཱ་དཱ་ཡ་ཀ་བཀའ་བསྒོ་བའོ། ། སྭཱཧཱ་ཞེས་པས་ང་རྒྱལ་བཟུང་ནས། དེ་ནས་ཁྲོ་བོ་བཅུ་རང་རང་གི་སྔགས་ཀྱི་ཚིག་འོག་ནས་འབྱུང་བས་ཁྲོ་བོ་རྣམས་ལ་བཀའ་བསྒོ་བར་བྱ་སྟེ། ཨོཾ་ཧཾ་ས་བོན།
བཛྲ་ཀྲོ་དྷ་རཱ་ཛ་མ་ཧཱ་རྡོ་རྗེ་ཁྲོ་བོའི་རྒྱལ་པོ་ཆེན་པོ། ཨུཥྞི་ཥ་གཙུག་ཏོར། ཨཱུ་ར་དྷ་དི་ཤེ་སྟེང་ཕྱོགས། རཀྵཾ་བསྲུང་བ། ཀུ་རུ་ཀུ་རུ་མཛོད་གཉིས། སྭཱཧཱ། ཨོཾ་ཡཾ་ས་བོན། བཛྲ་ཀྲོ་དྷ་རཱ་ཛ་སྔར་བཞིན། ཨ་ཏི་བ་ལ་ཤིན་ཏུ་སྟོབས། སརྦ་བིགྷྣཱན་ཏ་ཀ་བགེགས་མཐར་བྱེད་པ།
པཱུར་བ་དི་ཤི་ཤར་ཕྱོགས་སུ། རཀྵཾ་ཀུ་རུ་ཀུ་རུ་བསྲུང་བར་མཛོད་མཛོད། སྭཱཧཱ། ཨོཾ་རཾ་ས་བོན། བཛྲ་ཀྲོ་དྷ་རཱ་ཛ་སྔར་བཞིན། ཛཾ་བྷ་ཀ་རྨུགས་བྱེད། དུཥྚ་གདུག་པའི། ར་ཛྙཱན་ཏ་ཀ་ཤེས་རབ་མཐར་བྱེད། དཀྵི་ཎ་དི་ཤི་ལྷོ་ཕྱོགས་སུ། རཀྵཾ་ཀུ་རུ་ཀུ་རུ་བསྲུངས་མཛོད་མཛོད།
སྭཱཧཱ། ཨོཾ་ཝཾ་ས་བོན། བཛྲ་ཀྲོ་དྷ་རཱ་ཛ་སྔར་བཞིན། མཱ་ན་ཀ་ཁེངས་བྱེད། བི་རཱ་ག་ཆགས་བྲལ། པདྨ་ན་ཏ་ཀ་པདྨ་མཐར་བྱེད། ཨུད་ཏ་ར་དི་ཤི་བྱང་ཕྱོགས་སུ། རཀྵཾ་ཀུ་རུ་ཀུ་རུ་སྭཱཧཱ། ཨོཾ་ལམ་ས་བོན། བཛྲ་ཀྲོ་དྷ་ར་ཛ་སྔར་བཞིན།
སྟམྦྷ་ཀ་རེངས་བྱེད། ཊ་ཡ་མཱན་ཏ་ཀ་གཤིན་རྗེ་མཐར་བྱེད། པཤྩི་མ་དི་ཤི་ནུབ་ཕྱོགས་སུ། རཀྵཾ་ཀུ་རུ་ཀུ་རུ་སྭཱཧཱ། དེ་ནས་བསམ་པའི་དབང་གི་ཕྱོགས་བྲལ་རྣམས་སུ་ས་བོན་གྱི་ཡི་གེ་རིང་པོ་རྣམས་འབྱུང་བ་བསྡུད་པའི་རིམ་པས་གཟུང་བར་བྱ་སྟེ། ཨོཾ་ལཱཿས་བོན། བཛྲ་ཀྲོ་དྷ་རཱ་ཛ་སྔར་བཞིན། མ་ཧཱ་བ་ལ་སྟོབས་པོ་ཆེ། བཱ་ཡ་བྱཱཾ་དི་ཤི་རླུང་ཕྱོགས་སུ། རཀྵཾ་ཀུ་རུ་ཀུ་རུ་སྭཱཧཱ།
ཨོཾ་ཝཱཿས་བོན། བཛྲ་ཀྲོ་དྷ་རཱ་ཛ་སྔར་བཞིན། ཨ་ཙ་ལ་མི་གཡོ་བ། ཨི་ཤཱ་ན་དི་ཤི་དབང་ལྡན་ཕྱོགས་སུ། རཀྵཾ་ཀུ་རུ་ཀུ་རུ་སྭཱཧཱ། ཨོཾ་རཱཿས་བོན། བཛྲ་ཀྲོ་དྷ་རཱ་ཛ་སྔར་བཞིན། ཊཀྐི་འདོད་པ། ནཻ་རི་ཏྱཱཾ་དི་ཤི་བདེན་བྲལ་ཕྱོགས་སུ། རཀྵཾ་ཀུ་རུ་ཀུ་རུ་སྭཱཧཱ།
ཨོཾ་ཡཱཿས་བོན། བཛྲ་ཀྲོ་དྷ་རཱ་ཛ་སྔར་བཞིན། ནཱི་ལ་དཎྜ་དབྱུག་སྔོན། ཨགྣ་ཡེ་དི་ཤི་མེའི་ཕྱོགས་སུ། རཀྵཾ་ཀུ་རུ་ཀུ་རུ་སྭཱཧཱ། ཨོཾ་ཧཱཿས་བོན། བཛྲ་ཀྲོ་དྷ་རཱ་ཛ་སྔར་བཞིན། སུམྦྷ་གནོད་མཛེས། ཨ་དྷོ་དི་ཤི འོག་ཕྱོགས་སུ།
རཀྵཾ་ཀུ་རུ་ཀུ་རུ་སྭཱཧཱ། དེ་ལྟར་སྔགས་ཀྱི་ཚིག་འདི་དག་གིས་ཁྲོ་བོའི་རྒྱལ་པོ་རྣམས། སྔགས་པས་རྒྱུད་ལས་གསུངས་པའི་སྒྲུབ་ཐབས་ཀྱི་ཆོ་གས་བསྒོམ་པར་བྱའོ། ། བསྲུང་འཁོར་རྒྱས་པ་བྱེད་ན་རྐང་པ་བདུན་བཅུ་རྩ་གཉིས་པས་བཀའ་བསྒོས་ནས་ཁྲོ་བོ་རྣམས་སྤྲོ་བ་ཡིན་ནོ། ། དེ་ནས་ཨོཾ་སརྦ་ཏ་ཐཱ་ག་ཏ་དེ་བཞིན་གཤེགས་ཐམས་ཅད་ཀྱི། རཀྵ་ཙཀྲ་བསྲུང་བའི་འཁོར་ལོའི། སྭ་བྷཱ་བ་རང་བཞིན། ཨཱད་མ་ཀོ་ཧཾ་བདག་ཉིད་ངའོ་ཞེས་པ་བརྗོད་དེ་ང་རྒྱལ་གཟུང་བར་བྱའོ། ། བསྲུང་བའི་འཁོར་ལོའི་སྔགས་དགོད་པའི་ངེས་པའོ། ། དེ་ནས་རང་གི་སྙིང་ཁར་བཾ་ཡིག་ཡོངས་སུ་གྱུར་པ་ལས་སྣ་ཚོགས་པདྨ་སྟེ།
འདི་ནི་ཤུགས་ཀྱི་ཐུགས་ཁར་བསྒོམ་པའི་དབང་དུ་བྱས་ལ། སྒྲུབ་ལེར། ལས་ཐམས་ཅད་པའི་དབང་དུ་བྱས་ནས་པདྨ་དམར་པོར་བསྒོམ་པར་གསུངས་ཏེ། མ་མོ་མཆོད་པའི་ཆོ་གར་ལས་ཐམས་ཅད་པ་ལ་རྡོ་རྗེ་དམར་པོའོ་ཞེས་གསུངས་པ་དང་མཐུན་ནོ། ། དེའི་ལྟེ་བའི་སྟེང་དུ་ཨཾ་ཡིག་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་རོ། ། དེའི་སྟེང་དུ་ལྷ་ལ་ལྷག་པར་མོས་པའི་དབང་གིས་ཡེ་ཤེས་ཀྱི་ས་བོན་ཧུཾ་ཡིག་གོ ། ས་བོན་དེ་ལས་རྡོ་རྗེ་ཉི་མ་སྣང་བ་ཆེ། ། ཞེས་པ་གཏུམ་མོའི་མེས་བཞུ་པར་གྱུར་པ་གླུས་སྐུལ་བར་བྱེད་པ་དེ་བཞིན་དུ། དེ་བཞིན་གཤེགས་པ་ཐམས་ཅད་ཀྱི་ཐུགས་སེམས་ཅན་གྱི་དོན་ལ་རབ་ཏུ་སད་པར་བྱེད་པའི་འོད་ཟེར་ཁ་དོག་དམར་པོ་རྣམས་ནམ་མཁའི་ཁམས་སུ་སྤྲོ་བར་བྱའོ། ། དེས་དེ་བཞིན་གཤེགས་པའི་དཀྱིལ་འཁོར་རྣམས་སྤྱན་དྲངས་ཏེ་དེ་ནས།
འོད་ཟེར་དེ་དག་ཕྱིར་ལོག་སྟེ། རང་གི་སྙིང་ཁའི་ཡེ་ཤེས་ཀྱི་ས་བོན་ལ་ཞུགས་ནས་ནམ་མཁའི་ཁམས་སུ་དཀྱིལ་འཁོར་གྱི་རྣམ་པར་སྤྲོས་པའི་སངས་རྒྱས་རྣམས་མཆོད་པའི་དོན་དུ་དྲི་མ་དང་ཕྲེང་བ་མ་ལ་སོགས་པ་རྣམས་རང་རང་གི་ཡེ་ཤེས་ཀྱི་ས་བོན་ལས་སྤྲོ་བར་བྱའོ། ། ཨོཾ་ཙྪཛཛྷཉ་ས་བོན། བཛྲ་གན་དྷེ་རྡོ་རྗེ་དྲི་མ། གན་དྷ་ཨར་ཙྪ་ནྀ་དྲིའི་མཆོད་པ། ཀུ་རུ་ཀུ་རུ་མཛོད་མཛོད་སྭཱཧཱ། ཨོཾ་ཙྪཛཛྷཉཱ་ས་བོན། བཛྲ་མཱ་ལེ་རྡོ་རྗེ་ཕྲེང་བ་མ། མཱ་ལ་ཨར་ཙྪ་ནཾ་ཕྲེང་བའི་མཆོད་པ། ཀུ་རུ་ཀུ་རུ་སྭཱཧཱ།
ཨོཾ་ཊཋཌཌྷཎ་ས་བོན། བཛྲ་དྷཱུ་པེ་རྡོ་རྗེ་བདུག་སྤོས་མ། དྷུ་པ་ཨར་ཙྪ་ནཾ་བདུག་སྤོས་ཀྱི་མཆོད་པ། ཀུ་རུ་ཀུ་རུ་སྭཱཧཱ། ཨོཾ་ཊཐཌཌྷཎཱ་ས་བོན། བཛྲ་པྲ་དཱི་པེ་རྡོ་རྗེ་སྒྲོན་མ། པྲ་དཱི་པ་ཨར་ཙྪ་ནཾ་སྒྲོན་མའི་མཆོད་པ། ཀུ་རུ་ཀུ་རུ་སྭཱཧཱ། ཨོཾ་པཕབབྷྨ་ས་བོན། བཛྲ་ཨ་མྲྀ་ཏ་རྡོ་རྗེ་བདུད་རྩི་མ།
བཻ་བེ་ཏྱེ་པཱུ་ཛཱཾ་ཞལ་ཟས་ཀྱི་མཆོད་པ། ཀུ་རུ་ཀུ་རུ་སྭཱཧཱ། ཨོཾཔཕབབྷྨཱ་ས་བོན། བཛྲ་ཨཀྵ་ཏེ་རྡོ་རྗེ་མ་ཉམས་མ། ཨཀྵ་ཏ་ཕ་ལ་ཨར་ཙྪ་ནཾ་མ་ཉམས་པའི་འབྲས་བུའི་མཆོད་པ། ཀུ་རུ་ཀུ་རུ་སྭཱཧཱ། ཨོཾ་ཏཐདྡྷན་ས་བོན། བཛྲ་ལཱ་སྱ་ཝསཏྲ་ཨ་བྷ་ར་ཎ་པཱུ་ཛཱཾ་གོས་དང་རྒྱན་གྱི་མཆོད་པ། ཀུ་རུ་ཀུ་རུ་སྭཱཧཱ། ཨོཾ་ཏྠ་དྡྷ་ནཱ་ས་བོན།
བཛྲ་ཧཱ་སྱ་རྡོ་རྗེ་བཞད་མ། གྷཎྚ་དྲིལ་བུ་མ། ཨ་དར་ཤ་པཱུ་ཛཱཾ་མེ་ལོང་གི་མཆོད་པ། ཀུ་རུ་ཀུ་རུ་སྭཱཧཱ། ཨོཾ་ཁགྒྷང་ས་བོན། བཛྲ་བཱ་དྱེ་རྡོ་རྗེ་སིལ་སྙན་མ། བཱ་དྱེ་པཱུ་ཛཱཾ་སིལ་སྙན་གྱི་མཆོད་པ། ཀུ་རུ་ཀུ་རུ་སྭཱཧཱ། ཨོཾ་ཀྑགྒྷངཱ་ས་བོན། བཛྲ་ནི་ར་ཏྱ་རྡོ་རྗེ་གར་མ།
ྡྷྀར་ཏྱེ་པཱུ་ཛཱཾ་གར་གྱི་མཆོད་པ། ཀུ་རུ་ཀུ་རུ་སྭཱཧཱ། ཨོཾ་སྐཔཥཤྈྐ་ས་བོན། བཛྲ་གཱིར་ཏེ་རྡོ་རྗེ་གླུ་མ། གཱི་ཏ་པཱུ་ཛཾ་གླུའི་མཆོད་པ། ཀུ་རུ་ཀུ་རུ་སྭཱཧཱ། ཨོཾ་སྐཔཥཤྈྐའ་ས་བོན། བཛྲ་ཀཱ་མེ་རྡོ་རྗེ་འདོད་མ། སརྦ་བུདྡྷ་བོ་དྷི་སཏྭཱ་ནཱཾ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། ཀྲོ་དྷཱ་དཱི་ནཱཾ་ཁྲོ་བོ་ལ་སོགས་པ་རྣམས་ཀྱིས།
བཛྲ་སུ་ར་ཏ་པཱུ་ཛ་རྡོ་རྗེ་ཤིན་ཏུ་དགའ་བའི་མཆོད་པ། ཀུ་རུ་ཀུ་རུ་སྭཱཧཱ། ཞེས་པ་ལྷ་མོའི་སྔགས་ཀྱི་ཚིག་འདི་རྣམས་ཀྱིས་སངས་རྒྱས་ལ་སོགས་པ་རྣམས་ལ་ཡིད་ཀྱི་རང་བཞིན་གྱི་མཆོད་པ་བྱས་ནས་དེ་བཞིན་དུ་ཕྱག་འཚལ་བའི་མཆོད་པ་བྱའོ། ། དེ་ནས་རྒྱུད་ལས་གསུངས་པའི་ཆོ་གས་སྡིག་པ་བཤགས་པ་དང་བསོད་ནམས་ལ་རྗེས་སུ་ཡི་རང་བ་དང་། དཀོན་མཆོག་གསུམ་ལ་སྐྱབས་སུ་འགྲོ་བ་དང་། བདག་ཉིད་ཀྱི་དངོས་པོ་འབུལ་བ་དང་། བྱང་ཆུབ་ཀྱི་སེམས་བསྐྱེད་པར་བྱའོ། ། ཞེས་པ་ནི་རྣམ་པ་བདུན་གྱི་མཆོད་པའི་ཆོ་གའོ། ། དེ་ནས་སྟོང་པ་ཉིད་ལ་དམིགས་པ་དང་། དཀྱིལ་འཁོར་རྒྱལ་མཆོག་དང་།
ལས་རྒྱལ་མཆོག་དང་། ཐིག་ལེའི་རྣལ་འབྱོར་དང་། ཕྲ་མོའི་རྣལ་འབྱོར་རྣམས་སྔགས་པས་བྱའོ། ། དེ་ནས་རྒྱུད་ལ་ལྷག་པར་མོས་པའི་དབང་གིས་འདོད་པའི་ལྷ་དུས་ཀྱི་འཁོར་ལོའི་ང་རྒྱལ་བྱ་སྟེ། ཨོཾ་སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད་ཀྱི། ཨ་དྷཱི་པ་ཏི་ལྷག་པའི་བདག་པོ། བཛྲ་སཏྭཱ་ཧཾ་རྡོ་རྗེ་སེམས་དཔའ་ངའོ། ། དུར་དཱན་ཏ་གདུལ་དཀའ་བ། ད་མ་ཀ་འདུལ་བ་པོ། ཧཱུྃ་ཧཱུྃ་ཕཊ་སྭཱཧཱ།
ཞེས་པ་འདི་ཡིས་བདག་ཉིད་བྱིན་གྱིས་བརླབ་པར་བྱའོ། ། ལྷའི་ང་རྒྱལ་གྱི་ངེས་པའོ། ། དེ་ལྟར་ལྷའི་ང་རྒྱལ་བསྐྱེད་དེ། དེ་ནས་ས་ཡོངས་སུ་བཟུང་བ་དང་སློབ་མ་བསྡུ་བར་བྱའོ། ། ས་བཟུང་བའི་དང་པོར་ཡུལ་དང་གྲོང་དང་ཞིང་གི་བདག་པོ་ལ་གཏོར་མ་སྔགས་ཚིག་འདི་དག་གིས་སྦྱངས་ནས་སྦྱིན་པར་བྱའོ། ། ཨོཾ་ཨོཾ་སྐུ་རྡོ་རྗེའི་ས་བོན། བཛྲ་ཙནྡྲ་རྡོ་རྗེ་ཟླ་བ། སརྦ་དྷརྨཱ་ཆོས་ཐམས་ཅད། སུ་བི་ཤུདྡྷ་སྭ་བྷཱ་བ་ཤིན་ཏུ་རྣམ་པར་དག་པའི་རང་བཞིན། སརྦ་དྷརྨཱཾ་ཆོས་རྣམས་ལ།
བི་ཤོ་དྷ་ཡ་སྭཱཧཱ་རྣམ་པར་དག་པ་གཞི་ཚུགས་ཤིག ཨོཾ་ཨཱཿགསུང་རྡོ་རྗེའི་ས་བོན། བཛྲ་སཱུརྻ་རྡོ་རྗེ་ཉི་མ། སརྦ་དྷརྨཱ་ཆོས་ཐམས་ཅད། པྲ་བོ་དྷ་ཀ་རབ་ཏུ་རྒྱས་པར་བྱེད་པ། སརྦ་དྷརྨཱཾ་པྲ་བོ་དྷ་ཡ་སྭཱཧཱ་ཆོས་རྣམས་ལ་རབ་ཏུ་རྒྱས་པའི་གཞི་ཚུགས་ཤིག ཨོཾ་ཧཱུཾ་ཐུགས་རྡོ་རྗེའི་ས་བོན། བཛྲ་ཨ་ན་ལ་རྡོ་རྗེ་མེ། སརྦ་དྷརྨཱ་ཆོས་ཐམས་ཅད། པྲ་དཱི་པ་ཀ་རབ་ཏུ་འབར་བར་བྱེད་པ།
སརྦ་དྷརྨཱ་པྲ་དཱི་པ་ཡ་སྭཱ་ཧཱ་ཆོས་ཐམས་ཅད་རབ་ཏུ་འབར་བར་བྱེད་པ་གཞི་ཚུགས་ཤིག ཨོཾ་ཧོཿཡེ་ཤེས་རྡོ་རྗེའི་ས་བོན། སརྦ་དྷརྨཱཾ་ཆོས་ཐམས་ཅད། བཛྲ་ཨ་མྲྀ་ཏ་ཀ་ར་རྡོ་རྗེའི་བདུད་རྩིར་བྱེད་པ། སརྦ་དྷརྨཱཾ་བཛྲ་ཨ་མྲྀ་ཏ་ཀུ་རུ་ཀུ་རུ་ཆོས་རྣམས་ཐམས་ཅད་རྡོ་རྗེས་བདུད་རྩིས་མཛོད་མཛོད་སྭཱཧཱ། སྔགས་ཀྱི་ཚིག་འདི་དག་གིས་གོ་རིམ་བཞིན་དུ་ལག་པ་གཡོན་པ་ཟླ་བའི་ཆས་གཏོར་མའི་དྲི་མ་སྦྱང་པར་བྱ་སྟེ་འགྱུར་མེད་བདེ་བས་དྲི་མ་དག་པ་མཚོན་པའོ། ། ལག་པ་གཡས་པ་ཉི་མའི་ཆས་ཅི་འདོད་པའི་བདུད་རྩིའི་རོ་དང་ལྡན་པར་རྟོགས་པ་རྒྱས་པར་བྱས་ཏེ་གཏུམ་མོའི་མེ་སྦར་བར་བྱེད་པ་མཚོན་པའོ། ། ལག་པ་གཉིས་ཡང་དག་པར་རེག་སྟེ་སྙིམ་པ་དུས་མེའི་ཆས་བཀབ་ནས་རབ་ཏུ་འབར་བ་མང་པོར་སྤེལ་བར་བྱ་སྟེ། ལྟེ་བའི་མེས་བདེ་ཆེན་རབ་ཏུ་འབར་བར་བྱེད་པའི་ཕྱིར་རོ། ། རྡོ་རྗེ་མཁའ་ལྡིང་གི་ཕྱག་རྒྱས་རྡོ་རྗེ་ཡེ་ཤེས་ཀྱི་བདུད་རྩི་དང་རོ་གཅིག་པར་བྱ་སྟེ།
མཁའ་ལྡིང་གིས་དུག་བདུད་རྩིར་བསྒྱུར་བའི་ཕྱིར་རོ། ། འཇིག་རྟེན་གསུམ་ལས་རྣམ་པར་རྒྱལ་བའི་ཕྱག་རྒྱས་ཡུལ་གྱི་བདག་པོ་སྤྱན་དྲང་བར་བྱ་སྟེ། ཁྱིའི་ཕྱག་རྒྱས་གྲོང་དང་གནས་ཀྱི་བདག་མོ་རྣམས་དང་། རྡོ་རྗེ་རྩེ་ལྔ་པའི་ཕྱག་རྒྱས་ཡེ་ཤེས་དག་པའི་ཁྲོ་བོའི་རྒྱལ་པོ་རྣམས་དང་། གྲི་གུག་གི་ཕྱག་རྒྱས་ནམ་མཁའ་དག་པ་ཟད་པར་རྣམས་དང་། རལ་གྲིའི་ཕྱག་རྒྱས་རླུང་དག་པའི་ལྷ་རྣམས་དང་། རིན་པོ་ཆེའི་ཕྱག་རྒྱས་མེ་དག་པའི་གཟའ་རྣམས་དང་། པད་མའི་ཕྱག་རྒྱས་ཆུ་དག་པའི་ཀླུ་རྣམས་དང་། འཁོར་ལོའི་ཕྱག་རྒྱས་ས་དག་པའི་ཡི་དྭགས་རྣམས་སྤྱན་དྲང་བར་བྱ་སྟེ། དེ་ནས།
ཨོཾ་ཨཱཿཧཱུྃ་བྱིན་གྱིས་བརླབ་པའི་ས་བོན། ཆེ་གེ་མོ་ཨཱ་གཙྪ་ཨཱ་གཙྪ་བྱོན་བྱོན། ཤཱི་གྷྲཾ་མྱུར་དུ། ཨི་དཾ་འདི། བ་ལིཾ་གཏོར་མ། གྲིཧྣ་གྲིཧྣ་ཟུངས་གཉིས། བྷུ་ཀ་ཏྭཱ་གསོལ་ཞིང་། པཱི་ཏྭཱ་འཐུངས་ཏེ། ཏྲིཔ་ཏིཾ་ཚིམ་པར། ཀྲི་ཏྭཱ་བྱས་ནས།
སརྦ་ཐམས་ཅད། སཏྭཱ་ནཱཾ་སེམས་ཅན་རྣམས་ཀྱི། ཤཱནྟི་ཙིཏྟ་ཀྲི་ཏྭ་ཞི་བའི་སེམས་བྱས་ཏེ། ཨ་པ་རསྡྱཱ་ནཾ་གཞན་གྱི་གནས་སུ། གཙྪ་གཙྪ་བྱོན་བྱོན་སྭཱཧཱ། ཐོག་མར་ས་ཡོངས་སུ་བཟུང་བའི་དུས་སུ་གཏོར་མ་འབུལ་བའི་སྔགས་སོ། ། གཞན་ས་བཟུང་ཟིན་པའི་གནས་སུ་ཆོ་ག་བྱེད་པའི་དུས་སུ་ནི་གནས་གཞན་དུ་བྱོན་བྱོན་ཞེས་པ་དོར་ལ། སྭ་སྡྱཱ་ནཾ་གཙྪ་རང་གི་གནས་སུ་བྱོན་ཞེས་བརྗོད་པར་བྱའོ། ། དེ་ལྟར་གྲོང་བདག་སོགས་ཐམས་ཅད་ཀྱི་གཏོར་མའི་སྔགས་ཐུན་མོང་པའམ། སྔར་བརྗོད་པའི་ཆོ་གས་མགྲོན་སོ་སོ་པའི་གཏོར་མ་རང་རང་གི་ཕྱོགས་ཀྱི་ཆར་བྱིན་ནས་གཤེགས་སུ་གསོལ་བར་བྱའོ། །
གཏོར་མའི་ཆོ་གའོ། ། དེ་ནས་རང་རྡོ་རྗེ་ཤུགས་ཀྱི་སྙིང་ཁར་ཟླ་བའི་དཀྱིལ་འཁོར་ལ་ལཱཾ་ཡིག་ཡོངས་སུ་གྱུར་པ་ལས་འཁོར་ལོ་སེར་པོ་རྩིབས་བརྒྱད་པ་བསྒོམ་པར་བྱ་སྟེ། དེ་ཡོངས་སུ་གྱུར་པ་ལས་ཡེ་ཤེས་ཀྱི་སའི་ལྷ་མོ་ཞལ་གསུམ་ཕྱག་དྲུག་མ། གཡས་པ་ན་འཁོར་ལོ་དང་དབྱུག་པ་དང་རྡོ་རྗེ་འཛིན་ཞིང་། གཡོན་པ་ན་དུང་དང་ལྕགས་སྒྲོག་དང་རྡོ་རྗེ་དྲིལ་བུ་འཛིན་མ། ཁ་དོག་སེར་མོ། གོས་སེར་པོ་དང་། རིན་པོ་ཆེའི་རྒྱན་སེར་པོ་དང་ལྡན་པ་བསྒོམ་པར་བྱའོ། ། དེ་ནས་སྦྱིན་སྲེག་གི་སྐབས་སུ་འཆད་པར་འགྱུར་བའི་རིམ་པས། མདུན་གྱི་དམ་ཚིག་སེམས་དཔའ་དང་།
སྙིང་ཁའི་ཡེ་ཤེས་སེམས་དཔའ་གཅིག་ཏུ་བྱས་ཏེ། དེ་ཡང་དམ་ཚིག་པ་བསྐྱེད་པའི་རྗེས་དེ་ནས་སྔགས་ཀྱི་ཚིག་འདིས་དམ་ཚིག་པ་ལ་ལྟོས་པའི་ཕྱི་རོལ་གྱི་སའི་ལྷ་མོ་ཡེ་ཤེས་པ་སྤྱན་དྲང་བྱའོ། ། ཨོཾ་ལཱཾ་སའི་ས་བོན། ཨཱཿཧུཾ། བ་སུ་དྷ་རི་ནོར་འཛིན་མ། སརྦ་བུདྡྷ་སངས་རྒྱས་ཐམས་ཅད་ཀྱི། ཛ་ན་ནི་བསྐྱེད་མ། སརྦ་སཏྭཱ་སེམས་ཅན་ཐམས་ཅད་ལ། ཨུ་པ་ཀཱ་རི་ཎི་ཕན་པ་མཛད་མ་ཀྱེ། བཛྲ་སཏྭཱ་རྡོ་རྗེ་སེམས་དཔའ།
ཨཱཛྙཱ་པ་ཡ་ཏི་བཀའ་བསྒོ་བཞིན། ཤཱིགྷྲཾ་མྱུར་དུ། ཨཱ་གཙྪ་ཨཱ་གཙྪ་བྱོན་བྱོན་ཞེས་པའོ། ། དེ་ནས་གཏོར་མ་འབུལ་བ་ནི། ཨི་དཾ་འདི། བ་ལིཾ་གཏོར་མ། གན་དྷཾ་དྲི། པུཥྤཾ་མེ་ཏོག དྷཱུ་པཾ་བདུག་པ། དཱི་པཾ་མར་མེ།
ནཻ་བི་ཏྱེ་ཞལ་ཟས། ཕ་ལ་ཨཀྵ་ཏཾ་འབྲས་བུ་མ་ཉམས་པ། ད་དཱ་མི་དབུལ་ལོ། ། ཏ་བ་ཏྭ་ཁྱོད་ལ། མེ་བ་ཁྱོད་ཉིད་ཀྱིས། གྲྀཧྣ་གྲྀཧྣ་ཟུངས་ཟུངས། མཎྜལ་ཨརྠ་དཀྱིལ་འཁོར་གྱི་དོན་དུ། མ་མེ་བདག་ལ། སྡྱཱ་ནཾ་གནས། ད་དཱ་སྩོལ་ཅིག
སརྦ་སཏྭཱ་ནཱཾ་སེམས་ཅན་ཐམས་ཅད་ཀྱི། ཤཱིནྟཾ་ཞི་བ་དང་། པུཥྚིཾ་ཀྲི་ཏྭ་རྒྱས་པར་མཛད་ནས། ཤུ་བྷ་ཙི་ཏ་ཏེ་དགེ་བའི་སེམས་ཀྱིས། ཨི་དཾ་འདི། སྡྱཱ་ནཾ་གནས། ཨ་པ་རསྡྱཱ་ནཾ་གཞན་གྱི་གནས་སུ། གཙྪ་གཙྪ་བྱོན་བྱོན། སྭཱཧཱ་ཞེས་པ་ནི་སའི་ལྷ་མོ་ལ་མཆོད་ནས་གཤེགས་སུ་གསོལ་བའི་ཆོ་གའོ། ། དེ་ནས་སྔར་གསུངས་པའི་རྡོ་རྗེའི་མེ་སྤྲོ་བའི་ཆོ་ག་དང་སྔགས་ཀྱི་ཚིག་འདི་དག་གིས་བདུད་གཞོམ་པར་བྱ་སྟེ།
ཨོཾ་ཨཱཿཧུཾ་ཧོཿཧཾ་ཀྵཿརིགས་དྲུག་གི་ས་བོན། ཧྲཱཿཧྲཱཿཧྲཱཿཧྲཱཿཕྱོགས་བཞིའི་རྡོ་རྗེའི་མཚོན་ཆའི་ས་བོན། ར་ར་ར་ར་རྡོ་རྗེ་མེའི་ས་བོན། བཛྲ་ཨ་ན་ལ་རྡོ་རྗེ་མེ། སརྦ་ཨཱ་བ་ར་ཎ་དྷརྨཱ་སྒྲིབ་པའི་ཆོས་ཐམས་ཅད། པྲ་ལ་ཡ་རབ་ཏུ་འཇིགས་པའི། སྭ་བྷཱ་ཝ་རང་བཞིན་གྱིས། སརྦ་མཱ་ར་ཀ་ཡི་ཀ བདུད་ཀྱི་རིས་ཐམས་ཅད་ཀྱི། བིགྷྣན་བགེགས་དང་།
བི་ནཱ་ཡ་ཀཱ་ཨཱ་དཱི་ནཱ་ཾལོག་པར་འདྲེན་པ་ལ་སོགས་པ། ད་ཤ་དིཀ་ག་ཏཱཾ་ཕྱོགས་བཅུར་སོན་པ་རྣམས་ཀྱི། ཀཱ་ཡ་བཱ་ཀ་ཙིཏྟཱ་ནི། ལུས་ངག་སེམས་རྣམས། ད་ཧ་ད་ཧ་སྲེགས་སྲེགས། པ་ཙ་པ་ཙ་ཚོས་ཚོས། བྷསྨཱི་ཐལ་བར། ཀུ་རུ་ཀུ་རུ་མཛོད་མཛོད། ཧཱུྃ་ཧཱུྃ་ཕཊ་ཕཊ་སྭཱཧཱ། ཞེས་པ་ནི་བདུད་གཞོམ་པའི་ཆོ་གའོ། །
དེ་ནས་བགེགས་དང་ལོག་འདྲེན་ལ་སོགས་པ་གཞན་དུ་བྲོས་པ་དང་། མ་ཚིག་པ་རྣམས་རྡོ་རྗེ་ལྕགས་ཀྱུས་བཀུག་ཅིང་རྡོ་རྗེ་ཞགས་པས་བཅིངས་ནས། རྡོ་རྗེ་ཕུར་པ་ཁྲོ་བོའི་རྒྱལ་པོ་ཞལ་དྲུག་ཕྱག་དྲུག་པ། ལྟེ་བའི་འོག་མན་ཆོད་མདུང་གི་རྩེ་མོའི་རྣམ་པ་ལྟ་བུ་ནི་ཤར་ལ་སོགས་པའི་གནས་ཏེ་ཕྱོགས་བཅུ་པོ་རྣམས་སུ་བགེགས་དང་ལོག་འདྲེན་ལ་སོགས་པ་གདུག་པའི་སྟེང་དུ་བྱིང་བར་བསམས་ཏེ། དེ་ཡང་ཁམས་ལྔ་དང་སངས་རྒྱས་ལྔ་དག་པའི་ཧ་ཡ་ར་ཝ་ལའི་ཡི་གེ་ལྔ་ཐབས་ཤེས་ཀྱིས་ཕྱེ་བ་ལས་བསྒོམ་པར་བྱ་སྟེ། སྔགས་ཀྱི་ཚིག་འདི་དག་གིས་གདབ་བོ། ། ཨོཾ་ཨཱཿཧཱུྃ་ཧོཿཧཾ་ཀྵཿརིགས་དྲུག་གི་ས་བོན། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ། ཐབས་ཤེས་མཚོན་པ་ཧཱུྃ་ཕཊ་སྟེང་གི་སྒོ་གསུམ་འོག་གི་ལུས་ངག་ཡིད་ཀྱི་ཁམས་གསུམ་མཚོན་པའོ། །
བཛྲ་ཀཱི་ལ་རྡོ་རྗེ་ཕུར་པ་ཀྱེ། ཀཱ་ཡ་སྐུ། བཱཀ་གསུང་། ཙིཏྟ་ཐུགས། ཛྙཱ་ན་ཡེ་ཤེས་ཀྱི། ཨ་དྷི་པ་ཏི། བདག་པོ་ཀྱེ། ཥ་ཊ་མུ་ཁ་ཞལ་དྲུག་པ། ཥ་ཊ་བྷཱུ་ཛ་ཕྱག་དྲུག་པ། ཥ་ཊ་ཙ་ར་ཎ་ཞབས་དྲུག་པ།
སརྦ་བིགྷྣན་བི་ན་ཡ་ཀ་ཨ་དི་དུཥྚཱ་ནཾ་བགེགས་དང་ལོག་འདྲེན་ལ་སོགས་པ་གདུག་པ་ཐམས་ཅད་རྣམས་ཀྱི། ཀཱ་ཡ་ལུས། བཱཀ་ངག ཙིཏྟ་སེམས། ཛྙཱ་ན་ནི་ཡེ་ཤེས་རྣམས། ཀཱི་ལ་ཡ་ཀཱི་ལ་ཡ་ཕུར་པས་ཐོབ་ཐོབ། ཧཱུྃ་ཧཱུྃ་ཕཊ་ཕཊ། དེ་ནས་རྡོ་རྗེ་ཐོ་བས་བརྡུང་བའི་སྔགས་ནི། ཨོཾ་ལླཱིཿས་བོན་ཏེ་གཤིན་རྗེ་མཐར་བྱེད་ཀྱི་ས་བོན་ཡིན་ལ། ལག་པ་གཡས་ཀྱིས་བརྡུངས་པས་ཡི་གེ་རིང་པོར་བྱས་པའོ། །
བཛྲ་མུད་ག་ར་རྡོ་རྗེ་ཐོ་བ། མཱ་ར་ཨཱ་དི་ནཱཾ་བདུད་ལ་སོགས་པ་རྣམས་ཀྱི། སི་ར་སྤྱི་བོར། ཀ་ཎ་ཐེ་མགྲིན་པར། ཧྲྀ་ད་ཡ་སྙིང་ཁར། ནཱ་བྷཽ་ལྟེ་བར། གུ་ཧྱེ་གསང་བ། ཨན་ཏེ་མཐར་ཐུག་པར། བཛྲ་ཀཱི་ལ་ཀཱན་རྡོ་རྗེ་ཕུར་པ་རྣམས། ཨཱ་ཀོ་ཊ་ཡ་ཨཱ་ཀོ་ཊ་ཡ་རྡུངས་རྡུངས།
ཀྵཾ་ཀྵཱཾ་ཀྵིཾ་ཀྵཱིཾ་ཀྵྼྀཾ་ཀྵྼཱྀཾ་ཀྵུཾ་ཀྵཱུཾ་ཀྵླྀཾ་ཀྵླཱྀཾ་ཕུར་པ་བཅུའི་ས་བོན། ཧཱུྃ་ཧཱུྃ་ཧཱུྃ་དབབ་པའི་ས་བོན། ཕཊ་ཕཊ་ཕཊ་བསྣུན་པའི་ས་བོན། སྭཱཧཱ་བསླང་བའོ། ། ཞེས་པ་ནི་བགེགས་ལ་ཕུར་བུས་གདབ་པའི་ཆོ་གའོ། ། དེ་ནས་ཕུར་བུ་རྣམས་བསྲུང་བའི་དོན་དུ་ཁྲོ་བོའི་རྒྱལ་པོ་བཅུ་པོ་རྣམས་སྔར་གསུངས་པའི་ཆོ་གས་དགོད་པར་བྱའོ། ། དེ་ནས་སྔར་ཚིགས་བཅད་ཉེར་བརྒྱད་པར་གསུངས་པ་ལྟར། ས་སྦྱངས་ཏེ་ས་བཟུང་བའི་དོན་དུ་ཁ་དག་པ་དང་མཆོད་པ་ནས་བརྩམས་ཏེ་ཕྲ་མོའི་རྣལ་འབྱོར་ཡན་ཆད་རྫོགས་པར་བྱས་ལ། ལྷའི་ང་རྒྱལ་བསྐྱེད་དེ། དཀྱིལ་ཆོག་གཞན་ནས་འབྱུང་བ་ལྟར།
སཱ་དྷུ་པུ་ཏྲས། སྙན་གསན་ཕབ་ནས་ཕྱོགས་བཞི་ནས་གསོལ་བ་བཏབ་པའི་རྗེས་ལ་བསྒོམས་པའི་དཀྱིལ་འཁོར་བཏེགས་ནས་སྟངས་སྟབས་བྱ་བར་བཞེད་ཀྱང་སྲུང་འཁོར་དུ་གཤེགས་སུ་གསོལ་བའི་ཆོ་ག་རྫོགས་ནས་དཀྱིལ་འཁོར་རྒྱས་པའམ་བདག་ཉིད་ལྷའི་དམིགས་པ་མདོར་བསྡུས་པ་བྱས། ང་རྒྱལ་བཟུང་། མདུན་དུ་སྤྱན་དྲངས་པའི་ལྷ་ལ་གསོལ་བ་བཏབ། རང་གཙོ་བོའི་ང་རྒྱལ་གྱིས་སྟངས་སྟབས་རྣམས་བྱ་བར་གསལ་ཏེ་འདོད་ལྷའི་དམིགས་པ་བསྡུས་པ་དང་སྒྲུབ་ཐབས་ལྟར་དཀྱིལ་འཁོར་བསྒོམ་པ་གསུངས་པའི་རྗེས་ལ་འདོད་ལྷའི་ང་རྒྱལ་བྱས་ནས་ས་བཟུང་བ་དང་། སློབ་མ་བསྡུ་བ་གོང་དུ་གསུངས་པའི་ཕྱིར་རོ། ། དེ་ཡང་གཡོན་པ་དང་གཡས་པའི་རྐང་པའི་མཐིལ་ལ་ཧཱུྃ་ཧཱུྃ་རྣམ་པར་བཀོད་དེ། རྡོ་རྗེ་རྩེ་ལྔ་པའི་ཕྱག་རྒྱས་རྐང་པའི་མཐིལ་དུ་རེག་ནས་རྡོ་རྗེའི་རྐང་སྟབས་ཀྱིས་དཀྱིལ་འཁོར་གྱི་དབུས་ཀྱི་ས་ལ་བཅག་པར་བྱ་སྟེ། དུས་མེ་དང་ཉི་ཟླ་བཅིང་བའི་སླད་དུ་དུས་ཀྱི་འཁོར་ལོའི་སྐུའི་གཡས་བརྐྱང་དང་། གཡོན་བརྐྱང་གི་སྟབས་དང་མཉམ་པའི་སྟབས་ཀྱིས་བཅག་པར་བྱའོ། །
ཀྱང་ཞེས་པའི་ཚིག་འགྱུར་གཞན་ལ་མེད་ཅིང་། ཡོད་པ་ལྟར་ན་རུས་སྦལ་གྱི་སྟངས་སྟབས་བཟུང་སྟེ། འདིས་སྟངས་སྟབས་བརྒྱད་ཀ་ཚང་བར་འགྱུར་བའི་ཕྱིར་རོ། ། ཤར་དུ་ཡཾ་ཡཱཿརྐང་པའི་མཐིལ་ལ་བཀོད་ཅིང་རལ་གྲིའི་ཕྱག་རྒྱས་རེག་ནས་རླུང་གི་ཁམས་བཅིངས་པའི་སླད་དུ་ཟླུམ་པོའི་སྟབས་ཀྱིས་བཅག་པར་བྱའོ། ། ལྷོར་རཾ་རཱཿརྐང་པའི་མཐིལ་ལ་བཀོད་ཅིང་རིན་པོ་ཆེའི་ཕྱག་རྒྱས་རེག་ནས་མེའི་ཁམས་བཅིང་བའི་སླད་དུ་རོལ་པ་རྐང་པ་གཡོན་བསྐུམ་གཡས་བརྐྱང་པའི་སྟབས་ཀྱིས་བཅག་པར་བྱ་སྟེ། རྩྭ་མིས་གཡས་བརྐྱང་བའི་ཞབས་ཀྱིས་བཅག་པར་བྱའོ་ཞེས་སོ། ། ནུབ་ཏུ་ལཾ་ལཱཿརྐང་པའི་མཐིལ་ལ་བཀོད་ཅིང་འཁོར་ལོའི་ཕྱག་རྒྱས་རེག་ནས་ས་ཁམས་བཅིང་བའི་སླད་དུ། རྡོ་རྗེའི་གདན་ནམ། ནམ་མཁའི་ཁམས་བཅིང་བའི་སླད་དུ་ས་གའི་སྟབས་ཀྱིས་བྱིན་གྱིས་བརླབ་པར་བྱའོ། ། ཡང་ན་ས་གའི་སྟབས་ཀྱིས་བཅག་པར་བྱའོ། །
ཞེས་རྨས་འདོན་ཏོ། ། ཕྱོགས་ཕྱི་མ་གཉིས་པོ་འདིར། འདུག་སྟངས་དང་སྟངས་སྟབས་གདམ་ག་ཅན་གསུངས་པ་ལྟ་བུ་གསུངས་པ་ནི་དྲང་བའི་དོན་ཏེ། འདི་དག་མེད་ན་ཁམས་མི་ཚང་བའི་ཕྱིར་རོ། ། བྱང་དུ་ཝཾ་ཝཱཿརྐང་པའི་མཐིལ་ལ་བཀོད་ཅིང་། པད་མའི་ཕྱག་རྒྱས་རེག་ནས་ཆུའི་ཁམས་བཅིང་བའི་སླད་དུ་པད་མའི་གདན་གྱིས་བྱིན་གྱིས་བརླབ་ཅིང་། མེའི་ཁམས་བཅིང་བའི་སླད་དུ་ཏཎྜ་པའི་སྟབས་ཀྱིས་བཅག་པར་བྱའོ། ། ཏཎྜ་བ་ནི་གཡོན་གྱི་བརླ་ལ་གཡས་ཀྱི་མཐིལ་གཏད་པའི་ཕྱེད་ཀྲུང་ཞེས་འདོན་ཏེ། རྩ་མིས་ཀྱང་། པད་མའི་ཕྱག་རྒྱས་རེག་པའི་སྐྱིལ་ཀྲུང་ཕྱེད་པའི་སྟངས་སྟབས་ཀྱིས་བཅག་པར་བྱའོ་ཞེས་དང་།
འགྱུར་མངས་སུ་གར་གྱི་སྟབས་ཀྱིས་ཞེས་འདོན་ཏོ། ། དེ་ནས་བཛྲ་གན་དྷ་ལ་སོགས་པའི་སྔགས་ཀྱི་ཚིག་རྣམས་ཀྱིས་དྲི་ལ་སོགས་པའི་རྫས་རྣམས་ཀྱིས་དཀྱིལ་འཁོར་གྱི་ས་ལ་མཆོད་པ་བྱས་ནས་སྔར་བརྗོད་པའི་ཆོ་གས་རྡོ་རྗེ་སའི་ལྷ་མོ་སྤྱན་དྲངས་ཏེ་མཆོད་པར་བྱའོ། ། དེ་ལ་གསོལ་བ་གདབ་པའི་སྔགས་ཀྱི་ཚིག་རྣམས་ནི། ཨོཾ་ཨཥྚ་ལཾ་སའི་ས་བོན། ཧཱུྃ་རྡོ་རྗེའི་ས་བོན། བཛྲ་བྷཱུ་མི་ཀྱེ་རྡོ་རྗེའི་ས་ཞེས་བོད་པའོ། ། ཏིཥྛ་གནས་པ། ཨ་ཙ་ལ་གཡོ་བ་མེད་པར་མཛོད་ཅིག ཧཱུྃ་ཧཱུྃ་ཕཊ། བཛྲ་དྷ་ར་རྡོ་རྗེ་འཛིན་པ།
ཨཛྙཱ་པ་ཡ་ཏི་བཀའ་བཞིན་དུའོ། ། སྭཱཧཱ་གཞི་ཚུགས། དེ་ནས་སླར་ཡང་སྔགས་པས་མཆོད་ཡོན་ལ་སོགས་པས་མཆོད་པར་བྱའོ། ། ས་ལྷག་པར་གནས་པའི་ཆོ་གའོ། ། སཱ་དྷུ་པཱུ་ཏས་འདིའི་རྗེས་སུ་སློབ་མ་བསྲུང་བ་དང་གསོལ་བ་བཏབ་ནས། བདག་བསྐྱེད་སྔོན་དུ་འགྲོ་བས་ལྷ་སྟ་གོན་ལ་གནས་པ་བྱེད་པར་བཤད་མོད། འོག་ནས་སོ་ཤིང་གི་སྐབས་སུ་དང་པོར་དཀྱིལ་འཁོར་ལ་གསོལ་བ་གདབ་པའི་དུས་དང་། བར་དུ་ས་ལ་སོགས་པ་བཟུང་བ་དང་ཞེས་པ་དང་འགལ་བའི་ཕྱིར་མ་ཡིན་ལ། སྤྱིར་ལྷ་སྟ་གོན་གྱི་གསལ་ཁ་དངོས་སུ་མ་བྱུང་ཡང་། ཐོག་མར་དང་པོ་ཉིད་དུ་བྱ་བར་མངོན་ཏེ།
དཀྱིལ་འཁོར་ལ་གསོལ་བ་གདབ་པ་དང་སྙན་གསན་དབབ་པའི་ཚིག་གི་དོན་འདྲ་བའི་ཕྱིར་རོ། ། དེ་ལྟ་ན་ཆོ་ག་ནི་བདུད་རྩིའི་མཆོད་པ་ལྟར་མཎྜལ་བྱས་ལ། ཚོགས་རྟེན་སྤྱན་དྲང་བའི་ཚུལ་གྱིས་སྤྱན་དྲངས་མཆོད་ཅིང་བསྟོད་ནས་སློབ་མའི་སོ་ཤིང་གི་ཆོ་ག་བྱས་ཏེ། གསོལ་བ་འདེབས་པའི་མཆོད་ཡོན་ཕུལ་ནས། དཀྱིལ་འཁོར་ལ་གསོལ་བ་གདབ་པར་བྱ་བ་ཉིད་རིགས་སོ། ། སློབ་མ་ལྷག་གནས་ཀྱི་རྗེས་དེ་ནས་རྡོ་རྗེ་བུམ་པ་ལྷག་པར་གནས་པར་བྱ་སྟེ། རྣམས་ཞེས་པའི་ཚིག་འགྱུར་གཞན་རྣམས་ལ་མེད་ཅིང་རིགས་སོ། ། འདིར་བུམ་པ་ལ་བཟླས་པའི་སྔགས་ཀྱི་ཚིག་རྣམས་ནི། ཨོཾ་ཧཾ་ཧཱཾ་ཧིཾ་ཧཱིཾ་ྶྀར་ྶྀརཱ་ཧུཾ་ཧཱུཾ་ྶྀར་ྶྀརཱ་ྶྀཾལ་ྶྀཾལཱ་བུམ་པའི་ས་བོན། བཛྲ་པདྨ་རྡོ་རྗེ་པདྨ།
ཨ་མྲྀ་ཏ་གྷཱ་ཊ་བདུད་རྩིའི་བུམ་པ་ཀྱེ། སུ་བི་ཤུདྡྷ་དྷརྨཱ་དྷཱ་ཏུ་སྭ་བྷཱ་ཝ་ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཀྱི་རང་བཞིན། སརྦ་དྷརྨཱ་ན་སུ་བི་ཤུད་དྷརྨཱ་དྷཱ་ཏུ་སྭ་བྷཱ་ཝན་ཆོས་ཐམས་ཅད་ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཀྱི་རང་བཞིན་ཀུ་རུ་ཀུ་རུ་མཛོད་མཛོད་སྭཱཧཱ། དཀྱིལ་འཁོར་དབུས་སུ་དྲི་ལ་སོགས་པ་ཕུལ་ནས་རྣམ་པར་རྒྱལ་བའི་བུམ་པ་གཞག་པར་བྱའོ། ། ཚིག་འདི་དང་འོག་ཏུ་རྡུལ་ཚོན་བཏབ་སྟེ་སྔགས་ཀྱི་མཚན་མ་རབ་ཏུ་བཀོད་པ་ནི། ཟུར་དུ་ཤེལ་གྱི་བུམ་པ་དཀར་པོ་ལྔ་ཡིས་དཀྲིས་པ་རྣམས་ནི་ཡང་དག་བཞག་པར་བྱ། ཞེས་པའི་རྩ་འགྲེལ་གྱི་ཚིག་རྣམས་ཀྱིས་འདིར་རྣམ་རྒྱལ་ཆེན་པོ་དང་། མཚན་མ་བཀོད་པ་རྗེས་སུ་བུམ་པ་གཞན་རྣམས་སྒྲུབ་པར་གསལ་ལོ། ། བུམ་པ་ལྷག་པར་གནས་པའི་ཆོ་གའོ། ། དེ་ནས་རྡོ་རྗེའི་ཐིག་སྐུད་ལྷག་པར་གནས་པར་བྱ་སྟེ།
དེ་ལ་སྔགས་ཀྱི་ཚིག་རྣམས་ནི། ཨོཾ་ཨཱཾ་ཨཱི་རཱྀཾ་ཨཱུཾ་ལཱྀཾ་ཡུམ་ལྔའི་ས་བོན། བཛྲ་སཱུ་ཏྲ་རྡོ་རྗེ་སྲད་བུ། སརྦ་དྷརྨཱ་ཆོས་ཐམས་ཅད། ཨེ་ཀ་སྭ་བྷཱ་ཝ་གཅིག་པའི་རང་བཞིན་ཞེས་བོད་པའོ། ། སརྦ་དྷརྨཱན་ཆོས་ཐམས་ཅད། ཨེ་ཀ་ཨཱ་ཀཱ་རཱ་སྭ་བྷཱ་ཝཱན་གཅིག་པའི་རྣམ་པའི་རང་བཞིན་དུ། ཀུ་རུ་ཀུ་རུ་མཛོད་མཛོད་སྭཱཧཱ། ཤར་གྱི་སར་དྲི་ལ་སོགས་པ་ཕུལ་ནས་བཞག་པར་བྱའོ། ། ཐིག་སྐུད་ལྷག་པར་གནས་པའི་ཆོ་གའོ། །
དེ་ནས་རྡོ་རྗེའི་རྡུལ་ཚོན་ལྷག་པར་གནས་པར་བྱ་སྟེ། དེ་ལ་བཟླས་པའི་སྔགས་ཀྱི་ཚིག་རྣམས་ནི། ཨོཾ་ཨཾ་ཨིཾ་རྀཾ་ཨུཾ་ལྀཾ་རིགས་ལྔའི་ས་བོན། སུ་བི་ཤུདྡྷ་ཤིན་ཏུ་རྣམ་པར་དག་པའི། པཉྩ་སྐན་དྷ་སྭ་བྷཱ་ཝ་ཕུང་པོ་ལྔ་རྣམས་ཀྱི་རང་བཞིན་གྱི། པཉྩ་སྐན་དྷཱ་ན་ཕུང་པོ་ལྔ་རྣམས། སུ་བི་ཤུད་དྷ་ཤིན་ཏུ་རྣམ་པར་དག་པའི། དྷརྨཱན་ཆོས་སུ། ཀུ་རུ་ཀུ་རུ་མཛོད་མཛོད་སྭཱཧཱ། དྲི་ལ་སོགས་པ་ཕུལ་ནས་རྡུལ་ཚོན་གྱི་སྣོད་རྣམས་ནུབ་ཀྱི་སར་གཞག་པར་བྱའོ། །
རྡུལ་ཚོན་ལྷག་པར་གནས་པའི་ཆོ་གའོ། ། དེ་ནས་རྡོ་རྗེ་ལྷག་པར་གནས་པར་བྱ་སྟེ། དེ་ལ་བཟླས་པའི་སྔགས་ཀྱི་ཚིག་རྣམས་ནི། ཨོཾ་ཧཱུྃ་ས་བོན། ཀྲོ་དྷ་བཛྲཾ་ཁྲོ་བོའི་རྡོ་རྗེ། སརྦ་སཏྭ་སེམས་ཅན་ཐམས་ཅད་ལ། ཀ་རུ་ཎཱད་མ་ཀ་སྙིང་རྗེའི་བདག་ཉིད་ཀྱེ། སརྦ་དྷརྨཻ་ཀ་སུ་ཁ་སྭ་བྷཱ་བ་ཆོས་ཐམས་ཅད་གཅིག་ཏུ་བདེ་བའི་རང་བཞིན་ཀྱེ། སརྦ་དྷརྨཱན་བཛྲ་སུ་ཁ་སྭ་བྷཱ་ཝཱན་ཆོས་རྣམས་ཐམས་ཅད་རྡོ་རྗེ་བདེ་བའི་རང་བཞིན་དུ། ཀུ་རུ་ཀུ་རུ་མཛོད་སྭཱཧཱ།
དྲི་ལ་སོགས་པ་ཕུལ་ནས་ལྷོར་གཞག་པར་བྱའོ། ། རྡོ་རྗེ་ལྷག་པར་གནས་པའི་ཆོ་གའོ། ། དེ་ནས་རྡོ་རྗེ་དྲིལ་བུ་ལྷག་པར་གནས་པར་བྱ་སྟེ། དེ་ལ་བཟླས་པའི་སྔགས་ཀྱི་ཚིག་རྣམས་ཀྱི། ཨོཾ་ཧོ་ས་བོན། བཛྲ་གྷཎ་ཊེ་རྡོ་རྗེ་དྲིལ་བུ། སརྦ་དྷརྨཱཻ་ཀ་ཆོས་ཐམས་ཅད་གཅིག་པའི། པྲཛྙཱ་དྷཱ་ནི་ཤེས་རབ་ཀྱི་སྒྲའི། སྭ་བྷཱ་རང་བཞིན། སརྦཱ་ཀཱ་ར་རྣམ་པ་ཐམས་ཅད་པའི།
སརྦ་དྷརྨཱ་པྲ་བོ་དྷ་ནི་ཆོས་ཐམས་ཅད་རབ་ཏུ་རྟོགས་པར་བྱེད་པ་ཀྱེ། སརྦ་དྷརྨཱན་ནི། སྭ་བྷཱ་ཝེན་ཆོས་རྣམས་ཐམས་ཅད་རང་བཞིན་མེད་པར། བོ་དྷ་ཡ་པྲ་བོ་དྷ་ཡ་རབ་ཏུ་རྟོགས་པར་མཛོད་གཉིས་སྭཱ་ཧཱ། དྲི་ལ་སོགས་པ་ཕུལ་ནས་བྱང་གི་ས་ལ་བཞག་པར་བྱའོ། ། རྡོ་རྗེ་དྲིལ་བུ་ལྷག་པར་གནས་པའི་ཆོ་ག་སྟེ། ས་ལ་སོགས་པ་ཡང་དག་པར་བཟུང་བའི་ཆོ་གའོ། ། དེ་ནས་སློབ་མ་ལྷག་པར་གནས་པ་བྱ་སྟེ། དང་པོར་དཀྱིལ་འཁོར་ལ་གསོལ་བ་གདབ་པའི་དུས་དང་། བར་དུ་ས་ལ་སོགས་པ་བཟུང་བ་དང་།
མཐར་དཀྱིལ་འཁོར་དུ་འཇུག་པའི་དུས་ཐམས་ཅད་དུ་མཎྜལ་བྱས་ནས་སོ་ཤིང་བྱིན་ཏེ། དེ་ནས་བསྲུང་བ་བྱའོ། ། དེ་ལ་འདི་ནི་ཆོ་ག་སྟེ། དང་པོར་ཁྲུས་བྱས་ཤིང་གོས་གཙང་མ་བགོས་ཏེ་མཎྜ་དང་ཡོན་ཕུལ་གསོལ་བ་གདབ་སྤྲོ་བ་བསྐྱེད། ཐུན་མོང་དང་ཐུན་མོང་མ་ཡིན་པའི་སྡོམ་པ་བཟུང་། གནས་དྲུག་བྱིན་གྱིས་བརླབས་ཏེ་མཆོད་པའི་རྗེས་ལ། ཞི་བ་ལ་སོགས་པའི་ལས་དང་རྗེས་སུ་མཐུན་པའི་དྲི་ཡི་ཆུས་ལྷག་པར་གནས་པའི་ས་གཞི་དེ་ཉིད་ལ་མཎྜལ་བྱས་ནས་ཤར་དུ་མངོན་པར་ཕྱོགས་པ་ལ་ཨུ་དུཾ་ཝཱ་རའི་སོ་ཤིང་ངམ། མེད་ན་འོ་མ་ཅན་གྱི་ཤིང་གཞན་ལས་སྐྱེས་པ་སོར་བཅུ་གཉིས་པ་མགོ་བོར་མེ་ཏོག་གི་ཕྲེང་བ་བཅིངས་པ་དྲི་ལ་སོགས་པ་རྣམས་ཀྱིས་མཆོད་ནས་སྔགས་འདིས་སྦྱིན་པར་བྱའོ། ། ཨོཾ་ཨཱཿཧཱུྃཿཧོཿཧཾ་ཀྵཿ རིགས་དྲུག་གི་ས་བོན།
བཛྲ་དན་ཏ་ཀཥྛ་རྡོ་རྗེའི་སོ་ཤིང་། ཙ་ཏུ་ར་བི་མོ་ཀྵ་མུ་ཁ་རྣམ་པར་ཐར་པའི་སྒོ་བཞི། བི་ཤུདྡྷི་སྭ་བྷཱ་ཝཱ་རྣམ་པར་དག་པའི་རང་བཞིན་ཀྱེ། ཀཱ་ཡ་བཱ་ཀ་ཙིཏྟ་ཛྙཱ་ན་མུ་ཁ་ལུས་ངག་སེམས་ཡེ་ཤེས་ཀྱི་སྒོ་དང་། དནྡ་ཨ་དི་སོ་ལ་སོགས་པའི། མ་ལཾ་དྲི་མ། བི་ཤོ་དྷ་ཡ་བི་ཤོ་དྷ་ཡ་རྣམ་པར་སྦྱང་བར་མཛོད་སྭཱཧཱ། ཞེས་པས་སོ་ཤིང་བྱིན་ནས་ལྷག་པར་གནས་པའི་སའི་མཐར་སློབ་མ་འདུག་སྟེ་སྟེང་ནས་རབ་ཏུ་དོར་ཞིང་དཀྱིལ་འཁོར་དུ་ལྷུང་བའི་སོ་ཤིང་གིས་དངོས་གྲུབ་མཚོན་པར་བྱ་སྟེ། གང་དུ་སོ་ཤིང་གི་མགོ་བོ་གང་ཡིན་པ་ལྷུང་བ་དེར་གནས་པའི་ལས་རབ་འབྱམས་ཞི་བ་ལ་སོགས་པའི་ཕྱོགས་ཀྱི་དབྱེ་བའི་དབང་གིས་སློབ་མ་དེས་འགྲུབ་པར་འགྱུར་རོ། ། ཞེས་པ་ནི་སོ་ཤིང་གི་ཆོ་གའོ། །
དེ་ནས་སློབ་མ་དཀྱིལ་འཁོར་གྱི་ས་ལ་བཅུག་སྟེ། མགོ་བོ་དང་མགྲིན་པ་དང་སྙིང་ཁ་དང་ལྟེ་བ་དང་གཙུག་ཏོར་དང་གསང་བ་ལ་ཨོཾ་ཨཱཿཧཱུྃ་ཧོཿཧཾ་ཀྵཿརིགས་དྲུག་པོ་རྣམས་དགོད་པ་བྱས་ནས་སྔགས་ཀྱི་ཚིག་འདི་དག་གིས་སློབ་མ་བྱིན་གྱིས་བརླབ་པའི་དོན་དུ་རྡོ་རྗེ་སེམས་དཔའ་བསྐུལ་བར་བྱ་སྟེ། ཨོཾ་ཨ་ཨཱ་མི་བསྐྱོད་པ་ཡབ་ཡུམ། ཨཾ་ཨཿཀུན་ཏུ་བཟང་པོ་ཡབ་ཡུམ་གྱི་ས་བོན། བཛྲ་སཏྭ་རྡོ་རྗེ་སེམས་དཔའ། མ་ཧཱ་སུ་ཁ་བདེ་བ་ཆེན་པོའི་རྡོ་རྗེ། ཀཱ་ལ་ཙཀྲ་དུས་ཀྱི་འཁོར་ལོ་ཀྱེ། ཤཥྱ་སྱ་སློབ་མའི། ཨ་བྷྀ་མུ་ཁོ་བྷ་ཝ་མངོན་དུ་ཕྱོགས་པར་གྱུར་ཅིག སན་ཏུཎྚོ་བྷ་ཝ་ཡང་དག་པར་མཉེས་པར་གྱུར་ཅིག
བ་ར་དོ་བྷ་བ་མཆོག་སྦྱིན་པར་གྱུར་ཅིག ཀཱ་ཡ་བཱཀ་ཙིཏྟ་དྷིཥྛ་ནཾ་ཀུ་རུ་ཀུ་རུ་སྐུ་གསུང་ཐུགས་ཀྱིས་བྱིན་གྱིས་བརླབ་པར་མཛོད་མཛོད་སྭཱཧཱ། སློབ་མ་ལྷག་པར་གནས་པའི་ཆོ་གའོ། ། དེ་ནས་སློབ་མ་གཤེགས་སུ་བཅུག་ནས་དཀྱིལ་འཁོར་གྱི་དབུས་སུ་རྣམ་པར་རྒྱལ་བའི་བུམ་པ་ཤར་དུ་རྡོ་རྗེའི་ཐིག་སྐུད་དང་། ནུབ་ཏུ་རྡོ་རྗེ་རྡུལ་ཚོན་གྱི་སྣོད་དང་། ལྷོར་རྡོ་རྗེ་དང་། བྱང་དུ་དྲིལ་བུ་རྣམས་སློབ་དཔོན་གྱིས་སྒོའི་ཆ་ཤས་ནས་དགོད་པར་བྱའོ། ། འདིས་སློབ་མ་ལྷག་གནས་ཀྱི་རྗེས་ལ་རྫས་ལྔ་ལྷག་ནས་བྱ་བར་བསྟན་ཏོ། ། རྫས་ལྔ་པོ་དེ་རྣམས་གནས་ལྔར་བཀོད་དེ། དེ་ནས་ལྷག་གནས་བྱས་པའི་ས་གཞིའི་ལྷོར་དགེ་བ་དང་མི་དགེ་བའི་མཚན་མ་ཤེས་པའི་དོན་ཏུ་སྔགས་འདིས་མལ་སྟན་ལྷག་པར་གནས་པར་བྱའོ། །
ཨོཾ་ཧོཿཤེས་རབ་ཡུམ་གྱི་ས་བོན། བཛྲ་ཀ་མ་ལ་ད་ལ་གརྦྷེ་རྡོ་རྗེ་པད་མའི་འདབ་མའི་སྙིང་པོའི་ཤ་ཡྻེ་མལ་དུ། བཛྲ་སུ་ཁ་རྡོ་རྗེ་བདེ་བའི། མ་ཧཱ་ནི་ཏྲཾ་ཀ་རོ་མི་གཉིད་ཆེན་པོ་བགྱིད་དོ། ། ཡ་ཐཱ་ཇི་ལྟར། ཏ་ཐཱ་ག་ཏེ་ན་དེ་བཞིན་གཤེགས་པས། ཀྲི་ཏཱ་མཛད་པ་ལྟར་རོ། ། ཧཿཧཿཧཿ ཡུམ་གྱི་རྡོ་རྗེ་གསུམ་མཚོན་པ་སྭཱཧཱ། མལ་སྟན་ལྷག་པར་གནས་པའོ། །
དེ་ནས་སློབ་དཔོན་ནུབ་ཏུ་མགོ་དང་ཤར་དུ་རྐང་པ་ཕྱོགས་པར་ཉལ་བར་བྱའོ། ། དེ་ལ་སློབ་དཔོན་གྱིས་མི་རྟོག་བསྒོམ་པའམ། རྨི་ལམ་གྱི་སྟོབས་ཀྱིས་མཚན་མ་མངོན་སུམ་མམ་རྨི་ལམ་དུ་མཐོང་བར་འགྱུར་ཏེ། གལ་ཏེ་སངས་རྒྱས་དང་བྱང་ཆུབ་སེམས་དཔའ་དང་མཆོད་པའི་ལྷ་མོའི་ཚོགས་རྒྱུད་མངས་ལ་སོགས་པའི་མཚན་མའི་ཕྱག་དང་ལྡན་པ་མཐོང་ན་དེའི་ཚེ་དགེ་བའོ། ། ཅི་སྟེ་རྡོ་རྗེ་མཁའ་འགྲོ་མ་ཕྱག་ན་གྲི་གུག་དང་ཐོད་པ་ཅན་ནམ། ཁྲོ་བོའི་དབང་པོ་བདུད་དང་བགེགས་དང་ལོག་འདྲེན་ལ་སོགས་པ་རྣམས་བསྲུང་བའི་འཁོར་ལོའི་མཐའ་ཕན་ཆད་དུ་ཉམས་པར་བྱེད་པ་མཐོང་ན་ཡང་དེ་བཞིན་དུ་དགེ་བའོ། ། ཅི་སྟེ་ཅུང་ཟད་ཀྱང་མ་མཐོང་ན་དེའི་ཚེ་འབྲིང་པོའོ། ། ཅི་སྟེ་བདུད་ཀྱི་རིགས་བཀྲེས་པ་དང་། སྐོམ་པས་གཟིར་བ་རིད་ཅིང་སྐམ་པའི་ལུས་ཅན། ལག་ན་གྲི་གུག་དང་ཐོད་པ་ཐོགས་པ།
སྐྱེ་བོ་ལེགས་པ་བྱེད་པ་རྣམས་ལ་གནོད་པ་བྱེད་པ་ལ་དགའ་བ་རྣམས་སློབ་དཔོན་ནམ། སློབ་མས་མཐོང་ན་དེའི་ཚེ་མཚན་མ་ངན་པར་འགྱུར་ཏེ། མཚན་མ་ངན་པ་དེ་མཐོང་ནས་རྡོ་རྗེ་སློབ་དཔོན་གྱིས་མལ་སྟན་སྤངས་ཏེ། དཀྱིལ་འཁོར་གྱི་ཤར་གྱི་སར་འདུག་ལ་སྔར་བརྗོད་པའི་བསྲུང་བའི་འཁོར་ལོ་བསྒོམས་ནས། སླར་ཡང་སྲུང་མ་དྲུག་ཅུ་དང་མཁའ་འགྲོ་མ་ལ་སོགས་པ་དེ་རྣམས་ལ་སྔར་བརྗོད་པའི་ཆོ་གས་གཏོར་མ་རྒྱ་ཆེན་པོ་སྦྱིན་པར་བྱའོ། ། སླར་ཡང་རྣལ་འབྱོར་མ་རྣམས་མཆོད་པའི་གཏོར་མ་སྦྱང་བའི་སྔགས་གཞན་ནི། ཨོཾ་ཕྲཻཾ་ཡུམ་གྱི་ས་བོན། བཛྲ་ཌཱ་ཀི་ནི་རྡོ་རྗེ་མཁའ་འགྲོ་མ། བཛྲ་དྷཱ་ཏྭཱི་ཤྭ་རི་རྡོ་རྗེ་དབྱིངས་ཀྱི་དབང་ཕྱུག་མ། ག་ག་ན་སྭ་བྷཱ་བ་ནམ་མཁའི་རང་བཞིན།
སརྦ་དྲེ་ནྱ་བི་ཤོ་དྷ་ནི་རྫས་ཀུན་རྣམ་པར་སྦྱོང་བར་བྱེད་པ་ཀྱེ། སརྦ་དྲ་བྱཱ་ཥི་བི་ཤོ་དྷ་ཡ་རྫས་ཀུན་རྣམ་པར་སྦྱང་བར་མཛོད། ཧཱུྃ་ཕྲེཾ་ཡུམ་གྱི་ས་བོན་ཏེ་ཐབས་ཤེས་དབྱེར་མེད་དང་། ཕཊ་ཅེས་པ་ནི། བགེགས་ཉེ་བར་ཞི་བར་བྱེད་པའི་གཏོར་མ་སྦྱང་བའི་སྔགས་སོ། ། དེ་ནས་མདུན་བསྐྱེད་ཀྱི་སངས་རྒྱས་འཁོར་བཅས་རྣམས་རང་ལུས་ལ་སྤྱན་དྲང་བར་བྱ་སྟེ། སངས་རྒྱས་ཡབ་ཡུམ་བཅས་པ་སྲས་བཅས་གཡོག་འཁོར་དང་། ། གྲོགས་བཅས་གཉེན་རྣམས་དག་གིས་བསྐོར་བའི་ཚོགས་པ་ནི། ། ལྷ་དང་ལྷ་མོ་དག་གིས་མཉེས་པར་བྱེད་རྣམས་དང་། ། མཆོག་གི་རྡོ་རྗེ་སེམས་དཔའ་དག་ནི་གཤེགས་སུ་གསོལ།
ཞེས་པའི་ཚིགས་སུ་བཅད་པ་འདིས། དེ་བཞིན་གཤེགས་པ་རྣམས་རང་གི་ལུས་ཀྱི་རང་རང་གི་ཁམས་རྣམས་ལ་སྒྲུབ་ལེར་འཆད་པ་ལྟར་དགོད་པར་བྱའོ། ། སངས་རྒྱས་རྣམས་སྤྱན་དྲང་བའི་ཆོ་གའོ། ། དེ་ནས་རྡོ་རྗེ་མཁའ་འགྲོ་མ་རྣམས་དགུག་པར་བྱ་སྟེ། དེ་ལ་སྔགས་ཀྱི་ཚིག་རྣམས་ནི། ཨོཾ་ཧ་ཧཱ་ཧི་ཧཱི། རྡོ་རྗེ་བཞིའི་ས་བོན་རེ་མཁའ་རླུང་ཐབས་ཤེས་སུ་སྦྱོར་བའི། བཛྲ་བྷཻ་ར་ཝ་རྡོ་རྗེ་འཇིགས་བྱེད་ཀྱེ། ཨཱ་ཀར་ཥ་ཡ་ཨཱ་ཀར་ཥ་ཡ་འགུགས་པར་མཛོད་མཛོད། པྲ་བེ་ཤ་ཡ་པྲ་བེ་ཤ་ཡ་རབ་ཏུ་བཞུགས་པར་མཛོད་གཉིས།
བན་དྷ་ཡ་བན་དྷ་ཡ་བཅིང་བར་མཛོད་གཉིསད། ཏོ་ཥ་ཡ་ཏོ་ཥ་ཡ་མཉེས་པར་མཛོད་གཉིས། ཛཿཧཱུྃ་བཾ་ཧོཿདགུག་གཞུག་བཅིང་མཉེས་པའི་ས་བོན། བཛྲ་ཌཱ་ཀི་ནི་ནཱཾ་རྡོ་རྗེ་མཁའ་འགྲོ་མ་རྣམས་ཀྱི། ཧྲི་ད་ཡཾ་སྙིང་། ཧུཾ་ཧཱུཾ་ཕྲེཾ་ཕྲེཾ་རྡོ་རྗེ་བཞིའི་ས་བོན། ཕཊ་ཅེས་པ་ནི་དགུག་པའི་སྔགས་སོ། ། དེ་ནས་རྡོ་རྗེའི་ཕྱག་རྒྱ་ཡིས་རྡོ་རྗེ་མཁའ་འགྲོ་མ་རྣམས་ལ་གཏོར་མ་དྲི་དང་མེ་ཏོག་དང་བདུག་པ་དང་མར་མེ་དང་འབྲས་བུ་མ་ཉམས་པ་དང་བཅས་པ་སྔར་བརྗོད་པའི་སྔགས་ཀྱི་ཆོ་གའི་རིགས་པས་ཨོཾ་ཧ་ཧཱ་ཧི་ཧཱི། བཛྲ་ཌཱ་ཀི་ནི་ས་པ་རི་ཝ་རེ་བྷྱཿ ཨི་དཾ་བ་ལིཾ་ཞེས་སོགས་སྦྱར་བས་བྱིན་ནས།
ཕྱི་རོལ་དུར་ཁྲོད་ཀྱི་ས་ལ་བཟའ་བ་དང་བཏུང་བ་བྱེད་པར་བསམ་པར་བྱའོ། ། མཁའ་འགྲོ་མ་རྣམས་དགུག་པའི་སྔགས་སོ། ། དེ་ནས་བདུད་དང་བགེགས་ཀྱི་ཉེ་བར་འཚེ་བ་ཞི་བྱ་བར་བའི་སླད་དུ་བསྲུང་བའི་འཁོར་ལོ་སྔོན་དུ་འགྲོ་བ་ཅན་རྡོ་རྗེ་འཇིགས་བྱེད་ཀྱི་རྣལ་འབྱོར་ལ་དམིགས་པར་བྱ་སྟེ། སྒྲུབ་ཐབས་ཀྱི་ཆོ་གས་ཡན་ལག་དྲུག་དང་ལ་སོགས་པས་རིགས་དྲུག་གི་སྔགས་དགོད་པ་བྱས་ནས་དམ་ཚིག་སེམས་དཔའ་དང་ལྷ་ཅིག་ཡེ་ཤེས་སེམས་དཔའ་གཅིག་ཏུ་བྱས་ཏེ། སྒྲུབ་ཐབས་ལས་གསུངས་པའི་ཆོ་གས་འཆད་པར་འགྱུར་བའི་ཕྱག་ཉི་ཤུ་རྩ་དྲུག་དང་། སྤྱན་བཅུ་གཉིས། ཕྲག་པ་དྲུག་དང་། ཞལ་བཞི་དང་། མགྲིན་པ་གསུམ་དང་། ཞབས་གཉིས་པ།
འཆད་པར་འགྱུར་བའི་མཚོན་ཆ་རྣམས་འཛིན་པར་རྣམ་པར་བསམས་ནས། སྔར་གསུངས་པའི་རྡོ་རྗེའི་ས་བོན་གྱི་ཡི་གེ་རྣམས་རང་གི་ལུས་ལ་རྣམ་པར་བཀོད་དེ། དེ་ནས་དབང་བསྐུར་བར་གསོལ་བ་གདབ་པར་བྱ་སྟེ། དེ་ལ་སྔགས་ཀྱི་ཚིག་རྣམས་ནི། ཨོཾ་ཧཾ་ཧཱཾ་ཧིཾ་ཧཱིཾ་ྶྀཾར་ྶྀཾརཱ་ཧུྃ་ཧཱུྃ་ྶྀཾལ་ྶྀཾལཱ་བུམ་པ་བཅུའི་ས་བོན། ཨ་ཨཱི་རཱྀ་ཨཱུ་ལཱྀ་ཡུམ་ལྔའི་ས་བོན། བཛྲ་ཌཱ་ཀི་ནྱོ་རྡོ་རྗེ་མཁའ་འགྲོ་མ་རྣམས་ཀྱིས། བཛྲཱ་མྀ་ཏ་གྷ་ཊཻ་ར་རྡོ་རྗེ་བདུད་རྩིའི་བུམ་པ་རྣམས་ཀྱིས། ཨ་བྷྀ་ཥིཉྩནྟུ་མངོན་པར་དབང་བསྐུར་དུ་གསོལ། མཾ་བདག་ལ་སྭཱཧཱ།
ཨོཾ་ཨཾ་ཨིཾ་རིཾ་ཨུཾ་ལིཾ་ཡབ་ལྔའི་ས་བོན། སརྦ་བུདྡྷ་སངས་རྒྱས་ཐམས་ཅད་ཀྱི། བཛྲ་མུ་ཀུ་ཊཾ་རྡོ་རྗེའི་ཅོད་པན། མཱ་མ་བདག་ལ། པཉྩ་བུདྡྷ་ཨཱཏྨ་ཀ་སངས་རྒྱས་ལྔའི་བདག་ཉིད་ཅན། བན་དྷ་ཡན་ཏུ་བཅིང་དུ་གསོལ། ཧཱུྃ་ཧཱུྃ་ཕཊ། ཨོཾ་ཨ་ཨཱ་ཨཾ་ཨཿཧ་ཧཱ་ཧཾ་ཧཿཕྲེཾ་ཧོཿནུས་མ་བཅུའི་ས་བོན། སརྦ་པཱ་ར་མི་ཏ་ཕ་རོལ་ཏུ་ཕྱིན་པ་ཐམས་ཅད་ཀྱིས། མཱ་མ་བདག་ལ།
བཛྲ་པཊྚཾ་རྡོ་རྗེ་དར་དཔྱངས། བནྡྷ་ཡན་ཏུ་བཅིང་དུ་གསོལ། ཧུྃ་ཧཱུྃ་ཕཊ། ཨོཾ་ཧུྃཧོཿཡབ་ཡུམ་གྱི་ས་བོན། བི་ཛྙཱ་ན་རྣམ་ཤེས་དང་། ཛྙཱ་ན་ཡེ་ཤེས་ཀྱི། སྭ་བྷཱ་ཝེ་རང་བཞིན་དག ཀ་རུ་ཎཱ་སྙིང་རྗེ་དང་། པྲཛྙཱ་ཨཱཏྨ་ཀ་ཤེས་རབ་ཀྱི་བདག་ཉིད་ཀྱི། བཛྲ་བཛྲ་གྷཎྚེ་རྡོ་རྗེ་དང་རྡོ་རྗེ་དྲིལ་བུ།
སཱ་བྱཱ་ཏ་ར་ཀ་ར་ཡོར་གཡས་པ་དང་། ཅིག་ཤོས་ཀྱི་ལག་པ་དག་ཏུ། མཱ་མ་བདག་གི། བཛྲ་སཏྭཱ་རྡོ་རྗེ་སེམས་དཔའ། ས་པྲཛྙཱོ་ད་དཱ་ཏུ་ཤེས་རབ་དང་བཅས་པས་སྩལ་དུ་གསོལ། ཧུཾ་ཧཱུྃ་ཕཊ། ཨོཾ་ཨ་ཨཱ། ཨེ་ཨཻ། ཨར་ཨཱར། ཨོ་ཨོཾ།
ཨལ་ཨཱལ། ཨཾ་ཨ། སེམས་དཔའ་སེམས་དཔའ་མའི་ས་བོན། སརྦ་བོ་དྷི་སཏྭཿབྱང་ཆུབ་སེམས་དཔའ་ཐམས་ཅད། ས་བྷཱརྻ་བཙུན་མོ་དང་བཅས་པས། སརྦ་དཱ་ཐམས་ཅད་ཀྱི་ཚེ། སརྦ་ཀཱ་མ་འདོད་པ་ཐམས་ཅད། ཨུ་པ་བྷོ་གཾ་ཉེ་བར་ལོངས་སྤྱོད་པ། བཛྲ་བྲ་ཏཾ་རྡོ་རྗེའི་བརྟུལ་ཞུགས། མཱ་མ་བདག་ལ།
ད་དཱནྟུ་སྩལ་དུ་གསོལ་སྭཱཧཱ། ཨོཾ་ཧ་ཧྥཱཡ་ཡཱ་ར་རཱ་ཝ་ཝཱ་ལ་ལཱ་ཁྲོ་བོ་དང་ཁྲོ་མོ་ལྔའི་ས་བོན། སརྦ་ཀྲོ་དྷ་རཱ་ཛཱཿཁྲོ་བོའི་རྒྱལ་པོ་ཐམས་ཅད། ས་བྷཱརྻ་བཙུན་མོ་དང་བཅས་པ་རྣམས་ཀྱིས། མཻ་ཏྲི་བྱམས་པ་དང་། ཀ་རུ་ཎཱ་སྙིང་རྗེ། མུ་དི་ཏ་དགའ་བ། ཨུ་པེ་ཀྵཱ་བཏང་སྙོམས། སརྦ་ས་མ་ཏ་ཐམས་ཅད་མཉམ་པ་ཉིད་ཀྱི། སྭ་བྷཱ་ཝཾ་རང་བཞིན།
བཛྲ་པུརྦཾ་ག་མཾ་རྡོ་རྗེ་སྔོན་དུ་འགྲོ་བའི། ནཱ་མ་མིང་། མེ་བདག་ལ། ད་དཱནྟུ་སྦྱིན་པར་མཛོད། ཧུྃ་ཧཱུྃ་ཕཊ། ཨོཾ་ཨེ་ཝཾ་རྡོ་རྗེ་སེམས་དཔའི་ས་བོན། པདྨ་བཛྲ་ཙིཧྣཽ་པདྨ་དང་རྡོ་རྗེའི་མཚན་མ་ཅན། པྲཛྙཱཽ་པཱ་ཡཽ་ཤེས་རབ་དང་ཐབས་དག་གིས། མཎྜལ་དཀྱིལ་འཁོར་གྱི། ཨ་དྷི་པ་ཏི་བདག་པོ་དག
བཛྲ་སུ་ཁ་ཛྙཱ་ན་རྡོ་རྗེ་བདེ་བའི་ཡེ་ཤེས་ཀྱི། ཨཾ་ག་ཡན་ལག་དག མཱ་མ་བདག་ལ། དཱ་ད་ཏཾ་སྦྱིན་པར་མཛོད། ཧཾ་ཧཿས་བོན། ཧུཾ་ཕཊ། ཅེས་པ་དབང་བདུན་གྱི་དོན་དུ་གསོལ་བ་གདབ་པར་བྱ་སྟེ། དེ་ནས་འོག་ནས་འབྱུང་བ་ལྟར་དབང་བདུན་གྱིས་བདག་ཉིད་ལ་དབང་བསྐུར་བར་བསྒོམ་པར་བྱའོ། ། དེ་ནས་དབང་བདུན་ཐོབ་པའི་ང་རྒྱལ་གཟུང་བར་བྱ་སྟེ། ཨོཾ་སརྦ་ཐམས་ཅད།
ཏ་ཐཱ་ག་ཏ་དེ་བཞིན་གཤེགས་པ། སཔྟ་བདུན། ཨ་བྷི་ཥེ་ཀ་མངོན་པར་དབང་བསྐུར་བས། སཔྟ་བྷཱུ་མི་ས་བདུན་པ། པྲཱཔྟོ་ཧཾ་ཐོབ་པ་ངའོ། ། ཞེས་པ་སྟེ་དབང་བདུན་ཐོབ་པའི་རྗེས་སུ་གནང་བའི་ཆོ་གའོ། ། དེ་ནས་སྔགས་པས་སྔགས་ཀྱི་ཚིག་འདི་དག་གིས་བུམ་པ་ལ་སོགས་པའི་དབང་གོང་མ་རྣམས་ཀྱི་དོན་དུ་གསོལ་བ་གདབ་པར་བྱ་སྟེ། ཨོཾ་ཨོཾ་སྐུ་རྡོ་རྗེའི་ས་བོན། པྲཛྙཱ་ཤེས་རབ་དང་། ཨུ་པ་ཡཽ་ཐབས་དག་གིས།
ཀ་ལ་ཤ་བུམ་པའི། ཨ་བྷི་ཥེ་ཀཾ་དབང་བསྐུར་བ། མེ་ད་དཱ་ཏཾ་བདག་ལ་སྩལ་དུ་གསོལ། ཧུཾ་ཧཱུྃ་ཕཊ། ཨོཾ་ཨཱཿགསུང་རྡོ་རྗེའི་ས་བོན། པྲཛྙཱོ་པཱ་ཡཽ་ཤེས་རབ་དང་ཐབས་ཀྱེ། གུ་ཧྱ་བྷི་ཥེ་ཀཾ་གསང་བའི་དབང་བསྐུར་བ། མེ་དཱ་ཏཱཾ་སྩལ་དུ་གསོལ། ཧུཾ་ཧཱུྃ་ཕཊ། ཨོཾ་ཧུཾ་ཐུགས་རྡོ་རྗེ་ས་བོན།
པཱཛྙཱོ་པཱ་ཡོ་ཤེས་རབ་དང་ཐབས་དག བཛྲ་སཏྭ་རྡོ་རྗེ་སེམས་དཔའ་དང་། བི་ཤྭ་མ་ཏ་རཽ་སྣ་ཚོགས་ཡུམ་དག་ཀྱེ། པྲཛྙཱ་ཛྙཱ་ནཱ་བྷི་ཥེ་ཀཾ་མེ་ད་དཱ་ཏཱཾ་ཤེས་རབ་ཡེ་ཤེས་ཀྱི་དབང་བསྐུར་བ་བདག་ལ་སྩལ་དུ་གསོལ། ཧུྃ་ཧཱུྃ་ཕཊ་ཅེས་པས་གསོལ་བ་བཏབ་སྟེ་དེ་ནས་འོག་ནས་འཆད་པར་འགྱུར་བའི་དབང་གོང་མ་རྣམས་ཀྱི་ཆོ་གས་བདག་ཉིད་ལ་དབང་བསྐུར་བར་བསྒོམ་པར་བྱའོ། ། དེ་ནས་ང་རྒྱལ་གཟུང་བར་བྱ་སྟེ། ཨོཾ་ཨོཾ་སྐུ་རྡོ་རྗེའི་ས་བོན། བཛྲ་སཏྭེ་ན་རྡོ་རྗེ་སེམས་དཔའ། བཛྲ་ཀ་ལ་ཤ་ཨ་བྷི་ཥེ་ཀེ་ཎཱ་རྡོ་རྗེ་བུམ་པའི་དབང་བསྐུར་གྱིས། ཨ་བྷི་ཥིཀྟོ།
མངོན་པར་དབང་བསྐུར་བ། བཛྲ་སཏྭ་པུ་ཏྲོ་རྡོ་རྗེ་སེམས་དཔའི་སྲས་པོ། ཨ་ཙ་ལ་བྷཱུ་མི་ལབ་དྷོ་ཧཾ་མི་གཡོ་བའི་ས་ཐོབ་པ་ངའོ། ། ཨོཾ་ཨཱཿགསུང་རྡོ་རྗེའི་ས་བོན། བཛྲ་སཏྭེ་ན་རྡོ་རྗེ་སེམས་དཔའ། གུ་ཧྱེ་ཨ་བྷི་ཥེ་ཀེ་ཎ་གསང་བའི་དབང་གིས། ཨ་བྷི་ཥིཀྟོ་མངོན་པར་དབང་བསྐུར་བ། བཛྲ་སཏྭ་རྡོ་རྗེ་སེམས་དཔའི། ཡུ་བ་རཱ་ཛོ་རྒྱལ་ཡབ་གང་། ན་བ་བྷཱུ་མི་ལབ་རྡོ་ཧཾ་ས་དགུ་པ་ཐོབ་པ་ངའོ། །
ཨོཾ་ཧུཾ་ཐུགས་རྡོ་རྗེའི་ས་བོན། བཛྲ་སཏྭེ་ན་རྡོ་རྗེ་སེམས་དཔའ། པྲཛྙཱ་ཛྙཱ་ནེ་ན་ཤེས་རབ་ཡེ་ཤེས་ཀྱིའམ། པྲཛྙཱ་ཛྙཱ་ན་ཨ་བྷི་ཥ་ཀེ་ཥ་ཞེས་རྭས་འདོན་པ་ལྟར་ན་ཤེས་རབ་ཡེ་ཤེས་ཀྱི་དབང་གིས་ཨ་བྷྀ་ཥེ་ཀ་ཏོ་དབང་བསྐུར་བ། དྭི་ཏཱྀ་ཡ་བཛྲ་དྷ་རོ་ཧཾ་རྡོ་རྗེ་འཆང་གཉིས་པ་ངའོ། ། དྷརྨཱ་མེ་གྷ་ཆོས་ཀྱི་སྤྲིན་གྱི། བྷཱུ་མི་ལབ་དྷོ་ཧཾ་ས་ཐོབ་པ་ངའོ། ། ཞེས་པས་ང་རྒྱལ་བྱ་སྟེ་དབང་གོང་མའི་ཆོ་གའོ། ། དེ་ནས་གོང་མ་ལས་གོང་མ་དབང་བཞི་པ་ནི་སྦྱོར་བ་དྲུག་བསྒོམ་པའི་མན་ངག་ལས་ཤེས་པར་བྱ་སྟེ། སྔགས་འདིས་གསོལ་བ་གདབ་པར་བྱའོ། །
ཨོཾ་ཧོཿཡེ་ཤེས་རྡོ་རྗེའི་ས་བོན། པྲཛྙཱོ་པཱ་ཡ་ཨཱཏྨ་ཀཾ་ཤེས་རབ་དང་ཐབས་ཀྱི་བདག་ཉིད། བཛྲ་སཏྭ་རྡོ་རྗེ་སེམས་དཔའ་ཀྱེ། མཧཱ་མུ་དྲ་ཛྙཱ་ན་ཕྱག་རྒྱ་ཆེན་པོའི་ཡེ་ཤེས་ཀྱིས། ཨ་བྷྀ་ཥེ་ཀཾ་དབང་བསྐུར་བ། མེ་བདག་ལ། པྲ་ཡཙྪ་སྩལ་དུ་གསོལ། ཨོཾ་ཨཱཿཧུཾ་ཧོཿརྡོ་རྗེ་བཞིའི་ས་བོན་ཕཊ། ཅེས་པས་གསོལ་བ་བཏབ་སྟེ། དེ་ནས་བདག་ཉིད་ལ་དྲི་མ་མེད་པའི་ཡེ་ཤེས་ཀྱི་དབང་བསྐུར་བ་བསྒོམ་པར་བྱའོ། །
དེ་ནས་རྡོ་རྗེ་སེམས་དཔའི་ང་རྒྱལ་གཟུང་བར་བྱ་སྟེ། ཨོཾ་ཧོཿས་བོན། དྷརྨཱ་དྷཱ་ཏུ་ཆོས་ཀྱི་དབྱིངས། ཨཀྵ་ར་འགྱུར་བ་མེད་པ། ཙ་ཏུར་ཐ་བ་བཞི་པའི། ཨ་བྷི་ཥེ་ཀེ་ཎ་དབང་བསྐུར་བས། ཨ་བྷི་ཥིཀ་ཏོ་མངོན་པར་དབང་བསྐུར་བ། བཛྲ་སཏྭེ་ན་རྡོ་རྗེ་སེམས་དཔའི། ཨཱཏྨ་ནཱ་ཧཾ། བདག་ཉིད་ངའོ། །
དྭི་ཏི་ཡོ་གཉིས་པ། དྭཱ་ད་ཤ་བཅུ་གཉིས་པའི། བྷཱུ་མི་ལབ་དྷོ་ས་ཐོབ་པ། བཛྲ་སཏྭཱ་རྡོ་རྗེ་སེམས་དཔའ། མ་ཧཱ་ཨརྠཿདོན་ཆེན་པོ། པ་ར་མ་ཨཀྵ་རཿམཆོག་ཏུ་མི་འགྱུར་བ། ཏྲཻ་ལོ་ཀྱ་བི་ཛ་ཡ་འཇིག་རྟེན་གསུམ་ལས་རྣམ་པར་རྒྱལ་བ། ཀཱ་ལ་ཙཀྲོ་དུས་ཀྱི་འཁོར་ལོ། བྷ་ག་ཝཱན་བཅོམ་ལྡན་འདས། ཨེ་བཾ་ཀཱ་ར།
ཨེ་བཾ་ཡིག་གེ། ཞེས་པ་སྟེ་གོང་མ་ལས་གོང་མའི་དབང་གི་ཆོ་གའོ། ། ད་ནི་ཕྱག་རྒྱ་དྲུག་གི་སྔགས་ཀྱི་ཚིག་རྣམས་ཏེ། མཆན་རྙིང་པར་བྱིན་གྱིས་བརླབས་པའི་ང་རྒྱལ་བཟུང་བ་ཡིན་ཞེས་འཆད་དོ། ། ཨཾ་ཧཾ་ཧཿས་བོན། བཱ་མ་གཡོན་པ་དང་། དཀྵི་ཎ་གཡས་པའི། རྐརྞ་ཡོར་རྣ་བ་དག་ལ། བཛྲ་ཀུཎྜ་ལེ་རྡོ་རྗེ་འཁྱིལ་པ། ཧུྃ་ཧཱུྃ་ཕཊ་ཕཊ།
ཨོཾ་ཨཾ་ཨ་རྐེད་རྒྱན་དང་མགུལ་རྒྱན་གྱི་ས་བོན། ཀཊྱཾ་རྐེད་པ། ཀཎ་ཋེ་མགྲིན་པ་ལ། བཛྲ་མེ་ཁ་ལཱ་རྡོ་རྗེ་འོག་པགས་དང་། བཛྲ་ཀཎ་ཐི་ཀེ་རྡོ་རྗེ་མགུལ་རྒྱན། ཧུྃ་ཧཱུྃ་ཕཊ་ཕཊ། འདི་དག་གིས་རྣ་རྒྱན་གཡོན་དང་རྐེད་རྒྱན་གཡས་དང་། མགུལ་རྒྱན་ཤེས་རབ་དང་ཐབས་སུ་བསྟན་ཏོ། ། ཨོཾ་ཨ་ཨཱ་ས་བོན། བམ་དཀྵི་ཎ་གཡོན་པ་དང་གཡས་པའི།
ཀ་ར་ཡཽར་ལག་པ་དག་ལ། བཛྲ་རུ་ཙ་ཀཽ་རྡོ་རྗེ་གདུ་བུ་དག ཧུཾ་ཧཱུྃ་ཕཊ་ཕཊ། ཨོཾ་ཧ་ཧཱ་ས་བོན། བམ་དཀྵི་ཎ་གཡོན་པ་དང་གཡས་པའི། པཱ་ད་ཡཽར་རྐང་པ་དག་ལ། བཛྲ་ནཱུ་པཱུ་རེ་རྡོ་རྗེའི་རྐང་གདུབ་དག ཧུྃ་ཧཱུྃ་ཕཊ་ཕཊ། འདི་དག་གིས་ལག་རྐང་གི་གདུ་བུ་ཐབས་ཤེས་རབ་དང་། ས་བོན་ཐུང་རིང་གིས་ནང་ཕན་ཚུན་ཤེས་རབ་དང་ཐབས་སུ་བསྟན་ཏོ། །
ཨོཾ་ཧཾ་བཾ་རྡོ་རྗེ་ནོར་བུ་དང་ཐལ་བའི་ས་བོན། པཉྩ་ཀཱ་ར་རྣམ་པ་ལྔའི། མ་ཧཱ་ཤཱུ་ནྱ་སྟོང་པ་ཆེན་པོའི། སྭ་བྷཱ་བ་རང་བཞིན། བཛྲ་ཤི་རོ་རྡོ་རྗེ་གཙུག་ཏོར་གྱི། མ་ཎི་ནོར་བུ། ཤི་ར་སི་མགོ་བོ་སྟེ། སརྦཱཾ་གེ་ཡན་ལག་ཐམས་ཅད་ལ། བྷསྨ་ཐལ་བ། ཧུཾ་ཧཱུྃ་ཕཊ་ཕཊ་རྡོ་རྗེ་བཞིའི་ས་བོན།
ཨོཾ་ཨཾ་ས་བོན། ཨདྡྷ་ཕྱེད་ཀྱི། ནཱ་རཱི་ཤྭ་ར་མི་མོའི་དབང་ཕྱུག་ལ། བཛྲཱ་ར་དྷ་ཙནྡྲ་རྡོ་རྗེ་ཟླ་བ་ཕྱེད་པ། བཛྲ་པ་ཊྚོར་དྷེ་རྡོ་རྗེ་དར་དཔྱངས་ཀྱི་སྟེང་དུ་ཧུྃ་ཧཱུྃ་ཕཊ་ཕཊ། ཨོཾ་ཨ་ཨཱཿཡཾ་སྒྲ་གཅན་ཉི་ཟླའི་ས་བོན། སརྦ་སྭ་རཻ་ཀ་ཐམས་ཅད་དབྱངས་གཅིག་པའམ། བཛྲ་སྭ་རཻ་ཀ་རྡོ་རྗེའི་དབྱངས་གཅིག་པུ། ཏྲི་སྭ་རཻ་སྭ་བྷཱ་ཝ་དབྱངས་གསུམ་གྱི་རང་བཞིན། བཛྲ་ཡཛྙོ་པ་བཱི་ཏཾ་རྡོ་རྗེ་མཆོད་ཕྱིར་ཐོགས།
སྐན་དྷེ་ཕྲག་པར། ཧུཾ་ཧཱུྃ་ཕཊ་ཕཊ་ཅེས་པ་ནི་ཕྱག་རྒྱ་དྲུག་གི་ཆོ་གའོ། ། དེ་ནས་འདིར་འཆད་པར་འགྱུར་བའི་ཕྱག་རྒྱ་གསུམ་གླང་པོ་ཆེའི་ལྤགས་པའི་ཕྱག་རྒྱ་དང་བཅས་པའི་ཕྱག་རྒྱ་བཞི་ལས་གླང་ལྤགས་ལས་གཞན་ཕྱག་རྒྱ་གསུམ་དགོད་པའི་སྔགས་ཀྱི་ཚིག་རྣམས་ནི། ཨོཾ་ཀྵཿཤེས་རབ་ཀྱི་ས་བོན། དུར་དཱནྟ་གདུལ་དཀའ་བའི། ཨ་བྷི་མཱ་ན་མངོན་པའི་ང་རྒྱལ། ཀྵ་ཡཾ་ཀ་ར་ཟད་པར་བྱེད་པ། བྱཱ་གྷར་སྟག་གི། ཙར་མ་ལ་ལྤགས་པ། ཀ་ཊཽ་རྐེད་པར།
ཧུཾ་ཧཱུྃ་ཕཊ་ཕཊ། ཨོཾ་ཧཾ་ཀྵཿདབྱངས་གསལ་གྱི་ས་བོན། ཏྲྀ་ཤད་སྭ་ར་སུམ་བཅུའི་དབྱངས་དང་། སཔྟ་ཏི་བདུན་བཅུ། ཧྲ་སྭ་ཐུང་ངུ་དང་། དཱིརྒཱ་རིང་པོའི། བྱཉ་ཛ་ན་གསལ་བྱེད་ཀྱི། སྭ་བྷཱ་ཝ་རང་བཞིན། དེ་ཏྱཻ་ཀུ་ལ་ལྷ་མིན་གྱི་རིགས། ཤ་ཏ་བརྒྱའི།
སི་རོ་བྷིར་མགོ་བོ་རྣམས་ཀྱི། མུཎྜ་མཱ་ལ་མགོ་བོའི་ཕྲེང་བ། སྐན་དྷ་བ་ལཾ་བི་ནི་ཕྲག་པར་འཕྱང་བ། སྐན་དྷེ་ཕྲག་པར། ཧུྃ་ཧཱུྃ་ཕཊ་ཕཊ། ཨོཾ་ཧ་ཧི་ྶྀར་ཧུ་ྶྀལ་ཐོད་པ་ལྔའི་ས་བོན། པཙྩ་ལྔ། སྐན་དྷ་ཕུང་པོ། བི་ཤོདྡྷ་རྣམ་པར་དག་པའི། སྭ་བྷཱ་ཝཱ་རང་བཞིན།
ཤི་ར་སི་སྤྱི་བོར། ཀཱ་པ་མཱ་ལེ་ཐོད་པའི་ཕྲེང་བ། ཧུྃ་ཧཱུྃ་ཕཊ་ཕཊ་ཅེས་པ་ནི་ཕྱག་རྒྱ་བཞིའི་ཆོ་གའོ། ། དེ་ལྟར་ངོ་བོའི་དབྱེ་བས་རྣ་རྒྱན་རྐེད་རྒྱན་དང་མགུལ་རྒྱན་ལག་གདུབ་རྐང་གདུབ་ནོར་བུ་དང་ཐལ་བ། ཟླ་ཕྱེད། མཆོད་ཕྱིར་ཐོགས། སྟག་ལྤགས། མགོ་ཕྲེང་། ཐོད་ཕྲེང་སྟེ་ཕ་རོལ་ཏུ་ཕྱིན་པ་བཅུའི་དབྱེ་བས་འདིར་ཕྱག་རྒྱ་བཅུ་དང་། འོག་གི་གླང་ལྤགས་ཏེ་བཅུ་གཅིག་དང་།
ཕྱག་རྒྱ་དགོད་པའི་གནས་རྣ་བ་གཉིས། རྐེད་པ། མགུལ་པ། མཁྲིག་མ་གཉིས། རྐང་པ་གཉིས། གཙུག་ཏོར། ཡན་ལག་དར་དཔྱངས་ཀྱི་སྟེང་། ཕྲག་པའི་ནང་། རྐེད་པའི་འོག ཕྲག་པའི་ཕྱི།
དཔྲལ་བ། སྐུ་སྟོད་དེ་བཅུ་དྲུག་གི་དབྱེ་བས་སྟོང་པ་ཉིད་བཅུ་དྲུག་སྟེ། ཕྱག་རྒྱ་དགོད་པའི་ཆོ་གའོ། ། དེ་ནས་གཡས་དང་གཡོན་གྱི་ཕྱག་རྣམས་སུ་མཚོན་ཆ་བསྒོམ་པར་བྱ་སྟེ། དེ་ལ་སྔགས་ཀྱི་ཚིག་རྣམས་ནི། མཚོན་ཆའི་ས་བོན་གྱིས་བརྗོད་པའམ་དགོད་པར་བྱའོ་ཞེས་འགྱུར་མངས་སུའོ། ། ཨོཾ་ཀྵརཿམཚོན་ཆའི་ས་བོན་ཏེ། གསལ་བྱེད་མཚོན་པས་ཤེས་རབ་དང་། གཡས་ཀྱིས་ཐབས་མཚོན་ལ། ཀྲོ་དྷ་བཛྲ་ཁྲོ་བོའི་རྡོ་རྗེ།
ཧུྃ་ཡབ་ཀྱི་ས་བོན། ཕཊ། ཨོཾ་ཀྵརཿབཛྲ་ཁཌ་ག་རྡོ་རྗེ་རལ་གྲི། ཧུྃ་ཕཊ། ཨོཾ་ཀྵརཿ བཛྲ་ཏྲི་ཤཱུ་ལཾ་རྡོ་རྗེ་རྩེ་གསུམ། ཧུྃ་ཕཊ། ཨོཾ་ཀྵརཿ ཀརྟ་རི་རྡོ་རྗེ་གྲི་གུག ཧུྃ་ཕཊ།
ཨོཾ་ཀྵརཿབཛྲ་པཱ་ཎ་རྡོ་རྗེ་མདའ། ཧུྃ་ཕཊ། ཨོཾ་ཀྵརཿབཛྲ་ཨཾ་ཀུ་ཤ་རྡོ་རྗེ་ལྕགས་ཀྱུ། ཧཱུྃ་ཕཊ། ཨོཾ་ཀྵརཿ བཛྲ་ཌཱ་མ་རུ་ཀ་རྡོ་རྗེ་ཅང་ཏེའུ། ཧུྃ་ཕཊ། ཨོཾ་ཀྵརཿ བཛྲ་ཨུདག་ར་རྡོ་རྗེ་ཐོ་བ། ཧུྃ་ཕཊ།
ཨོཾ་ཀྵརཿ བཛྲ་ཙཀྲ་རྡོ་རྗེ་འཁོར་ལོ། ཧུྃ་ཕཊ། ཨོཾ་ཀྵརཿ བཛྲ་ཀུནྟ་རྡོ་རྗེ་མདུང་། ཧཱུྃ་ཕཊ། ཨོཾ་ཀྵརཿ བཛྲ་དཎ་ཌ་རྡོ་རྗེ་དབྱུག་པ། ཧུྃ་ཕཊ། ཨོཾ་ཀྵརཿ
བཛྲ་པར་ཤུ་རྡོ་རྗེ་དགྲ་སཏྭ། ཧུྃ་ཕཊ། ཅེས་པ་ནི་གཡས་ཀྱི་མཚོན་ཆ་དགོད་པའོ། ། དེ་ནས་གཡོན་པ་ལ་སྔགས་ཀྱི་ཚིག་རྣམས་ནི། ཨོཾ་ཧཱུྃ་གིས་དབྱངས་མཚོན་པས་ཐབས་དང་། གཡོན་ཤེས་རབ་སྟེ། དེས་ན་ཧྭཱཾ་ཡིག་དང་པོར་འགྲོ་བས་བརྗོད་པར་བྱའོ། ། ཨོཾ་ཧྭཱཾ་བཛྲ་གྷ་ཎ་ཊི་དྲིལ་བུ། ཧོཿཕྲེཾ་ཡུམ་གྱི་ས་བོན། ཕཊཿཨོཾ་ཧཱུྃ་བཛྲ་ཁེ་ཊ་རྡོ་རྗེ་ཕུབ།
ཧ་ཕྲེཾ་ཕཊ། ཨོཾ་ཧྭཱྃ་བཛྲ་ཁ་ཊྭཱཾ་ག་རྡོ་རྗེ་མཁའ་དབྱུག ཧོ་ཕྲེཾ་ཕཊ། ཨོཾ་ཧྭཱཾ་བཛྲ་ཀ་པཱ་ལ་རྡོ་རྗེ་ཐོད་པ། ཧོ་ཕྲེཾ་ཕཊ། ཨོཾ་ཧྭཱཾ་བཛྲ་ཙ་པ་རྡོ་རྗེ་གཞུ། ཧོ་ཕྲེཾ་ཕཊ། ཨོཾ་ཧྭཱྃ་བཛྲ་པཱ་ཤ་རྡོ་རྗེ་ཞགས་པ།

ཧོ་ཕྲེཾ་ཕཊ། ཨོཾ་ཧྭཱཾ་བཛྲ་རཏྣ་རྡོ་རྗེ་རིན་པོ་ཆེ། ཧོ་ཕྲེཾ་ཕཊ། ཨོཾ་ཧྭཱཾ་བཛྲ་པདྨ་རྡོ་རྗེ་པདྨ། ཧོ་ཕྲེཾ་ཕཊ། ཨོཾ་ཧྭཱཾ་བཛྲ་ཤཾ་ཁ་རྡོ་རྗེ་དུང་། ཧོ་ཕྲེཾ་ཕཊ། ཨོཾ་ཧྭཱཾ་བཛྲཱ་དརྴ་རྡོ་རྗེ་མེ་ལོང་། ཧོ་ཕྲེཾ་ཕཊ། ཨོཾ་ཧྭཱཾ་བཛྲ་ཤྲཱྀ་ཁ་ལེ་རྡོ་རྗེ་ལྕགས་སྒྲོག ཧོ་ཕྲེཾ་ཕཊ།
ཨོཾ་ཧྭཱཾ་ཙ་ཏུར་བེ་ད་སྭ་བྷཱ་ཝ་རིག་བྱེད་བཞིའི་རང་བཞིན། བྲཧྨ་ཤི་རཿཚངས་པའི་མགོ་བོ། ཧོ་ཕྲེང་ཕཊ། ཅེས་པ་ནི་གཡོན་པའི་ཕྱག་རྣམས་ལ་མཚན་མ་དགོད་པའི་ཆོ་གའོ། ། དེ་ནས་གླང་པོ་ཆེའི་པགས་པའི་སྔགས་ཀྱི་ཚིག་རྣམས་ནི། ཨོཾ་ཀྵ་ཀྵཱ་ཀྵི་ཀྵཱི། ཀྵྼྀ་ཀྵྼཱྀ། ཀྵུཀྵཱུ། ཀྵླྀ་ཀྵླཱྀ། ཀྵཾ་ཀྵཱཿཕྱག་གཡས་པ་རྣམས་ཀྱི་ས་བོན།
ཧ་ཧཱ་ཧི་ཧཱི་ཧྀར་ཧྀརཱཧུ་ཧཱུ་ཧླྀ་ཧླཱྀ་ཧཾ་ཧཿཕྱག་གཡོན་པ་རྣམས་ཀྱི་ས་བོན། སརྦ་བིགྷྣན་བགེགས་ཐམས་ཅད། བི་དཱ་རི་ཏ་རྣམ་པར་བཅོམ་པའི། ག་ཛ་ཙ་ར་མ་གླང་པོ་ཆེའི་པགས་པ། པ་ཊཱར་དྲ་ཀོ་བ་རློན་པ། རཀྟ་ཤྲ་བཏ་ཁྲག་འཛག་པ། ཧུྃ་ཕྲེཾ་ཡབ་ཡུམ་གྱི་ས་བོན། གཡས་པ་དང་གཡོན་པའི་ལག་པའི་ཁུ་ཚུར། སྡིགས་མཛུབ་དང་བཅས་པ་དག་གིས་གཡས་སུ་མགོ་བོའི་རྩེ་མོ་དང་། རྒྱབ་ཏུ་རྐང་པ་དང་ལག་པ་ཞེས་རྭས་འདོན་ཏེ།
གཉིས་འཕྱང་བའི་རྐང་ལག་གཉིས་སྟེང་དུ་བརྒྱངས་ཏེ་ཞེས་རྭས་འདོན་ཏེ། གཟུང་བ་བསམ་པར་བྱའོ། ། པགས་པ་བགོ་པའི་ཆོ་གའོ། ། དེ་ནས་ཀླུའི་རྒྱལ་པོ་རྣམས་རྣམ་པར་དགོད་པར་བྱ་སྟེ། དེ་ལ་སྔགས་ཀྱི་ཚིག་རྣམས་ནི། ཨོཾྃ་ཧཾ་མི་བསྐྱོད་པའི་ས་བོན། བཛྲ་ཛ་ཡ་རྡོ་རྗེ་རྒྱལ་བ། ནཱ་གེན་དྲ་ཀླུའི་དབང་པོ། བཛྲ་ཛཊ་རྡོ་རྗེ་རལ་པའི། མུ་ཀུ་ཊ་བན་དྷེ་ཅོན་པན་བཅིངས་པ་ལ།
ཏིཥྛ་ཏིཥྛ་གནས་པར་གྱིས་ཤིག ཧུྃ་ཧཱུྃ་ཕཊ་ཕཊ། ཨོཾ་ཀྵུྃ་ཡེ་ཤེས་ཀྱི་ས་བོན། བཛྲ་བི་ཛ་ཡ་རྡོ་རྗེ་རྣམ་པར་རྒྱལ་བ། ནཱ་གནྡྲ་ཀླུའི་དབང་པོ། བཛྲ་པཊྚ་བན་དྷེ་རྡོ་རྗེའི་དར་དཔྱངས་བཅིངས་པ་ལ། ཏིཥྛ་ཏིཥྛ་གནས་པར་གྱིས་གཉིས། ཧུྃ་ཧཱུྃ་ཕཊ་ཕཊ། ཨོཾ་ཧྱཾ་ཧྱཱཾ་རླུང་གི་ས་བོན། བཛྲ་ཀ་ར་ཀོ་ཊ་ཀ་རྡོ་རྗེ་སྟོབས་ཀྱི་རྒྱུ་དང་།
བཛྲ་པདྨ་རྡོ་རྗེ་པད་མ་དག བ་མ་དཀྵི་ཎ་ཀུཎྜ་ལ་ཡཽ་གཡོན་དང་གཡས་ཀྱི་རྣ་རྒྱན་དག་ལ། ཏིཥྛ་ཏིཥྛ་ཧུྃ་ཧཱུྃ་ཕཊ་ཕཊ། ཨོཾ་ཧྲཾ་ཧྲཱཾ་མེའི་ས་བོན། བཛྲ་བཱ་སུ་ཀི་རྡོ་རྗེ་ནོར་རྒྱས་དང་། ཤཾ་ཁ་པཱ་ལ་དུང་སྐྱོང་དག བཱ་མ་དཀྵི་ཎ་རུ་ཙ་ཀ་ཡོ་གཡོན་པ་དང་གཡས་པའི་ལག་གདུབ་ལ། ཏིཥྛ་ཏིཥྛ་ཧུྃ་ཧཱུྃ་ཕཊ་ཕཊ། ཨོཾ་ཧྭཾ་ཧྭཱ་ཆུའི་ས་བོན། བཛྲ་ཨ་ནནྟ་རྡོ་རྗེ་མཐའ་ཡས་དང་།
ཀུ་ལི་ཀཽ་རིགས་ལྡན་དག མེ་ཁ་ལཱ་སྐེ་རེགས་དང་། ཀཎ་ཋི་ཀ་ཡཽ་ཿམགུལ་རྒྱན་དག་ལ། ཏིཥྛ་ཏིཥྛ་ཧུྃ་ཧཱུྃ་ཕཊ་ཕཊ། ཨོཾ་ཧླཾ་ཧླཱ་སའི་ས་བོན། བཛྲ་རཀྵ་ཀོ་རྡོ་རྗེ་འཇོག་པོ་དང་། མཧཱ་པདྨ་པད་མ་ཆེན་པོ་དག བ་མ་དཀྵི་ཎ་གཡོན་པ་དང་གཡས་པའི། པཱ་ད་ནཱུ་པུ་རུ་ཡཽཿརྐང་གདུབ་དག་ལ། ཏིཥྛ་ཏིཥྛ་གནས་པར་གྱིས་གཉིས།
ཧུྃ་ཧཱུྃ་ཕཊ་ཕཊ། འདི་དག་མཆན་རྙིང་པ་ལས་རང་རང་གི་ས་བོན་ལས་རྒྱན། ཕྱག་མཚན། ཀླུར་གྱུར་པར་བསྒོམ་མོ་ཞེས་ཟེར་རོ། ། དེ་ལྟར་སྔགས་ཀྱིས་ཕྱག་རྒྱ་ཐམས་ཅད་དགོད་པར་བྱ་སྟེ། དེ་ནས་བཅོམ་ལྡན་འདས་དུས་ཀྱི་འཁོར་ལོའི་ཡན་ལག་སོ་སོའི་སྔགས་རྐང་པ་བཅུ་དྲུག་འཁོར་ལོ་སྡོམ་ཆེན་གྱི་མཁའ་འགྲོ་མའི་ཚོགས་ཀྱི་སྔགས་དང་བཅས་པ་དང་། གདུག་པ་ཚར་གཅོད་པའི་སྔགས་རྣམས། དགོས་པ་བདུད་དང་བགེགས་ལ་སོགས་པ་ཚར་བཅད་པའི་དོན་དུ་སྔགས་པས་བཟླས་པར་བྱའོ་ཞེས་པ་ནི་ངེས་པའོ། ། དེ་ལ་སྔགས་ཀྱི་ཚིག་རྣམས་ནི་འདི་ལྟ་སྟེ། ཨོཾ་ན་མོ་ཕྱག་འཚལ་ལོ། །
བཛྲ་སཏྭཱ་ཡ་རྡོ་རྗེ་སེམས་དཔའ་ལ། ན་མོ་བུད་དྷ་བོ་དྷི་སཏྱ་བྷྱཿཕྱག་འཚལ་ལོ་སངས་རྒྱས་དང་བྱང་ཆུབ་སེམས་དཔའ་རྣམས་ལ། ན་མོ་བཛྲ་ཀྲོ་དྷེནྡྲ་རཱ་ཛེ་བྷྱཿཕྱག་འཚལ་ལོ་རྡོ་རྗེ་ཁྲོ་བོའི་དབང་པོའི་རྒྱལ་པོ་རྣམས་ལ། ན་མོ་བི་ཤྭ་མཱ་དྲེ་ཕྱག་འཚལ་ལོ་སྣ་ཚོགས་ཡུམ་ལ། ན་མོ་བུད་དྷ་བོ་དྷ་སཏྭ་དེ་བཱི་བྷྱཿཕྱག་འཚལ་ལོ་སངས་རྒྱས་བྱང་ཆུབ་སེམས་དཔའི་ལྷ་མོ་རྣམས་ལ། ན་མོ་བཛྲ་ཌཱ་ཀི་ནི་བྷྱཿཕྱག་འཚལ་ལོ་རྡོ་རྗེ་མཁའ་འགྲོ་མ་རྣམས་ལ། ན་མོ་བྷ་ག་བྷ་ཏེ་ཀཱ་ལ་ཙཀྲཱ་ཡ་ཕྱག་འཚལ་ལོ་བཅོམ་ལྡན་འདས་དུས་ཀྱི་འཁོར་ལོ་ལ། བཛྲ་བྷཻ་ར་བ་རྡོ་རྗེ་འཇིགས་བྱེད། བྷཱི་ཀ་རཱ་ཡ་འཇིགས་པར་བྱེད་པ་ལ། མ་ཧེནྡྲ་ནཱི་ལ་ཆེན་པོ་མཐོན་ཀའི།
བརྞ་ཤ་རི་རཱ་ཡ་ཁ་དོག་ཅན་གྱི་སྐུ་ལ། མཱ་ར་ཀླེ་ཤ་བདུད་དང་ཉོན་མོངས་པའི། ཧྲྀ་ད་ཡ་སྙིང་ཁར། ཀྲཱནྟ་མནན་པ། སི་ཏ་རཀྟ་ཙ་ར་ཎཱ་ཡ་དཀར་པོ་དང་དམར་པོའི་ཞབས་ལ། ཀྲྀཥྞ་ནག་པོ། རཀྟ་དམར་པོ། སི་ཏ་ཀཎ་ཋ་ཡ་དཀར་པོའི་མགྲིན་པ་ཅན་ལ། ནཱི་ལ་སྔོན་པོ། སི་ཏ་དཀར་པོ་དང་།
པཱི་ཏ་སེར་པོ་དང་། རཀྟ་དམར་པོ་དང་། དཾཥྚྲ་ཀཱ་རཱ་ལོ་གྲ་མཆེ་བ་གཙིགས་པ་དྲག་ཅིང་། བྷྀ་ཤཎ་མུ་ཁཱ་ཡ་འཇིགས་སུ་རུང་བའི་ཞལ་ཅན་ལ། ཀྲྀཥྞ་ནག་པོ་དང་། རཀྟ་དམར་པོ་དང་། སི་ཏ་དཀར་པོ། ས་བྱེ་ཏ་ར་སྐན་དྷཱ་ཡ་གཡས་པ་དང་ཅིག་ཤོས་ཀྱི་ཕྲག་པ་ཅན་ལ། དྭཱ་ད་ཤ་བྷཱུ་ཛཱ་ཡ་བཅུ་གཉིས་ཀྱི་དཔུང་པ་ཅན་ལ། ཥཊ་བིང་ཤ་ཏི་ཀ་རཱ་ཡ་དྲུག་དང་ཉི་ཤུའི་ཕྱག་ལ།
བཛྲ་རྡོ་རྗེ། ཁ་ཌ་ག་རལ་གྲི། ཏྲི་ཤཱུ་ལ་རྩེ་གསུམ་པ། ཀར་ཏི་ཀ་གྲི་གུག བཱ་ཎ་མདའ། ཨཾ་ཀུ་ཤ་ལྕགས་ཀྱུ། ཌཱ་མ་རུ་ཀ་ཅང་ཏེའུ། མུད་ག་ར་ཐོ་བ། ཙཀྲ་འཁོར་ལོ། ཀུན་ཏ་མདུང་།
དཎ་ཌ་དབྱུག་པ། པར་ཤུ་དགྲ་སཏྭ། བཛྲ་གྷཎྚ། རྡོ་རྗེ་དྲིལ་བུ། ཁེ་ཌ་ཕུབ། ཁ་ཊྭཱཾ་ག་མཁའ་དབྱུག ཀ་པཱ་ལ་ཐོད་པ། ཙཱ་པ་གཞུ། པཱ་ཤ་ཞགས་པ། རཏྣ་རིན་པོ་ཆེ།
ཀ་མ་ལ་པདྨ། ཤཾ་ཁ་དུང་། ཨཱ་དརྴ་མེ་ལོང་། ཤྲིཾ་ཁ་ལ་ལྕགས་སྒྲོག བྲཧྨ་ཤི་རོ་ཚངས་པའི་མགོ་བོ། ག་ཛ་ཙར་མ་གླང་པོ་ཆེའི་པགས་པ། དྷྲཱི་ཏ་ཀ་རཱ་ཡ་འཛིན་པའི་ཕྱག་ཅན་ལ། བྱཱ་གྷྲ་ཙ་ར་མ་སྟག་གི་པགས་པའི། ནི་བ་ས་ནཱ་ཡ་ཤམ་ཐབས་ཅན་ལ། སྐན་དྷེ་ཕྲག་པར།
མུཥྜ་མཱ་ལ་མགོ་བོའི་ཕྲེང་བ། ཨ་བ་ལཾ་བི་ནི་འཕྱང་བ་ཅན་ལ། ཤི་ར་སི་སྤྱི་བོར། བཛྲ་པཊ་ཊཾ་རྡོ་རྗེ་དར་དཔྱངས་དང་། མུ་ཀུ་ཊེ་ཅོད་པན་ལ། བཛྲ་ཀ་པཱ་ལ་མཱ་ལ་རྡོ་རྗེ་ཐོད་པའི་ཕྲེང་བ། ཨར་དྷ་ཙནྡྲ་ཕྱེད་པའི་ཟླ་བ། དྷ་རཱ་ཡ་འཛིན་པ་ཅན་ལ། ཀུཎྜ་ལ་རྣ་རྒྱན། རུ་ཙ་ཀ་ལག་གདུབ།
ཀཎ་ཋི་ཀཱ་མགུལ་རྒྱན། མེ་ཁ་ལཱ་སྐ་རགས། ནཱུ་པུར་རྐང་གདུབ། བྷས་མ་ཐལ་བ། ཡཛྙཱོ་པ་བཱི་ཏ་མཆོད་ཕྱིར་ཐོགས་པ། ཤི་རོ་སྤྱི་བོར། མ་ཎི་ནོར་བུ། མཧཱ་ཆེན་པོ། མུ་དྲཱ་ཕྱག་རྒྱ། ནཱ་གེན་དྲ་བི་བྷཱུ་ཥ་ཎཱ་ཡ་ཀླུའི་དབང་པོས་རྣམ་པར་རྒྱལ་བ་ཅན་ལ།
བཛྲ་རྡོ་རྗེ། ཌཱ་ཀི་ནཱི་སཾ་ཏོ་ཥི་ཏ་ཧྲྀ་ད་ཡཱ་ཡ་མཁའ་འགྲོ་མས་ཡང་དག་པར་མཉེས་པར་བྱས་པའི་ཐུགས་ལ། ཨིནྡྲ་དབང་པོ། ཨགྣེ་མེ་ལྷ། ཡ་མ་གཤིན་རྗེ། ནཻ་རི་ཏྱ་བདེན་བྲལ། བ་རུ་ཎ་ཆུ་ལྷ། བཱ་ཡུ་རླུང་ལྷ། ཀུ་བེ་ར་ལུས་ངན། ཨི་ཤཱ་ན་དབང་ལྡན།
བྲཧྨ་ཚངས་པ། བིཥྞུ་ཁྱབ་འཇུག བི་ནཱ་ཡ་ཀ་ལོག་འདྲེན། ཀར་ཏི་ཀེ་ཡ་སྨིན་དྲུག་གི་བུ། ཨཱ་ནན་དི་དགའ་བྱེད། མཧཱ་ཀཱ་ལ་ནག་པོ་ཆེན་པོ། གྲ་ཧ་གཟའ། ནཀྵ་ཏྲ་རྒྱུ་སྐར། ཀྵེ་ཏྲ་པཱ་ལ་ཞིང་སྐྱོང་། སུ་རེནྡྲ་ཧའི་དབང་པོ།
ཨ་སུ་རེནྡྲ་ལྷ་མ་ཡིན་གྱི་དབང་པོ། ཕ་ཎཱིནྡྲ་གདེངས་ཅན་གྱི་དབང་པོ། བྷུ་ཏེནྡྲ་འབྱུང་པོའི་དབང་པོ། ན་རེནྡྲ་མིའི་དབང་པོ། སཾ་སྟུ་ཏ་ར་ཙ་ར་ཎཱ་ཡ་ཡང་དག་པར་བསྟོད་པའི་ཞབས་ལ། ཞེས་པ་འདི་ནི་བཅོམ་ལྡན་འདས་རྡོ་རྗེ་ཤུགས་ཀྱི་རྐང་པ་བཅུ་དྲུག་པ་སྟེ་འདི་བྱེ་བ་བཟླས་པས་ལས་ཐམས་ཅད་དང་། སྦྱིན་སྲེག་ལ་འབུམ་ཕྲག་བཅུ་ཡིས་གྲུབ་པ་ཆེན་པོ་བརྒྱད་པོ་ཐམས་ཅད་འགྲུབ་པར་འགྱུར་ཏེ་སྔོན་དུ་བསྟེན་པའི་ངེས་པའོ། ། དེ་ནས་བཀླགས་པ་ཙམ་གྱིས་ལས་ཐམས་ཅད་བྱེད་དོ། ། འདིའི་རྐང་པ་བཅུ་དྲུག་གིས་ནི་གཞི་ལམ་འབྲས་གསུམ་མཚོན་ཏེ། གཞི་ལ་ཕྱི་དཀར་ནག་གི་ཆ་བཅུ་དྲུག
ནང་ལ་ལྔའི་ཐིག་ལེ་ལ་ཁུ་བ་གཙུག་ཏོར་ནས་ནོར་བུའི་བར་དང་། རྡུལ་ནོར་བུ་ནས་གཙུག་ཏོར་གྱི་བར་དུ་ཕྱིན་པའི་དཀར་ནག་གི་ཕྱོགས་བཅུ་དྲུག རྩ་ལ་གསང་བའི་རྩ་འདབ་སོ་གཉིས་ཀྱི་ཕྱེད་ཕྱེད། ཁམས་ལ་སྤུ། ལྤགས། ཁྲག ཤ། རྩ། རུས། རྐང་།
ཁུ་བ་གཉིས་གཉིས་འཕེལ་འགྲིབ་ཀྱི་ཆ་བཅུ་དྲུག འཕོ་བ་བཅུ་དྲུག ཡི་གེ་ལ་རང་བྱུང་། འཕེལ་བ། ཡ་ཎ། ལུགས་འབྱུང་དང་ཐིག་ལེ། ལུགས་ལྡོག་དང་ཚེག་དྲག ལམ་གྱི་དབང་ལ། དབང་བཞི་པོ་རེ་རེ་ལ་དག་པ་བཞི་བཞིས་ཕྱེ་བའི་བཅུ་དྲུག གྲོལ་ལམ་གྱི་བསྐྱེད་པ་ལ་ཆ་བཅུ་དྲུག
བརྟེན་པ་སྐུ་བཅུ་དྲུག་གི་དབྱེ་བས་བཅུ་དྲུག ཐེག་ལེའི་རྣལ་འབྱོར་ལ་དགའ་བ་བཞི་དང་འབྲས་བུ་བཞི་ལ་ཐིག་ལེ་བཞིས་ཕྱེ་བས་བཅུ་དྲུག་བཅུ་དྲུག རྫོགས་པ་ལ་སྟོང་པ་ལ་ཕུང་པོ་ལྔ། ཆེན་པོ་སྟོང་པ་ལ་ཁམས་ལྔ། དོན་དམ་སྟོང་པ་ལ་དབང་པོ་ལྔའི་དབྱེ་བས་བཅོ་ལྔ། རྣམ་ཀུན་མཆོག་གི་སྟོང་པ་དང་བཅུ་དྲུག འཛག་པའི་དགའ་བ་བཞི་ལ་ཐིག་ལེ་བཞིའི་དབྱེ་བ་བཅུ་དྲུག སྙིང་རྗེ་ལ། སེམས་ཅན། ཆོས།
དམིགས་མེད་སྙིང་རྗེ་གསུམ་ལ་ཕུང་ཁམས་དབང་པོའི་དྭངས་མ་མི་འགྱུར་བའི་དབྱེ་བས་བཅོ་ལྔ་དང་། སྙིང་རྗེ་ཆ་བཅུ་དྲུག་པ། འབྲས་བུ་ལ་སྐུ་བཅུ་དྲུག་གོ ། ད་ནི་བདུད་རིགས་བརྒྱའི་མགོའི་ཕྲེང་བའི་ས་བོན་རྣམས་ཏེ། འཁོར་ལོ་སྡོམ་ཆེན་གྱི་མཁའ་འགྲོ་མའི་ཚོགས་ཀྱི་ཡང་ས་བོན་དེ་དག་ཉིད་དོ། ། ཧ་ཧཱ་ཀྵ་ཀྵཱ་ད་དཱ་ྈྐ་ྈྐཱ་ན་ནཱ་ཉ་ཉཱ་ཧུ་ཧཱུྃ་ཕྲེཾ་ཕྲེཾ་ཕཊ་ཕཊ་དུར་ཁྲོད་བཅུ་དྲུག་ལ་གནས་པའི་མཁའ་འགྲོ་མའི་ས་བོན་ནོ། ། ཀླྀ་ཀླཱྀ་ཁུ་ཁཱུ་ྑྀར་ྑྀརཱ་གྷི་གྷཱྀ་ཧ་ཧཱ་ཧུྃ་ཧཱུྃ་ཕཊ་ཕཊ་ཅེས་པ་ནམ་མཁའི་འཁོར་ལོ་རྩིབས་བརྒྱད་ལ་གནས་པའི་མཁའ་འགྲོ་མའི་ས་བོན་ནོ། ། ཙླྀ་ཙབཱྀ་་ཚུ་ཚཱུ་ཛྀར་ཛརཱྀ་ཛྷི་ཛྷཱི་ཡ་ཡཱ་ཧུྃ་ཧཱུྃ་ཕཊ་ཕཊ་ཅེས་པ་ནི་རླུང་གི་འཁོར་ལོ་ལའོ། ། ྙྀལ་ྙྀལ་ཋུ་ཋཱུ་ྛྀར་ྛྀརཱ་ཌྷི་ཌྷཱ་རི་རཱ་ཧུྃ་ཧཱུྃ་ཕཊ་ཕཊ་ཅེས་པ་ནི། མེའི་འཁོར་ལོ་ལའོ། །
པླྀ་པླཱྀ་ཕུ་པཱུ་བྀར་བྀརཱ་བི་བཱི་ཝ་ཝཱ་ཧུཾ་ཧཱུྃ་ཕཊ་ཕཊ་ཅེས་པ་ནི་ཆུའི་འཁོར་ལོ་ལའོ། ། ྞིལ་ྞིལཱ་ཐུ་ཐཱུ་ྠིར་ྠིརཱ་དྷི་དྷཱི་ལ་ལཱ་ཧུྃ་ཧཱུྃ་ཕཊ་ཕཊ་ཅེས་པ་ནི་སའི་འཁོར་ལོ་ལའོ། ། སླྀ་སླཱྀ་ྈྐུ་ྈྐཱུ་ཥྀར་ཥྀརཱ་ཤི་ཤཱི་ཧྃ་ཧཿཧུྃ་ཧཱུྃ་ཕཊ་ཕཊ་ཅེས་པ་ནི་ཡེ་ཤེས་ཀྱི་འཁོར་ལོ་ལའོ། ། ནམ་མཁའི་འཁོར་ལོ་ལ་སོགས་པ་འདི་རྣམས་ལ་གྲངས་བཞིན་དུ་རྡོ་རྗེ་དང་རལ་གྲི་དང་རིན་པོ་ཆེ་དང་པད་མ་དང་འཁོར་ལོ་དང་གྲི་གུག་གི་ཕྲེང་བ་རྣམས་ཏེ་ཧ་ཡིག་དང་ལ་སོགས་པས་ཡ་ར་ཝ་ལ་ཐུང་རིང་གིས་ཕྱེ་བ་བཅུ། ཧཾ་ཧཿགཉིས་ཏེ་ས་བོན་བཅུ་གཉིས་རྣམས་ཀྱིས་འཁོར་ལོ་དྲུག་པོའི་སྟེང་འོག་གི་ཕྱོགས་ཀྱི་འདྲེན་པ་མ་སྟེ་ལྷ་མོའི་ས་བོན། ཧ་ཧཱ་ཧི་ཧཱི་ྶྀར་ྶྀརཱ་། ཧཾུ་ཧཱུྃ་ཧླྀ་ཧླཱྀ་ཧཾ་ཧཿ ཞེས་འགྱུར་མངས་སུ་འདོན་པ་ལ་ཧ་ཧཱ་དང་ཧཾ་ཧཿནི་ཤེས་རབ་དང་ཐབས་ཀྱི་ལག་པ་གཉིས་གཉིས་ཀྱི་ས་བོན་ཏེ། ལྷག་མ་ཧི་ཧཱི་ལ་སོགས་པ་བརྒྱད་ནི་ཐོད་པ་བརྒྱད་ཀྱི་ས་བོན་ཡིན་ལ། ཐོད་པ་ནི་ལྷ་མོ་རྣམས་ཀྱི་བར་བར་དུ་གནས་པའོ། །
ཨ་ཨཱ་ཨཾ་ཨཿཧ་ཧཱ་ཧཾ་ཧཿཕྲེཾ་ཧོཿཞེས་པ་བཅུ་ནི་ཕ་རོལ་ཏུ་ཕྱིན་པ་བཅུའི་བདག་ཉིད་ནུས་མ་བཅུའི་ས་བོན་ནོ་ཞེས་པ་སྟེ་མཁའ་འགྲོ་མའི་ཚོགས་ཀྱི་སྔགས་ཀྱི་ཚིག་རྣམས་ནི་ལེའུ་ལྔ་པ་ལས་བརྗོད་པར་བྱ་སྟེ། སྔགས་འདི་ནི་དྲག་པོའི་ལས་ལ་སྦྱར་བར་བྱའོ་ཞེས་པ་ནི་ངེས་པའོ། ། དེ་དག་བདུད་རིགས་བརྒྱའི་མགོ་ཕྲེང་གི་ས་བོན་གྱི་དབང་དུ་བྱས་ན་དུར་ཁྲོད་བཅུ་དྲུག་གི་ས་བོན་གྱི་སྟེང་དུ་འཁོར་ལོ་དྲུག་གི་ས་བོན་དྲུག་བཅུ་བསྣན་པས་དོན་དྲུག ཕར་ཕྱིན་བཅུའི་ས་བོན་བསྣན་པས་གྱ་དྲུག ཐབས་ཤེས་ཀྱི་ཕྱག་དང་བུམ་པ་བརྒྱད་ཀྱི་ས་བོན་བཅུ་གཉིས་བསྣན་པས་གོ་བརྒྱད། དུར་ཁྲོད་མཐའི་ཕྲེཾ་གཉིས་ནི་མཁའ་འགྲོ་སྤྱིའི་ས་བོན་ཏེ། དེ་གཉིས་བསྣན་པས་བརྒྱའོ། ། ད་ན་ིབཅོམ་ལྡན་འདས་ཀྱི་ཡན་ལག་སོ་སོའི་ཕྲེང་བའི་སྔགས་རྐང་པ་བདུན་བཅུ་རྩ་གཉིས་པ་བརྗོད་པར་བྱ་སྟེ། ཨོཾ་ཨཱཿཧཱུྃ་ཧོ་ཧཾ་ཀྵཿརིགས་དྲུག་གི་ས་བོན་ཧཾཀྵམླཝརྻ་རྣམ་བཅུ་དབང་ལྡན་གྱི་ས་བོན། ཀཱ་ལ་ཙཀྲ་དུས་ཀྱི་འཁོར་ལོ།
དུར་དཱནྟ་གདུལ་དཀའ། ད་མ་ཀ་འདུལ་བ་པོ། ཛཱ་ཏི་སྐྱེ་བ། ཛ་རཱ་རྒ་བ། མ་ར་ཎ་འཆི་བ། ཨནྟ་ཀ་མཐར་བྱེད་པ། ཏྲཻ་ལོཀྱ་བི་ཛ་ཡ་འཇིག་རྟེན་གསུམ་ལས་རྣམ་པར་རྒྱལ་བ། མཧཱ་བཱི་རེ་ཤྭ་ར་ཆེན་པོ་དཔའ་བའི་དབང་ཕྱུག བཛྲ་བྷཻ་ར་ཝ་རྡོ་རྗེ་འཇིགས་བྱེད། བཛྲ་ཀཱ་ཡ་རྡོ་རྗེ་སྐུ།
བཛྲ་གཱ་ཏྲ་རྡོ་རྗེ་ལུས། བཛྲ་ནཻ་ཏྲ་རྡོ་རྗེ་སྤྱན། བཛྲ་ཤོ་ཏྲ་རྡོ་རྗེ་སྙན། བཛྲ་གྷྲ་ཎ་རྡོ་རྗེ་ཤངས། བཛྲ་ཛི་ཧྭ་རྡོ་རྗེ་ལྗགས། བཛྲ་དན་ཏ་རྡོ་རྗེ་ཚེམས། བཛྲ་ན་ཁ་རྡོ་རྗེ་སེན་མོ། བཛྲ་ཀེ་ཤ་རྡོ་རྗེ་སྐྲ། བཛྲ་ལོ་མ་རྡོ་རྗེ་བ་སྤུ། བཛྲཱ་བྷ་ར་ཎ་རྡོ་རྗེ་རྒྱན།
བཛྲ་ཧཱ་ས་རྡོ་རྗེ་བཞད་པ། བཛྲ་གཱི་ཏ་རྡོ་རྗེ་གླུ། བཛྲ་ནྲྀ་ཏྱ་རྡོ་རྗེ་གར། བཛྲཱ་ཡུ་དྷ་ཀར་རྡོ་རྗེ་མཚོན་ཆའི་ཕྱག བཛྲ་ཀྲོ་དྷ་རཱ་ཛཱ་དྷི་པ་ཏི་རྡོ་རྗེ་ཁྲོ་བོའི་རྒྱལ་པོ་མངའ་བདག བཛྲ་ཌཱ་ཀ་རྡོ་རྗེ་མཁའ་འགྲོ། བཛྲ་ཌཱ་ཀི་ནི་ཛཱ་ལ་པ་རི་བྲྀ་ཏ་རྡོ་རྗེ་མཁའ་འགྲོ་མའི་དྲ་བས་ཡོངས་སུ་བསྐོར་བ། ཤཱི་གྷྲཾ་ཨཱ་གཙྪ་ཨཱ་གཙྪ་མྱུར་དུ་བྱོན་བྱོན། བཛྲ་སཏྭཱ་ཛྙཱ་ཡ་རྡོ་རྗེ་སེམས་དཔའི་བཀའ་ཡིས། སརྦ་ཐམས་ཅད།
མཱ་ར་བདུད། བིངྒྷནན་བགེགས། བི་ནཱ་ཡ་ཀ་ལོག་འདྲེན། ཀི་ན་ར་མིའམ་ཅི། ཀིཾ་པུ་རུ་ཥ་སྐྱེས་བུའམ་ཅི། ག་རུ་ཌ་མཁའ་ལྡིང་། གན་དྷརྦྷ་དྲི་ཟ། ཡཀྵ་གནོད་སྦྱིན། རཱཀྵ་ས་སྲིན་པོ། བྷཱུ་ཏ་འབྱུང་པོ།
མཧཱ་པྲེ་ཏ་ཡི་དྭགས་ཆེན་པོ། ཀུཾ་བྷཎྜ་གྲུལ་བུམ། ཨ་པསྨཱ་ར་རྗེད་བྱེད། ཀྵེ་ཏྲ་པཱ་ལ་ཞིང་སྐྱོང་། བེ་ཏ་ཌ་རོ་ལངས། པཱུ་ཏ་ན་སྲུལ་པོ། པུཥྚ་གདུག་པའི། ནཱ་ག་ཀླུ་དང་། གྲ་ཧཱ་ད་ཡོ་གཟའ་ལ་སོགས་པ། ཡེ་སརྦ་ཛྭ་ར་གང་ཞིག་ཐམས་ཅད་རིམས།
སརྦ་བྱཱ་དྷི་ཐམས་ཅད་ནད། ཀྵུ་པ་དྲ་བ་ཀཱ་རི་ཎ་ཕྲ་མོའི་ཉེ་བར་འཚེ་བར་བྱེད་པ། སརྦ་སཏྭཱ་ནཾ་ཐམས་ཅད་སེམས་ཅན་རྣམས། སརྦཱ་པ་ཀཱ་རར་ཏཱ་སྟན་སརྦཱན་ཛཿཐམས་ཅད་ལ་གནོད་པ་བྱེད་པར་དགའ་བ་དེ་རྣམས་ཐམས་ཅད། ཤཱི་གྷྲཾ་མྱུར་དུ། བཛྲཱཾ་ཀུ་ཤེ་ན་རྡོ་རྗེ་ལྕགས་ཀྱུས། ཨཱ་ཀྲི་ཥྱ་ཨཱ་ཀྲྀ་ཥྱ་ཁུག་ཅིག་གཉིས། ཨུར་དྷ་དི་ཤི་ག་ཏཱ་ན་སྟེང་ཕྱོགས་སུ་གནས་པ་རྣམས་ལ། ཨཱ་ཀྲྀཥྱ་ཨཱ་ཀྲྀ་ཥྱ། པཱུ་ར་བ་དི་ཤི་ག་ཏཱ་ན་ཤར་ཕྱོགས་སུ་གནས་པ་རྣམས།
ཨ་ཀྲྀ་ཥྱ་ཨཱ་ཀྲྀ་ཥྱ། དཀྵི་ཎ་དི་ཤི་ག་ཏཱ་ན་ལྷོ་ཕྱོགས་སུ་གནས་པ་རྣམས་ལ། ཨཱ་ཀྲྀ་ཥྱ་ཨཱ་ཀྲྀ་ཥྱ། ཨུཏྟ་ར་བྱང་། དི་ཤི་ག་ཏཱ་ནཱ་ཨཱ་ཀྲྀ་ཥྱཱ་ཨཱ་ཀྲྀ་ཥྱ། པཤྩི་མ་ནུབ། དི་ཤི་ག་ཏཱ་ནཱ་ཨཱཀྲྀ་ཥྱཱ་ཨཱ་ཀྲྀ་ཥ། བཱ་ཡ་བྱ་རླུང་གི། དི་ཤི་ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱ། ཨི་ཤཱ་ན་དབང་ལྡན་གྱི།
དི་ཤི་གཱ་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱ། ནྀ་རི་ཏྱ་བདེན་བྲལ་གྱི། དི་ཤི་ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱ། ཨགྣད་ཡེ་མེའི། དི་ཤི་ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱ། ཨ་དྷོ་འོག་གི། དི་ཤི་ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱ། ཨཱ་ཀཱ་ཤ་ནམ་མཁའི། མཎྜལ་ག་ཏཱ་ན་དཀྱིལ་འཁོར་ལ་གནས་པ་རྣམས། ཨཱ་ཀྲྀ་ཥྱ་ཨཱ་ཀྲྀ་ཥྱ་ཁུག་ཅིག་གཉིས།
བཱ་ཡུ་རླུང་གི། མཎྜལ་ག་ཏཱ་ན་ཨཱཀྲྀ་ཥྱ་ཨཱ་ཀྲྀ་ཥྱ། ཏེ་ཛོ་མེའི། མཎྜ་ལ་ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱ། ཏོ་ཡ་ཆུའི་མངྒལ་ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱཱ། པྲྀྟིཝ་སའི་མཎྜ་ལ་ག་ཏཱ་ནཱ་ཨཱ་ཀྲྀ་ཥྱ་ཨཱ་ཀྲ་ཥྱ། ཀཱ་མ་དྷཱ་ཏུ་འདོད་པའི་ཁམས་སུ། ག་ཏཱ་ནཱ་གནས་པ་རྣམས། ཨཱ་ཀྲྀ་ཥྱ་ཨཱ་ཀྲྀ་ཥྱ། ཁུག་ཅིག་གཉིས།
རཱུ་པ་དྷཱ་ཏུ་གཟུགས་ཀྱི། ག་ཏཱ་ན་ཨཱ་ཀྲྀ་ཥྱཱ་ཨཱ་ཀྲྀ་ཥྱ། ཨ་རཱུ་པ་དཱཧ་ཏུ་གཟུགས་མེད་ཀྱི། ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱ། ཀཱ་ཡ་ལུས་ཀྱི། དྷཱ་ཏུ་གཱ་ཏཱ་ན་ཨཱ་ཀྲྀ་ཥྱཱ་ཨཱ་ཀྲྀ་ཥྱ། ཝཱཀ་ངག དྷཱ་ཏུ་ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱ། ཙིཏྟ་སེམས་ཀྱི། དྷཱ་ཏུ་ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱ།
པཉྩ་ལྔ། སྐན་དྷ་ཕུང་པོ་ལ། ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱ། པཉྩ་ལྔ། དྷྱཱ་ཏུ་ཁམས། ག་ཏཱ་ན་ཀྲཱྀ་ཥྱ་ཀྲྀ་ཥྱ། པཉྩེན་དྲི་ཡ་ལྔ་དབང་པོ་ལ། ག་ཏཱ་ན་ཀྲྀ་ཨཱ་ཥྱ་ཨཱ་ཀྲྀ་ཥྱ། པཉྩ་ལྔ། བིཥ་ཡ་ཡུལ་ལ།
ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱ། པཉྩ་ལྔ། ཀརྨ་ལས་ཀྱི། ཨིནྡྲི་ཡ་དབང་པོ་ལ། ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀཥྱ། པཉྩ་ལྔ། ཀརྨ་ལས་ཀྱི། ཨིནྡྲི་ཡ་དབང་པོ། བི་ཥ་ཡ་ཡུལ་ལ། ག་ཏཱ་ན་ཨཱ་ཀྲྀ་ཥྱ་ཨཱ་ཀྲྀ་ཥྱ།
སརྦ་ཐམས་ཅད། ཏོ་ཡ་དྲ་གང་། ཀུ་ཏྲ་ཙིཏ་ཅི་ཡང་རུང་བ་ལ། ག་ཏཱ་ནཱ་སོན་པ་རྣམས། ཨཱ་ཀྲྀ་ཥྱཱ་ཨཱ་ཀྲྀ་ཥྱ། བཀུག་ཅིང་བཀུག་ནས། མཧཱ་ཆེན་པོ། ཤྨ་ཤཱ་ནེ་དུར་ཁྲོད་དུ། བཛྲ་ཨགྣདི་ཛྭ་ལི་ཏ་རྡོ་རྗེ་མེ་འབར་བའི། བྷཱུ་མྱཱཾ་ས་གཞི་ལ།
ནི་པཱ་ཏ་ཡ་ནི་པཱ་ཏ་ཡ་ལྟུང་བར་གྱིས་གཉིས། བཛྲ་རྡོ་རྗེ། པཱ་ཤེ་ན་ཞགས་པས། བཛྲ་བྷུ་ཛེ་ཥུ་ཐམས་ཅད་ལག་པ་རྣམས་ལ། བན་དྷ་ཡ་བན་དྷ་ཡ་ཆིངས་གཉིས། བཛྲ་རྡོ་རྗེ། ཤྲི་ཁ་ལ་ཡ་ལྕགས་སྒྲོག་གིས། སརྦ་པཱ་དེ་ཥུ་ཐམས་ཅད་རྐང་པ་རྣམས་ལ། ནི་རོ་དྷ་ཡ་ནི་རོ་དྷ་ཡ་འགོག་ཏུ་ཆུག་གཉིས། སརྦ་ཐམས་ཅད།
སཏྭེ་ཥུ་སེམས་ཅན་རྣམས་ལ། ཀཱ་ཡ་ལུས། བཱག་ངག ཙིཏྟ་སེམས་ལ། ཨུ་པ་དྲ་བ་ཀཱ་ར་ར་ཏཱ་ན་ཉེ་བར་འཚེ་བར་བྱེད་པ་ལ་དགའ་བ་རྣམས། མཧཱ་ཀྲོ་དྷ་བཛྲེ་ཎ་རྣམས་ཀྱིས་ཆེན་པོ་ཁྲོ་བོའི་རྡོ་རྗེ། ཙཱུར་ཎ་ཡ་ཙཱུརྞ་ཡ་ཕྱེ་མར་གྱིས་གཉིས། བཛྲ་རྡོ་རྗེ། ཁ་ཌ་གེ་ན་རལ་གྲིས། ནི་ཀྲིནྟ་ཡ་ནི་ཀྲིནྟ་ཡ་གཤོགས་གཉིས།
བཛྲ་རྡོ་རྗེ། ཏྲི་ཤཱུ་ལེ་ན་རྩེ་གསུམ་པས། བྷེ་ད་ཡ་བྷེ་ད་ཡ་ཕྱེས་ཤིག་གཉིས། བཛྲ་རྡོ་རྗེ། ཀརྟི་ཀ་ཡ་གྲི་གུག་གིས། ཧ་ན་ཧ་ན་ཆོམ་བསྣུན། བཛྲ་རྡོ་རྗེ། བཱ་ཎེ་ན་མདའ་ཡིས། བྷིན་དྷ་བྷིནདྷ་ཕུག་གཉིས། བཛྲ་རྡོ་རྗེ།
ཀཱི་ལ་ཀེ་ཕུར་པ་རྣམས་ཀྱིས། ཀཱི་ལ་ཡ་ཀཱི་ལ་ཡ་ཕུར་པས་ཐོབ་གཉིས། བཛྲ་རྡོ་རྗེ། མུད་ག་རེ་ཎ་ཐོ་བས། ཨཱ་ཀོ་ཊ་ཡ་ཨཱ་ཀོ་ཊ་ཡ་རྡུངས་གཉིས། བཛྲ་རྡོ་རྗེ། ཙཀྲེ་ཎ་འཁོར་ལོས། ཙྪེ་ད་ཡ་ཙྪེ་ད་ཡ་ཆོད་གཉིས། བཛྲ་རྡོ་རྗེ། ཀུན་ཏེ་ན་མདུང་གིས།
བྷིན་དྷ་བྷིན་དྷ་ཕུག་གཉིས། བཛྲ་རྡོ་རྗེ། དཎྜེ་ན་དབྱུག་པས། ཏཱ་ཌ་ཡ་ཏཱ་ཌ་ཡ་རྒྱོབ་གཉིས། བཛྲ་རྡོ་རྗེ། པརྴུ་ནཱ་དགྲ་སཏྭ། ཙྪིན་ད་ཙྪིན་ད་གཏུབས་གཉིས། སཱ་ར་དྷ་ཏྲི་ཀོ་ཊ་ཁཎྜཾ་ཀྲིཏྭཱ་ཕྱེད་བཅས་གསུམ་གྱི་དབྱེ་བ་དུམ་བུར་བྱས་ནས། ཤྨ་ཤཱ་ན་བྷཱུ་མྱཾ་དུར་ཁྲོད་ཀྱི་ས་གཞིར། སརྦ་ཐམས་ཅད།
བྷཱུ་ཏེ་བྷྱོ་འབྱུང་པོ་རྣམས་ལ། བ་ལིཾ་གཏོར་མ། ཀུ་རུ་ཀུ་རུ་མཛོད་མཛོད། བཛྲ་རྡོ་རྗེ། ཌཱ་མ་རུ་ཀེ་ཎ་ཅང་ཏེའུས། བཛྲ་ཌཱ་ཀི་ནཱི་རཱ་རྡོ་རྗེ་མཁའ་འགྲོ་མ། བཱ་ཧ་ཡ་བཱ་ཧ་ཡ་དགུག་པར་གྱིས་གཉིས། བཛྲ་ཌཱ་ཀི་ནཱི་བྷྱོ་རྡོ་རྗེ་མཁའ་འགྲོ་མ་རྣམས་ཀྱིས། མཱ་ར་ཀཱ་ཡི་ཀཱ་ནཱི་བདུད་ཀྱི་རིས་རྣམས་ཀྱི། རུ་དྷི་རཾ་ཁྲག
ནི་བེ་ད་ཡ་ནི་བེ་ད་ཡ་གསོལ་བར་མཛོད་གཉིས། པཉྩ་ལྔ། ཨ་མྲྀ་ཏ་བདུད་རྩི། ཧཱ་རི་ཎི་བྷྱཿའཕྲོག་མ་རྣམས་ལ། པཉྩ་ལྔ། ཨ་མྲྀ་ཏཾ་བདུད་རྩི། ནེ་བེ་ད་ཡ་ནི་བེ་ད་ཡ་གསོལ་བར་གྱིས་གཉིས། སརྦ་ཐམས་ཅད། བཛྲ་ཌཱ་ཀི་ནཱི་ས་ཧི་ཏཿརྡོ་རྗེ་མཁའ་འགྲོ་མ་དང་བཅས་པས། སརྦ་ཐམས་ཅད།
སཏྭཱ་ནཱཾ་སེམས་ཅན་རྣམས་ཀྱི། ཤཱནྟིཾ་ཀཾ་ཞི་བ་དང་། པཽཥྚིཾ་ཀཾ་རྒྱས་པ་དང་། རཀྵ་བསྲུང་བ་དང་། ཨཱ་བ་ར་ཎ་བསྐྱབ་པ་དང་། གུཔྟིཾ་སྦ་བ། ཀུ་རུ་ཀུ་རུ་མཛོད་མཛོད། ཧུྃ་ཧཱུྃ་ཕཊ་ཅེས་པ་ནི་བཅོམ་ལྡན་འདས་དུས་ཀྱི་འཁོར་ལོ་རྡོ་རྗེ་འཇིགས་བྱེད་ཀྱི་ཡན་ལག་སོ་སོའི་ཕྲེང་བའི་སྔགས་ཏེ། ལན་བདུན་བཟླས་པས། བདུད་བཞི་དང་བགེགས་དང་གཞན་གྱིས་མི་ཐུབ་པ་ཚོགས་བདག་དང་ཡི་དྭགས་ལ་སོགས་པའི་བདག་པོ་རྣམས་ཐམས་ཅད་དང་གདུག་པ་ཅན་ཐམས་ཅད་གཅོད་པར་བྱེད་དོ། །
དེ་ལྟར་འགྲུབ་པ་འདི་ལ་ཡང་དང་པོར་བསྙེན་པ་བྱེ་བ་བཟླས་པ་དང་། སྦྱིན་སྲེག་འབུམ་ཕྲག་བཅུ་སྟེ། ལས་སོ་སོ་ལ་བཟླས་པ་འབུམ་ཕྲག་བཅུ་དང་། སྦྱིན་སྲེག་ཁྲི་ཕྲག་བཅུའོ་ཞེས་པ་ནི་ངེས་པའོ། ། རྐང་པ་བདུན་ཅུ་རྩ་གཉིས་ཀྱིས་གཞི་ལམ་འབྲས་གསུམ་མཚོན་ཏེ། གཞི་ལ་ཕྱིར་ལོ་གཅིག་གི་ཁྱིམ་བཅུ་གཉིས་འཕོ་མཚམས་སོ་སོར་ཡེ་ཤེས་ཀྱི་ཆ་དབང་ཕྱུག་ལྔ་བཅུ་རྩ་དྲུག་བཞི་ཆ་དང་བཅས་པ། ནང་ལ་འཕོ་བ་བཅུ་གཉིས་ཡེ་ཤེས་ཀྱི་ཆ་དབུགས་ལྔ་བཅུ་རྩ་དྲུག་བཞི་ཆ་བཅུ་གཉིས་དང་བཅས་པ་དང་། དེའི་རྟེན་ལྟེ་བའི་ཕྱི་སྐོར་གྱི་རྩ་དྲུག་ཅུ། བར་སྐོར་གྱི་ཁྱིམ་བཅུ་གཉིས་ཀྱི་རྩ་དང་བཅས་པའོ། ། ལམ་ལ་བསྐྱེད་པར་ཕུང་ཁམས་སྐྱེ་མཆེད་དག་པའི་དཀྱིལ་འཁོར་གྱི་ལྷ་རྫོགས་པར་སོར་སྡུ་བསམ་གཏན་དུ་འཕོ་བ་བཅུ་གཉིས་ཀྱི་དཀྱིལ་འཁོར་ལྔའི་རླུང་ཡེ་ཤེས་དང་བཅས་པ་དབུ་མར་ཞུགས་པས་ལུས་རྩ་སྦྱངས་ཏེ།
ཤ་དང་ལྷའི་མིག་གིས་རྟགས་བཅུ་དང་། རྟགས་ཅན་རྣམས་མངོན་དུ་འགྱུར་བ། སྲོག་རྩོལ་དུ་རྐང་པ་དོན་གཉིས་པོའི་རྐང་པ་བཅུ་གཉིས་ཀྱིས་ཆུ་སྲིན་ནས་བརྩམས་པའི་འཕོ་བོ་བཅུ་གཉིས་ཀྱི་ཡེ་ཤེས་ཀྱི་རླུང་གི་བཟླས་པ་དང་། དེ་ནས་རྐང་པ་ལྔས་ཆུ་སྲིན་གྱིས་འཕོ་བའི་དཀྱིལ་འཁོར་ལྔའི་རླུང་། དེ་ནས་རིམ་བཞིན་རྐང་པ་ལྔ་ལྔས་བུམ་པ་ནས་གཞུའི་བར་གྱི་དཀྱིལ་འཁོར་ལྔ་ལྔའི་དབུགས་ཀྱི་བཟླས་པ་དང་། འཛིན་པར་འཕོ་བ་བཅུ་གཉིས་ཀྱི་དཀྱིལ་འཁོར་དྲུག་ཅུ་ཡེ་ཤེས་ཀྱི་ཆ་བཅུ་གཉིས་ཏེ་བདུན་ཅུ་རྩ་གཉིས་འཁོར་ལོ་དྲུག་ལ་འགོག་པ། རྗེས་དྲན་དུ་གཏུམ་མོའི་མེ་འབར་བས་འཛག་པའི་དགའ་བ་ཉམས་སུ་མྱོང་བ། ཏིང་ངེ་འཛིན་དུ་འཕོ་བ་བཅུ་གཉིས་ཀྱི་རླུང་ཉི་ཁྲི་ཆིག་སྟོང་དྲུག་བརྒྱ་མ་ལུས་པར་འགགས་པས་སྒྲིབ་བྲལ་གྱི་ཆོས་མ་ལུས་པ་རྫོགས་པར་ཐོབ་པ་དང་། འབྲས་བུ་ལ་རྟེན་འབྲེལ་བཅུ་གཉིས་འགགས་པས་བཅུ་གཉིས་མངོན་དུ་བྱས་ཏེ་མཁྱེན་པ་བཞི་ལྡན་གྱི་དུས་ཀྱི་འཁོར་ལོ་ཐོབ་པའོ། ། སྔགས་འདི་དག་ཡེ་ལེར་རྡོར་བཟླས་ལ་སྦྱར་བ་དངོས་སུ་བསྟན་པས་གཞན་རྣམས་ཤུགས་ལ་བསྟན་ཏོ། །
དེ་ལྟར་ན་རྐང་པ་བཅུ་དྲུག་པས་དེ་ཉིད་རྣམ་པ་བཅུ་དྲུག་རིག་དང་། འདིས་བདེན་དོན་བཅུ་གཉིས་བསྟན་པས་སྔགས་གཉིས་ཀྱིས་ཐབས་ཤེས་ཟུང་འཇུག་མཚོན་ནོ། ། དེ་ནས་བདུད་ཚར་བཅད་པ་བྱེད་ནས་ཡང་དང་ཡང་དུ་མལ་སྟན་ལ་ཉལ་བར་བྱ་སྟེ་ཇི་སྲིད་དགེ་བའི་མཚན་མ་ཐོབ་ཀྱི་བར་དུ་མཚན་མ་བརྟག་པར་བྱའོ། ། དེ་ནས་མལ་སྟན་སྤངས་ཏེ་རྡོ་རྗེ་དང་དྲིལ་བུ་བཟུང་ནས་སླར་ཡང་གཏོར་མ་སྦྱིན་པར་བྱའོ། ། དེ་ནས་དཀྱིལ་འཁོར་གྱི་ནུབ་ཀྱི་ས་ལ་ཤར་དུ་མངོན་པར་ཕྱོགས་པས་རྡོ་རྗེའི་ཐིག་སྐུད་དྲི་དང་སྤོས་ལ་སོགས་པས་ཡང་དག་པར་མཆོད་དེ། དེ་ནས་ཞི་བ་ལ་སོགས་པའི་ལས་ཀྱི་དགོངས་པ་ཐིག་ཆལ་སོ་སོར་ངེས་པ་སྟེ། ཞི་རྒྱས་ལ་ཤྲི་ཁཎྜ་ཙན་དན་དཀར་པོ་དང་། འབྲས་ས་ལི་བཏགས་པ་དང་། བསད་བསྐྲད་ལ་ཁྲག་དང་དུག་དང་། རོ་སྲེག་པའི་སོལ་བ་དང་།
དབང་དགུག་པ་གུར་གུམ་དང་། ཙན་དན་དམར་པོ་དང་། རེངས་རྨོངས་ལ་ཡུང་བ་དང་། བ་བླའི་ཆུ་ཡིས་སྦངས་ཏེ་སློབ་དཔོན་གྱི་ཁུ་ཚུར་གཡོན་པ་དང་། སློབ་མ་ནུབ་ཏུ་མངོན་པར་ཕྱོགས་པའི་ཁུ་ཚུར་གཡས་པས་ཐིག་སྐུད་བཟུང་ནས་ཤར་དང་ནུབ་ཀྱི་ས་ལ་བརྐྱང་སྟེ་སྔགས་འདི་བརྗོད་པར་བྱའོ། ། ཨོཾ་ཨཱཿཧུྃ་ཡབ་ཀྱི་སྐུ་གསུང་ཐུགས་ཀྱི་ས་བོན། ཀཱ་ཡ་ཝཱཀ་ཙིཏྟ་སྐུ་གསུང་ཐུགས། ཨེ་ཀ་བྷཱུ་ཏ་གཅིག་ཏུ་གྱུར་པ། སརྦ་དྷརྨཱ་ཆོས་ཐམས་ཅད། ཨེ་ཀཱ་ཀཱ་རེ་ཎ་གཅིག་པའི་རྣམ་པས།
བཛྲ་སཏྭཱ་ཧཾ་རྡོ་རྗེ་སེམས་དཔའ་ང་། བྷཱུ་མྱཾ་ས་གཞི་ལ། སཱུ་ཏྲ་ཡ་མི་འདེབས་སོ། ། ཧཱུྃ་ཨཱཿཕཊ་ཡུམ་གྱི་ཐུགས་གསུང་སྐུའི་ས་བོན་ནོ། ། དེ་ནས་རྡོ་རྗེའི་ཐིག་འདེབས་པའི་སྔགས་བརྗོད་པར་བྱ་སྟེ། ཨོཾ་བཛྲ་སཱུ་ཏྲ་རྡོ་རྗེའི་ཐིག ཨེ་ཀཱ་ཀཱ་ར་གཅིག་པའི་རྣམ་པའི། སྭ་རཱུ་པེ་ཎ་རང་བཞིན་གྱིས། ཛཿཛཿཛཿདགུག་པའི་ས་བོན། སརྦ་དྷརྨཱན་ཆོས་རྣམས་ཐམས་ཅད་ལ།
སཱུ་ཏྲ་ཡ་ཐིག་ཐོབ་ཅིག ཨོཾ་ཨཱཿཧཱུྃ་ཧོཿཧཾ་ཀྵཿརིགས་དྲུག་གི་ས་བོན། ཕཊ་བསྣུན་པའི་ས་བོན། འདུག་སྟང་རྐང་པ་གཡོན་པ། སྐྱིལ་ཀྲུང་ཕྱེད་པ་སྟེ་རྐང་པ་གཡས་པའི་མཐིལ་ས་ལ་བཞག་པ་དང་། སློབ་མའི་གཡས་པ་སྐྱིལ་ཀྲུང་དང་། རྐང་པ་གཡོན་པ་ས་ལ་བཞག་པས་ཤར་དང་ནུབ་ཀྱི་ཚངས་པའི་ཐིག་གདབ་པར་བྱའོ། ། དེ་ནས་སློབ་དཔོན་ནུབ་ནས་ལྷོའི་སར་གནས་པ་དང་། སློབ་མ་ཤར་ནས་བྱང་གི་སར་གནས་པས་ལྷོ་དང་བྱང་གི་ཚངས་པའི་ཐིག་གདབ་སྟེ། སྒོ་བཞི་རྣམས་ཀྱི་དབུས་སུ་སོན་པ་ཤར་དང་།
ནུབ་དང་། ལྷོ་དང་། བྱང་གི་ཕུར་བུའི་སྟེང་དུ་ཐིག་གདབ་པར་བྱའོ། ། འདིས་ཕུར་བུ་ཡང་དཀྱིལ་འཁོར་གྱི་ཚོན་གྱི་མཐར་དགོད་པར་གསལ་ལོ། ། དེ་ན་རང་གི་འདོད་པས་དཀྱིལ་འཁོར་ཇི་ཙམ་བྱེད་པའི་སྒོ་ཚད་བཅུ་བདུན་གྱི་ཚད་ཀྱི་ཟུར་ཐིག་གདབ་པར་བྱ་སྟེ། སླར་ཡང་སྐྱིལ་ཀྲུང་དང་སྔགས་བརྗོད་པ་སོགས་པའི་ཆོ་ག་དེ་ཉིད་ཀྱིས་རླུང་དང་མེ་དང་། བདེན་བྲལ་དང་དབང་ལྡན་གྱི་ཟུར་ཐིག་གདབ་པར་བྱའོ། ། དེ་ནས་ཕྱོགས་ཀྱི་ཡོངས་འཇོམས་སྤངས་ནས་ཤར་དང་ནུབ་ཀྱི་ཚངས་པའི་ཐིག་ནས་བརྩམས་ཏེ། ལྷོའི་ས་ལ་ཐིག་གདབ་པར་བྱའོ། ། དེ་ནས་བྱང་གི་ས་ལའོ། །
དེ་ནས་ལྷོ་དང་བྱང་གི་ཚངས་པའི་ཐིག་ནས་བརྩམས་ཏེ་ནུབ་ཀྱི་ས་ལ་ཐིག་རྣམས་གདབ་བོ། ། དེ་ནས་ཤར་ཀྱི་ས་ལའོ། ། དེ་ནས་དྲི་དང་སྤོས་ལ་སོགས་པ་ཕུལ་ནས། དཀྱིལ་འཁོར་བྲི་བ་ལ་དགོས་པའི་ཐིག་རྣམས་ཡང་དག་པར་བསྲུངས་ཏེ། མི་དགོས་པའི་ལྷག་མ་ཐམས་ཅད་དབྱི་བར་བྱའོ། ། ཧི་ཡིག་ཁྲོ་བོའི་བལྟ་བ་ཡིས། ། སྒོ་ལ་སོགས་པ་དབྱེ་བར་བྱ། ། ཞེས་རྒྱུད་ལས་འབྱུང་བ་ལྟར་སྒོ་ཐམས་ཅད་ཀྱི་རྩ་ཐིག་ཡང་དག་པར་སྦྱངས་ཏེ་སླར་ཡང་དྲི་དང་མེ་ཏོག་ལ་སོགས་པ་དང་། གཏོར་མ་བྱིན་ནས་སྔར་བརྗོད་པའི་ཆོ་གས་སྔགས་བཟླས་པར་བྱའོ། ། བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་འགྲེལ་བཤད་རྩ་བའི་རྒྱུད་ཀྱི་རྗེས་སུ་འཇུག་པ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་ཀྱི་དབང་གི་ལེའུ་ལས་བསྲུང་བའི་འཁོར་ལོ་སྔོན་དུ་འགྲོ་བ་ཅན་ས་དང་སློབ་མ་ལ་སོགས་པ་བཟུང་བའི་མདོར་བསྡུས་ཆེན་པོ་སྟེ་གཉིས་པའོ།།
༈ །བཅོམ་ལྡན་འདས་དུས་ཀྱི་འཁོར་ལོ་འགྱུར་མེད་བདེ་བ་ཆེན་པོའི་བདག་ཉིད་སྐུ་གསུང་ཐུགས་ཀྱི་དཀྱིལ་འཁོར་པ་རྣམས་དག་གིི་གཙོ་བོ། སྐུ་གསུང་ཐུགས་ཀྱི་རྡོ་རྗེ་གསུམ་མཆོག་གི་བདག་ཉིད་ལ་བཏུད་དེ། ཕྱི་རོལ་དུ་ཟླ་བ་དང་། ནང་དུ་ཁུ་བའི་ཆ་བཅུ་དྲུག་གི་དབྱེ་བས་བརྒྱད་གཉིས་ཏེ་བཅུ་དྲུག་པའི་ཆེའི་བདག་ཉིད་ཀྱི་དཀྱིལ་འཁོར་གྱི་སྐུ་གསུང་ཐུགས་ཀྱི་དཀྱིལ་འཁོར་གསུམ་ལ་ཡང་ཡང་དུ་ཐིག་གདབ་སྟེ། བཅུ་དྲུག་གི་ཆར་ནི་ཕྱེ་བ་ཡིས་རྡོ་རྗེའི་ཐིག་ནི་གདབ་པའི་ཚུལ་ལ། བསྡུད་པ་པོ་འཇམ་པའི་རྡོ་རྗེས་བསྡུས་རྒྱུད་ལས། དགོས་པ་ཉི་མའི་ཤིང་རྟ་ལ་སོགས་པའི་དྲང་སྲོང་བྲམ་ཟེའི་རིགས་ལས་ནི། མཆོག་ཏུ་སྨྲ་བ་པོ་རྣམས་ཀྱི་མཁས་པའི་ང་རྒྱལ་གཞིལ་བའི་དོན་དུ་བརྗོད་བྱ་སྐུ་དཀྱིལ་ཀྱི་རྩ་ཐིག་ཚུན་ཆད་ལ། ཁྲུ་བཞི་པའི་དཔལ་ལྡན་དུས་འཁོར་གྱི་དཀྱིལ་འཁོར་ནི་སྐུ་གསུང་ཐུགས་ཀྱི་དཀྱིལ་འཁོར་གསུམ་ལ་སོར་མོ་ཕྱེད་པའི་ཚད་ཀྱི་ཐིག་ཕྱོགས་སུ་དགུ་བཅུ་རྩ་དྲུག་གི་དབྱེ་བས་གདབ་པའི་སྤྲོས་པ་གང་ཞིག་གསུངས་པ་དེ་གཞུང་རྩ་བའི་རྒྱུད་ཀྱི་རྗེས་སུ་འབྲངས་ནས་ཐིག་གདབ་པའི་མཚན་ཉིད་རང་བཞིན་པད་དཀར་བདག་གིས་འགྲེལ་པས་རྒྱས་པར་དགྲོལ་བར་བྱའོ། ། འདིར་མཆོག་གི་དང་པོའི་སངས་རྒྱས་ལས་བསྡུས་རྒྱུད་ཀྱི་ཚིགས་སུ་བཅད་པ་སུམ་ཅུ་རྩ་ལྔ་ལ་སོགས་པས་དཀྱིལ་འཁོར་གྱི་མཚན་ཉིད་བསྡུས་ཏེ་འཇམ་དཔལ་གྱིས་ཐིག་ཅེས་པ་ལ་སོགས་པས་ཡང་དག་པར་བརྗོད་པ་གང་ཡིན་པ་དེ་དག་ད་ནི་རྩ་བའི་རྒྱུད་ཀྱི་རྗེས་སུ་འབྲངས་ནས་དགྲོལ་བར་བྱའོ། །
གཞུང་འདི་ཚིགས་བཅད་སོ་དྲུག་པ་ཡིན་ཡང་དེ་དང་ཉེ་བའི་ཕྱིར་སོ་ལྔ་པ་སྨོས་ཤིང་། ལ་སོགས་པས་སོ་དྲུག་པ་བསྡུས་ཏེ་བསྟན་པ་ཡིན་ནོ། ། འདིར་སྔར་གྱི་དཀྱིལ་འཁོར་གྱི་ས་ལ་ནུབ་ཏུ་བཞུགས་པའི་རྡོ་རྗེ་སློབ་དཔོན་ཤར་དུ་མངོན་པར་ཕྱོགས་པ་དང་། ཤར་དུ་སློབ་མ་ལས་ཀྱི་རྡོ་རྗེ་ཅན་ནུབ་ཏུ་མངོན་པར་ཕྱོགས་པས་དཀྱིལ་འཁོར་གྱི་ས་གྲུ་བཞིར་གཞལ་ནས་དབུས་སུ་ཚངས་པའི་ཐིག་གདབ་པར་བྱའོ། ། དེ་ནས་ལྷོར་བཞུགས་པའི་རྡོ་རྗེ་སློབ་དཔོན་བྱང་དུ་མངོན་པར་ཕྱོགས་པ་དང་། བྱང་དུ་སློབ་མ་ལྷོར་མངོན་པར་ཕྱོགས་པས་ཚངས་པའི་ཐིག་གདབ་པར་བྱ་སྟེ། ཚངས་པའི་ཐིག་གི་ངེས་པའོ། ། དེ་ནས་ཟུར་སྦྱང་བར་བྱ་སྟེ་དག་པའི་དོན་དུ་ཟུར་གྱི་ཐིག་ཀྱང་གདབ་པར་བྱའོ། ། དེ་ནས་ཐིག་ནི་རོ་དང་དགུ་བཅུ་འདི་དག་ཚངས་པའི་ཐིག་ལས་ཕྱོགས་ཀྱི་ཆ་རྣམས་དག་ཏུ་རབ་སྦྱིན་བྱ། ཞེས་པ་ནི་འདིར་དབུས་ཀྱི་ཚངས་པའི་ཐིག་ལས་ལྷོའི་ཕྱོགས་ཀྱི་ཆར་དགུ་བཅུ་རྩ་དྲུག་དང་།
བྱང་དུ་དགུ་བཅུ་རྩ་དྲུག་དང་། ཤར་དུ་དགུ་བཅུ་རྩ་དྲུག་དང་ནུབ་ཏུ་དགུ་བཅུ་རྩ་དྲུག་གི་ཐིག་རྣམས་སུ་རབ་ཏུ་བཏབ་ནས། སོར་ཕྱེད་བརྗོད་པ་ནོར་དང་དུས་ཀྱི་ཐིག་རྣམས་དག་གིས་ཞེས་པ་དེ་དག་ལས་ཐིག་བཞི་བཅུ་རྩ་བརྒྱད་ཀྱིས་དབུས་སུ་སྙིང་པོའི་དཀྱིལ་འཁོར་དག་ཏུ་འགྱུར་ཏེ་ཐུགས་ཀྱི་དཀྱིལ་འཁོར་དུ་འགྱུར་རོ་ཞེས་པའི་དོན་ཏོ། ། སྙིང་པོ་ལས་ནི་ཕྱི་རོལ་མཐའ་དག་རྣམས་ཀྱི་ཞེས་པ་དགུ་བཅུ་རྩ་གཉིས་ལྷག་པའི་བརྒྱ་ཡིས་བཀོད་པ་དག་ཀྱང་དཀྱིལ་འཁོར་ཆེན་པོའི་སྒོ་ཡི་མཚམས་ཞེས་པ་སྟེ་སྙིང་པོའི་དཀྱིལ་འཁོར་གྱི་ཐིག་ལས་ཉིས་འགྱུར་གྱི་ཐིག་གི་གསུང་གི་དཀྱིལ་འཁོར་གྱི་སྒོའི་མཚམས་སུ་འགྱུར་རོ། ། གསུང་གི་དཀྱིལ་འཁོར་གྱི་ཐིག་ལས་ཉིས་འགྱུར་གྱིས་སྐུའི་དཀྱིལ་འཁོར་གྱི་སྒོའི་མཐར་ཐུག་པར་འགྱུར་རོ། ། དེ་ནས་སྐུ་ཡི་དཀྱིལ་འཁོར་ལ་རྭ་བ་ལྔ་དང་། རྟ་བབས་དང་། ས་དང་། ལ་སོགས་པས་ཆུ་དང་། རྩེ་མོ་ཅན་མེ་དང་།
གཡོ་བ་རླུང་གི་དཀྱིལ་འཁོར་བཞི་དང་། རྡོ་རྗེའི་ཕྲེང་བ་བལྟ་བར་བྱ་སྟེ། ཕྱ་ིརོལ་ས་ཞེས་པ་ནམ་མཁའི་ས་ལ་ཞེས་པའི་དོན་ཏོ། ། ཞེས་པ་ཐིག་གདབ་པའི་ངེས་པ་གང་ཡིན་པ་དེ་ནི་དབྱི་དགོས་པས་ལྷག་པ་དང་བཅས་པས་སྤྲོས་པའི་དོན་གྱིས་གསུངས་པའོ། ། རང་གི་ངོ་བོ་སྤྲོས་པ་མེད་པས་ནི་སླར་ཡང་ཚིགས་སུ་བཅད་པ་ལྔ་བཅུ་རྩ་གསུམ་པ་ལ་སོགས་པ་གཉིས་ཀྱིས་སོ། ། གཉིས་དང་ཆུ་གཏེར་གཅིག་དང་ཞེས་པ་ལ་སོགས་པའམ་སོར་ཕྱེད་ཀྱི་ཆ་ཤས་ཀྱིས་ཆ་སོ་སོའི་ཚད་ངེས་པ་གསུངས་སོ། ། དེའི་ཕྱིར་སོར་ཕྱེད་པའི་ཚད་ཀྱིས་བརྗོད་པའི་རེ་མིག་དགུ་བཅུ་རྩ་དྲུག་པོ་འདི་དག་གིས་ཐིག་གི་ཚད་གསུངས་པ་གང་ཡིན་པ་དེ་ནི་སློབ་དཔོན་གྱིས་སྤྲོས་པའི་དོན་ཏོ། ། གཞན་གཉིས་དང་ཆུ་གཏེར་ཞེས་པ་ལ་སོགས་པས་ཆ་ཤས་ཀྱི་ཐིག་གདབ་པ་གསུངས་པ་ཡིན་པ་སྤྲོས་པ་མེད་པ་དེ་ནི། བྱིས་པའི་སློབ་མ་རྣམས་ཀྱིས་རབ་ཏུ་རྟོགས་པར་བྱེད་པའི་དོན་དུ་གསུངས་པའོ། ། དེ་ཡི་ཕྱིར་ཐིག་གང་ཞིག་ཕྱིས་དབྱི་བར་བྱ་བ་དེ་དག་ནི་དང་པོར་གདབ་པར་བྱ་བ་མ་ཡིན་ནོ་ཞེས་པ་རྩ་རྒྱུད་ཀྱི་ཐིག་གི་ཆོ་ག་གཞན་ལས་གསུངས་པའི་ངེས་པའོ། །
དེ་ནས་རྩ་བའི་རྒྱུད་ཀྱི་རྗེས་སུ་འབྲངས་ནས་སྤྲོས་པ་མེད་པ་ཟླ་བའི་ཆ་དག་པས་ཐིག་གདབ་པ་བརྗོད་པར་བྱ་སྟེ། དེ་བཞིན་དུ་བཅོམ་ལྡན་འདས་ཀྱིས་གསུངས་པ། དགའ་བ་བཞི་དག་པའི་གྲུ་བཞི་མཉམ་པའི་ས་དག་ལ། དེ་ཉིད་བཅུ་དྲུག་མཚོན་པའི་བཅུ་དྲུག་ཆ་རུ་བྱས་ནས་ནི། སྐུའི་དཀྱིལ་འཁོར་གྱི་ཕྱོགས་རེ་རེ་སྒོ་སོགས་ཀྱི་དོན་དུ་ཆ་བཞི་བཞི་དོར་བར་བྱས་ཏེ། སླར་ཡང་ནང་གི་ཆ་བརྒྱད་ནི་ཕྱེད་མར་བསྒོས་ཏེ་བཅུ་དྲུག་ཏུ་བྱས་པ་ལ་གསུང་དང་ཐུགས་ལ་སོགས་པའི་དཀྱིལ་འཁོར་བྱའོ། ། དེ་ནས་གསུང་གི་དཀྱིལ་འཁོར་གྱི་ནི་སྒོ་སོགས་དག་གི་ཆ་ཕྱི་རུ་ཆ་བཞི་དོར་ནས་ནང་གི་ཆ་བརྒྱད་ནི་བཅུ་དྲུག་པར་བྱས་པ་ལ་སླར་ཡང་ཐུགས་ཀྱི་དཀྱིལ་འཁོར་བྱའོ། ། དེ་ལྟར་ཟླ་བའི་ཡེ་ཤེས་ཀྱི་ཆ་ཕྱོགས་གསུམ་ཡང་དག་པར་དག་པའི་དཀྱིལ་འཁོར་གསུམ་ནི་འོག་གི་རྩ་ཡོན་ཏན་གསུམ་གྱི་བདག་ཉིད་དོ། ། དེ་ནས་སོར་ཕྱེད་གཉིས་དང་ཆུ་སྟེ་བཞི་ལ་སོགས་པའི་ཆས་དཀྱིལ་འཁོར་གསུམ་པོ་དེའི་ནང་ཚན་གྱི་ཐིག་རྣམས་གདབ་བོ་ཞེས་པ་ལ་སོགས་པ་སྐུ་དང་གསུང་དང་ཐུགས་ཀྱི་དཀྱིལ་འཁོར་ལ་ཐིག་གདབ་པའི་ངེས་པ་བཅོམ་ལྡན་འདས་ཀྱིས་གསུངས་ཏེ། རྩ་བའི་རྒྱུད་ལས་གསུངས་པའི་ཆོ་ག་དེ་ཡིས་དབྱི་བའི་ཐིག་རྣམས་སྤངས་ནས་རྡོ་རྗེ་སློབ་དཔོན་གྱིས་ཐིག་གདབ་པར་བྱའོ་ཞེས་པ་ནི་ངེས་པའོ། །
འདིར་ཡང་ཁྲུ་བཞི་པའི་བདག་ཉིད་ཀྱི་དཀྱིལ་འཁོར་གསུམ་ལ་སོར་ཕྱེད་པའི་ཆ་དགུ་བཅུ་རྩ་དྲུག་ཉིས་འགྱུར་དུ་གསུངས་པར་འགྱུར་རོ། ། དེ་ལ་ཆ་བཅུ་དྲུག་པ་རྣམས་ཀྱི་ཆ་སོ་སོ་ལ་སོར་ཕྱེད་པ་བཅུ་གཉིས་སུ་འགྱུར་ཏེ། དེ་ལྟར་ན་ཆ་བཅུ་དྲུག་པོ་རྣམས་ལ་སོར་ཕྱེད་པ་དགུ་བཅུ་རྩ་དྲུག་ཉིས་འགྱུར་དུ་འགྱུར་རོ། ། དེའི་ཕྱིར་དང་པོ་དཀྱིལ་འཁོར་གྱི་དོན་གྱི་ས་གཞི་ཆ་བཅུ་དྲུག་ཏུ་བྱའོ། ། དེ་ནས་ཕྱི་རོལ་གྱི་ཕྱོགས་བཞི་རྣམས་སུ་ཆ་བཞི་བཞི་དོར་ཏེ། ངོས་གཉིས་ཀ་ལ་ཆ་བརྒྱད་དོར་ནས་གསུང་གི་དཀྱིལ་འཁོར་གྱི་དོན་དུ་ཐིག་གདབ་པར་འགྱུར་རོ། ། དེ་ནས་གསུང་གི་དཀྱིལ་འཁོར་ལ་ཆ་བརྒྱད་ཡོད་པ་བརྒྱད་པོ་སོ་སོའི་དབུས་སུ་ཐིག་རེ་རེ་བཏབ་ནས་ཆ་བརྒྱད་པོ་གང་ཡིན་པ་དེ་ཉིད་ཆ་བཅུ་དྲུག་ཏུ་བྱའོ། ། དེ་ལ་ཆ་བཅུ་དྲུག་པོ་རེ་རེ་རྣམས་ལ་ནི་སོར་ཕྱེད་པ་དྲུག་དྲུག་པར་འགྱུར་རོ། ། དེ་དག་ལས་ཀྱང་ཐུགས་ཀྱི་དཀྱིལ་འཁོར་གྱི་དོན་དུ་ཤར་དུ་ཆ་བཞི་དང་། དེ་བཞིན་དུ་ནུབ་དང་བྱང་དང་ལྷོར་ཡང་ཆ་བཞི་བཞི་དོར་ནས།
སྙིང་པོར་ཆ་བརྒྱད་ཡོད་པ་སོ་སོའི་དབུས་སུ་ཐིག་རེ་རེ་བཏབ་སྟེ། སྙིང་པོའི་ཆ་བརྒྱད་པོ་དེ་བཞིན་ཆ་བཅུ་དྲུག་ཏུ་བྱའོ། ། ཐུགས་ཀྱི་དཀྱིལ་འཁོར་དེ་ལ་བཅུ་དྲུག་པོ་སོ་སོ་རྣམས་ནི་སོར་ཕྱེད་པ་གསུམ་གསུམ་པར་འགྱུར་རོ། ། དེ་ལྟར་ན་ནོོར་དང་དུས་ཀྱིས་བསྒྱུར་ཞེས་པ་སོར་ཕྱེད་པ་བཞི་བཅུ་རྩ་བརྒྱད་ཀྱིས་ཐུགས་ཀྱི་དཀྱིལ་འཁོར་དུ་འགྱུར་ཏེ། སོར་ཕྱེད་པ་གསུམ་གྱི་བདག་ཉིད་ཀྱི་ཆ་བཅུ་དྲུག་གིས་སོ། ། འདིས་ནི་རྟ་བབས་ཡར་བཅད་ལ་དཀྱིལ་འཁོར་དུ་བསྟན་ནོ། ། ཐུགས་ཀྱི་དཀྱིལ་འཁོར་གྱི་ཆ་དེ་རྣམས་ལས་ཚངས་པའི་ཐིག་ལས་བྱང་དང་ལྷོ་དང་ཤར་དང་ནུབ་ཀྱི་ཆར་ནང་གི་ཆ་བཅུ་དྲུག་ཏུ་བགོས་པའི་ཆ་གཉིས་སོར་ཕྱེད་དྲུག་ནི་ཐུགས་ཀྱི་དཀྱིལ་འཁོར་གྱི་སྒོ་བཞིའི་ཚད་ཀྱི་དོན་དུ་བཅོམ་ལྡན་འདས་ཀྱིས་གསུངས་སོ། ། དེ་བཞིན་དུ་སོར་ཕྱེད་པ་གསུམ་གྱི་ཆ་བཞི་སོར་ཕྱེད་བཅུ་གཉིས་ནི་གསུང་གི་དཀྱིལ་འཁོར་གྱི་སྒོའི་དོན་དུ་གསུངས་སོ། ། དེ་བཞིན་དུ་སོར་ཕྱེད་པ་གསུམ་གྱ་ིཆ་བརྒྱད་སོར་ཕྱེད་ཉེར་བཞི་ནི་སྐུའི་དཀྱིལ་འཁོར་གྱི་སྒོའི་དོན་དུ་གསུངས་ཏེ། དེ་ལྟར་ཐུགས་དང་གསུང་དང་སྐུའི་དཀྱིལ་འཁོར་ལ་རང་རང་གི་འཁོར་ལོའི་ཚད་ཀྱིས་སྒོ་ནི་འཁོར་ལོའི་བརྒྱད་ཆར་འགྱུར་རོ། །
འཁོར་ལོ་ཡང་ར་བའི་རྩིག་པ་དང་པོའི་མཚམས་སུ་རིག་པར་བྱ་སྟེ། དཀྱིལ་འཁོར་གསུམ་ཀ་ལ་ཡང་དེ་བཞིན་ནོ། ། ཚངས་པའི་ཐིག་ལས་བྱང་དང་ལྷོ་དང་ཤར་དང་ནུབ་ཏུ་སོར་ཕྱེད་པ་གཉིས་སྤངས་ནས་སྙིང་པོའི་པད་མའི་ལྟེ་བ་གཙོ་བོའི་གདན་གྱི་དོན་དང་། ཕྱོགས་བཞིའི་སྒོ་རྣམས་སུ་སྒོ་བའི་ལྷའི་པད་མའི་གདན་གྱི་དོན་དུ་ཐིག་གདབ་པར་བྱའོ། ། དེ་ནས་བྱང་དང་ལྷོ་དང་ཤར་དང་ནུབ་ཀྱི་ཕྱོགས་རྣམས་སུ་ཆུ་གཏེར་ཞེས་པ་སོར་ཕྱེད་པ་བཞི་ནི་འཁོར་གྱི་ལྷ་དང་ལྷ་མོའི་པད་མའི་འདབ་མ་རྣམས་སུ་འགྱུར་ཏེ། གཙོ་བོའི་གདན་འཁོར་ལོ་འམ་ཆུ་སྐྱེས་ཏེ་པད་མའི་གདན་ནི་ལྷ་དང་ལ་སོགས་པས་ལྷ་མོ་ལྷག་མ་རྣམས་ཀྱི་གདན་ལས་སུམ་འགྱུར་དག་ཏུ་འགྱུར་རོ། ། དེ་ལྟར་ཚངས་པའི་གནས་སུ་ནི་ཉི་མའི་རི་མིག་དག་གིས་ཞེས་པ་སོར་ཕྱེད་པ་བཅུ་གཉིས་ཀྱིས་བཅོམ་ལྡན་འདས་ཀྱི་པད་མའོ། ། པདྨའི་སུམ་ཆ་ནི་ལྟེ་བ་སྟེ་སོར་ཕྱེད་པ་བཞིར་འགྱུར་རོ། ། ཞེས་པ་ངེས་པའོ། ། དེ་ནས་ཕྱོགས་རྣམས་སུ་ཚངས་ཐིག་ནས་ནུས་མའི་གདན་གྱི་འདབ་མའི་རྩེ་མོའི་བར་ཕྱེད་མར་བགོས་པའི་དབུས་སུ་ཐིག་བཏབ་པས་ཕྱི་དང་ནང་དུ་སོར་ཕྱེད་གསུམ་གསུམ་འབྱུང་བའི་ནང་མ་སྒོའི་དོན་དུ་དོར་ནས།
ལྷག་མ་ཕྱིའི་སོར་ཕྱེད་པ་གསུམ་ཕྱེད་མ་རྣམ་པ་གཉིས་སུ་བྱས་ཏེ། ད་ནང་མ་ལ་རྐང་པ་སྟེ་སོར་གྱི་བཞི་ཆ་དང་བཅས་པའི་སོར་ཕྱེད་འབྱུང་བའི་ཆ་ཡིས་སྙིང་པོ་སྟེ་ཐུགས་ཀྱི་དཀྱིལ་འཁོར་ལ་སྒོ་ཁྱུད་ཀྱི་རེ་ཁཱ་གསུམ་གྱི་གནས་སུ་འགྱུར་ཏེ། ཕྱེད་ཕྱི་མ་གཞན་གྱིས་ནི་སྒོ་ལོགས་ཀྱི་ཆ་ཤས་སུ་འགྱུར་རོ། ། དེ་ནས་ནུས་མའི་པད་མའི་འདབ་མའི་ཕྱི་རོལ་དུ་སླར་ཡང་སོར་ཕྱེད་པའི་ཆ་རི་བོང་ཅན་ཏེ་གཅིག་ཉིད་ཀྱིས་བར་གྱི་ཀ་བ་དང་རྡོ་རྗེ་ཕྲེང་བའི་གནས་ཡིན་པར་འགྱུར་རོ། ། དེ་ནས་སོར་ཕྱེད་པ་བཞི་ཡིས་སངས་རྒྱས་ཏེ་རིགས་བཞི་དང་། ལ་སོགས་པས་ཡུམ་བཞིའི་ལྷའི་པད་མ་རྣམས་སུ་རབ་ཏུ་འགྱུར་རོ། ། པད་མ་དེའི་དབུས་སུ་ཐིག་བཏབ་ནས་ཕྱིའི་ཆར་སྔ་མ་མ་ཡིན་པའི་ཕྱི་རོལ་གྱི་རྡོ་རྗེ་ཕྲེང་བའི་ཆ་དང་ལྷན་ཅིག་སོར་ཕྱེད་པ་གསུམ་དུ་འགྱུར་ཏེ། གསུམ་པོ་དེ་རྣམས་ཀྱི་དབུས་སུ་ཐིག་བཏབ་ནས་སོར་ཕྱེད་ཕྱེད་དེ་བཞི་ཆ་དང་བཅས་པའི་སོར་མོ་ཕྱེད་དང་བཅས་པའི་ཆ་ནང་མ་ཡིས་སྒོ་ཡིས་འགྲམ་གྱི་གནས་སུ་ར་བ་སྟེ་རྩིག་པ་གསུམ་འབྱུང་བའི་ས་དང་། ཕྱི་མས་རྟག་བབས་ཀྱི་ཀ་བར་འགྱུར་རོ། ། དེ་ནས་སངས་རྒྱས་ཀྱི་གདན་ལས་ཕྱི་རོལ་ཏུ་སོར་ཕྱེད་རི་བོང་ཅན་ཏེ་གཅིག་ཉིད་ཀྱིས་ཕྱིའི་རྡོ་རྗེ་ཕྲེང་བར་ཡང་འགྱུར་རོ། །
སངས་རྒྱས་དང་ལྷ་མོ་རྣམས་དག་གི་བར་གྱི་ལེ་ཚེ་རྣམས་ལ་བུམ་པའམ་ནི་ཐོད་པ་རྣམས་ཀྱི་གདན་བརྒྱད་དུ་འགྱུར་ཏེ། གཡོན་དང་གཡས་སུ་ཀ་བ་བཅུ་དྲུག་གི་བར་དུ་རེ་མིག་ཞེང་དུ་སོར་ཕྱེད་པའི་ཆ་གསུམ་གྱི་ཚད་ཀྱིས་འགྱུར་རོ། ། ལྷག་མ་དཔངས་སུ་ནི་སངས་རྒྱས་ཀྱི་གདན་གྱི་ཚད་ཀྱིས་སོར་བཞིའོ། ། གནས་དེ་ནས་འདིར་ཇི་སྲིད་རེ་ཁཱའི་བར་དུ་སོར་ཕྱེད་ཉིན་མོར་བྱེད་པ་དག་གིས་ཚོན་གྱི་སར་འགྱུར་བ་ལ་ཕྱིའི་རྡོ་རྗེ་ར་བ་ལས་སོར་ཕྱེད་པ་གསུམ་པའི་ཆ་གཉིས་དོར་ནས་དེ་ནས་སོར་ཕྱེད་ཀྱི་ཆ་དོར་ནས་སོར་ཕྱེད་བདུན་གྱི་ཕྱིར་ཁྱམས་ཀྱི་ཐིག་གདབ་སྟེ། དེ་ནས་ཕྱོགས་ཟུར་རྣམས་སུ་སོར་ཕྱེད་ཆུ་གཏེར་ཏེ་བཞིའི་རེའུ་མིག་དག་གིས་དྲི་ལ་སོགས་པའི་ལྷ་མོ་རྣམས་དང་། སྣ་ལ་སོགས་པའི་ལྷ་ཡབ་རྣམས་ཟླ་ཉི་པད་མའི་གདན་ཉིད་ཀྱི་དོན་དུ་ཐིག་གདབ་པར་བྱའོ། ། དེ་ནས་དཔངས་ཆུང་གི་དོན་དུ་སོར་ཕྱེད་དོར་ནས་རྩ་ཐིག་ལས་ཕྱི་རུ་སོར་ཕྱེད་ཕྱེད་དང་བཅས་པའི་སོར་ཕྱེད་གཅིག་གིས་རྩིག་པའི་རེ་ཁཱའམ། ར་བ་གསུམ་དུ་འགྱུར་རོ། ། དེ་བཞིན་དུ་ར་བའི་ས་ལས་ཉིས་འགྱུར་སོར་ཕྱེད་གསུམ་གྱིས་ཀྱང་ནི་ཁ་ཁྱེར་ཆེན་པོ་དག་ཉིད་ཀྱི་ས་སྟེ་བེ་དི་ཀ་ཞེས་པ་ལན་ཀན་ནམ། སྟེགས་བུར་བསྒྱུར་ཡང་སྐབས་འདིར་སྟེགས་བུར་བསྒྱུར་བ་ལེགས་ཞེས་གསུང་ངོ་། །
དེ་ནས་ཁ་ཁྱེར་གྱི་ཕྱེད་སོར་ཕྱེད་ཕྱེད་དང་གཉིས་ཀྱིས་ནོར་བུ་རིན་ཆེན་གྱི་རང་བཞིན་གྱི་སྣམ་བུའོ། ། རིན་ཆེན་སྣམ་བུ་ཉིས་འགྱུར་དུས་ཏེ་སོར་ཕྱེད་གསུམ་གྱིས་དོ་ཤལ་དང་དོ་ཤལ་ཕྱེད་པའི་ས་རུ་འགྱུར་བའོ། ། དོ་ཤལ་གྱི་ས་ཕྱེད་ཀྱི་ཚད་ལས་ཐིག་ཕྱེད་སྟེང་དུ་དོར་ནས་དོ་ཤལ་ཕྱེད་པ་དག་གི་མཐར་ནི་བཱ་ཀུ་ལི་དང་ཡང་གིས་ཀྲམ་ཤཱིར་ཥར་རབ་ཏུ་འགྱུར་བའོ། ། དེ་ལྟར་ན་སོར་ཕྱེད་དུས་ཏེ་དྲུག་གིས་སྒོ་དང་མཉམ་པ་སོར་ཕྱེད་རོ་སྟེ་དྲུག་རྣམས་ཀྱིས་ཀྱང་ནི་སྒོ་ཁྱུད་དོ། ། སྒོ་ཁྱུད་དང་མཉམ་པ་ནི་ལོགས་ཏེ་འགྲམ་པ་དག་ཀྱང་དེ་བཞིན་ནོ། ། རྡོ་རྗེ་ཕྲེང་བར། སྒོ་མཉམ་སྒོ་ཁྱུད་སྟེང་དུ་འགྱུར། ། ངོས་སུ་འགྲམ་པ་སྒོ་ཡི་ཕྱེད། ། ཅེས་ལུང་དྲངས་མོད། བརྡའི་དབང་གིས་ཐ་སྙད་ཇི་ལྟར་བྱས་ཀྱང་འགལ་བ་མེད་དོ། །
སྒོ་ཡི་རྩ་བའི་ཐིག་དང་པོ་ནས་ནི་གསུམ་གྱིས་བསྒྱུར་བའི་བཅུ་ཡི་རྟ་བབས་ཀ་བ་དང་བཅས་པར་འགྱུར་བས་ཀ་བའི་སྟེང་དུ་རྟ་བབས་ནི་སྒོའི་ཚད་ལས་སུམ་འགྱུར་ཏེ། དེ་ལྟར་ན་སྙིང་པོའི་དཀྱིལ་འཁོར་ལ་ཐིག་གདབ་པའི་ངེས་པའོ། ། དེ་ལྟར་ན་གོང་དུ་བསྟན་པ་དེ་དག་གིས་ཐིག་ནི་རོ་དང་ཞེས་པ་ནས་བརྩམས་ཏེ། དོ་ཤལ་ཕྱེད་པ་དག་གིས་མཐར་ནི་བཱ་ཀུ་ལིར་ཡང་རབ་ཏུ་འགྱུར་ཞེས་པའི་མཐར་ཐུག་པས་སྔར་ཐིག་གདབ་པ་དང་། སླར་ཡང་ཐུགས་དཀྱིལ་གྱི་ཐིག་གདབ་པའི་དོན་དུ་གཞན། ཚིགས་བཅད་ང་བཞི་པར་གཉིས་དང་ཆུ་གཏེར་གཅིག་དང་ཆུ་གཏེར་གཅིག་ཅེས་པ་ནས་བརྩམས་ཏེ། རྟ་བབས་སུ་འགྱུར་རབ་ཏུ་གསུངས་པའི་ཆ་དག་གིས་ཞེས་པའི་མཐར་ཐུག་པ་གསུངས་ཏེ། དེ་དག་གིས་ཐུགས་ཀྱི་དཀྱིལ་འཁོར་ལ་ཐིག་གདབ་པ་སྤྲོས་བཅས་སྤྲོས་མེད་གཉིས་ཀ་རབ་ཏུ་གསུངས་སོ་ཞེས་པ་ནི་ཐུགས་ཀྱི་དཀྱིལ་འཁོར་གྱི་ཐིག་གདབ་པའི་ངེས་པའོ། ། ད་ནི་རྩ་བའི་རྒྱུད་ལས་གསུངས་པའི་རྟ་བབས་ཀྱི་མཚན་ཉིད་བརྗོད་པར་བྱ་སྟེ། འདིར་རྟ་བབས་ནི་ཐམས་ཅད་དུ་སྒོའི་ཚད་ལས་སུམ་འགྱུར་དུ་འགྱུར་རོ། །
དེ་ལ་ཐུགས་ཀྱི་དཀྱིལ་འཁོར་ལ་སོར་ཕྱེད་པ་དྲུག་གིས་སྒོ་སྟེ་དེ་ལས་སུམ་འགྱུར་སོར་ཕྱེད་པ་བཅོ་བརྒྱད་ཀྱིས་རྟ་བབས་སུ་འགྱུར་རོ། ། དེ་ཉིད་ནི་བརྩེགས་མ་གསུམ་དུ་བྱ་སྟེ། བརྩེགས་མ་དང་པོ་ནི་དཔངས་སོར་ཕྱེད་པ་དྲུག་གིས་སོ། ། གཉིས་པ་ནི་ཕྱེད་དང་བཅས་པའི་བཞི་ཡིས་སོ། ། གསུམ་པ་ནི་ཕྱེད་དང་བཅས་པའི་གསུམ་གྱིས་སོ། ། དེ་ནས་གཉིས་ཀྱིས་ཧར་མི་དང་ཞེས་ཏེ། པུ་ཤུ་ཞེས་འགྱུར་མངས་དང་། བྱུཏྤ་ཏི་ཆེན་པོར་བསྒྱུར་རོ། ། དེ་ནས་སོར་ཕྱེད་གཉིས་ཀྱིས་བུམ་པ་སྟེ། དེ་ལྟར་ཆ་བཅོ་བརྒྱད་ཀྱིས་རྟ་བབས་སུམ་བརྩེག་གོ །
དེ་ལ་བརྩེགས་མ་དང་པོ་ལ་རྟ་བབས་ཀྱི་ཀ་བའི་སྟེང་དུ་སོར་ཕྱེད་ཀྱི་ཆས་སྣམ་བུའི་དཔངས་ཏེ། རིང་པ་ཉིད་ཀྱིས་སོར་ཕྱེད་པ་ཉི་ཤུ་རྩ་བཞིའོ། ། དེའི་སྟེང་དུ་སོར་ཕྱེད་ཀྱི་ཆས་མྱོས་པ་བསྲུང་བ་སྟེ། བ་སོའི་ཕུར་བུས་གཏམས་པ་བར་བར་ན་རིན་པོ་ཆེའི་ཕྲེང་བས་བཏགས་པ་སྟེ། སྐྱོར་མ་འདྲ་བའོ། ། རིང་བ་ཉིད་ཀྱིས་ཆུར་སོར་ཕྱེད་པ་བཅུ་དྲུག་གོ ། དེའི་སྟེང་དུ་སྙིང་པོའི་ལྟེ་བའི་ཚད་སོར་ཕྱེད་པ་བཞི་ཉིད་ཀྱིས་དབུས་སུ་མཆོད་པའི་ལྷ་མོའི་གནས་གྲུ་བཞིའོ། ། དེའི་གཡས་དང་གཡོན་དུ་སོར་ཕྱེད་ཀྱིས་ཀ་བའོ། ། དེ་དག་གི་གཡས་དང་གཡོན་དུ་སླར་ཡང་ལྷ་མོའི་གནས་སྔ་མ་ལྟ་བུའོ། ། དེ་ནས་སླར་ཡང་གཡས་དང་གཡོན་དུ་སོར་ཕྱེད་ཀྱི་ཀ་བའོ། །
དེ་དག་གི་གཡས་དང་གཡོན་དུ་རྟ་བབས་ཀྱི་ཀ་བའི་སྟེང་དུ་གླང་པོ་ཆེ་མནན་པའི་སེང་གེ་ཟུང་ཞིག་མགོ་བོ་སྟེང་དུ་བལྟས་པའོ། ། སེང་གེ་དག་གི་མགོ་བོའི་སྟེང་དང་ཀ་བ་བཞིའི་སྟེང་དུ་འོག་གི་སྣམ་བུའི་ཕྱེད་ཀྱི་ཆ་སོར་བཞི་ཆས་སྣམ་བུར་འགྱུར་ཏེ། རིང་བ་ཉིད་ཀྱིས་ཞེང་དུ་སོར་ཕྱེད་པ་བཅོ་བརྒྱད་པའོ། ། དེའི་སྟེང་དུ་རྩ་བའི་མྱོས་པ་བསྲུང་བ་བཞིན་དུ་མྱོས་པ་བསྲུང་བ་སོར་ཕྱེད་པ་གཅིག་སྟེ། རིང་བ་ཉིད་ཀྱིས་ཆུར་སོར་ཕྱེད་པ་བཅུ་གཉིས་པའོ། ། དེའི་སྟེང་དུ་རྐང་པས་དམན་པའི་སོར་ཕྱེད་ཀྱི་ཆ་ཡིས་ཀ་བ་སོ་སོ་སྟེ། ཀ་བའི་བར་དུ་སོར་ཕྱེད་པ་གསུམ་གསུམ་གྱིས་ལྷ་མོའི་གནས་སམ། མཚན་མའི་གནས་གསུམ་མོ། ། ཕྱི་རོལ་གྱི་ཀ་བ་དག་གིས་གཡས་གཡོན་དུ་ཤཱ་ལ་བྷཉྫི་ཀཱ་ཀ་བ་ལ་བརྟེན་པའི་ལྷ་མོའི་གཟུགས་གདུང་འདེགས་པའམ། ལྕེ་སྤྱང་གསོད་བྱེད་ཀྱི་གཟུགས་བྱའོ། །
ཞེས་མཆན་རྙིང་པར་ཏེ། ཤ་ར་བྷའོ་སེམས་སོ། ། ཡང་ན་བྱ་བའི་རྒྱུད་ལེགས་གྲུབ་ཏུ། ཤ་ཟ་ས་ལ་བྷཉྫི་ཀ་ཞེས་གསུངས་པས་ཟླ་བོའི་སྟོབས་ཀྱིས་མིའམ་ཅིའི་གཟུགས་ཅན་ནོ། ། དེ་དག་གི་མགོ་བོའི་སྟེང་དང་ཀ་བའི་སྟེང་དུ་སླར་ཡང་སོར་ཕྱེད་པ་ཕྱེད་དེ་སོར་བཞི་ཆ་ཉིད་ཀྱིས་སྣམ་བུའི་དཔངས་ཏེ་རིང་བ་ཉིད་ཀྱིས་ཆུར་སོར་ཕྱེད་པ་བཅོ་ལྔའོ། ། དེའི་སྟེང་དུ་སྔ་མ་བཞིན་དུ་སོར་ཕྱེད་ཀྱིས་མྱོས་པ་བསྲུང་བ་སྟེ་རིང་བ་ཉིད་ཀྱིས་མཆུར་སོོར་ཕྱེད་བརྒྱད་པའོ། ། དེའི་སྟེང་དུ་སོར་ཕྱེད་ཕྱེད་ཀྱི་ཆ་བཞི་ཡིས་ཡིས་ཀ་བ་སོ་སོ་བྱའོ། ། ཀ་བའི་བར་བར་དུ་རྩ་བའི་བརྩེག་མའི་ལྷའི་གནས་ཀྱི་ཕྱེད་ཀྱི་ཆའི་སོར་ཕྱེད་གཉིས་ཀྱིས་ལྷ་མོའི་གནས་གསུམ་མོ། ། དེ་ལ་ཕྱི་རོལ་གྱི་ཀ་བ་དག་གི་གཡས་དང་གཡོན་དུ་སླར་ཡང་ཤཱ་ལ་བྷིཉྫ་ཀཱ་བྱའོ། ། དེའི་སྟེང་དུ་སོར་ཕྱེད་ཀྱི་ཆ་ཕྱེད་སོར་བཞི་ཆ་ཉིད་ཀྱིས་སྣམ་བུའི་དཔངས་ཏེ་ཆུར་སོར་ཕྱེད་བཅུ་གཉིས་པའོ། །
དེའི་སྟེང་དུ་ཧར་མིའི་པུ་ཤུ་ཕྱེད་ཕྱེད་དང་གཉིས་པ་རིང་བ་ཉིད་ཀྱིས་ཆུར་སོར་ཕྱེད་བརྒྱད་པའོ། ། འོ་ན་སྔར་མདོར་བསྟན་དུ། གཉིས་ཀྱིས་ཧར་མི་གསུངས་པ་དང་འགལ་ཞེ་ན། སྣམ་བུ་རྣམས་སྟེང་མ་སྟེང་མའི་ཆར་གཏོགས་པས་འདི་ཡི་སྣམ་བུ་ཡང་ཧར་མིའི་ཆར་གཏོགས་པས་མི་འགལ་ལོ། ། དེའི་སྟེང་དུ་སོར་ཕྱེད་གཉིས་ཀྱིས་བུམ་པ་སྟེ་གཡས་དང་གཡོན་དུ་རྒྱལ་མཚན་གྱི་ཡུ་བའི་གནས་སོར་ཕྱེད་གཉིས་གཉིས་སོ། ། དེ་བཞིན་དུ་སྣམ་བུ་སོ་སོའི་རྩེ་མོར་རྔ་ཡབ་དང་མེ་ལོང་འཕྱང་བ་དང་རྒྱལ་མཚན་ཏེ། རྟ་བབས་ཀྱི་ཚད་ཀྱི་མཚན་ཉིད་རྩ་བའི་རྒྱུད་ལས་གསུངས་པའོ། ། ད་ནི་གསུང་གི་དཀྱིལ་འཁོར་གསུངས་པ། རེའུ་མིག་དྲུག་གི་རྟ་བབས་འོག་ཏུ་ནོར་གྱི་པད་མ་དང་ལྡན་རྣལ་འབྱོར་མ་རྣམས་སྣམ་བུའོ། ། ཞེས་པ་སྟེ་འདིར་གསུང་གི་དཀྱིལ་འཁོར་ལ་ཕྱོགས་བཞི་རྣམས་སུ་སོར་ཕྱེད་པ་དྲུག་གི་བདག་ཉིད་ཀྱི་ཆ་ཆེན་བཞི་པ་གང་ཡིན་པ་དེ་དག་ལས་ནང་གི་ཆ་ཆེན་གཉིས་ལ་སྙིང་པོ་སྟེ་ཐུགས་ཀྱི་དཀྱིལ་འཁོར་གྱི་ར་བ་དང་ཁ་ཁྱེར་དང་རིན་ཆེན་སྣམ་བུ་དང་།
དོ་ཤལ་དང་། དོ་ཤལ་ཕྱེད་པ་དང་། བ་ཀུ་ལཱི་དང་། ཀྲ་མ་ཤཱི་ར་ཥ་རྣམས་བཀོད་དེ། ལྷག་མ་ཆ་ཆེན་གཉིས་གནས་སོ། ། གཉིས་པོ་དེ་དག་ལས་ཆ་ཆེན་གཅིག་དོར་ནས་ཆ་ཆེན་གཞན་གྱི་རེའུ་མིག་དྲུག་པོ་རྣམས་ལས་སྟེང་དང་འོག་ཏུ་མེའུ་མིག་རེ་རེ་དོར་ཏེ། དབུས་སུ་ཆ་ཆུང་བཞི་ཡིས་རྣལ་འབྱོར་མ་རྣམས་ཀྱི་པད་མ་བརྒྱད་ཀྱི་སྣམ་བུ་སྟེ་ཕྱོགས་དང་མཚམས་རྣམས་ཐམས་ཅད་དུ་པད་མ་བྱའོ། ། འོན་ཏེ་ཕྱོགས་ན་ཐུགས་དཀྱིལ་གྱི་རྟ་བབས་ཡོད་པས་ཇི་ལྟར་བྱ་སྙམ་ན། ཕྱོགས་རྣམས་སུ་ཐུགས་དཀྱིལ་གྱི་རྟ་བབས་ཀྱི་འོག་ཏུ་སྟེ། རྟ་བབས་ཀྱི་བརྩེགས་མ་གཉིས་པའི་མྱོས་པ་བསྲུང་བ་རྒྱར་སོར་ཕྱེད་བཞི་ཙམ་དུ་བཤིག་ཅིང་།
གཡས་གཡོན་གྱི་ཀ་བ་ནང་མ་ཟུང་དག་སོར་མོ་ཕྱེད་པ་ཕྱེད་ཙམ་རེ་གཡས་གཡོན་དུ་ཕྱིར་བཀྱེད་ནས། སོར་ཕྱེད་བཞི་གྲུ་བཞི་པའི་ས་ལ་རྣལ་འབྱོར་མ་རྣམས་ཀྱི་པད་མ་བྱའོ། ། ཐུགས་དཀྱིལ་ཙམ་ལས་མི་འབྲི་བའི་ཚེ་གསུང་གི་ལྷ་མོའི་པད་མ་རྣམས་མེད་པ་ན་སླར་ཡང་རྟ་བབས་ནི་སྔར་རྩ་རྒྱུད་དུ་བརྗོད་པའི་མཚན་ཉིད་དེ་ཉིད་རྟ་བབས་ཀྱི་མཚན་ཉིད་དོ། ། འགྱུར་མངས་སུ། སྔར་གསུངས་པའི་མཚན་ཉིད་དེ་ཉིད་མཚན་ཉིད་དོ་ཞེས་འདོན་ཏོ། ། ཕྱི་རོལ་དུ་གསུངས་པའི་དཀྱིལ་འཁོར་ལ་སྒོ་ནས་བརྩམས་ཏེ་རྟ་བབས་ཀྱི་མཐར་ཐུག་པ་ཐམས་ཅད་ཉིས་འགྱུར་དུ་འགྱུར་རོ་ཞེས་པ་ནི་ངེས་པའོ། ། ད་ནི་དེ་ནས་ཞེས་པ་ལ་སོགས་པས་སྐུའི་དཀྱིལ་འཁོར་གསུངས་ཏེ། འདིར་སྐུའི་དཀྱིལ་འཁོར་ལ་ཕྱོགས་བཞི་རྣམས་སུ་སོར་ཕྱེད་པ་བཅུ་གཉིས་ཀྱི་བདག་ཉིད་ཀྱི་ཆ་ཆེན་བཞི་པོ་གང་ཡིན་པ་དེ་དག་ལས་ཆ་ཆེན་གཉིས་ལ་གསུང་གི་དཀྱིལ་འཁོར་གྱི་ར་བ་དང་། ཁ་ཁྱེར་ད་ང་། རིན་ཆེན་སྣམ་བུ་དང་།
དོ་ཤལ་དང་། དོ་ཤལ་ཕྱེད་པ་དང་། ཀུ་ལཱི་དང་། ཀྲ་མ་ཤཱིར་ཥ་རྣམས་བཀོད་དེ། ལྷག་མ་ཆ་ཆེན་གཉིས་གནས་སོ། ། དེ་ནས་ཏེ་གསུང་གི་དཀྱིལ་འཁོར་གྱི་མཐའ་ཀྲ་མ་ཤཱིར་ཥ་ནས་ཆ་ཆེན་གཉིས་ལ་རོ་ཡིས་བསྒྱུར་བའི་དུས་ཀྱིས་ཞེས་པ་སོར་ཕྱེད་པ་ཉི་ཤུ་རྩ་བཞི་ཡིས་དཔལ་ལྡན་ཚོན་གྱི་སར་འགྱུར་ཏེ། སྐུའི་རེ་ཁཱ་ལྔ་ཡི་བར་དུའོ་ཞེས་པ་ནི་ངེས་པའོ། ། སྐུའི་དཀྱིལ་འཁོར་དེ་ལ་ཕྱོགས་ཟུར་རྣམས་སུ་ཉི་མའི་པད་མ་ཞེས་པ་ནི་པད་མ་བཅུ་གཉིས་ཏེ། པད་མ་རེ་རེ་ལ་ཉིས་འགྱུར་ནི་མ་ནུའི་འདབ་ལྡན་ཞེས་པ་འདབ་མ་ཉི་ཤུ་རྩ་བརྒྱད་པོ། ། དེའི་ཚད་ཉི་མའི་རེ་མིག་དག་གིས་བྱ་ཞེས་པ་ནི་སོར་ཕྱེད་པའི་ཆ་བཅུ་གཉིས་ཀྱིས་ཏེ།
སོར་ཕྱེད་པ་བཅུ་གཉིས་པོ་དེ་དག་ཆ་བདུན་དུ་བྱས་ནས་དབུས་ཀྱི་ཆ་ཡིས་ལྟེ་བའོ། ། གཡས་དང་གཡོན་གྱི་ཆ་གཉིས་པས་འདབ་མ་བཞིའོ། ། གཡས་དང་གཡོན་གྱི་ཆ་གསུམ་པས་འདབ་མ་བརྒྱད་དོ། ། གཡས་དང་གཡོན་གྱི་ཆ་བཞི་པས་འདབ་མ་བཅུ་དྲུག་སྟེ། དེ་ལྟར་ན་འདབ་མ་ཉི་ཤུ་རྩ་བརྒྱད་བྱའོ། ། དེ་བཞིན་དུ་སྙིང་པོའི་སྒོ་ནི། ཡོན་ཏན་རྣམ་པ་གསུམ་ལས་མུན་པའི་ཡོན་ཏན་གྱི་དབང་གིས་སོར་ཕྱེད་གསུམ་སྟེ། དེ་ལས་བར་མའི་དཀྱིལ་འཁོར་གྱི་སྒོ་རྡུལ་གྱི་ཡོན་ཏན་གྱི་དབང་གིས་ཉིས་འགྱུར་སོར་ཕྱེད་དྲུག་གོ ། དེ་ལ་སྙིང་སྟོབས་ཀྱི་ཡོན་ཏན་གྱི་དབང་གིས་ཕྱི་རོལ་སྐུའི་དཀྱིལ་འཁོར་གྱི་སྒོ་དག་ཀྱང་བཞི་འགྱུར་སོར་བཅུ་གཉིས་སོ། ། དེ་བཞིན་དུ་ར་བ་སོགས་པ་སྟེ་རྟ་བབས་ཀྱི་མཐར་ཡང་དེ་བཞིན་ནོ། །
ཞེས་འགྱུར་མངས་སུ་འདོན་པ་ལྟར། སྒོ་དེ་བཞིན་ཉིད་དུ་ར་བ་ལ་སོགས་པ་ནས་རྟ་བབས་ཀྱི་མཐར་ཐུག་པར་ཡང་ཕྱི་མ་ཕྱི་མ་ནང་མ་ནང་མ་ལས་ཉིས་འགྱུར་དུ་བྱའོ། ། ཕྱི་རོལ་དུ་དཀྱིལ་འཁོར་གསུམ་བཀོད་རྣམས་ནི་ཞེས་པ་ཆུ་དང་མེ་དང་རླུང་གི་དཀྱིལ་འཁོར་བཀོད་པ་རྣམས་ནི་སོར་ཕྱེད་བརྒྱད་པ་གསུམ་གྱིས་ཞེས་པ་སོར་ཕྱེད་ཉི་ཤུ་རྩ་བཞིས་རབ་ཏུ་བྱའོ། ། དཀྱིལ་འཁོར་གསུམ་པོ་དེ་དག་རྣམས་ཀྱི་ཐོག་མཐའི་ཆ་ལ་ཉི་ཟླ་འཆར་བའི་སའི་དཀྱིལ་འཁོར་དང་ནི། ཉེར་བཞི་པ་དེའི་ཕྱེད་རེ་མིག་དག་གིས་ཏེ་སོར་ཕྱེད་བཅུ་གཉིས་ཀྱིས་བྱའོ། ། འདིར་ཡང་འགྱུར་མངས་སུ། ། རེ་མིག་བཅུ་གཉིས་ལ་ཉི་མ་དང་ཟླ་བ་འཆར་བའི་སའི་ཁོར་ཡུག་ཏུ་བྱའོ་ཞེས་སོ། ། དཀྱིལ་འཁོར་དེ་དག་རྣམས་ཀྱི་ཕྱི་རོལ་ཏེ་མཐའ་ལ་རྡོ་རྗེ་ཕྲེང་བ་ཡང་སོ་ཕྱེད་བཅུ་གཉིས་ཀྱིས་བྱ་སྟེ། སོར་ཕྱེད་ཉི་ཤུ་རྩ་བཞི་རྣམས་ཀྱིས་རྡོ་རྗེའི་མེ་ལྕེའོ། ། དེ་ལ་སྒོའི་མཐའ་སྟེ་ཕྱི་རོལ་གྱི་དུར་ཁྲོད་བརྒྱད་ཀྱི་འཁོར་ལོ་གང་ཡིན་པ་དེ་ནི།
སོ་སོར་རྩིབས་བརྒྱད་པ་སྟེ་དཀྱིལ་འཁོར་གྱི་མཐར་ཡང་རླུང་དང་མེའི་དཀྱིལ་འཁོར་གྱི་དབུས་སུ་སོར་ཕྱེད་བཅུ་གཉིས་ཀྱིས་སོ། ། ཕྱི་རོལ་གྱི་དཀྱིལ་འཁོར་གྱི་ཀ་བའི་འོག་ཏུ་ཁ་ཁྱེར་ལ་སོར་ཕྱེད་བཅུ་གཉིས་ཀྱིས་གདེངས་ཅན་རྣམས་ཀྱི་གདན་རླུང་ལ་སོགས་པའི་དཀྱིལ་འཁོར་དུ་ཡང་རབ་ཏུ་འགྱུར་རོ། ། སྐུའི་སྒོ་སྐྱོང་གི་ལྷ་རྣམས་ཀྱི་ཤིང་རྟ་ནི་སོར་ཕྱེད་ཉི་མ་དག་གིས་ཏེ་བཅུ་གཉིས་ཀྱིས་སྐུའི་སྒོའི་ཐད་ཀའི་དབུས་སུ་བྱ་སྟེ། དེ་ཉིད་གསུང་གི་ཞེས་རྭས་དང་། དཔང་ལོ་ཆེན་གྱིས་དེ་ཉིད་ལ་གསུང་གི་ཞེས་འདོན་པ་སྒོའི་དབུས་དེ་ཉིད་ལ་གསུང་གི་དཀྱིལ་འཁོར་གྱི་རྟ་བབས་སོར་ཕྱེད་པ་བཅུ་གཉིས་སྤངས་ནས་སྐུའི་སྒོའི་ཐད་ཀའི་ཕྱེད་དང་གཉིས་པ་ལ་དབང་པོ་ལ་སོགས་པ་ལྷའི་སྣམ་བུ་དང་མཚུངས་པའི་ཤིང་རྟ་སོར་ཕྱེད་བཅུ་གཉིས་པ་བྱའོ། ། ཤར་གྱི་ཆ་དང་ནུབ་ཏུ་སྐུའི་དཀྱིལ་འཁོར་ལ་ཡང་གསུང་གི་རྟ་བབས་ཀྱི་བུམ་པ་སྤངས་ནས་ནམ་མཁའ་དང་ས་གཞི་དག་ལ་གནས་པའི་སྟེང་འོག་གི་ཁྲོ་བོའི་ཤིང་རྟ་སོར་བཅུ་གཉིས་པ་བྱ་བར་བལྟ་བར་བྱའོ། ། དཀྱིལ་འཁོར་གྱི་ཞེས་པ་ལུང་གི་ཚིག་གོ ། སྐུའི་དཀྱིལ་འཁོར་གྱི་ཐིག་གདབ་པའི་ངེས་པའོ། ། འདིར་རྭས། གཉིས་པ་སྒོའི་ཕྱེད་ལ་ཤིང་རྟ་བྱ་སྟེ་དབང་པོ་ལ་སོགས་པའི་ལྷ་ཉིད་ཀྱི་སྣམ་བུ་དང་མཉམ་པའོ།
ཤར་དང་ནུབ་ཏུ་རྟ་བབས་ཀྱི་བུམ་པ་སྤངས་ཏེ་ནམ་མཁའ་དང་ས་འོག་ཏུ་ཤིང་རྟ་བསྟན་པ་ཞེས་པ་སྟེ། སྐུའི་དཀྱིལ་འཁོར་ལ་ཐིག་གདབ་པའི་ངེས་པའོ་ཞེས་དང་། འགྱུར་མངས་སུའང་ཕལ་ཆེར་དེ་དང་འདྲ་བར་འདོན་པས་སོ། ། ད་ནི་རྡོ་རྗེ་ཞེས་པ་ལ་སོགས་པས་རྡུལ་ཚོན་གདབ་པའི་ཆོ་ག་གསུངས་ཏེེ། འདིར་ཐིག་གདབ་ཅིང་ལྷའི་གནས་སོ་སོའི་ཐིག་རོ་ཐམས་ཅད་སྦྱངས་པ་སྟེ་ཕྱིས་ནས་དག་པར་འགྱུར་པ་ན། དེ་ནས་དྲི་དང་མེ་ཏོག་ལ་སོགས་པས་གཏོར་མ་བྱིན་ཏེ། ཕྱི་ནས་རྡུལ་ཚོན་དགྱེ་བ་ཆོ་ག་བཞིན་དུ་བརྩམས་པར་བྱའོ། ། དེ་ལ་འབྱོར་བ་དང་རྗེས་སུ་མཐུན་པས་ཚོན་ལྔ་བྱ་སྟེ། འཁོར་ལོས་བསྒྱུར་བའི་འབྱོར་པ་ལ་རྡོ་རྗེ་ལ་སོགས་པའི་རིན་པོ་ཆེ་ལྔ་ཡིས་ཕྱེ་མས་བྱའོ། ། དེ་ལ་རྡོ་རྗེའི་སྙིང་པོ་མ་ར་ཀ་ཏ་ཡིས་ལྗང་ཁུའི་ཕྱེ་མ་བྱའོ། །
ལ་སོགས་པས་བསྡུས་པ་ཨིནྡྲ་ནཱི་ལ་ཡིས་ནག་པོའོ། ། པདྨ་རཱ་ག་ཡིས་དམར་པོའོ། ། ཟླ་བ་ཆུ་ཤེལ་གྱིས་དཀར་པོའོ། ། ཀར་གེ་ཏ་ཡིས་སེར་པོའོ། ། མཐོན་ཀ་ཆེན་པོ་ཡིས་སྔོན་པོའོ། ། དེ་བཞིན་དུ་ཐུན་མོང་བ་ནི་འགྱུར་མངས་སུ་ཐ་མལ་པའི་དང་། རྭས་ཕལ་པ་ཞེས་འདོན་པ་ལྟར་ཏེ། སྟོབས་ཀྱི་འཁོར་ལོས་བསྒྱུར་བ་རྣམས་ཀྱི་གསེར་གྱི་ཕྱེ་མས་ནི་སེར་པོའོ། ། མུ་ཏིག་གི་ཕྱེ་མས་ནི་དཀར་པོའོ། ། བྱི་རུའི་ཕྱེ་མས་ནི་དམར་པོའོ། །
མུ་མེན་ཀྱི་ཕྱེ་མས་ནེ་ནག་པོའོ། ། ཚོན་བཞི་བསྲེས་པ་ནི་ལྗང་ཁུའོ། ། དབྱེ་བ་ལྔ་ཡིས་འབྲུའམ་ཞེས་པ་ནི་སྲན་མ་མུགས་ག་ལ་སོགས་པའམ་འབྲས་མཉམ་པ་དག་གམ། རྣམ་མང་ནོར་བུའི་ཕྱེ་མའི་ཚོན་དག་གམ། བཏགས་པའི་ཚོན་རྩི་ནི་སེམས་ཅན་ཐམས་ཅད་ཀྱི་ཐུན་མོང་བ་སྟེ་ཞེས་འགྱུར་མངས་སུའོ། ། རྡོ་རྗེ་ལ་སོགས་པ་རྣམས་ཀྱིས་ཚོན་བྱ་བ་ཇི་ལྟ་བ་དེ་བཞིན་དུ་མ་ཉམས་པའི་འབྲུ་རྣམས་ཀྱིས་སོ། ། མ་ར་ཀ་ཏ་ལ་སོགས་པའི་ཕྱེ་མ་རྣམས་ཀྱིས་ཇི་ལྟ་བ་དེ་བཞིན་ཉིད་དུ་བཏགས་པའི་ཚོན་རྣམས་ཀྱིས་ཏེ། ཇི་ལྟར་འབྱོར་པའི་རྡུལ་ཚོན་འདི་དག་གིས་ཕྱོགས་ཀྱི་ཆར་ས་ལ་སོར་བཅུ་གཉིས་ཀྱི་ཚད་ཅན་ཚོན་གྱིས་སར་ནི་རྡུལ་ཚོན་གདབ་པར་འགྱུར་ཏེ་ཀྱེ། མིའི་བདག་པོ་དེ་ཉིད་ནི་སངས་རྒྱས་དབྱེ་བ་འཆད་པར་འགྱུར་བ་དག་གིས་གདབ་སྟེ་དཀྱིལ་འཁོར་ལའོ། ། དཀྱིལ་འཁོར་ནི་སྐུའི་རྟ་བབས་ཡན་ཆད་དེ་དེ་མ་ཐག་ཏུ་ཕྱི་རོལ་དུ་ཞེས་གསུངས་པའི་ཤུགས་ལས་སོ། །
ཕྱི་རོལ་དུ་ཡང་སའི་དཀྱིལ་འཁོར་ལ་སེར་པོས་སོ། ། ཆུ་ལ་དཀར་པོས་སོ། ། མེ་ལ་དམར་པོས་སོ། ། རླུང་གིས་དཀྱིལ་འཁོར་དག་ལ་སོགས་ཀྱིས་བསྡུས་པ་ནག་པོས་ཏེ་རིམ་པས་སོ། ། ད་ནི་ཤར་དུ་ཞེས་པ་ལ་སོགས་པས་ཚོན་གྱི་སའི་ཁ་དོག་གསུངས་ཏེ། འདིར་བདག་པོའི་མཚན་མ་ལྔ་དང་། གཙོ་བོའི་ཞལ་གྱི་དབང་གིས་དཀྱིལ་འཁོར་གྱི་ས་ལ་ཕྱོགས་ཀྱི་ཆར་རྡུལ་ཚོན་གདབ་པར་འགྱུར་ཏེ་ཞལ་ནག་པོ་ལ་སོགས་པའི་དབྱེ་བས་སོ། ། དེས་ན་ཐུགས་རྣམ་པར་དག་པས་ཤར་དུ་དཔལ་ལྡན་ནག་པོའི་སར་འགྱུར་རོ། ། གསུང་རྣམ་པར་དག་པས་ལྷོ་རུ་ཉི་མ་དང་མཚུངས་པའོ། ། ཡེ་ཤེས་ཀྱི་ཞལ་རྣམ་པར་དག་པས་ནུབ་ཏུ་ཡང་གསེར་མདོག་སྟེ་སེར་པོའོ། །
སྐུའི་ཞལ་རྣམ་པར་དག་པས་བྱང་དུ་ཡང་གཞན་རི་བོང་འཛིན་པ་ལྟར་དཀར་པོའོ། ། དེ་ལྟར་རྡོ་རྗེ་ཅན་གྱི་ཞལ་གྱིས་དབྱེ་བས་ཕྱོགས་རྣམས་སུ་རྡུལ་ཚོན་དགྱེ་བར་བྱའོ། ། དེ་ཡང་དང་པོར་དབུས་སུ་དབང་ལྡན་གྱི་ཕྱོགས་ནས་བརྩམས་ནས་ཚོན་དཀར་པོ་ལ་སོགས་པ་ཞི་སོགས་ལས་ཀྱི་རྗེས་སུ་འབྲངས་པས་ཕྱོགས་རྣམས་སུ་བཏབ་སྟེ། དེ་ནས་སྔར་བརྗོད་པའི་ཞལ་གྱི་དབྱེ་བས་དགྱེ་བར་ཞེས་པ་ནི་ངེས་པའོ། ། ད་ནི་དཀར་དང་ཞེས་པ་ལ་སོགས་པས་ཁ་ཁྱེར་ལ་སོགས་པ་རྣམས་ཀྱི་རྡུལ་ཚོན་གྱི་ཁ་དོག་གསུངས་ཏེ། འདིར་ཁ་ཁྱེར་ནི་དཀར་པོ་སྟེ་ཡང་གཟུངས་མ་རྣམས་ཀྱི་སྣམ་བུའོ། ། དེའི་སྟེང་དུ་རིན་ཆེན་སྣམ་བུའི་ས་དམར་པོ་སྟེ། དེ་ལ་རིན་པོ་ཆེའི་འཆིང་བ་རྣམ་པར་བཀྲ་ཞིང་སྒོ་ཁྱུད་ཀ་བའི་མཚམས་སུ་རྡོ་རྗེ་རིན་པོ་ཆེས་སྤྲས་པའོ། ། དེ་བཞིན་དུ་དོ་ཤལ་དག་ཉིད་ཀྱིས་ས་ནག་པོ་སྟེ། དེ་ལ་དོ་ཤལ་དང་དོ་ཤལ་ཕྱེད་པ་དང་མེ་ལོང་དང་རྔ་ཡབ་རིམ་པར་ཡོངས་སུ་བཀོད་པ་རྣམས་སུ།
བ་ཀུ་ལི་དཀར་པོའོ། ། རྟ་བབས་ཀྱི་ཀ་བ་སེར་པོའོ། ། ཀྲ་མ་ཤཱིར་ཥ་དཀར་པོ་སྟེ་འདི་དང་བ་ཀུ་ལཱིའི་གཞི་ནག་པོའོ། ། ཞེས་ཨ་བྷ་ཡ་དང་། སཱ་དྷཱུ་པཱུ་ཏྲ་ཟེར་རོ། ། ཐུགས་ཀྱི་འཁོར་ལོའི་ལྷའི་པད་མ་རྣམས་ནི། ཐབས་རྣམས་ཀྱི་ཟླ་བའི་ཁ་དོག་དང་། ལྷ་མོ་རྣམས་ཀྱི་ཉི་མའི་ཁ་དོག་གོ ། དེ་བཞིན་དུ་སྙིང་པོའི་དཀྱིལ་འཁོར་ཐམས་ཅད་ལ་ལྟེ་བར་སྐུ་དང་། གསང་བར་གསུང་དང་།
ནོར་བུར་ཐུགས་ཀྱི་འཁོར་ལོ་ལ་རླུང་རྒྱུ་བ་དག་པས་ར་རྣམས་ནི་ཞི་སོགས་དགེ་བའི་ལས་ལ་ཕྱི་ནས་དྲི་མ་མེད་པའི་རི་བོང་ཅན་དང་མཚུངས་པར་དཀར་པོ་དང་དམར་པོ་དང་ནག་པོའི་རི་མོ་སྟེ་རེ་ཁཱ་གསུམ་དང་། བདག་སོགས་མི་དགེ་བ་ལ་བཟློག་པར་འགྱུར་ཏེ་རླུང་ནང་དུ་འཇུག་པ་སྤྲོ་རིམ། ཕྱིར་འགྲོ་བ་བསྡུ་རིམ་ཡིན་པའི་ཕྱིར་འདིས་དུས་འཁོར་ཞབས་དང་། ཨ་བྷ་ཡ་དང་། སཱ་དྷཱུ་པུ་ཏྲ་རྣམས་ནང་ནས་བརྩམས་པར་བཞེད་པ་བཀག་ལ། འོག་གི་རྩིག་པའི་བརྩམས་ཚུལ་དང་མཐུན་ནོ། ། དབུས་སུ་ཞེས་པ་ལ་སོགས་པས་སྙིང་པོའི་པད་མ་ལ་སོགས་པའི་ཁ་དོག་གསུངས་ཏེ། འདིར་ཐུགས་ཀྱི་དཀྱིལ་འཁོར་གྱི་དབུས་སུ་གཙོ་བོའི་པད་མ་འདབ་བརྒྱད་ལྗང་ཁུའོ། ཞི་བ་ལ་སོགས་པ་རྣམས་ལ་དཀར་པོ་ལ་སོགས་པ་དག་ཏུ་འགྱུར་ཏེ། ཐུན་མོང་གི་ལས་ཐམས་ཅད་པ་ལ་ལྗང་ཁུའོ། །
བུང་བ་དང་མཚུངས་པ་ཀ་བ་རྡོ་རྗེ་ཕྲེང་བར་འགྱུར་ཞེས་པ་པད་མའི་ཕྱི་རོལ་ཏུ་ཀ་བ་བཅུ་དྲུག་གི་གཞི་ནག་པོ་ནི་ཤར་ལ་སོགས་པ་རྣམས་སུ་བྱ་སྟེ། མཚན་མ་ནི་ཤར་དུ་རལ་གྲི་དང་། ལྷོར་རིན་ཆེན་དང་། ནུབ་ཏུ་འཁོར་ལོ་དང་། བྱང་དུ་པད་མའི་ཕྲེང་བ་དང་ལྡན་པ་བཞི་བཞི་ཉིད་དོ། ། ཕྱག་མཚན་འདི་དག་ཕྱོགས་ཀྱི་མདོག་ཅན་དུ་ཨ་བྷྱས་བཤད་དོ། ། འདིར་སྙིང་པོའི་དཀྱིལ་གྱི་ཟུར་བཞི་རྣམས་སུ་རིམ་པ་ཡིས་གྲངས་བཞིན་དུ་དབང་ལྡན་དུ་དུང་ཟླ་བའི་ཁ་དོག་དང་། ལྷ་མིན་བདེན་བྲལ་དུ་ཆོས་ཀྱི་གཎྜི་ཉི་མའི་ལུས་ཏེ་ཁ་དོག་དང་། མེའི་ཟུར་དུ་ཡིད་བཞིན་གྱི་ནོར་བུ་ཁ་དོག་ནག་པོ་དག་དང་། རླུང་གི་ཟུར་དག་ཏུ་ལྗོན་པ་ཞེས་བྱ་བ་དཔག་བསམ་གྱི་ཤིང་སེར་པོའོ། །
དེ་བཞིན་དུ་ཕྱོགས་བཞི་རྣམས་སུ་སངས་རྒྱས་དང་ལྷ་མོ་རྣམས་དང་། ཀ་བ་བཅུ་དྲུག་གི་བར་མཚམས་བརྒྱད་དུ་བུམ་པ་དཀར་པོ་རྣམས་ཏེ། ཕྱོགས་བརྒྱད་དུ་པད་མའི་སྟེང་དུ་གནས་ཤིང་པད་མའི་ཁ་རྒྱན་དང་ལྡན་པའོ། ། འདིར་ཆུ་སྐྱེས་ཏེ་པད་མ་དམར་པོའི་སྟེང་དུ་ལྷ་མོ་རྣམས་ཀྱི་ཟླ་བའི་གདན་ཏུ་རབ་ཏུ་འགྱུར་ཞིང་། པད་མ་དཀར་པོའི་སྟེང་དུ་ཡང་ལྷ་རྣམས་ཀྱི་ཉིན་བྱེད་ཉི་མའི་གདན་ཏུ་འགྱུར་ཏེ། འདབ་མ་བརྒྱད་པོ་རྣམས་སྤངས་ནས། པད་མའི་སུམ་ཆའི་ལྟེ་བ་ལ་ཉི་ཟླའོ། ། ཆུ་སྐྱེས་དམར་མོའི་ལྟེ་བ་ལ་ནི་ལྷ་མོ་རྣམས་ཀྱི་རི་བོང་འཛིན་པ་དག་གི་སྟེ་ཟླ་བའི་གདན་དུ་འགྱུར་བ་ཡང་ཟུར་རྣམས་སུ་སྟེ། ཆུ་སྐྱེས་དཀར་པོའི་ལྟེ་བ་དག་ལ་ལྷ་རྣམས་ཀྱི་ཡང་གདན་ཉིན་མོར་བྱེད་པར་འགྱུར་ཏེ་ཕྱོགས་སུའོ། ། དེ་ཐམས་ཅད་ཀྱི་ཕྱི་རོལ་དུ་ནི་རྡོ་རྗེ་ཕྲེང་བར་འགྱུར་ཏེ་གཙོ་བོའི་པད་མའི་ཁ་དོག་གི་དབང་གིས་ལས་ཐམས་ཅད་པ་ལ་ལྗང་ཁུ།
ཞི་བ་ལ་དཀར་པོ་སོགས་སུ་བྱའོ། ། དེ་ཡར་བཅད་ཀྱི་ནང་གི་ས་ཐམས་ཅད་ནག་པོར་ཨ་བྷྱ་དང་། སཱ་དྷཱ་པུ་ཏྲས་བཤད་ཅིང་། རིགས་པས་བརྟགས་ན་སྔོན་པོའམ་ལྗང་ཁུ་རིགས་སོ་ཞེས་གསུང་སྟེ། འདིར་ལྗང་ཁུ་དང་གཞན་དུ་ལས་དང་རྗེས་སུ་མཐུན་པའོ། །་་་་་ རྡུལ་ཚོན་གྱི་རྣམ་དག་གི་སྐབས་སུ་ལྷ་རྣམས་ཀྱི་དཀྱིལ་འཁོར་དག་ལ་རྡུལ་ཚོན་རྣམས་ལ་ལྔ་རུ་འགྱུར་རོ་ཞེས་རྡུལ་ཚོན་དྲུག་པ་བཀག་པས་སོ། ། ཁ་ཁྱེར་ནི་ཁ་དོག་དཀར་པོའོ། ། ཀ་བ་སེར་པོ། བ་ཀུ་ལཱི་ནི་ཁ་བའི་མདོག་ཏུ་རབ་ཏུ་འགྱུར་ཏེ་རྟ་བབས་ནི་ཁ་དོག་སྣང་ཚོགས་སུ་བྱའོ། ། རྩ་བའི་དཀྱིལ་འཁོར་ལ་རྡུལ་ཚོན་དགྱེ་བའི་ཁ་དོག་གི་ངེས་པའོ། །
འདིས་ཀྱང་རྟ་བབས་ཡན་ཆད་དཀྱིལ་འཁོར་དུ་བསྟན་ཏོ། ། ད་ནི་གསུང་དང་སྐུའི་དཀྱིལ་འཁོར་གྱ་ིལྷའི་སྣམ་བུའི་ཁ་དོག་གསུངས་པ། དཀར་པོའི་མདོག་ཅེས་པ་སྟེ། འདིར་གསུང་གི་དཀྱིལ་འཁོར་ལ་རྣལ་འབྱོར་མ་རྣམས་དང་འདོད་མ་དང་། ལ་སོགས་པས་ལྷ་བཅུ་གཉིས་རྣམས་དང་། སྐུའི་དཀྱིལ་འཁོར་ལ་ཕྱིར་འདོད་མ་ལ་སོགས་པ་རྣམས་ཀྱི་སྣམ་བུ་དག་ཀྱང་ནི་དཀར་པོའི་མདོག་ཏུ་འགྱུར་ཞིང་ནོར་གྱི་པད་མ་སྟེ་ཕྱོགས་དང་ཕྱོགས་བྲལ་ཀུན་གྱི་པད་མ་འདབ་བརྒྱད་ཀྱི་གཞིའི་སྣམ་བུ་དག་ཀྱང་དཀར་པོའོ། ། འགྱུར་མངས་སུ་ནོར་གྱི་པད་མ་ནི་ཕྱོགས་དང་ཕྱོགས་མཚམས་ཐམས་ཅད་ཀྱི་པད་མ་བརྒྱད་ཀྱི་གཞིའི་སྣམ་བུ་ཡང་ངོ་ཞེས་དང་། ཨ་བྷ་ཡ་དང་། སཱ་དྷཱུ་པུ་ཏྲས་གཞུང་འདིས་ལྷ་སྣམ་གསུམ་ག་དཀར་པོར་བསྟན་པར་བཞེད་དོ། ། བླ་མ་དག་སྐུའི་དཀྱིལ་འཁོར་དུ་སོར་ཕྱེད་པ་ཉི་ཤུ་རྩ་བཞི་ཡིས་དཔལ་ལྡན་ཚོན་གྱི་སར་འགྱུར་རོ་ཞེས་དང་།
ཐུགས་དཀྱིལ་དུ་ཉིན་མོར་བྱེད་པ་དག་གིས་ཚོན་གྱི་སར་འགྱུར་ཞེས་པས་ཕྱོགས་ཚོན་གྱི་སྟེང་དུ་པད་མ་འགོད་ཀྱི། སྣམ་བུ་དཀར་པོར་མ་བཤད་ཅིང་། གསུང་གིའང་དེ་དང་འདྲའོ་ཞེས་པའི་སྔ་ཕྱི་གཉིས་གཞུང་འདིས་བཀག་ཅིང་། གཞན་དག་གསུང་གི་དཀར་པོ་ཐུགས་དང་སྐུ་ཕྱོགས་ཚོན་དུ་བཞེད་པའི་ཐ་མ་འདིས་བཀག་གོ ། དེ་ལ་ཕྱོགས་ཀྱི་ཆར་ནི་པད་མ་རྣམས་ཁ་དོག་དམར་པོར་འགྱུར་རོ། ། རྒྱལ་བའི་དབང་གིས་ཏེ་སངས་རྒྱས་ཀྱི་དབང་གིས་པད་མ་དཀར་པོ་ཟུར་དུའོ། ། པད་མ་དེ་དག་ནི་ཉི་མ་དང་ཟླ་བའི་གདན་གྱིས་རྣམ་པར་དམན་པ་འདབ་མ་བརྒྱད་པ་སྟེ་དེ་བཞིན་ཉིད་དུ་འཆི་མེད་ལྷ་བཅུ་གཉིས་པོ་རྣམས་ཀྱི་ཉིས་འགྱུར་མ་ནུའི་འདབ་ལྡན་ཏེ། འདབ་མ་ཉི་ཤུ་རྩ་བརྒྱད་པ་ནི་ཟླ་བ་དང་ཉི་མས་རྣམ་པར་དམན་པའོ། ། དེའི་ཕྱིར་གསུང་དང་སྐུ་ལ་ཟླ་ཉིའི་གདན་གྱི་དོད་སྣམ་བུ་དཀར་པོ་དང་པདྨ་གསུངས་ལ། ཐུགས་དཀྱིལ་ལ་ཉི་ཟླ་པད་མའི་གདན་གསུམ་ཀ་ཡོད་པའི་ཕྱིར་སྣམ་བུ་ལ་སོགས་པ་མེད་ཀྱི་ཕྱོགས་ཚོན་དང་འདྲ་བ་ཉིད་དོ། །
གསུང་གི་དཀྱིལ་འཁོར་ལ་མཁའ་སྩོགས་རེ་ཁཱ་ལྔ་པོ་གང་ཡིན་དེ་དག་རང་བཞིན་ཡོན་ཏན་དབང་གིས་སུམ་ཆར་རབ་ཏུ་གནས་ཞེས་པ་ནི། འདིར་གསུང་གི་དཀྱིལ་འཁོར་ལ་ནང་དུ་རླུང་གི་རང་བཞིན་འབབ་པ་ནི། ནམ་མཁའ་དང་ལ་སོགས་པས་རླུང་མེ་ཆུ་སའི་དཀྱིལ་འཁོར་ལྔ་རབ་ཏུ་འབབ་པ་སྟེ། དེས་ན་ཞི་བ་ལ་སོགས་པ་དང་དབང་ལ་སོགས་པའི་ལས་ལ་གཡོན་པ་ལ་ནང་དུ་རྒྱུ་བའི་དབང་གིས་སྤྲོ་བའི་སྦྱོར་བས་ནམ་མཁའ་དང་། རླུང་དང་མེ་དང་ཆུ་དང་ས་རྣམས་ལྗང་ཁུ་དང་ནག་པོ་དང་། དམར་པོ་དང་། དཀར་པོ་དང་སེར་པོའི་ཁ་དོག་སྟེ་རིམ་པ་བཞིན་དུ་སྙིང་པོ་ནས་བརྩམས་ནས་ཁ་ཁྱེར་གྱི་བར་དུའོ། ། དེ་བཞིན་དུ་བསད་པ་དང་། ལ་སོགས་པས་བསྐྲད་དབྱེ་རྨོངས་པ་དང་། མནན་པ་སྟེ་རེངས་པ་ལ་སོགས་པས་ལ་སོགས་པ་བསྡུད་པའི་རིམ་པ་རྣམས་ཀྱིས་བྱའོ། །
ཞེས་པ་ནི་རང་བཞིན་ཡོན་ཏན་དབང་གིས་འགྱུར་བའོ། ། རྩིག་པ་རེ་རེའི་གོ་ས་ལ་ཆ་གསུམ་དུ་བགོས་པའི་སུམ་ཆ་གཅིག་བར་དུ་གནས་པ་དོར་ནས་ཆ་གཉིས་ཀྱིས་རེ་ཁཱ་སོ་སོར་སྦོམས་སུ་འགྱུར་བ་གང་ཡིན་པ་དེའི་ཕྱིར་ར་བའི་ས་ནི་ཆ་བཅོ་ལྔ་པར་ཤེས་པར་བྱའོ། ། དེ་བཞིན་དུ་སྙིང་པོའི་དཀྱིལ་འཁོར་གྱི་ར་བའི་ས་ནི་རྩིག་པ་ལ་ཆ་དྲུག་དང་བར་གཉིས་སྡོམ་པ་ཆ་གསུམ་སྟེ་ཆ་དགུ་པའོ། ། དེ་བཞིན་དུ་སྐུའི་དཀྱིལ་འཁོར་གྱི་རང་བཞིན་བརྗོད་པར་བྱ་སྟེ། འདིར་སྐུ་ལ་མཐེ་ཆུང་ལ་སོགས་པའི་སོར་མོ་ལྔ་པོ་རྣམས་ནི་ནམ་མཁའ་ལ་སོགས་པའི་རང་བཞིན་ཏེ། དེ་ནས་ཞི་བ་ལ་སོགས་པའི་དབྱེ་བས་ནང་ནས་ཁ་དོག་ལྗང་ཁུ་ལ་སོགས་པའི་རེ་ཁཱའོ། ། བསད་པ་ལ་སོགས་པ་བསྡུད་པའི་རིམ་པས་སའི་དབྱེ་བས་སོ་ཞེས་པ་ནི་ཚིག་ཕྱི་མ་མི་མངོན་པར་བྱས་པ་སྟེ་ས་ལ་སོགས་པའི་དབྱེ་བས་སོ་ཞེས་པའོ། ། ར་བའི་རེ་ཁཱ་ངེས་པའོ། ། ད་ནི་ཀ་བའི་འོག་ཅེས་པ་ལ་སོགས་པས་ཀླུའི་རྒྱལ་པོ་རྣམས་ཀྱི་གནས་གསུངས་ཏེ། འདིར་ཕྱི་རོལ་སྐུའི་དཀྱིལ་འཁོར་ལ་རྟ་བབས་ཀྱི་ཀ་བ་རྣམས་ཀྱི་འོག་གི་ཁ་ཁྱེར་གྱི་གནས་ལ་སྒོའི་མཚམས་སུ་གདེངས་ཅན་རྣམས་ཀྱི་གདན་རླུང་ལ་སོགས་པའི་དཀྱིལ་འཁོར་དག་ཏུ་རབ་ཏུ་འགྱུར་ཏེ།
ཤར་གྱི་སྒོའི་གཡས་དང་གཡོན་དུ་རླུང་གི་དཀྱིལ་འཁོར་ཟླུམ་པོར་འགྱུར་ཏེ། རྒྱ་སྙིང་པོའི་པདྨའི་ཚད་སོར་ཕྱེད་བཅུ་གཉིས་ཀྱིས་སོ། ། སོགས་པའི་སྒྲས་ལྷོ་རུ་མེའི་དཀྱིལ་འཁོར་ཟུར་གསུམ་དང་། ནུབ་ཏུ་སའི་དཀྱིལ་འཁོར་གྲུ་བཞི་དང་། བྱང་དུ་ཆུའི་དཀྱིལ་འཁོར་ཟླ་བ་ཕྱེད་པའི་རྣམ་པ་ནི་ཁ་དོག་ནག་པོ་དང་། དམར་པོ་དང་། སེར་པོ་དང་། དཀར་པོ་སྟེ་རིམ་པ་བཞིན་དུ་ཐིག་ལེ་དང་བཀྲ་ཤིས་སམ། རྭས་གཡུང་དྲུང་འཁྱིལ་བ་ཞེས་དང་། རྩ་མིས་དཔལ་གྱི་བེའུ་ཞེས་འདོན་ཀྱང་སྭསྟི་ཞེས་པ་ནོར་བུ་ལ་འཇུག་པས་རིན་པོ་ཆེ་དང་རྡོ་རྗེ་དང་པདྨས་མཚན་པའོ། །
དེ་བཞིན་དུ་ཤར་གྱི་ནག་པོ་དང་། ལྷོའི་དམར་པོ་དང་། ནུབ་ཀྱི་སེར་པོ་དང་། བྱང་གི་དཀར་པོ་དང་། སྟེང་གི་ལྗང་ཁུ་དང་། འོག་གི་སྔོན་པོ་ནི་སྐུའི་སྒོ་བ་བཞི་དང་། ལ་སོགས་པས་སྟེང་འོག་གི་ཁྲོ་བོའི་ཤིང་རྟ་རྣམས་ཀྱི་ཁ་དོག་གོ ། དུར་ཁྲོད་ཀྱི་འཁོར་ལོ་རྣམས་ནི་ཟླ་བ་དང་ཉི་མའི་ཁ་དོག་གོ ། དེ་ཉིད་ནི་གང་ཞིག་འཆད་པར་འགྱུར་བའི་ཁ་དོག་འཁོར་ལོ་དཀར་དང་དམར་པོ་ཞེས་པ་ནི་དེ་བཞིན་གཤེགས་པའི་ཁ་དོག་གི་དབྱེ་བས་གདབ་སྟེ་ཐམས་ཅད་དུ་རྡུལ་ཚོན་གྱི་ས་ལ་རྡུལ་ཚོན་གདབ་པར་ཤེས་པར་བྱའོ། ། ད་ནི་ཉི་མ་དང་ཟླ་བ་འཆར་བའི་གནས་གསུངས་ཏེ་འདིར་སྐུའི་དཀྱིལ་འཁོར་གྱི་རྟ་བབས་ཀྱི་མཐར་སའི་དཀྱིལ་འཁོར་ཁ་དོག་སེར་པོ་སེར་ཕྱེད་པ་བཅུ་གཉིས་ཀྱིས་བཀོད་པ་གང་ཡིན་པ་དེ་ལ་དབང་ལྡན་དུ་བྱང་བགྲོད་ཀྱི་མཚན་མོའི་དབང་གིས་ཟླ་བ་འཆར་བ་བལྟ་བར་བྱ་སྟེ་ཉ་ལའོ། །
དེ་བཞིན་དུ་ལྷ་མིན་ཟུར་ཞེས་པ་བདེན་བྲལ་དུ་དེ་དུས་ཀྱི་ཉི་མ་ནུབ་པར་བལྟ་བར་བྱའོ། ། དེ་ལྟར་སའི་དཀྱིལ་འཁོར་ལ་གནས་ཟླ་ཉི་དག་གོ་ཀྱེ་མི་ཡི་དབང་པོ་ཞེས་པའོ། ། འདིས་ས་དྷུ་པུ་ཏྲས་རྟ་བབས་ཀྱི་མཐར་པད་མ་སྒོ་ཚད་གཅིག་ཡོད་པ་བྱས། ཨ་བྷ་ཡས་འདིའི་ཐིག་སྐུད་ལ་ནི་ཁྲུ་བརྒྱད་དེ་སའི་ཁོར་ཡུག་གི་ཐོག་མའི་བར་དུའོ་ཞེས་འབྱུང་བ་གཉིས་ནི་གཞུང་གསལ་ཁ་ཅན་འདི་དང་འགལ་བས་སྤང་བར་བྱའོ། ། འོ་ན་འཇིག་རྟེན་ཁམས་ལེར་རྡོ་རྗེ་འཕྲེང་བའི་མཐར་ཐུག་གི་རྒྱར་ནི་ཁྲུ་བརྒྱད་བརྒྱའོ་ཞེས་གསུངས་པ་དང་འགལ་ལོ་ཞེ་ན། དེ་ནི་ཟླ་བཟང་གིས་བཞེངས་པའི་རྩ་རྒྱུད་ཀྱི་དཀྱིལ་འཁོར་གྱི་ཚད་ཀྱི་དབང་དུ་བྱས་ལ། འདིར་བསྡུས་རྒྱུད་ཀྱི་ཚད་ཡིན་པས་མི་འགལ་ལོ། ། དེ་ལྟ་ཡིན་པར་རྣམ་དག་གི་སྐབས་ལས་ཤེས་སོ། ། དེ་ནས་སྐུའི་དཀྱིལ་འཁོར་གྱི་ཕྱི་རོལ་སྒོའི་སྟེང་གི་ཆར་ནི་རྟ་བབས་ཀྱི་རྩེག་མ་དང་པོའི་དབུས་མའི་གནས་སོར་ཕྱེད་བཅུ་དྲུག་གི་བདག་ཉིད་ལ་ཐུགས་ཀྱི་ཞལ་རྣམ་པར་དག་པས་རི་དྭགས་དང་བཅས་ཆོས་ཀྱི་འཁོར་ལོ་སྤྲིན་གྱི་མདོག་ཏུ་འགྱུར་ཏེ། འཁོར་ལོའི་གཡས་དང་གཡོན་དུ་རི་དྭགས་དང་རི་དྭགས་མོ་ནག་མོའོ། །
དབུས་མ་དེ་ལས་གཞན་པའི་གནས་སུ་མཆོད་པའི་ལྷ་མོ་བརྒྱད་དེ། སྔར་ཇི་ལྟར་བརྗོད་པ་ལས་བྱུང་བ་བཞིན་ནོ། ། དེ་བཞིན་དུ་གཡས་སུ་སྟེ་ལྷོའི་རྟ་བབས་ལ་གསུང་རྣམ་པར་དག་པས་བུམ་པ་བཟང་པོ་ཁ་དོག་དམར་པོར་འགྱུར་ཏེ། དེའི་གཡས་དང་གཡོན་དུ་དུང་དང་པད་མའོ། ། ནོར་སྦྱིན་དང་བཅས་ཆུར་ནི་ཞེས་པ་ནི་ནོར་སྦྱིན་དུ་རྔ་བོ་ཆེ་དཀར་པོ་སྟེ་གཡས་དང་གཡོན་དུ་དབྱུག་པ་དང་ཐོ་བའོ། ། ནུབ་ཏུ་བྱང་ཆུབ་ཀྱི་ཤིང་སོར་པོ་སྟེ་གཡས་དང་གཡོན་དུ་མིའམ་ཅི་དང་མི་འམ་ཅི་མོའོ་ཞེས་པ་ནི་ངེས་པའོ། ། དེ་བཞིན་དུ་དྲིལ་བུ་མེ་ལོང་བ་དན་རྣམས་ཀྱི་ཁ་དོག་རི་བོང་འཛིན་པ་ལྟར་དཀར་བ་རྟ་བབས་དག་ལས་འཕྱང་བར་གྱུར་བ་དང་། དོ་ཤལ་ཕྱེད་པ་ཁ་དོག་དཀར་པོར་འགྱུར་ཏེ། རྒྱལ་བའི་རིགས་ཀྱི་དབང་གི་ཁ་དོག་གིས་སྒོ་སྲུང་གི་ཤིང་རྟ་རྣམས་སྐུའི་སྒོའི་ནང་གི་དབུས་སུ་བྱའོ། །་་་་་ འདིས་ཀྱང་ནི་སྒོ་སྐྱོང་ནི་བྲེང་རྡ་རྟ་བབས་ཀྱི་རྩེར་འབྲི་བ་བཀག་གོ །
རབ་གཏུམ་མའི་གདན་གྱི་འཁོར་ལོ་དཀར་དང་དམར་པོ་རང་གི་རྒྱལ་བའི་རིགས་ཀྱི་དབང་གིས་རླུང་གི་དཀྱིལ་འཁོར་ལ་སྒོའི་ཕྱི་རོལ་དུ་བྱའོ། ། རྡོ་རྗེ་འབར་བ་འཕྲོ་བ་དག་གིས་མི་ཡི་བདག་པོ་ཕྱི་རོལ་རྡོ་རྗེ་ཕྲེང་བ་དག་ཏུའང་འགྱུར། ཞེས་པ་ནི། རྡོ་རྗེ་ཕྲེང་བའི་དང་པོ་དང་ཐ་མར་ཟླུམ་སྐོར་བཀོད་པ་ནས་དེའི་ཕྱི་རོལ་ཏུ་འོད་ཟེར་ལྔའི་རང་བཞིན་འབར་བ་བལྟ་བར་བྱ་སྟེ། དེ་ཡིས་དཀྱིལ་འཁོར་འགྲུབ་བོ། ། སའི་དཀྱིལ་འཁོར་དང་ཀྲ་མ་ཤཱིར་ཥ་དག་གི་བར་དུ་མཆོད་པའི་རྫས་པད་མ་བུམ་སོགས་རྣམས་ཁ་དོག་ཇི་ལྟར་མཛེས་པ་བྱའོ། ། འདིར་ཁྱམས་ཀྱི་ས་གཞི་ཨ་བྷ་ཡ་དང་། སཱ་དྷུ་པུ་ཏྲས་ནག་པོར་བཤད་པ་ནི་ཚོན་གྱི་དཔངས་ནས་གཅིག་ཏུ་བཤད་པས་དེ་ལ་དགོངས་པར་གསལ་ཏེ་ཕྱོགས་ཚོན་དུ་རིགས་པར་སྔར་བསྟན་ཏོ། ། དཀྱིལ་འཁོར་གྱི་རྡུལ་ཚོན་གྱི་ཁ་དོག་ངེས་པའོ། ། ད་ནི་ར་བའི་རེ་ཁཱ་རྣམས་ཀྱི་མཚན་ཉིད་དང་བྲལ་བའི་སྐྱོན་གསུངས་པ།
སྦོམ་པས་ཞེས་པ་ལ་སོགས་པ་སྟེ། འདིར་ཞི་བ་དང་རྒྱས་པ་ལ་གང་གི་ཚེ་རེ་ཁཱ་མཚན་ཉིད་དང་བྲལ་བར་འགྱུར་བ་དེའི་ཚེ་ལས་ཕྱིན་ཅི་ལོག་ཏུ་འགྱུར་ཏེ། དེ་ལ་སྦོམ་པས་ནི་སྦྱིན་བདག་གམ་སློབ་དཔོན་ལ་ནད་དག་བྱེད་ཅིང་ཕྲ་བ་དང་རེ་ཁཱ་ངན་པས་རྫས་ནི་ཉམས་པ་རབ་ཏུ་གསལ་བར་བྱེད་དོ། ། ཆད་པས་འཆི་བ་ཡང་སྟེ་རབ་ཏུ་གསལ་བར་བྱེད་དོ། ། འཁྱོག་པོས་མིའི་བདག་པོ་དང་བཅས་པའི་གྲོང་རྡལ་གྱི་མི་རྣམས་དེ་བཞིན་དུ་བསྐྱོད་དེ་སྐྲོད་པར་བྱེད་དོ། ། མཚན་མའམ་ཉི་མ་དང་ཟླ་བའི་གདན་ཆད་པར་གྱུར་ན་སྔགས་པ་རྣམས་ལ་སྲིད་པའི་འཇིགས་པ་འཇོམས་པའི་དངོས་གྲུབ་གང་ཡིན་པ་དེ་མེད་དོ། ། ཕན་ཚུན་རྡུལ་ཚོན་རྣམ་པར་འདྲེས་པས་སྦྱིན་བདག་གི་རྒྱུད་དང་སློབ་དཔོན་གྱི་རྒྱུད་ཀྱི་རིགས་བརྒྱུད་འཆད་པར་འགྱུར་རོ། ། དེས་རྒྱལ་བའི་རིགས་ཀྱི་དཀྱིལ་འཁོར་དག་ལ་རྡུལ་ཚོན་གྱི་སྐྱོན་རིག་པར་བྱ་སྟེ། རབ་ཏུ་འབད་པས་རྡུལ་ཚོན་ཐམས་ཅད་ཆོ་ག་ཇི་ལྟ་བ་བཞིན་དུ་སྒྲུབ་བོ་ཞེས་པ་ནི་ངེས་པའོ། ། ད་ནི་མཚན་མའི་མཚན་ཉིད་སྐྱོན་དང་བྲལ་བ་གསུངས་པ།
འདིར་འཁོར་ལོ་ནི་རྣམ་པ་གཉིས་ཏེ། གཅིག་ནི་ལྷ་མོ་རྣམས་ཚོགས་པ་དང་། གཞན་ནི་རྩིབས་བརྒྱད་པ་སྟེ་རྟེན་གྱི་རང་བཞིན་ནོ། ། དེ་ལ་རྩིབས་བརྒྱད་པོ་ནི་ཟུར་དུ་དཀར་པོ་དང་ཕྱོགས་སུ་དམར་པོའོ། ། མཆོད་པའི་ལྷ་མོའི་ཚོགས་པའི་རང་བཞིན་ཡང་རང་གི་རྒྱལ་བའི་རིགས་ཀྱི་དབང་གིས་ཤར་དང་མེར་ནག་པོ་ལ་སོགས་པ་རང་གི་རྒྱལ་བའི་ཁ་དོག་གིས་དགོད་དེ། ལྷ་མོ་རྣམས་ཀྱི་ཁ་དོག་གོ་ཞེས་པའི་དོན་ཏོ། ། གང་ཞིག་ཅེས་པ་ནི། འདིར་སྔགས་ཀྱི་ཚུལ་ལ་གང་དུ་རྒྱུ་ལས་རྒྱལ་བས་ཏེ། དེ་བཞིན་གཤེགས་པ་མཚན་མ་གསལ་བར་མ་གསུངས་པའི་མཚན་མ་དེ་ནི་མཛེས་པའི་དོན་གྱི་རྒྱུ་ཉིད་དུ་དཀྱིལ་འཁོར་དག་ལ་དགོད་པར་མི་བྱའོ། ། ཅིའི་ཕྱིར་ཞེ་ན།
གང་གི་ཕྱིར་མཚན་མ་དེ་ཉིད་བདུད་ཀྱི་མཚན་མར་འགྱུར་ཏེ། ཕྱིན་ཅི་ལོག་པ་དང་ལྷག་པའི་ཕྱིར་རོ། ། གང་གིས་ཤེ་ན། རྒྱལ་བ་བསྐྱེད་མཛད་རིགས་ལ་སྟེ་རྡོ་རྗེ་སེམས་དཔའི་རིགས་ལ་རྡོ་རྗེ་སློབ་དཔོན་གྱིས་སོ། ། དེའི་ཕྱིར་རྒྱུད་ལས་གསུངས་པའི་ཆོ་གའི་མཚན་མ་དགོད་པར་འགྱུར་ཏེ། ཁ་དོག་རྒྱལ་བའི་རིགས་ཀྱི་དབང་གིས་སོ། ། དེ་ཡང་སྒོའི་མཚམས་ནས་བརྩམས་པའི་དཀྱིལ་འཁོར་ལའོ། ། དོ་ཤལ་ཕྱེད་པའི་མཐར་ནི་རབ་ཏུ་བྱེ་ཞེས་པ་ནི་དོ་ཤལ་ཕྱེད་པས་ཉེ་བར་མཚོན་ནས་བཱ་ཀུ་ལཱི་དང་ཀྲ་མ་ཤཱིར་ཥ་མཐར་རོ། ། སྐུའི་དཀྱིལ་འཁོར་གྱི་མཐར་སའི་དཀྱིལ་འཁོར་བཞི་ལ་པད་མ་བུམ་སོགས་མཛེས་པ་བྱའོ། ། ཞེས་པ་ནི་ངེས་པའོ། །
ད་ནི་ནག་པོ་ལ་སོགས་ཞེས་པ། ལ་སོགས་པས་རྡུལ་ཚོན་གྱི་དཔངས་གསུངས་ཏེ། འདིར་སྙིང་པོའི་དཀྱིལ་འཁོར་ལ་རླུང་ལ་སོགས་པའི་ཡོན་ཏན་གྱི་དབྱེ་བས་རྐང་པ་ལ་སོགས་པ་འཕེལ་བར་འགྱུར་བས་རྡུལ་ཚོན་དག་ནི་དགྱེ་བར་འགྱུར་ཏེ། ཤར་དུ་རེག་བྱའི་ཡོན་ཏན་རྣམ་པར་དག་པས་རྡུལ་ཚོན་ནག་པོ་ནི་ནས་ཀྱི་རྐང་པ་གཅིག་གི་དཔངས་སོ། ། ལྷོར་རེག་བྱ་དང་གཟུགས་ཀྱི་ཞེས་པ་རྭར་རཱ་དང་འགྱུར་མངས་གཉིས་ཀ་འདོན་པ་ལྟར་རྭའི་ཡོན་ཏན་གཉིས་རྣམ་པར་དག་པས་དམར་པོ་ནི་རྐང་པ་གཉིས་སོ། ། བྱང་དུ་རེག་བྱ་དང་གཟུགས་དང་རོའི་ཡོན་ཏན་རྣམ་པར་དག་པས་དཀར་པོ་ནི་རྐང་པ་གསུམ་མོ། ། ནུབ་ཏུ་རེག་བྱ་དང་གཟུགས་དང་རོ་དང་དྲིའི་ཡོན་ཏན་བཞི་རྣམ་པར་དག་པས་སེར་པོ་ནི་རྐང་པ་བཞིའི་དཔངས་སོ། ། དེ་བཞིན་དུ་གསུང་གི་དཀྱིལ་འཁོར་ལ་དེའི་ཉིས་འགྱུར་དང་། སྐུའི་དཀྱིལ་འཁོར་ལ་བཞི་འགྱུར་གྱི་རྡུལ་ཚོན་གྱི་དཔངས་སོ། ། ཞེས་པ་ནི་ངེས་པའོ། །
ནས་ཀྱང་སྐུ་གསུང་ཐུགས་རང་རང་གི་དཀྱིལ་འཁོར་གྱི་དྲུག་བཅུ་རྩ་བརྒྱད་ལྷག་པའི་བདུན་བརྒྱའི་ཆ་ཤས་ཀྱི་རིག་པར་བྱའོ། །

དེ་བཞིན་དུ་ཐུགས་ཀྱི་ར་བ་རྣམས་ཀྱི་དཔངས་ནི་རང་གི་རྡུལ་ཚོན་སེར་པོའི་དཔངས་སུམ་འགྱུར་ཏེ། གཞན་རེ་ཁཱ་ཐུན་མོང་བ་རྣམས་ནི་རྡུལ་ཚོན་སེར་པོའི་ཉིས་འགྱུར་དུ་འགྱུར་རོ། ། ཐུགས་ཀྱི་པད་མ་རྣམས་ཀྱི་འདབ་མའི་ཕྱི་རོལ་དུ་པད་མའི་གདན་གྱི་སྣམ་བུ་དང་པད་མའི་སྟེང་གི་ཉིན་མོར་བྱེད་པ་ཉི་གདན་དང་། རི་བོང་ཅན་ཟླ་གདན་དང་། དཀྱིལ་འཁོར་གསུམ་གའི་གདན་གྱི་ཆུ་སྐྱེས་པད་མའི་རེ་ཁཱ་དཔངས་སེར་པོ་ལས་ཉིས་འགྱུར་དུ་བྱ་བ་ནི་ངེས་པའོ། ། འདིས་ཀྱང་ཐུགས་དཀྱིལ་ལ་སྣམ་བུ་ཁ་དོག་ལོགས་པ་མེད་པར་བསྟན་ཏོ། །་་་་་ འདིས་སྣམ་བུ་དང་རྡུལ་ཚོན་སེར་པོ་དཔངས་མཉམ་པར་བསྟན་པས་སྣམ་བུ་ལ་དཔངས་སོགས་པ་མ་གསུངས་པའི་ཕྱིར་སྣམ་བུ་ཁ་དོག་ལོགས་པ་མེད་དོ། ། འདིར་འགྱུར་མངས་སུ། པད་མ་རྣམས་ཀྱི་འདབ་མའི་ཕྱི་རོལ་པད་མའི་གདན་གྱི་སྣམ་བུ་དང་། ཉིན་མོར་བྱེད་དང་ཞེས་སོགས་འདོན་ཏོ། ། སྙིང་པོ་དག་ལས་ཕྱི་རོལ་བར་མའི་གསུང་གི་དཀྱིལ་འཁོར་ལ་རེ་ཁཱའི་དཔངས་ནི་ཐུགས་དཀྱིལ་ལས་ཉིས་འགྱུར་དུ་འགྱུར་ཏེ།
མིའི་བདག་པོ་ཞེས་བོས་ནས་དེ་ཉིས་འགྱུར་ནི་སྐུའི་དཀྱིལ་འཁོར་འདི་ལ་བྱའོ། ། དོ་ཤལ་ཕྱེད་པའི་མཐར་ནི་རེ་ཁཱའི་དཔངས་ནས་གཅིག་སྟེ་ཀྲ་མ་ཤཱིར་ཥའི་མཐར་ཕྱི་རོལ་གྱི་མཆོད་པའི་ས་ལ་ཚོན་གྱི་དཔངས་ཀྱི་ངེས་པའོ། ། དེ་བཞིན་དུ་ས་ཆུ་བསྲེག་ཟ་རླུང་གི་དཀྱིལ་འཁོར་རྣམས་དང་རྡོ་རྗེ་ཕྲེང་བ་རྣམས་ལ་རེ་ཁཱའི་དཔངས་ནས་གཅིག་སྟེ། རྡོ་རྗེ་ཕྲེང་བའི་ཟླུམ་སྐོར་གཉིས་ཀྱི་དཔངས་ལ་སྐུའི་དཀྱིལ་འཁོར་གྱི་ར་བའི་ཚད་ཀྱི་དཔངས་ཀྱིས་སོ་ཞེས་པ་ནི་ཁམས་ཀྱི་ཡོན་ཏན་གྱི་དབྱེ་བས་རྡུལ་ཚོན་གྱི་དཔངས་ངེས་པའོ། ། རྡུལ་ཚོན་དགྱེ་བ་ལུགས་གཞན་ནི་ཐམས་ཅད་དུ་སྙིང་སྟོབས་ལ་སོགས་པའི་ཡོན་ཏན་གསུམ་གྱི་དབྱེ་བས་དཀྱིལ་འཁོར་གསུམ་རང་རང་གི་ཕྱོགས་བཞིའི་ས་ཐམས་ཅད་ལ་ཚོན་གྱི་དཔངས་ཚད་མཚུངས་པ་སྟེ། ར་བ་རྣམས་ནི་དཀྱིལ་འཁོར་གསུམ་གྱི་ཚོན་གྱི་ཚད་ལ་སུམ་འགྱུར་རོ་ཞེས་པ་སྟེ། འདིར་ཡང་དཀྱིལ་འཁོར་གསུམ་ལ་ཡོན་ཏན་གྱི་དབྱེ་བས་ཕྱི་མ་ཉིས་འགྱུར་དུ་འགྱུར་བ་ནི་སྔར་དང་མཚུངས་སོ། ། རྡུལ་ཚོན་རྣམ་པར་དག་པའོ། ། ད་ནི་དབུས་ཞེས་པ་ལ་སོགས་པས་འཇིག་རྟེན་གྱི་ཚད་ཀྱི་དག་པས་རྡུལ་ཚོན་གྱི་དཀྱིལ་འཁོར་དག་པ་གསུངས་ཏེ། འདིར་ཇི་ལྟར་ཕྱི་རོལ་ན་སྣ་ཚོགས་ཡོད་པ་དེ་བཞིན་དུ་ལུས་ལའང་སྣོད་སྣ་ཚོགས་ཀྱི་ཚད་མཚུངས་པ་ཇི་ལྟར་ལུས་ལ་ཡོད་པ་དེ་བཞིན་གཞན་ལའང་མཚུངས་སོ་ཞེས་གསུངས་པས་སོ། །
འདིར་གཞན་ནི་རྡུལ་ཚོན་གྱི་དཀྱིལ་འཁོར་ལའོ། ། རྒྱུ་མཚན་དེས་ན་འཇིག་རྟེན་གྱི་ཁམས་ལ་ཚད་དཔག་ཚད་འབུམ་ཕྲག་བཞི་གང་ཡིན་པ་དེ་ནི་ལུས་ལ་ཁྲུ་བཞི་སྟེ། དེ་བཞིན་དུ་དཀྱིལ་འཁོར་ལ་ཡང་ཁྲུ་བཞིའོ། ། ཁྲུ་གཅིག་ནས་བརྩམས་ཏེ་ཇི་སྲིད་ཁྲུ་སྟོང་གི་བར་ཐམས་ཅད་རང་གི་ཁྲུ་ཡིས་ཁྲུ་བཞི་པའི་དཀྱིལ་འཁོར་དུ་འཇོག་སྟེ། དཀྱིལ་འཁོར་ནི་སོར་ཕྱེད་པ་དགུ་བཅུ་རྩ་དྲུག་ཉིས་འགྱུར་གྱི་བདག་ཉིད་ཀྱི་ཆ་བཅུ་དྲུག་ཅན་ཡིན་པའི་ཕྱིར་རོ། ། དེའི་ཕྱིར་དཀྱིལ་འཁོར་ཐམས་ཅད་ཁྲུ་བཞིའི་བདག་ཉིད་དུ་འགྱུར་རོ། ། དེ་ནས་དབུས་ནས་སྒོ་དང་པོའི་མཚམས་ནི་ནོར་གྱི་བློ་གྲོས་མར་འགྱུར་ཞེས་པ་ཚངས་པའི་ཐིག་ནས་ཕྱོགས་ཐམས་ཅད་དུ་སྙིང་པོའི་སྒོའི་མཐར་ཐུག་པས་སོར་ཕྱེད་པ་ཉི་ཤུ་རྩ་བཞིས་ནོར་གྱི་བློ་གྲོས་མར་འགྱུར་ཏེ། དེ་ནི་འཆི་མེད་མཛོད་འགྲེལ་དུ། གསེར་དང་དངུལ་དང་ཕ་ལམ་ལ་སོགས་པའི་རིན་པོ་ཆེའི་འབྱུང་གནས་ཉིད་ཡིན་པའི་ཕྱིར་ནོར་གྱི་བློ་གྲོས་མའམ། དབྱིག་དང་ལྡན་མ་ཞེས་ཟེར་ཏེ་སའི་དཀྱིལ་འཁོར་རོ། །
འདིར་ལུས་ལ་ཁྲུ་རེས་ཕྱིར་དཔག་ཚད་འབུམ་ཕྲག་རེ་དག་པས་ན་དཀྱིལ་འཁོར་དེ་ལ་སྙིང་པོའི་པད་མ་སོར་ཕྱེད་པ་བཅུ་གཉིས་པ་ནི་ནང་དུ་ཁྲུ་བཞི་ཆ་སྟེ། ཕྱིར་རི་རབ་ཀྱི་སྟེང་གི་ཕྱེད་དཔག་ཚད་སྟོང་ཕྲག་ལྔ་བཅུའི་ཕྱེད་ཀྱི་ཚད་ཀྱིའོ། ། དེ་བཞིན་གཤེགས་པའི་འཕར་མ་ནི་ཕྱོགས་ཐམས་ཅད་དུ་གླིང་དྲུག་དང་རྒྱ་མཚོ་དྲུག་དང་རི་དྲུག་གི་མཐར་འོག་དང་སྟེང་དུ་ལྷུན་པོའི་རྒྱལ་ཚད་ཀྱིས་བཞག་སྟེ་སྔར་དང་བསྡོམས་པས་དཔག་ཚད་སྟོང་ཕྲག་ཉི་ཤུ་ལྔ་བཅུའོ། ། དེ་ནས་སའི་དཀྱིལ་འཁོར་ཐམས་ཅད་དུ་ཕྱོགས་རེ་རེར་དཔག་ཚད་སྟོང་ཕྲག་ཉི་ཤུ་རྩ་ལྔ་ལྔ་སྟེ། དཀྱིལ་འཁོར་ལ་རྡུལ་ཚོན་གྱི་ས་རྡོ་རྗེ་ཕྲེང་བ་ཕྱི་མ་ནས་ཐུགས་དཀྱིལ་གྱི་སྒོའི་མཐར་ཐུག་པར་རོ། ། དེ་ལྟར་སྙིང་པོའི་དཀྱིལ་འཁོར་མཐའ་དག་ནི་དཔག་ཚད་འབུམ་ཕྲག་གཅིག་སྟེ། སོར་ཕྱེད་པ་བཞི་བཅུ་རྩ་བརྒྱད་ཀྱི་ཆ་དང་ལྡན་པའོ་ཞེས་པ་ནི་ཕྱི་ནང་སྦྱར་བའི་ངེས་པའོ། ། དེ་ལྟར་ན་དབུས་ནས་སྒོའི་དང་པོའི་མཚམས་ནི་ནོར་གྱི་བློ་གྲོས་མའམ་དབྱིག་ལྡན་མར་འགྱུར་ཏེ། ཕྱིར་འཇིག་རྟེན་ཁམས་ཀྱི་ས་ཡི་དཀྱིལ་འཁོར་ལའོ། ། ཞེས་པའོ། །
དེ་བཞིན་ཐུགས་ཀྱི་སྒོ་བཞི་ན་ས་ཕྱོགས་བཞི་རྣམས་སུ་ཙར་ཙི་ཀ་སོགས་གནས་པའི་གསུང་དཀྱིལ་གྱི་རྩིག་པའི་མཐར་སུམ་འགྱུར་གདེངས་ཅན་རེའུ་མིག་དག་གིས་ཏེ་ཕྱོགས་བཞི་རྣམས་སུ་སོར་ཕྱེད་ཉི་ཤུ་རྩ་བ་བཞིས་ལན་ཚྭའི་རིན་ཆེན་གནས་སུ་འགྱུར་ཞེས་པ་ལན་ཚྭ་ཆུའི་དཀྱིལ་འཁོར་རོ། ། དེ་ལྟར་ན་གསུང་གི་དཀྱིལ་འཁོར་འབུམ་ཕྲག་གཉིས་སུ་འགྱུར་ཏེ། ཤར་ནས་ནུབ་ཀྱི་སྐུ་དཀྱིལ་གྱི་ཕྱེད་ཀྱི་བར་དུའོ་ཞེས་པ་ནི་ངེས་པའོ། ། གསུང་གི་དཀྱིལ་འཁོར་གྱི་སྒོ་དེ་ནས་རྒྱལ་བའི་དབང་པོའི་རེའུ་མིག་གིས་ཏེ་ཕྱོགས་ཐམས་ཅད་སོར་ཕྱེད་ཉི་ཤུ་རྩ་བཞི་དག་གིས་ཀྱང་གསུང་གི་དཀྱིལ་འཁོར་ཀྲ་མ་ཤཱིར་ཥ་མཐར་ཐུག་པ་འཇིག་རྟེན་ཁམས་ཀྱི་མེ་ཡི་དཀྱིལ་འཁོར་ཏེ། གནས་དེ་ནས་ཤར་དང་ནུབ་ཏུ་འཇིག་རྟེན་གྱི་ཁམས་ལ་དཔག་ཚད་འབུམ་ཕྲག་གསུམ་མོ་ཞེས་པ་ནི་ངེས་པའོ། ། དེ་ནས་དེ་བཞིན་རླུང་དུ་འགྱུར་ཞེས་པ་གསུང་གི་ཀྲ་མ་ཤཱིར་ཥ་དེ་ནས་རྒྱལ་བའི་དབང་པོའི་རེའུ་མིག་གིས་ཏེ་སོར་ཕྱེད་པ་ཉི་ཤུ་རྩ་བཞི་དག་གིས་ཕྱོགས་ཐམས་ཅད་དུ་སྐུའི་དཀྱིལ་འཁོར་གྱི་སྒོ་མཐར་ཐུག་པ་ནི་འཇིག་རྟེན་གྱི་ཁམས་ཀྱི་རླུང་གི་དཀྱིལ་འཁོར་རོ། ། དེ་ལྟར་ཕྱི་རོལ་ཏུ་འཇིག་རྟེན་གྱི་ཁམས་ཀྱི་དཀྱིལ་འཁོར་དཔག་ཚད་འབུམ་ཕྲག་བཞི་རྣམ་པར་དག་པ་སྟེ། དཀྱིལ་འཁོར་སོར་ཕྱེད་དགུ་བཅུ་རྩ་དྲུག་ཉིས་འགྱུར་གྱི་ཆ་དང་ལྡན་པའོ། ། ཞེས་པ་ནི་སྐུའི་དཀྱིལ་འཁོར་ངེས་པའོ། ། སླར་ཡང་དེའི་ཕྱི་རོལ་ཏུ་སྐུའི་དཀྱིལ་འཁོར་གྱི་རྟ་བབས་ཀྱི་མཐར་ནི་དེ་དག་རྣམ་པར་དག་པས་ཞེས་པ་ས་དང་ལ་སོགས་པས་ཆུ་བསྲེག་ཟ་མེ་རླུང་གི་དཀྱིལ་འཁོར་རྣམ་པར་དག་པས་སའི་དཀྱིལ་འཁོར་ལ་ལྷུན་པོའི་བང་རིམ་གྱིས་ནོན་པའི་ཆ་སོར་ཕྱེད་བཅུ་གཉིས་སྤངས་ནས།
གཞན་ནོར་ཕྱེད་པ་བཅུ་གཉིས་དང་། ལྷག་མ་ཆུ་ནས་རླུང་གི་བར་རྣམས་ནི་སོར་ཕྱེད་པ་ཉི་ཤུ་རྩ་བཞིས་བལྟ་བར་བྱའོ། ། དེ་ནས་ཕྱི་རོལ་དུ་སོར་ཕྱེད་པ་བཅུ་གཉིས་ཀྱིས་རྡོ་རྗེའི་ཕྲེང་བ་སྟེ་གཡས་དང་གཡོན་དུ་སོར་ཕྱེད་པའི་ཆ་གསུམ་གསུམ་བོར་བར་བྱས་ནས་དབུས་སུ་ཆ་དྲུག་གིས་རྡོ་རྗེ་ཕྲེང་བ་བྱའོ། ། དེའི་ཕྱི་རོལ་དུ་སོར་ཕྱེད་ཉི་ཤུ་རྩ་བཞིས་རྡོ་རྗེའི་མེ་ལྕེ་སྟེ་འཇིག་རྟེན་གྱི་ཁམས་ཀྱི་རྒྱའི་ཚད་རྣམ་པར་དག་པའི་ངེས་པའོ། ། ད་ནི་གཙུག་ཏོར་ཞེས་པ་ལ་སོགས་པས་སྟེང་འོག་གི་རྣམ་པར་དག་པ་གསུངས་ཏེ། འདིར་ཕྱི་རོལ་ཏུ་ལྷུན་པོའི་སྟེང་དུ་གཟུགས་མེད་ཀྱི་གནས་དཔག་ཚད་སྟོང་ཕྲག་ཉི་ཤུ་རྩ་ལྔ་སྟེ་ལུས་ལ་གཙུག་ཏོར་སོར་ཕྱེད་པ་བཅུ་གཉིས་ཀྱི་ཆ་དང་ལྡན་པ་ནི་དཀྱིལ་འཁོར་གྱི་དབུས་སུ་སྙིང་པོའི་པད་མ་སོར་ཕྱེད་བཅུ་གཉིས་པ་དེའི་ཆ་དང་ལྡན་པའོ། ། དེ་ནས་ཕྱིར་ཟད་པར་གསུམ་གྱི་གནས་འབུམ་ཕྲག་ཕྱེད་དང་། ལུས་ལ་ཞལ་ཁྲུ་ཕྱེད་ཕྱིར་ཟད་པར་སའི་གནས་སྟོང་ཕྲག་ཉི་ཤུ་རྩ་ལྔ་དང་། ལུས་ལ་མགྲིན་པ་སོར་དྲུག་སྟེ། གཙུག་ཏོར་དང་ཞལ་དང་མགྲིན་པའི་ཆ་གསུམ་པོ་དེ་རྣམས་ལས་དང་པོའི་ཆ་གཙུག་ཏོར་ལ་སངས་རྒྱས་ཀྱི་འཁོར་ལོ་གཙོ་བོའི་པདྨའོ། །
འདིར་འགྱུར་མངས་སུ། གཉིས་པ་གདོང་གི་ཕྱེད་ཅེས་འདོན་པ་ལྟར། གཉིས་པའི་ཆར་ཞལ་གྱི་ཕྱེད་དང་ཕྱིར་དཔག་ཚད་སྟོང་ཕྲག་ཉི་ཤུ་རྩ་ལྔའི་ཆ་ལ་འཁོར་ལོ་གཞན་བདེ་གཤེགས་འཕར་མ་ཡིན་ནོ། ། ལྷག་མ་ཞལ་གྱི་ཕྱེད་ཕྱི་མའི་ཆ་དང་མགྲིན་པའི་ཆ་གཉིས་ལ་རྡུལ་ཚོན་གྱི་ས་སྟེ་ཐུགས་ཀྱི་སྒོའི་མཐར་ཐུག་པར་རོ། ། དེ་ལྟར་སྟེང་འོག་ཏུ་ལུས་ལ་གཙུག་ཏོར་ནས་མགྲིན་པའི་མཐར་ཐུག་པ་དང་། ཕྱི་འཇིག་རྟེན་གྱི་ཁམས་ལ་གཟུགས་གཟུགས་མེད་ཀྱི་གནས་དཔག་ཚད་འབུམ་ཕྲག་གཅིག་སྟེ། དཀྱིལ་འཁོར་ལ་ཀུན་ནས་ཁྲུ་གཅིག་གོ ། སྙིང་པོའི་དཀྱིལ་འཁོར་གྱི་དཔངས་ཀྱི་ངེས་པ་སྟེ། དེ་ལྟར་ན་གཙུག་ཏོར་ཞལ་དང་མགྲིན་པའི་ཚད་ནི་སུམ་འགྱུར་གདེངས་ཅན་རེའུ་མིག་སྟེ། སོར་ཕྱེད་ཉི་ཤུ་རྩ་བཞི་དག་གིས་དཀྱིལ་འཁོར་ནི་གཡས་སུ་སོར་ཕྱེད་ཉེར་བཞི་དང་གཡོན་དུ་ཉེར་བཞིས་སྦྱང་བར་བྱ་ཞེས་པ་ནི་ངེས་པའོ། །
དེ་ནས་ཏེ་ལུས་ལ་མགྲིན་པའི་འོག་ནས་དཔྱིའི་མཐར་ཐུག་པ་དང་། ཕྱིར་ལྷུན་པོའི་དཔངས་མཐའ་དག་ལ་སྟེང་འོག་ཏུ་དཔག་ཚད་འབུམ་ཕྲག་གཅིག་སྟེ་དེ་ཉིད་དཀྱིལ་འཁོར་གསུམ་འགྱུར་གདེངས་ཅན་རེ་མིག་དག་གིས་ཞེས་པ་སོར་ཕྱེད་པ་ཉི་ཤུ་རྩ་བཞི་གསུང་གི་མཚན་ཉིད་ཀྱི་དཀྱིལ་འཁོར་ལ་གཡས་སུ་སོར་ཕྱེད་ཉེར་བཞི་དང་། གཡོན་དུ་སོར་ཕྱེད་ཉེར་བཞིས་སྦྱང་བར་བྱ་སྟེ། འོག་ཏུ་ལྷུན་པོ་སའི་དཀྱིལ་འཁོར་ལ་ནི་རེག་པ་ཇི་སྲིད་ཉིད་ཀྱི་བར་དུའོ། ། དེ་ནས་དཀྱིལ་འཁོར་ལ་སོར་ཕྱེད་ཀྱི་རེའུ་མིག་དྲུག་དྲུག་དག་གིས་རིམ་པས་ཆུ་སོགས་འཁོར་ཡུག་གསུམ་སྟེ། ཕྱི་རོལ་དུ་དཔག་ཚད་སྟོང་ཕྲག་ཉི་ཤུ་རྩ་ལྔའི་བདག་ཉིད་ཅན་དཀྱིལ་འཁོར་ལ་སོར་ཕྱེད་ཀྱི་ཆ་དྲུག་དང་ལྡན་པ་དག་གིས་དཀྱིལ་འཁོར་རེ་རེའི་ཚད་དུ་འགྱུར་བས་དཀྱིལ་འཁོར་བཞིའི་དཔངས་ལ་དཔག་ཚད་འབུམ་ཕྲག་གཉིས་ཡོད་པ་ཆ་བརྒྱད་དུ་བྱས་ནས་ཆ་རེ་ལ་དཔག་ཚད་ཉི་ཁྲི་ལྔ་སྟོང་འབྱུང་ལ། གསལ་བར་ཀླུ་ཡི་སྲིད་པ་དཔག་ཚད་སྟོང་ཕྲག་ཉེར་ལྔ་དང་ནི་ས་འོག་བདུན་པོ་ཉིད་དེ། དམྱལ་བའི་སྲིད་པ་བདུན་པོ་རྣམས་སོ་སོ་ལ་དཔག་ཚད་སྟོང་ཕྲག་ཉེར་ལྔ་ཡོད་པ་རྣམས་སྦྱང་བར་བྱའོ། ། ལུས་ལ་དཔྱི་ནས་བརྩམས་ཏེ་རྐང་པའི་མཐིལ་གྱི་མཐར་ཐུག་པ་ཆ་བརྒྱད་དུ་བྱས་ནས་རྡུལ་ཚོན་གྱི་དཀྱིལ་འཁོར་ལ་སྦྱང་བར་བྱ་སྟེ། ཚངས་པའི་གནས་ནས་ཕྱོགས་ཐམས་ཅད་དུ་སྐུའི་དཀྱིལ་འཁོར་གྱི་མཐར་ཏེ་སྒོ་བཞིའི་མཐར་ཐུག་པ་རྣམ་པར་དག་པའོ་ཞེས་པ་ནི་ངེས་པའོ། །
དེ་ལྟར་རི་རབ་ཀྱི་སྟེང་གཟུགས་མེད་ས་འོག་ས་གཞི་ལ་ཐུག་གི་བར་དཔག་ཚད་འབུམ་ཕྲག་གཉིས་ཡོད་པ། ལུས་ཀྱི་གཙུག་ཏོར་ནས་དཔྱིའི་བར་ལ་སྦྱར་བ་དེ་བཞིན་དུ་སླར་ཡང་ས་ལ་སོགས་པའི་དཀྱིལ་འཁོར་བཞི་པོ་ཐམས་ཅད་ཀྱིས་མི་ལ་སོགས་པའི་སེམས་ཅན་ཐམས་ཅད་ཀྱི་རང་གི་ལུས་ལ་དཔྱི་ནས་རྐང་མཐིལ་གྱི་བར་སྦྱང་བར་བྱ་ཞེས་པ་ནི་དཀྱིལ་འཁོར་གྱི་དཔངས་ཀྱི་ཆོ་ག་ངེས་པའོ། ། འདིས་ནི་དཀྱིལ་འཁོར་རྣམས་སྟེང་ནས་སྟེང་དུ་བརྩེགས་པར་བསྟན་ཏེ་བསྡུས་རྒྱུད་ཀྱི་ལུགས་སོ། ། དེ་བཞིན་དུ་རྩ་བའི་རྒྱུད་ལས་གསུངས་པའི་དཀྱིལ་འཁོར་གྱི་རྣམ་པར་དག་པ་གཞན་བརྗོད་པར་བྱ་སྟེ། འདིར་སེམས་ཅན་ཐམས་ཅད་ཀྱི་སྙིང་གི་ཐིག་ལེའི་ནང་ན་མི་གཡོ་བར་གནས་པའི་རླུང་ནི་ཡེ་ཤེས་སོ། ། དེ་ཡང་གཞོམ་དུ་མེད་པའི་སྒྲ་སྟེ་རྟག་ཏུ་ནཱ་དའི་མཚན་ཉིད་རྣམ་པ་ཐམས་ཅད་པའི་རང་སྒྲའི་རང་བཞིན་དུ་ལྡན་པའོ། ། དེའི་ཕྱིར་སྙིང་ཁའི་འཁོར་ལོའི་དཀྱིལ་འཁོར་ཏེ་དབུས་སུ་བྱ་སྟེ། དེ་ནས་མགྲིན་པ་དང་ལྟེ་བ་དག་གི་དབུས་སུ་ཐུགས་དཀྱིལ་གྱི་ཚད་ཁྲུ་ཕྱེད་བཟུང་ནས། ཚད་ཁྲུ་བྱེད་དང་བཅས་པའི་སོར་བཅུ་གཉིས་ཀྱི་བདག་ཉིད་ནི་བཅོམ་ལྡན་འདས་ཀྱི་ཐུགས་ཀྱི་དཀྱིལ་འཁོར་གྱི་དཔངས་སུ་བྱའོ། ། མགྲིན་པ་ནས་ལྟེ་བའི་མཐར་ཐུག་པ་ཚད་སོར་ཉི་ཤུ་རྩ་ལྔའི་བདག་ཉིད་ནི་གསུང་གི་དཀྱིལ་འཁོར་གྱི་དཔངས་སུ་བྱའོ། །
མཛོད་སྤུའི་གནས་ནས་མཆུ་སོའི་མཐར་ཚད་སོར་ལྔ་བཅུའི་བདག་ཉིད་ནི་སྐུའི་དཀྱིལ་འཁོར་གྱི་དཔངས་ཚད་དུ་བྱའོ། ། དེ་ལས་སྐུའི་དཀྱིལ་འཁོར་གྱི་སྒོ་བཞི་ནི་བཤང་བ་དང་། གཅི་བ་དང་། ཁུ་བ་དང་། གཙུག་ཏོར་གྱི་བུག་པ་རྣམས་སོ། ། གསུང་གི་དཀྱིལ་འཁོར་གྱི་སྒོ་ནི་ངག་གི་རྩ་བ་རླུང་ཡིན་པས་དེ་རྒྱུ་བའི་སྒོ་ལ་ལ་ནཱ་དང་། ར་ས་ནཱ་དང་། ཨ་བ་དྷཱུ་ཏཱི་དང་། དུང་ཅན་མ་རྣམས་ཏེ་མགྲིན་པ་ནས་ལྟེ་བའི་མཚམས་སུའོ། ། ཐུགས་ཀྱི་དཀྱིལ་འཁོར་གྱི་སྒོ་རྣམས་ནི་སེམས་ཀྱི་གནས་སྐབས་སད་དང་།
རྨི་ལམ་དང་། གཉིད་ལོག་པ་དང་། བཞི་པའི་མཚན་ཉིད་རྣམས་སོ། ། དེ་ལྟར་སྒོ་བཅུ་གཉིས་ཀྱི་བདག་ཉིད་སྐུ་དང་གསུང་དང་ཐུགས་ཀྱི་དཀྱིལ་འཁོར་མཆོག་གི་དང་པོའི་སངས་རྒྱས་ཟླ་བའི་ཆ་བཅུ་དྲུག་གི་ཆ་དང་ལྡན་པ་ནི། ཕྱི་རོལ་ལ་ཇི་ལྟ་བ་དེ་བཞིན་དུ་ལུས་དང་ལུས་དེ་བཞིན་དུ་གཞན་དཀྱིལ་འཁོར་ལ་རྣམ་པར་བཞག་སྟེ། ཕྱི་ནང་གཞན་གྱི་དཀྱིལ་འཁོར་རྣམ་པ་གསུམ་ཤེས་ནས་སློབ་དཔོན་གྱིས་དཀྱིལ་འཁོར་བྲི་བར་བྱའོ། ། ཞེས་པ་ནི་ཐམས་ཅད་དུ་ངེས་པའོ། ། འདིས་དཀྱིལ་འཁོར་གསུམ་བྲེའི་ནང་དུ་བྲེ་བཅུག་པ་ལྟར་བསྒོམ་པར་བསྟན་ཏོ། ། གཉིས་དང་ཆུ་གཏེར་གཅིག་ལ་སོགས་པའི་ཚིགས་སུ་བཅད་པ་གཉིས་ནི། སྔར་ཐིག་གདབ་པ་དང་ལྷན་ཅིག་བརྗོད་ཟིན་མོད།
འདིར་སྐབས་ཀྱི་གཞུང་གི་འབྲུ་གཉེར་བའི་དབང་དུ་བྱས་ནས་ཚངས་པའི་ཐིག་ནས་སོར་ཕྱེད་གཉིས་ཀྱིས་སྙིང་པོའི་དཀྱིལ་འཁོར་གྱི་ལྟེ་བ་དང་། དེ་ནས་ཆུ་གཏེར་ཏེ་སོར་ཕྱེད་བཞི་མ་མོའི་སྐྱོན་ཞི་བའི་དཀྱིལ་འཁོར་གྱི་དབང་དུ་བྱས་ནས་འཁོར་ལོའི་རྩིབས་སམ། དེ་ལས་གཞན་དུ་པད་མའི་འདབ་མ་དང་། དེ་ནས་སོར་ཕྱེད་གཅིག་གི་ཀ་བ་དང་ནང་གི་རྡོ་རྗེ་ཕྲེང་བ་དང་། དེ་ནས་ཆུ་གཏེར་ཏེ་སོར་ཕྱེད་བཞི་ཡིས་དེ་བཞིན་གཤེགས་པའི་འཕར་མའི་པདྨ་དང་། དེ་ནས་སོར་ཕྱེད་གཅིག་གིས་ཕྱི་རོལ་གྱི་རྡོ་རྗེ་ཕྲེང་བར་འགྱུར་ཏེ། དེ་ནས་ཉི་མ་སྟེ་སོར་ཕྱེད་བཅུ་གཉིས་ཀྱིས་ཚོན་གྱི་ས་དག་དང་ནི། དེ་ནས་དུས་ཏེ་སོར་ཕྱེད་དྲུག་གིས་སྒོ་དང་། དེ་ནས་རོ་སྟེ་དྲུག་གི་སྒོ་ཁྱུད་དང་། རྩེ་མོ་ཅན་གསུམ་ཡིན་ལ།
དེ་གཉིས་ཀྱི་ས་ལ་སོགས་པས་བསྡུས་པ། སྒོ་ལོགས་དང་སྒོ་འགྲམ་དང་། དུས་ཏེ་སོར་ཕྱེད་གསུམ་གྱི་ཕྱེད་ཀྱིས་ཀ་བ་དང་། དུས་ཕྱེད་ཀྱི་ར་བ་དང་། དུས་ཏེ་སོར་ཕྱེད་གསུམ་གྱིས་ཁ་ཁྱེར་དག་དང་། དུས་ཏེ་སོར་ཕྱེད་གསུམ་ནི་གཉིས་སུ་རབ་ཏུ་ཕྱེ་བ་དག་གི་ཆ་སོར་ཕྱེད་ཕྱེད་དང་གཉིས་ཀྱིས་སླར་ཡང་དེ་ནས་སྣམ་བུ་དང་ནི་དུས་ཏེ་དྲུག་ལ་གཉིས་སུ་རབ་ཏུ་ཕྱེ་བ་སོར་ཕྱེད་གསུམ་གྱིས་དོ་ཤལ་གྱི་ས་དག་དང་། རོ་སྟེ་དྲུག་དག་ལ་ཡང་སྟེ་གཉིས་ཀྱིས་རབ་ཏུ་ཕྱེ་བ་སོར་ཕྱེད་གསུམ་གྱིས་མེ་ལོང་དང་ཀྲ་མ་ཤཱིར་ཥའི་སའི་སྣམ་བུར་འགྱུར་རོ། ། མིའི་བདག་པོ་ཞེས་ཟླ་བཟང་ལ་བོས་ནས་བསྟན་ཏོ། ། སྐྱོན་ཏེ་སོར་ཕྱེད་བཅོ་བརྒྱད་ཀྱི་ཆ་རྣམས་ཀྱི་རིམ་པ་ཡིས་རྟ་བབས་སྔར་རབ་ཏུ་གསུངས་པའི་ཆ་རྣམས་ཀྱི་སར་རབ་ཏུ་འགྱུར་རོ། ། དེའི་ཕྱི་རོལ་དུ་ནི་གསུང་གི་དཀྱིལ་འཁོར་ལ་སྒོ་སོགས་ཐམས་ཅད་ཐུགས་ཀྱི་ཉིས་འགྱུར་དུ་འགྱུར་ཞིང་།
དེའི་ཕྱི་རོལ་དུ་ཡང་སྐུ་དཀྱིལ་ལ་སྒོ་སོགས་ཐམས་ཅད་གསུང་དེའི་ཉིས་འགྱུར་དུ་འགྱུར་རོ། ། ཕྱི་རོལ་དུ་ནི་སྐུ་དཀྱིལ་གྱི་པད་མ་དང་དུར་ཁྲོད་གྱི་འཁོར་ལོ་རྣམས་དང་། སྒོའི་ཤིང་རྟའི་དཀྱིལ་འཁོར་རྣམས་ཀྱང་ཚད་ནི་ཉིན་བྱེད་སོར་ཕྱེད་བཅུ་གཉིས་དག་གིས་སོ། ། ད་ནི་ཨོཾ་ཡིག་ཅེས་པ་ལ་སོགས་པས་དཀྱིལ་འཁོར་གྱི་ལྷ་རྣམས་ཀྱི་སྔགས་ཀྱི་ཡི་གེ་དང་ཕྱག་རྒྱའི་མཚན་མ་དགོད་པ་གསུངས་ཏེ། འདིར་རྒྱུད་ཀྱི་རྒྱལ་པོ་ཐམས་ཅད་ལས་གཞལ་ཡས་ཁང་སྐུ་རྡོ་རྗེར་གསུངས་པས་རྡུལ་ཚོན་གྱི་དཀྱིལ་འཁོར་ལ་ཨོཾ་ཡིག་སྐུའི་རྡོ་རྗེ་དང་། དེ་ཡི་དཀྱིལ་འཁོར་རྫོགས་པར་བྱས་པ་ནི། ཨོཾ་ཡིག་ཡེ་ཤེས་ལས་སྐྱེས་པ་ཞེས་གསུངས་སོ། ། དེའི་ཕྱིར་ཨོཾ་ཡིག་ལས་སྐྱེས་པའི་ཐུགས་ཀྱི་དཀྱིལ་འཁོར་ལ་ནི་རྒྱལ་བ་མཆོག་གི་པད་མ་སྟེ། པད་མ་ཉི་ཤུ་རྩ་བཞི་རྣམས་སུ་ཟླ་བ་དང་ཉི་མ་དག་གི་གདན་རྣམས་ནི་ལོའི་དབྱེ་བས་ཏེ། ཉ་བཅུ་གཉིས་ཀྱིས་དབྱེ་བས་ཟླ་བའི་གདན་རྣམས་དང་།
གནམ་སྟོང་བཅུ་གཉིས་ཀྱི་དབྱེ་བས་ཉི་མའི་གདན་རྣམས་ཏེ་ཐབས་དང་ཤེས་རབ་རྣམ་པར་དག་པས་སོ། ། སྟེང་དུ་སྟེ་པདྨའི་ལྟེ་བའི་སྟེང་ན་གནས་པའི་ཟླ་བ་དང་ཉི་མའི་གདན་དེ་དག་རྣམས་ལ་ཨ་སོགས་ཞེས་པ་ཨ་ཡིག་ལ་སོགས་པའི་དབྱངས་རྣམས་དང་། ཀ་སོགས་ཞེས་པ་ཀ་ཡིག་ལ་སོགས་པའི་གསལ་བྱེད་རྣམས་ཏེ། སྟོང་པར་བཅས་པ་དག་དང་ཞེས་པ་ཐིག་ལེ་དང་རྣམ་པར་བཅད་པ་དང་བཅས་པ་དག་ལྷན་ཅིག་ཏུ་སྲིད་གསུམ་སྐྱེད་པར་བྱེད་པའི་སྟོང་པ་ཉིད་རྣམ་པ་ཐམས་ཅད་པ་སྒྲའི་ཐམས་ཅད་པ་སྒྲའི་གཟུགས་ཅན་མ་ཐིག་ལེའི་སྟེང་གི་ནཱ་ད་སྟེ། ཞེས་འགྱུར་མངས་སུ་འདོན་པས་སྒྲིབ་བྲལ་གྱི་སྲིད་གསུམ་སྐྱེད་པར་བྱེད་པའི་མཚན་ཉིད་ཅན་སྟོང་པ་ཉིད་རྣམ་པ་ཐམས་ཅད་པའི་སྒྲའི་གཟུགས་ཏེ་རང་བཞིན་ཅན་མ་ནི་ཐིག་ལེའི་སྟེང་གི་ནཱ་ད་སྟེ། དེ་ནས་ནཱ་ད་དེ་ཉིད་རྒྱལ་བའི་ཁམས་གསུམ་པ་སྐྱེད་པར་བྱེད་པའི་ཡུམ་མམ་གཞོམ་དུ་མེད་པའི་སྒྲ་ཞེས་པ་ཤེས་རབ་ཀྱི་ཕ་རོལ་ཏུ་ཕྱིན་པ་སངས་རྒྱས་ཐམས་ཅད་སྐྱེད་པར་བྱེད་པ་ནི། དོན་དམ་པའི་བདེན་པ་ལ་བརྟེན་ནས་སྒྲིབ་བྲལ་གྱི་ཆོས་ཐམས་ཅད་ཀྱི་ཁྱབ་བྱེད་དང་རང་བཞིན་ཡིན་པས་དེ་མཚོན་པའི་དོན་དུ་ཨ་ཡིག་ལ་སོགས་པ་དབྱངས་དང་། ཀ་ཡིག་ལ་སོགས་པའི་གསལ་བྱེད་ཀྱི་ཡི་གེ་ཐམས་ཅད་ལ་སྟོང་པ་ཐིག་ལེ་རྣམ་བཅད་དང་བཅས་པ་སྔགས་ཐམས་ཅད་ཀྱི་མགོར་གཞག་པར་བྱའོ། ། དེ་ནས་ནཱ་ད་དེ་ནི་དབྱངས་གསལ་ཐིག་ལེ་རྣམ་བཅད་དང་བཅས་པ་དེ་དག་དང་ལྷན་ཅིག་བརྗོད་པར་བྱ་སྟེ། དེ་བཞིན་དུ་བཅོམ་ལྡན་འདས་ཀྱང་བདེ་བ་ཆེན་པོའི་གཟུགས་ཅན་ཏེ་ནཱ་དའི་རང་བཞིན་རྣམ་པ་ཐམས་ཅད་པའི་སྟོང་པ་དེའི་ནང་དུ་གནས་སོ། །
ད་ནི་སྟོང་པ་ཞེས་པ་ལ་སོགས་པས་སྟོང་པ་ཆེན་པོ་ཡི་གེ་ལྔས་སྐུ་རྡོ་རྗེ་ཨོཾ་ཡིག་ལ་སོགས་པའི་སྔར་རབ་ཏུ་བརྗོད་པའི་ཆོས་ཅན་རྣམས་ལས་འབྱུང་བ་གསུངས་ཏེ། སྟོང་པ་ལྔ་ནི། ལེའུ་དང་པོར་ལུས་མེད་རྡོ་རྗེའི་སྐབས་སུ་བརྗོད་པའི་སྔགས་ཀྱི་གཡོན་གྱི་ཡན་ལག་བྱང་དུ་རྗེས་སུ་ང་རོ་དང་། ཤར་དུ་ཨ་ཐུང་ངུ་དང་། ནུབ་ཏུ་ཨཱ་ཡིག་རིང་པོ་གཉིས་དང་། ལྷོའི་ཡན་ལག་ཏུ་རྣམ་པར་བཅད་པ་ཐིག་ལེ་གཉིས་དང་། དབྱངས་དང་བྲལ་བ་མཆོག་ཅེས་པ་དབུས་སུ་གཞོམ་དུ་མེད་པའི་ཧ་ཡིག་དང་དབྱངས་མེད་པ་ལས་སྐུ་རྡོ་རྗེ་ཨོཾ་དང་། གསུང་རྡོ་རྗེ་ཨཱཿདང་། ཐུགས་རྡོ་རྗེ་ཧུྃ་དང་། ཡེ་ཤེས་ཀྱི་རྡོ་རྗེ་ཧོ་ཡིག་རྣམས་ནི་ཡང་དག་པར་འབྱུང་ངོ་། །
དེ་དག་ལས་དང་པོར་རེ་ཞིག་སྐུ་འབྱུང་བ་བརྗོད་པར་བྱ་སྟེ། འདིར་དང་པོར་ཕའི་ཁུ་བ་དག་པ་རྗེས་སུ་ང་རོ་ཐིག་ལེའོ། ། དེ་ནས་དེའི་གོང་དུ་སྲོག་ཀུན་གཞིའི་རྣམ་ཤེས་དག་པ་ཨ་ཡིག་གོ ། དེ་གཉིས་ཀའི་དབུས་སུ་མ་ཡིག་རྡུལ་དག་པ་རྣམ་པར་བཅད་པའོ། ། རྗེས་སུ་ང་རོའི་མཐར་ས་བོན་རྟེན་པའི་མངལ་དག་པ་ཨཱ་ཡིག་རིང་པོའོ། ། དེ་ལྟར་དབྱངས་ཨ་ཡིག་རིང་པོ་ཕ་རོལ་དུ་འབྱུང་བས་སྔོན་མའི་རྗེས་སུ་ང་རོ་མ་ཉིད་དུ་བསྒྱུར་བ་ཐོབ་པར་འགྱུར་རོ། ། དེ་ནས་ཀ་ལཱ་པར། ཨ་ཡིག་དག་གི་བར་དུ་ཨུའོ། ། ཨ་དང་སྒྲ་ལྡན་དག་གི་འང་ངོ་ཞེས་པས་འདིར་སྒྲ་ལྡན་མ་ཡིག་ཕ་རོལ་དུ་བྱུང་བས་ཀྱང་ཨ་ཡིག་ལས་ཕ་རོལ་གྱི་རྣམ་པར་བཅད་པ་ནི་ཨུ་ཡིག་ཏུ་འགྱུར་ཏེ། ཕྱི་ནས་ཀ་ལཱ་པར།
ཨུའི་ཡི་གེ་ལ་ཨོའོ་ཞེས་པས་ཨ་ཡིག་གིས་ཡོན་ཏན་དུ་གྱུར་པ་ན་ཨུ་ཨོ་ཡིག་ཏུ་བསྒྱུར་རོ། ། དེ་ནས་ངེས་པའི་ཚིག་གི་མཚན་ཉིད་ལས་ཡི་གེ་ཉམས་པ་ཡོད་ཅེས་པས་ངེས་ཚིག་ལ་ཡི་གེ་སྣོན་པ་དང་། ཡི་གེ་དབྱི་བ་དང་། ཡི་གེ་བཟློག་པ་དང་། ཡི་གེ་བསྒྱུར་བ་རྣམས། རང་ཇི་ལྟར་འདོད་པ་ལྟར་བྱེད་པས་ན་མ་ཡིག་སྲོག་གི་ཨཱ་དང་རྣམ་པར་བྲལ་ནས་ཨཱ་ཡིག་དབྱི་བར་བྱའོ། ། དེ་ནས་མ་རྗེས་སུ་ང་ངོར་སྦྱར་བ་དེ་ལྟར་ན་ཡོན་ཏན་རྡུལ་མུན་སྙིང་སྟོབས་གསུམ་གྱི་བདག་ཉིད་ཀྱི་ཨོཾ་ཡིག་སྐུ་རྡོ་རྗེ་ཨ་ཨུམ་ཞེས་རང་དང་གཞན་གྱི་གྲུབ་པའི་མཐའ་ལས་བརྗོད་དོ། ། ད་ནི་གསུང་རྡོ་རྗེ་སྒྲུབ་པ་བརྗོད་པར་བྱ་སྟེ། འདིར་དང་པོར་ཨ་ཡིག་ཐུང་ངུ་དང་། དེ་ནས་རིང་པོ་དང་།
དེ་ནས་རྣམ་པར་བཅད་པ་རྣམས་བཀོད་ནས་འདིར་ཀ་ལཱ་པར། མཚུངས་པ་འདྲ་བའི་ཡི་གེ་ལ། རིང་པོར་འགྱུར་ཏེ་ཕ་རོལ་ཡང་དབྱིའོ། ། ཞེས་པས་སྔོན་དང་གཞན་ཕྱི་མའི་ཨ་ཡིག་གཉིས་ལས་སྔ་མ་རིང་པོ་དང་ཕྱི་མ་དབྱི་བར་བྱས་ནས་མཐར་རྣམ་པར་བཅད་པ་སྦྱིན་པར་བྱའོ། ། དེས་ན་ཨཱཿཡིག་ཡོན་ཏན་གསུམ་གྱི་བདག་ཉིད་དུ་འགྱུར་ཏེ། ཨ་ཨཱཿཞེས་བརྗོད་དོ། ། ད་ནི་ཐུགས་རྡོ་རྗེ་ཧུྃ་ཡིག་སྒྲུབ་པ་བརྗོད་པར་བྱ་སྟེ། འདིར་སྔོན་དུ་ཧ་ཡིག་དབྱངས་མེད་པའོ། ། དེ་ནས་ཨཱ་ཡིག་ཐུང་ངུའོ། ། དེ་ནས་རྣམ་པར་བཅད་པའོ། །
དེ་ནས་ཐིག་ལེའོ། ། དེ་ནས་ཨ་ཡིག་རིང་པོའོ། ། དེ་ལྟར་སྔ་མ་སྐུ་རྡོ་རྗེ་སྒྲུབ་པ་བཞིན་དུ་རྣམ་པར་བཅད་པ་ཨུ་ཡིག་ཏུ་བྱ་སྟེ། ཧ་ཡིག་གི་སྲོག་ཏུ་སྦྱར་ནས་ངེས་པའི་ཚིག་གི་མཚན་ཉིད་ཀྱིས་ཐོག་མ་དང་ཐ་མའི་ཨ་ཡིག་དག་དབྱིའོ། ། དེ་ལས་ཧཱུྃ་ཡིག་ཡོན་ཏན་གསུམ་གྱི་བདག་ཉིད་དེ་ཧ་ཨུམ་ཞེས་བརྗོད་དོ། ། དེ་ལྟར་སྟོང་ཆེན་ཡི་གེ་ལྔ་ལས་སྐུ་གསུང་ཐུགས་ཀྱི་སྔགས་ཡང་དག་པར་འབྱུང་བ་སྟེ་དེའི་ཕྱིར་སྔགས་རྣམས་ཀྱི་སྐྱེ་གནས་ནི་སྐྱེད་པར་བྱེད་པའོ་ཞེས་པའི་དོན་ཏོ། ། ད་ནི་ཡེ་ཤེས་རྡོ་རྗེ་བསྒྲུབ་པ་བརྗོད་པར་བྱ་སྟེ། འདིར་སྔོན་དུ་ཧ་ཡིག་དབྱངས་མེད་པའོ། ། དེ་ནས་ཨ་ཡིག་ཐུང་ངུའོ། ། དེ་ནས་རྣམ་པར་བཅད་པའོ། །
དེ་ནས་རྗེས་སུ་ང་རོའོ། ། དེ་ནས་ཨ་ཡིག་རིང་པོའོ། ། དེ་ལྟར་སྔ་མ་སྐུ་རྡོ་རྗེ་སྒྲུབ་པ་བཞིན་དུ་རྣམ་པར་བཅས་པ་ལས་ཨུ་ཡིག་དང་མ་ཡིག་དག་དབྱིའོ། ། དེ་སྔ་མའི་དབྱངས་ཨ་མཐོང་བ་ཉིད་ཀྱིས་ཨུ་ཡི་ཡོན་ཏན་ཨོ་ཡིག་ཏུ་བསྒྱུར་ཏེ་ཧ་ཡིག་དང་ཡང་དག་པར་སྦྱར་བས་ཧོར་འགྱུར་ཞིང་། ངེས་པའི་ཚིག་གི་མཚན་ཉིད་ཀྱིས་ཕྱི་མའི་ཨ་ཡིག་དང་མ་ཡིག་དག་དབྱིའོ། ། དེ་ལྟར་ཡི་གེ་ལྔ་ལས་ཡོན་ཏན་གསུམ་གྱི་བདག་ཉིད་ཧོ་ཡིག་འགྲུབ་སྟེ། ཧ་ཨ་ཨུ་ཞེས་བརྗོད་དོ། ། དེ་ལྟར་ཡེ་ཤེས་རྡོ་རྗེ་ལ་ཡོད་པའི་ཡོན་ཏན་གསུམ་ནི་མ་རིག་པ་དང་འདུ་བྱེད་དང་རྣམ་པར་ཤེས་པ་སྒྲིབ་པ་དང་བྲལ་བའོ། ། སྐུ་རྡོ་རྗེ་ལ་ཡོད་པའི་ཡོན་ཏན་གསུམ་ནི་མིང་དང་གཟུགས་དང་སྐྱེ་མཆེད་དྲུག་དང་རེག་པ་སྒྲིབ་པ་དང་བྲལ་བའོ། ། གསུང་རྡོ་རྗེ་ལ་ཡོད་པའི་ཡོན་ཏན་གསུམ་ནི།
ཚོར་བ་དང་སྲེད་པ་དང་ལེན་པ་སྒྲིབ་པ་དང་བྲལ་བའོ། ། ཐུགས་རྡོ་རྗེ་ལ་ཡོད་པའི་ཡོན་ཏན་གསུམ། སྲིད་པ་དང་སྐྱེ་བ་དང་རྒ་ཤི་སྒྲིབ་པ་དང་བྲལ་བ་སྟེ། དེ་དག་ཀྱང་ཐིག་ལེ་བཞི་གཟུགས་འགྱུར་བ་མེད་པ་ཉིད་ཀྱི་དབང་གིས་འགྲུབ་བོ། ། དེ་ལྟར་མ་རིག་པ་ལ་སོགས་པ་སྒྲིབ་མེད་དུ་སྐྱེད་པར་བྱེད་པ་མཆོག་གི་བདེ་བ་མི་འགྱུར་བ་སྐྱེད་བྱེད་ཡེ་ཤེས་རྡོ་རྗེ་བཞི་པའོ། ། ཞེས་པ་ནི་སྔགས་རྣམས་ཀྱི་སྐྱེ་གནས་ཏེ་རྒྱུ་ལམ་འབྲས་བུའི་ཆོས་ཐམས་ཅད་དུ་རྟེན་འབྲེལ། ས་བདེན་དོན་རྣམ་པ་བཅུ་གཉིས་པ་སྐུ་དང་གསུང་དང་ཐུགས་དང་ཡེ་ཤེས་རྡོ་རྗེའོ་ཞེས་པ་ནི་བཅོམ་ལྡན་འདས་ཀྱི་ངེས་པའོ། ། འོ་ན་མཆོག་མི་འགྱུར་དུ། ལུས་ཀྱི་བཞི་པར་རིག་པར་བྱའོ་ཞེས་སྲིད་པ་སྐྱེ་བ་རྒ་ཤི་གསུམ་ཡེ་ཤེས་རྡོ་རྗེར་བཤད་པ་དང་འགལ་ཞེ་ན། སྐྱོན་མེད་དེ།
འདིར་སྒྲིབ་བྲལ་གྱི་དབང་དུ་བྱས་ནས་ཡེ་ཤེས་རྡོ་རྗེ་ཐིག་ལེ་མི་འགྱུར་བ་མེད་ན་རྡོ་རྗེ་གསུམ་མི་འགྲུབ་པ་ལ་དགོངས་ལ། འོག་ཏུ་སྒྲིབ་བཅས་རྒྱུ་འབྲས་ཀྱི་དབང་དུ་བྱས་ནས་རགས་པ་ལུས་དང་། ཆུང་ངུ་ཡེ་ཤེས་སུ་བཤད་པ་ཡིན་པས་མི་འགལ་ལོ། ། ད་ནི་སྔགས་ཀྱི་མཚན་མ་དགོད་པ་གསུངས་ཏེ། འདིར་ཐམས་ཅད་དུ་རྡུལ་ཚོན་གྱི་དཀྱིལ་འཁོར་གྱི་ཉི་མ་དང་ཟླ་བའི་གདན་རྣམས་ལ་རགས་པ་དང་ཕྲ་མོ་དང་གཞན་གྱི་དབྱེ་བས་མཚན་མ་དགོད་པ་རྣམ་པ་གསུམ་སྟེ། དེ་ལ་གཞན་ནམ་མཆོག་གི་དབྱེ་བ་ནི་སྔགས་ཀྱི་ས་བོན་དགོད་པའོ། ། ཕྲ་མོའི་དབྱེ་བ་ནི་སྔགས་ཀྱི་ས་བོན་ཡོངས་སུ་གྱུར་པ་རྡོ་རྗེ་ལ་སོགས་པའི་མཚན་མ་དགོད་པའོ། ། རགས་པའི་དབྱེ་བ་ནི་རྡོ་རྗེ་ལ་སོགས་པའི་མཚན་མ་ཡོངས་སུ་གྱུར་པའི་ལྷའི་གཟུགས་དགོད་པའོ། ། དེ་ལྟར་ཐོག་མར་ལྷ་རྣམས་ཀྱི་གོ་རིམ་ཇི་ལྟ་བས་སྔགས་ཀྱི་ས་བོན་དགོད་པ་བྱས་ནས་དེའི་ཤུགས་ཀྱི་མཚན་མ་དགོད་པ་ལ་སོགས་པ་བསྟན་པར་རིག་པར་བྱའོ། ། ཞེས་པ་ནི་ངེས་པ་སྟེ།
དེས་ན་འདིར་གཙོ་བོ་ཡིན་པ་ཉིད་ཀྱིས་ས་བོན་དགོད་པ་ཐོག་མར་གསུངས་སོ། ། རྒྱལ་བའི་བདག་པོའི་པདྨ་སྣ་ཚོགས་མདོག་ལ་ཞེས་པ་ལྗང་ཁུའི་མདོག་ལ། ཟླ་བ་ཉི་མ་མེའི་སྟེང་དུ་ཧཱུྃ་ཡིག་སྟེ་ཞེས་པ་ནི་འདིར་ཕྱི་རོལ་དུ་གནམ་སྟོང་གི་མཐར་ཉི་མ་སྒྲ་གཅན་གྱིས་ཟིན་པའི་དུས་སུ་ཟླ་བ་དང་ཉི་མ་དང་སྒྲ་གཅན་རྣམས་སྦྱོར་བ་སྟེ། ཟླ་བ་དང་ཉི་མ་དང་མེ་ཡང་དག་པར་ལྡན་པ་དེ་ཉིད་དཀྱིལ་འཁོར་གྱི་གདན་ནོ། ། ནང་དུ་ནི་ལ་ལ་ནཱ་དང་ར་ས་ནཱ་དང་ཨ་བ་དྷཱུ་ཏཱི་དང་ཡང་དག་པར་ལྡན་པ་སྙིང་ཁའི་པད་མ་སྟེ། དེས་ན་པད་མ་ལྗང་ཁུ་དེའི་ལྟེ་བར་ཟླ་བ་ཉི་མ་སྒྲ་གཅན་གྱི་སྟེང་དུ་ཧཱུྃ་ཡིག་གི་ས་བོན་རྡུལ་ཚོན་སྔོན་པོས་བྲི་བར་བྱའོ། ། འདིར་ཨ་བྷ་ཡ་དང་། སྭཱ་དྷཱུ་པུ་ཏྲས་ཉི་ཟླ་སྒྲ་གཅན་དུས་མེ་བཞི་གདན་དུ་བྱེད་པ་ནི་དག་པ་དང་མི་འགྲིག་ཅིང་། མ་བཤད་པས་སྤང་བར་བྱའོ། ། འོན་ཏེ་སྒྲུབ་ལེར།
མེའི་སྟེང་དུ་སྟེ་ཟླ་བ་དང་ཉི་མ་སྒྲ་གཅན་དང་། དུས་མེའི་དཀྱིལ་འཁོར་གྱི་སྟེང་དུ་དམ་ཚིག་སེམས་དཔའ་དང་ཡེ་ཤེས་སེམས་དཔའ་རོ་མཉམ་པ་ཉིད་དུ་འགྱུར་རོ་ཞེས་པ་དང་འགལ་སྙམ་ན། དེ་རྣམས་འདུས་པ་ལྟེ་བ་ཡིན་ཞིང་། དེས་མཚོན་ནས་དཀྱིལ་འཁོར་གྱི་ལྟེ་བར་རོ་མཉམ་ཞེས་བསྟན་པས་མི་འགལ་ལོ། ། ཡང་ན་ས་བོན་དེ་ཡོངས་སུ་གྱུར་པའི་རྡོ་རྗེ་སེམས་དཔའི་རྡོ་རྗེ་སྔོན་པོ་རྩེ་གསུམ་པ་བྲི་བར་བྱའོ། ། གསང་བའི་རྒྱུད་བླ་མེད་ཀྱི་རྡུལ་ཚོན་གྱི་དཀྱིལ་འཁོར་ལ་འཇིག་རྟེན་གྱི་སྨོད་པ་ཡོངས་སུ་སྤང་བའི་སླད་དུ་ལྷའི་གཟུགས་ཞལ་སྦྱོར་སོགས་ནི་བྲི་བར་མི་བྱའོ། ། བདག་པོའི་ས་བོན་དགོད་པའོ། ། དེ་ནས་གཙོ་བོའི་པད་མའི་འདབ་མ་ལ། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་རྣམས་རིམ་པ་བཞིན་དགོད་པར་བྱ་སྟེ། ཕྱོགས་འདབ་རྣམས་ལ་ཨ་སོགས་སྟོང་པ་ནི་ཤར་གྱི་འདབ་མ་ལ་ཨ།
ལྷོའི་འདབ་མ་ལ་ཨཿ བྱང་དུ་ཨཾ། ནུབ་ཏུ་ཨཱ་ཞེས་པའོ། ། ཡང་ན་མཚན་མ་རྣམས་ཏེ། ཤར་གྱི་འདབ་མ་ལ་སྤོས་ཀྱི་སྣོད་དོ། ། ལྷོར་མར་མེའོ། ། བྱང་དུ་ལྷ་བཤོས་སོ། ། ནུབ་ཏུ་དུང་ངོ་། ། འདིར་འཆད་པར་འགྱུར་བ་ལས། མཚན་མ་གང་ཞིག་གང་གི་གཡས་པའི་ཕྱག་མཐིལ་དུ་འགྱུར་ཕྱག་རྒྱ་དེ་ནི་ཆུ་སྐྱེས་དག་གིས་མནན།
ཞེས་གསུངས་པའི་ཕྱིར་འཆད་པར་འགྱུར་བའི་ངེས་པས་གཙོ་བོར་གཡས་དང་པོའི་ཕྱག་མཚན་འགོད་ལ། ཆུ་སྐྱེས་དང་རིན་པོ་ཆེའི་ཕྱག་རྒྱ་ནི་གཡོན་ན་གནས་ཀྱང་དགོད་དོ། ། དེ་བཞིན་དུ་ཕྱོགས་བྲལ་འདབ་མ་ལ་ཡང་ཧ་སོགས་སྟོང་པ་རྣམ་པ་བཞི་ཞེས་པ་ནི། འདིར་མེ་རུ་ཧ་བདེན་བྲལ་དུ་ཧཿདབང་ལྡན་དུ་ཧཾ། རླུང་དུ་ཧཱའོ། ། ཡང་ན་ནག་པོ་དང་། དམར་པོ་དང་། དཀར་པོ་དང་། སེར་པོའི་རྔ་ཡབ་རྣམས་བྲི་བར་བྱའོ། ། དེ་ནས་ཕྱོགས་བྲལ་འདི་ལ་ཕྱི་རོལ་གྱི་ཟུར་བཞི་རྣམས་སུ་གྲངས་བཞིན་དུ་དབང་ལྡན་དུ་སྐུ་རྡོ་རྗེ་ཨོཾ་ཡིག་གམ་ཆོས་ཀྱི་དུང་ངོ་། །
བདེན་བྲལ་གྱི་ཟུར་དུ་གསུང་རྡོ་རྗེ་ཨཱཿའམ་ཆོས་ཀྱི་གཎྜྀའོ། ། རྩེ་མོ་ཅན་དུ་ཐུགས་རྡོ་རྗེ་ཧུྃ་ངམ་ཡིད་བཞིན་གྱི་ནོར་བུའོ། ། རླུང་དུ་ཆགས་པ་སྟེ་ཡེ་ཤེས་རྡོ་རྗེ་ཧོཿའམ་དཔག་བསམ་གྱི་ཤིང་བྲི་བར་བྱའོ། ། སྙིང་པོའི་པད་མ་ལ་མཚན་མ་དགོད་པའོ། ། འདིས་རྡོ་ཕྲེང་ནང་མ་ཡར་བཅད་ཀྱི་གཞི་ལྗང་ཁུར་བསྟན་ཏོ། ། ད་ནི་འཕར་མ་གཉིས་པ་ལ་མཚན་མ་དགོད་པ་གསུངས་སྟེ། འདིར་འཕར་མ་གཉིས་པ་ལ་ཤར་ལ་སོགས་པའི་ལེ་ཙེའི་གནས་བརྒྱད་པ་རྣམས་སུ་སྟེ། ཤར་གྱི་ལྷ་དོན་ཡོད་གྲུབ་པའི་པད་མའི་གནས་ཀྱི་བྱང་དང་ལྷོ་རུ་ཧི་ཧཱིའམ་བུམ་པ་གཉིས་སོ། ། ལྷོའི་ལྷའི་ཤར་དང་ནུབ་ཏུྶྀར་ྶྀརཱ་འམ་བུམ་པ་དག་གོ ། ནུབ་ཀྱི་ལྷའི་ལྷོ་དང་བྱང་དུ་ྶྀལ་ྶྀལཱ་འམ་བུམ་པ་དག་གོ །
བྱང་གི་ལྷའི་ནུབ་དང་ཤར་དུ་ཧུ་ཧཱུྃ་ངམ་བུམ་པ་དག་གོ ། ཧཾ་ཧཿནི་ཤར་དང་ནུབ་ཀྱི་སྒོར་འབྱུང་བའི་ཁྲོ་བོའི་སྟེང་དུ་སྟེ་བདུད་རྩིར་སྟེང་དང་རྡུལ་འོག་གི་རྩ་དག་པས་སོ། ། དེ་ལྟར་ན་ཧི་ཡིག་ལ་སོགས་པ་ཧཾ་ཧཿ ཞེས་པ་དག་གི་མཐར་ཐུག་པ་རྣམས་ནི་འདིར་བུམ་པ་རྣམས་ཀྱི་ས་བོན་བཅུ་རུ་འགྱུར་ཏེ་ཞེས་པ་ནི་བུམ་པའི་ས་བོན་དགོད་པའོ། ། དེ་ནས་ལྷའི་ས་བོན་དགོད་པ་སྟེ། འདིར་ཤར་གྱི་ཆུ་སྐྱེས་སྟེང་དུ་ཉི་མའི་གདན་ལ་འདུ་བྱེད་དག་པ་དོན་གྲུབ་ཀྱི་ས་བོན་ཨི་ཡིག་གམ་ཕྱག་རྒྱ་རལ་གྲིའོ། ། རྩེ་མོ་ཅན་དུ་པད་མ་ལ་གནས་ཏེ་པད་མའི་སྟེང་གི་ཟླ་བའི་དཀྱིལ་འཁོར་ལ་གནས་པ་རླུང་གི་ཁམས་དག་པ་སྒྲོལ་མ་ཉིད་ཀྱི་ཨཱི་ཡིག་རིང་པོའི་རལ་གྲིའམ། ཨུཏྤ་ལའོ། ། དེ་བཞིན་དུ་གཤིན་རྗེར་ཚོར་བ་དག་པ་རིན་འབྱུང་གི་རྀ་ཡིག་དག་གམ་རིན་པོ་ཆེའོ། ། ལྷ་མིན་བདེན་བྲལ་དུ་ནི་ཟླ་བ་ལ་མེའི་ཁམས་དག་པ།
གོས་དཀར་པོའི་རཱྀའམ་པད་མ་དམར་པོའོ། ། དེ་བཞིན་དུ་ནོར་སྦྱིན་དུ་འདུ་ཤེས་དག་པ་དཔག་མེད་ཀྱི་ཨུ་ཡིག་ཐུང་ངུ་དག་གམ་པད་མ་དཀར་པོའོ། ། འཕྲོག་བྱེད་དབང་ལྡན་དུ་ཆུའི་ཁམས་དག་པ་མཱ་མ་ཀཱིའི་ཨཱུ་རིང་པོའམ་ཨུཏྤ་ལ་དཀར་པོའོ། ། དེ་བཞིན་དུ་ཆུ་རུ་ཡང་གཟུགས་དག་པ་སྣང་མཛད་ཀྱི་པད་མ་ལ་གནས་པ་ཐུང་ངུའི་ལྀ་ཡིག་གམ་འཁོར་ལོའོ། ། རླུང་གི་ཟུར་དག་ཏུ་ཡང་སའི་ཁམས་དག་པ་སྤྱན་གྱི་རིང་པོ་དག་གི་ལཱྀ་ཡིག་དག་གམ་འཁོར་ལོའོ། ། ཞེས་པ་ནི་ཕུང་པོ་དང་ཁམས་དག་པའི་ལྷ་རྣམས་ཀྱི་ས་བོན་དགོད་པ་སྟེ། ནམ་མཁའི་ཁམས་དག་པ་དབྱིངས་ཕྱུག་མ་དང་། རྣམ་པར་ཤེས་པའི་ཕུང་པོ་དག་པ་མི་བསྐྱོད་པ་དག་གཙོ་བོ་ཡབ་ཡུམ་དང་གཅིག་པ་ཉིད་ཀྱིས་ལྟེ་བ་ལ་རྡོ་རྗེའི་མཚན་མ་སྟེ། འགྱུར་མངས་སུ། རྣམ་པར་ཤེས་པ་དག་པ་གཅིག་ཉིད་ཀྱིས་རྡོ་རྗེའི་མཚན་ནམ་ལྟེ་བར་རོ་ཞེས་སོ། །
འདིས་རྡུལ་ཚོན་གྱི་དཀྱིལ་འཁོར་གྱི་གཙོ་བོ་རྒྱུ་རྡོ་རྗེ་འཛིན་པ་དང་འདྲ་བར་བསྟན་ཏོ། ། མཚན་མ་རྣམས་ཀྱི་ཁ་དོག་ནི་ཤར་དང་མེར་ནག་པོ་དང་། ལྷོ་དང་ལྷ་མིན་བདེན་བྲལ་དུ་དམར་པོ་དག་དང་། བྱང་དང་དབང་ལྡན་དུ་དཀར་པོ་དང་། ནུབ་དང་རླུང་དུ་གསེར་མཆོག་དང་མཚུངས་སེར་པོ་སྟེ། རྒྱལ་བའི་ཞལ་གྱི་དབྱེ་བ་དག་གིས་དགོད་པར་བྱ་ཞེས་པ་སྟེ་ངེས་པའོ། ། ད་ནི་འཕར་མ་གསུམ་པ་ལ་དབང་པོ་དྲུག་དང་ཡུལ་དྲུག་རྣམ་པར་དག་པས་ལྷ་དང་ལྷ་མོ་རྣམས་ཀྱི་ས་བོན་གསུངས་ཏེ། འདིར་ཤར་གྱི་སྒོའི་ལྷོར་པད་མའི་སྟེང་དུ་གནས་པའི་ཉི་མའི་དཀྱིལ་འཁོར་ལ་སྣ་དབང་དག་པ་མཁའ་སྙིང་གི་ཨེ་ཡིག་ཐུང་ངུའོ། ། དེ་བཞིན་དུ་མེའི་པདྨ་ལ་གནས་ཏེ་མེའི་ཟུར་དུ་ཟླ་བའི་དཀྱིལ་འཁོར་ལ་རེག་བྱ་རྡོ་རྗེ་མའི་ཨཻ་ཡིག་རིང་བ་དག་གོ ། དེ་བཞིན་དུ་གཤིན་རྗེ་ལྷོའི་སྒོའི་ནུབ་ཏུ་མིག་གི་དབང་པོ་དག་པ་ས་སྙིང་གི་ཨར་ཡིག་གོ །
དེ་བཞིན་དུ་ལྷ་མིན་བདེན་བྲལ་དག་ཏུ་རོ་རྡོ་རྗེ་མའི་ཨཱར་ཡིག་གནས་སོ་ཞེས་པ་སྟེ་ཟུང་ངོ་། ། དེ་བཞིན་དུ་ནུབ་ཏུ་ལུས་ཀྱི་དབང་པོ་དག་པའི་སྒྲིབ་སེལ་གྱི་ཨལ་ཡིག་གོ ། རླུང་དུ་རྡོ་རྗེ་དྲི་མའི་ཨཱལ་ཡིག་སྟེ་ཟུང་དག་གོ ། གནོད་སྦྱིན་དུ་ལྕེའི་དབང་པོ་དག་པའི་འཇིག་རྟེན་དབང་ཕྱུག་གི་ཨོའོ། ། དྲག་པོ་རུ་གཟུགས་རྡོ་རྗེ་མའི་ཨཽའོ། ། ལྷ་ཆུ་གཤིན་རྗེ་གནོད་སྦྱིན་དང་བཅས་སྒོ་བྱང་དུ་ནི་ཞེས་པ་ལ། འདིར་ལྷ་ཤར་གྱི་སྒོའི་བྱང་དུ་ནི་ཉི་མའི་སྟེང་དུ་ཡིད་ཀྱི་དབང་པོ་དག་པའི་ཀུན་བཟང་གི་ཨཾ་ཡིག་གོ ། ཆུའི་སྒོའི་ལྷོར་ཟླ་བ་ལ་ཆོས་ཀྱི་ཁམས་ཀྱི་རྡོ་རྗེ་མའི་ཨཱ་ཡིག་གོ ། གཤིན་རྗེ་ཞེས་པ་ལྷོའི་སྒོའི་ཤར་དུ་ཉི་མ་ལ་སོགས་ཏེ་ཞེས་པས་བསྡུས་པ་རྣ་བའི་དབང་པོ་དག་པའི་ཕྱག་རྡོར་གྱི་ཨ་ཡིག་གོ ། ཟུར་གྱི་མཚན་མ་ཐམས་ཅད་དུ་ཁ་དོག་ནི་བཅོམ་ལྡན་འདས་ཀྱི་ཞལ་བཞིའི་དབྱེ་བས་གཡོན་བསྐོར་དུ་ཤེས་པར་བྱའོ། །
གནོད་སྦྱིན་དུ་བྱང་གི་སྒོའི་ནུབ་ཏུ་སྒྲ་རྡོ་རྗེ་མའི་ཨཱཿཡིག་གོ ། སྐྱེ་མཆེད་བཅུ་གཉིས་ཀྱི་ས་བོན་དགོད་པའོ། ། ད་ནི་སྒོ་སྐྱོང་གི་ས་བོན་དགོད་པ་གསུངས་ཏེ། རིམ་པ་ཡིས་ནི་སླར་ཡང་ཡ་ར་ཝ་ལ་ལྷ་སོགས་སྒོའི་པད་མ་ལའོ། ། ཞེས་པ་འདིར་ཤར་གྱི་སྒོར་ཉི་མའམ་ཟླ་བའི་དཀྱིལ་འཁོར་ལ་ངག་གི་དབང་པོའི་ཡ་ཡིག་གོ ། ལྷོར་ཉི་མ་ལ་ལག་པའི་དབང་པོའི་ར་ཡིག་གོ ། བྱང་དུ་རྐང་པའི་དབང་པོའི་ཝ་ཡིག་གོ ། ནུབ་ཏུ་བཤང་ལམ་གྱི་དབང་པོའི་ལ་ཡིག་གོ་ཞེས་པ་སྟེ་ས་བོན་དགོད་པའོ། ། ད་ནི་ཟླ་བ་ཉི་མའི་གདན་གྱི་ངེས་པ་གསུངས་ཏེ། འདིར་ལྷའི་བདག་པོའི་ཕྱོགས་ཤར་གྱི་སྒོ་དང་ནོར་སྦྱིན་དུ་ཡང་བྱང་གི་སྒོར་ནི་རི་བོང་འཛིན་པ་ཟླ་བ་དག་ཀྱང་ཁྲོ་བོ་གཉིས་དག་གི་གདན་དུ་འགྱུར་བ་སྟེ་ཞེས་པ་ནི་ཀྱང་ཡིག་གིས་ཡང་ན་ཉི་མར་འགྱུར་བའོ། །
གཡས་ལྷོ་དང་རྒྱབ་ནུབ་ཏུ་ཡང་པདྨར་ཉི་མ་དག་ནི་ཁྲོ་བོ་གཉིས་པོ་དག་གི་གདན་དུ་ངེས་པར་རབ་ཏུ་འགྱུར་ཏེ་ས་དང་མེ་དང་ཡུམ་གྱི་སྐུ་དང་གསུང་ཡིན་པས་ཤེས་རབ་དང་། ཆུ་དང་རླུང་ཡབ་ཀྱི་སྐུ་དང་གསུང་ཡིན་པས་ཐབས་ཀྱི་ཡན་ལག་གི་རབ་ཏུ་དབྱེ་བ་དག་གིས་སོ། ། ཡང་ན་རང་རང་གི་པདྨ་རྣམས་ལ་ཐབས་ཀྱི་གདན་ཉི་མ་དག་དང་ཤེས་རབ་ཀྱི་གདན་ཟླ་བར་འགྱུར་བའོ། ། ཡང་ན་ཕྱག་མཚན་དགོད་དེ་ཤར་དང་མེ་ལྷ་རྣམས་ཀྱི་རལ་གྲིའོ། ། ལྷོ་དང་བདེན་བྲལ་གྱི་རྣམས་ཀྱི་རིན་པོ་ཆེའོ། ། བྱང་དང་དབང་ལྡན་གྱི་རྣམས་ཀྱི་པདྨའོ། ། ནུབ་དང་རླུང་གི་རྣམས་ཀྱི་འཁོར་ལོའོ། ། སྟེང་དང་འོག་གི་ལྷ་རྣམས་ཀྱི་རྡོ་རྗེའོ། ། ཡང་ན་ཡུལ་གྱི་དབྱེ་བས་ཏེ་སྒྲའི་རྒྱུད་མངས་སོ། ། རེག་བྱའི་གོས་སོ། །
གཟུགས་ཀྱི་མེ་ལོང་ངོ་། ། རོའི་སྣོད་དོ། ། དྲིའི་དུང་ངོ་། ། ཆོས་ཀྱི་ཁམས་ཀྱི་ཆོས་འབྱུང་ངོ་། ། དེ་བཞིན་དུ་ངག་གི་དབང་པོ་དག་པའི་བགེགས་དགྲའི་རལ་གྲིའོ། ། ལག་པའི་དབང་པོ་དག་པའི་ཤེས་རབ་མཐར་བྱེད་ཀྱི་དབྱུག་པའོ། ། རྐང་པའི་དབང་པོ་དག་པའི་ཁེངས་བྱེད་ཀྱི་པདྨའོ། ། བཤང་ལམ་གྱི་དབང་པོ་དག་པའི་གཤིན་རྗེ་མཐར་བྱེད་ཀྱི་ཐོ་བའོ། ། སྙིང་པོའི་དཀྱིལ་འཁོར་ལ་མཚན་མ་དགོད་པའོ། ། ད་ནི་ཐིག་ལེའི་རྣམ་དག་གིས་ཞེས་པ་ལ་སོགས་པས་པད་མའི་ས་བོན་རྣམས་གསུངས་ཏེ།
འདིར་པདྨ་ཉི་ཤུ་རྩ་བཞི་པོ་རྣམས་ཀྱི་རྩ་བ་ལ་སོགས་པ་རྣམས་ལ་ཀ་ལ་སོགས་པ་རྣམས་ཀྱི་སྡེ་པའི་ཡི་གེ་སྟེ་དེ་དག་ཐིག་ལེའི་རྣམ་པ་ལ་སོགས་པ་དག་གིས་རྣམ་པར་ཕྱེ་བ་ཡང་ནི་ཞེས་པ་ཨཾ་ཨཿཨ་ཨཱ་ཞེས་པ་འདི་དག་གིས་ཕྱེ་བ་སྟེ་དེ་ལྟ་བུའི་ས་བོན་རྣམས་ཁམས་ཐ་དད་པ་རྣམས་ཀྱི་ལྷའི་རིགས་ཀྱི་དབང་གིས་གནས་ཏེ་སྦྱིན་པའམ་དགོད་པར་བྱ་སྟེ། ནམ་མཁའི་ཁམས་ཀྱི་འབྱུང་བ་ལྔ་ཐབས་ཀྱི་ཆ་དག་པས་པད་མ་སྟེ་རྣ་བའི་པད་མའི་རྩ་བ་ལ་ནམ་མཁའི་ས་བོན་ཀཾ སྡོང་བུ་ལ་ཆུའི་ས་བོན་ཁཾ། འདབ་མ་ལ་མེའི་ས་བོན་གཾ གེ་སར་ལ་རླུང་གི་ས་བོན་གྷཾ། ལྟེ་བ་དག་ལ་ནམ་མཁའི་ས་བོན་ངཾ་། ཞེས་རིམ་པས་ཡོངས་སུ་བཀོད་པའོ། ། དེ་བཞིན་དུ་ས་སོགས་ནམ་མཁའི་མཐར་ཐུག་པར་ནི་བཀོད་པའི་ཀ་ཁ་ག་གྷ་ང་ཞེས་པ་སྟེ་དྲུག་རྣམས་པད་མའི་ས་བོན་དུ་འགྱུར་ཏེ། ཇི་ལྟར་ན་ཆོས་ཀྱི་ཁམས་ཀྱི་ཀཱ་ཁཱ་གཱ་གྷཱ་ངཱ་ཞེས་པའོ། ། ཡིད་ཀྱི་དབང་པོའི་སཾ་ཉྤཾ་ཥཾ་ཤཾ་ྈྐཾ་ཞེས་པའོ། །
སྒྲའི་སཿཉྤཿཥཿཤཿྈྐཿཞེས་པ་སྟེ་ཡི་གེ་ལྔ་པོ་འདི་རྣམས་ཡོངས་སུ་གྱུར་པ་ལས་པད་མའོ། ། འདུ་བྱེད་ཀྱི་པད་མ་ལ་ཙ་ཚ་ཛ་ཛྷ་ཉ་ཞེས་པའོ། ། དེ་བཞིན་དུ་སྣའི་ཙཾ་ཚཾ་ཛཾ་ཛྷཾ་ཉཾ་ཞེས་པའོ། ། དེ་བཞིན་དུ་རླུང་གི་ཁམས་ཀྱི་ཙཱ་ཚཱ་ཛཱ་ཛྷཱ་ཉཱ་ཞེས་པའོ། ། རེག་བྱའི་ཙཿཚཿཛཿཛྷཿཉཿཞེས་པའོ། ། ཚོར་བའི་ཊ་ཋ་ཌ་ཌྷ་ཎ་ཞེས་པའོ། ། མིག་གི་ཊཾ་ཋཾ་ཌཾ་ཌྷཾ་ཎཾ་ཞེས་པའོ། ། མེའི་ཁམས་ཀྱི་ཊཱ་ཋཱ་ཌཱ་ཌྷ་ཎཱ་ཞེས་པའོ། ། རོ་རྡོ་རྗེ་མའི་ཊཿཋཿཌཿཌྷཿཎཿཞེས་པའོ། ། འདུ་ཤེས་ཀྱི་པ་ཕ་བ་བྷ་མ་ཞེས་པའོ། །
ལྕེའི་པཾ་ཕཾ་བཾ་བྷཾ་མཾ་ཞེས་པའོ། ། ཆུའི་ཁམས་ཀྱི་པཱ་ཕཱ་བཱ་བྷཱ་མཱ་ཞེས་པའོ། ། གཟུགས་རྡོ་རྗེ་མའི་པཿཕཿབཿབྷཿམཿཞེས་པའོ། ། གཟུགས་ཀྱི་ཕུང་པོའི་ཏ་ཐ་ད་དྷ་ན་ཞེས་པའོ། ། ལུས་ཀྱི་དབང་པོའི་ཏཾ་ཐཾ་དཾ་དྷཾ་ནཾ་ཞེས་པའོ། ། སའི་ཁམས་ཀྱི་ཏཱ་ཐཱ་དཱ་དྷཱ་ནཱ་ཞེས་པའོ། ། དྲི་རྡོ་རྗེའི་ཏཿཐཿདཿདྷཿནཿཞེས་པའོ། ། དེ་བཞིན་དུ་ཙ་ཚ་ཛ་ཛྷ་ཉ་ངག་གི་དབང་པོ་དང་། ཊ་ཋ་ཌ་ཌྷ་ཎ་ལག་པའི་དབང་པོ་དང་། པ་ཕ་བ་བྷ་མ་རྐང་པའི་དབང་པོ་དང་།
ཏ་ཐ་ད་དྷ་ན་བཤང་ལམ་གྱི་དབང་པོའི་པད་མ་ལ་དགོད་པར་རྣམ་པར་ཤེས་པར་བྱའོ། ། དེ་དག་ནི་པད་མའི་ས་བོན་དགོད་པ་སྟེ། དབྱངས་ཐུང་ངུ་དང་རིང་པོའི་དབྱེ་བས་རང་རང་གི་ས་གཞི་ལ་དགོད་པར་བྱའོ་ཞེས་པ་ནི་ངེས་པའོ། ། དེ་བཞིན་དུ་ཐིག་ལེའམ། ཨ་ཡིག་གཾ ཧ་ཡིག་གིས་ཟླ་བའི་གདན་རྣམས་དང་། རྣམ་པར་བཅད་པའམ། ར་ཡིག་གམ། ཀྵ་ཡིག་གིས་ཉི་མའི་གདན་རྣམས་སུ་འགྱུར་ཏེ་གདན་ཡང་པད་མའི་ལྟེ་བ་དག་གི་སྟེང་དུའོ། ། བདག་པོའི་གཙོ་བོའི་པད་མ་ལ་སཱཾ་ཉྤཾ་ཥཱཾ་ཤཱཾ་ྈྐཱཾ་ཞེས་པའོ། །
ལྟེ་བའི་སྟེང་དུ་ཨཾ་ཨཱཿཨ་སྟེ་ཟླ་བ་དང་ཉི་མ་དང་སྒྲ་གཅན་གྱི་གདན་རྣམས་སོ། ། ཞེས་པ་ནི་གདན་གྱི་ས་བོན་དགོད་པའོ། ། ད་ནི་སྡེ་དྲུག་ཅེས་པ་ལ་སོགས་པས་མཆོད་པའི་ལྷ་མོ་རྣམས་ཀྱི་ས་བོན་གསུངས་ཏེ། འདིར་སྡེ་པ་དྲུག་གི་ཡི་གེ་ཐུང་ངུ་དང་རིང་པོས་ཕྱེ་བ་རྣམས་ཁམས་ཀྱི་རང་བཞིན་དང་ཡོན་ཏན་གྱི་དབང་གིས་ཁ་ཁྱེར་དག་ལ་ཀ་བ་སོ་སོའི་ངོས་གཡོན་གཡས་སུ་ནི་དྲི་མ་ལ་སོགས་པ་རྣམས་རིམ་པས་རང་གི་རིགས་ཀྱི་ས་ལ་གནས་ཏེ་ཤར་གྱི་ཆ་ནས་བརྩམས་ཏེ་རང་གི་ཕྱོགས་རྣམས་སུ་གནས་སོ། ། དེ་ཡང་ཐུགས་ཀྱི་དཀྱིལ་འཁོར་གྱི་ཤར་གྱི་ཁ་ཁྱེར་ལ་རྟ་བབས་ཀྱི་ཀ་པའི་བྱང་དུ་དྲི་མའི་ཙྪཛཛྙཉའོ། ། དེ་བཞིན་དུ་ཕྲེང་བ་མའི་ཙཚཛཛཧཉཱའོ། ། དེ་བཞིན་དུ་ལྷོར་སྤོས་མེ་མའི་ཊཋཌཌྷཎའོ། ། མར་མེ་མའི་ཊཋཌཌྷཎཱའོ། ། ནུབ་ཏུ་སྒེག་མོའི་ཏཐདདྷནའོ། ། བཞད་མའི་ཏཐདདྷནཱོ། །
བྱང་དུ་བདུད་རྩི་མའི་པཕབབྷྨའོ། ། འབྲས་བུ་མ་ཉམས་པའི་པཕབབྷྨཱའོ། ། ཤར་གྱི་སྒོའི་རྟ་བབས་ཀྱི་སྟེང་དུ་གར་མའི་ཀཁགྒྷངའོ། ། ནུབ་ཀྱི་སྒོའི་རྟ་བབས་ཀྱི་སྟེང་དུ་སིལ་སྙན་མའི་ཀཁགྒྷངཱའོ། ། བྱང་གི་སྒོའི་རྟ་བབས་ཀྱི་སྟེང་དུ་ཀླུའི་སཉྤཥཤྈྐའོ། ། ལྷོ་སྒོའི་རྟ་བབས་ཀྱི་སྟེང་དུ་འདོད་མའི་སཉྤཥཤྈྐཱའོ། ། ཡང་ན་མཚན་མ་རྣམས་ཏེ་དུང་ཕོར་དང་། མེ་ཏོག་གི་ཕྲེང་བ་སྔོན་པོ་དང་། སྤོས་སྣོད་དང་། མར་མེ་དང་།
དབུ་རྒྱན་དང་། དོ་ཤལ་དང་། འབྲས་བུ་དང་། བདུད་རྩི་དཀར་པོས་གང་བའི་སྣོད་དང་། གོས་དང་། རྔ་པ་ཊ་ཧ་དང་། རྡོ་རྗེ་དང་པད་མ་རྣམས་ཤར་གྱི་ཆ་ལ་སོགས་པ་རྣམས་སུ་སྦྱར་བར་བྱའོ་ཞེས་པ་ནི་ངེས་པའོ། ། འདི་ནས་བདུད་རྩི་མ་དང་འབྲས་བུ་མ་ཉམས་མ་བྱང་དུ་བྱས་པ་ནི་ཡི་གེའི་ཁམས་ཀྱི་དབང་དུ་བྱས་ལ། སྒྲུབ་ལེར་སྙིང་ཁའི་རྩ་བཅུ་ལ་སྟེང་འོག་གི་རྩ་གཉིས་ལ་ལྷ་མོ་གཉིས་གཉིས་གཞན་ལ་རེ་རེ་སྦྱར་བའི་དག་པའི་དབང་གིས་འོག་གི་རྩ་ནས་བཤང་གཅི་འཛག་པའི་ཕྱིར་བདུད་རྩི་མ་དང་མ་ཉམས་མ་འོག་ཏུ་མཛད་ལ། སིལ་གར་གཉིས་བྱང་དང་།
བྱང་ཤར་གྱི་རྩ་དག་པས་བྱང་དུ་མཛད། ཀླུ་འདོད་གཉིས་སྟེང་གི་རྩ་དག་པས་སྟེང་དུ་མཛད་པ་རྩའི་དབང་དུ་བྱས་པས་འགལ་བར་མི་བསམ་སྟེ། འོན་ཀྱང་བདག་བསྐྱེད་ཀྱི་ཚེ་ལུས་དག་གཙོ་ཆེ་བས་སྒྲུབ་ལེ་བཞིན་དང་། མདུན་བསྐྱེད་ཀྱི་ཚེ་ཕྱི་རོལ་གྱི་ཁམས་གཙོ་ཆེ་བས་ཡི་གེའི་དབང་བཞིན་བྱའོ། ། རྫོགས་ཕྲེང་ནས་སྒྲུབ་ལེར་གསུངས་པ་དེ་དག་ལ་ཡང་འདིར་གསུངས་པ་ཉིད་ཀྱིས་དགོད་དེ། དེ་ལྟར་མ་ཡིན་ན་སྔར་ཕྱི་འགལ་བར་འགྱུར་ཞེས་པའི་སྐྱོན་ཡང་དེ་ཉིད་ཀྱིས་སྤངས་པ་ཡིན་ནོ། ། ད་ནི་ཕྱི་རོལ་དུ་ཞེས་པ་ལ་སོགས་པ་འདོད་མ་སུམ་ཅུ་རྩ་དྲུག་རྣམས་ཀྱི་ས་བོན་གསུངས་ཏེ། འདིར་ཕྱི་རོལ་དུ་ནི་གསུང་གི་དཀྱིལ་འཁོར་གྱི་ཁ་ཁྱེར་དག་ལ་དེ་བཞིན་ཉིད་དུ་ཐིག་ལེ་དང་། ལ་སོགས་པས་ཚེག་དྲག་ཉིད་ཀྱིས་ཕྱེ་བའི་གསལ་བྱེད་ཉི་མ་སུམ་འགྱུར་དུ་བགྲེས་པའི་ས་བོན་རྣམས་དགོད་དེ། ཤར་གྱི་སྒོའི་ལྷོའི་ཁ་ཁྱེར་ལ་ཙཿཚཿཛཿཛྷཿཉཿ
ལྷོ་རུ་ཊཿཋཿཌཿཌྷཿཎཿ ནུབ་ཏུ་ཏཿཐཿདཿདྷཿནཿ བྱང་དུ་པཿཕཿབཿབྷཿམཿ ཤར་གྱི་སྒོའི་བྱང་དུ་སཿཉྤཿཥཿཤཿྈྐཿ བྱང་གི་སྒོའི་ནུབ་ཏུ། ལཿཝཿརཿཡཿཧཿལྷོ་སྒོའི་ཤར་གྱི་ཁ་ཁྱེར་ལ། ཀཿཁཿགཿགྷཿངཿནུབ་ཀྱི་སྒོའི་ལྷོར་ཀཱཿཞེས་པ་སྟེ་གསུང་གི་དཀྱིལ་འཁོར་ལའོ། ། འདིའི་རིགས་པས་གོང་གི་སྡེ་པ་གསུམ་གྱི་ཡི་གེ་འདིར་དགོད་པ་ལ། ས་ལ་ཀ་རྣམས་ཕུར་བུས་གདབ་པ་འདོད། བསླུ་འདོད།
སྦྲུལ་འཆིང་འདོད་ཀྱི་ས་བོན་ཡིན་ཞིང་། ས་ཁམས་ས་ཡིན་ལ་འདི་དག་གི་རིགས་འོད་ཟེར་ཅན། ལྕེ་སྤྱང་གདོང་གཉིས་ནུབ་དང་། ནམ་མཁའ་ལྡིང་གདོང་ལྷོར་གནས་ལ། ལྷོ་ནུབ་ཁམས་གཅིག་པའི་ཕྱིར་ས་ལ་ཀ་རྣམས་ནུབ་སྒོའི་ལྷོར་དགོད་དོ། ། སྐུའི་དཀྱིལ་འཁོར་ལ་ཡི་གེ་འདི་རྣམས་ཐིག་ལེ་དང་བཅས་པ་སྟེ་ཙ་ཡིག་ལ་སོགས་པའི་ཡི་གེ་རྣམས་ཀྱིས་ཕྱིར་འདོད་མ་རྣམས་ཀྱི་ས་བོན་ནམ་མཚན་མའམ་གཟུགས་བྲི་བར་བྱའོ། ། མཚན་མ་ནི་སཱ་དྷཱུ་པུ་ཏྲས། རང་རང་གི་སྐྱེད་བྱེད་ཀྱི་ཕྱག་མཚན་དང་པོར་བཞེད་ལ། ལེའུ་འདི་ཉིད་ཀྱི་ཚིགས་བཅད་བརྒྱ་ཞེ་དྲུག་པའི་འགྲེལ་པར། ཙར་ཙི་ཀ་ལ་སོགས་པ་རྣམས་འདོད་མ་དང་ཕྱིར་འདོད་མ་ལ་སོགས་པའི་རང་བཞིན་གྱིས་སྒྲུབ་ཐབས་ཀྱི་ལེའུ་ལས་འཆད་པར་འགྱུར་བའི་ཆོ་གས་སོ་ཞེས་པ་ལྟར་ན།
རིགས་སུམ་ཅུ་རྩ་དྲུག་གི་མཚན་མ་རྣམས་སུ་རིགས་སོ། ། སྙིང་པོའི་ཁ་ཁྱེར་ལ་མཆོད་པའི་ལྷ་མོ་དུ་མ་སྟེ་སྔར་བསྟན་པའི་གཟུགས་མའི་ས་བོན་ནམ་མཚན་མ་མཐའ་དག་བྲི་བར་བྱའོ། ། ཨ་བྷ་ཡ་དང་། སཱ་དྷཱུ་པུ་ཏྲས་སྒོ་བཞིའི་གཡས་སུ་ལྔ་ལྔ། གཡོན་དུ་བཞི་བཞིའི་ཕྱག་མཚན་དགོད་པར་བྱས་སོ། ། གཟུགས་མ་དང་འདོད་མའི་ས་བོན་དགོད་པའོ། ། དེ་ལྟར་འདོད་མ་ཐམས་ཅད་ཀུན་ནས་རང་རང་སྐྱེད་བྱེད་རིགས་ཀྱི་ཕྱོགས་སུ་གནས་ཏེ་རྒྱལ་བ་རྣམས་ཀྱི་ཁ་དོག་གི་དབྱེ་བས་མཚན་མ་རྣམས་ཀྱི་ཁ་དོག་ཀྱང་རང་རང་གི་རིགས་ཀྱི་དབྱེ་བས་ཕྱོགས་སོ་སོར་དགོད་པར་རིག་པ་བྱ་སྟེ་ཁ་དོག་ལྔའི་རྡུལ་ཚོན་གྱིས་སོ། ། ཞེས་པ་ནི་མཚན་མ་ཐམས་ཅད་དུ་ངེས་པའོ། ། འདིས་སྒྲུབ་ལེ་ནས་འབྱུང་བ་དང་མཐུན་པར་དགོད་པ་བསྟན་པས་སྔ་ཕྱི་ཕན་ཚུན་འགལ་བ་ཡང་སྤངས་སོ། ། ད་ནི་ཐུང་དང་ཞེས་པ་ལ་སོགས་པས་གསུང་གི་དཀྱིལ་འཁོར་ལ་ཙརྩི་ཀ་ལ་སོགས་པ་རྣམས་ཀྱི་ས་བོན་དགོད་པ་གསུངས་ཏེ།
འདིར་འཆད་པར་འགྱུར་བའི་སྒྲུབ་ཐབས་ཀྱི་ལེའུ་ལས་ཙརྩི་ཀའམ་རྒན་བྱད་མའི་པདྨའི་གདན་ཡི་དྭགས་ཏེ་ཡི་དྭགས་སྟེང་དུ་པདྨ་འདབ་མ་བརྒྱད་པ་དེ་ཉིད་རྡུལ་ཚོན་གྱིས་བྲི་བར་བྱ་སྟེ་པད་མ་ཡང་ཁ་དོག་དམར་པོའོ། ། དེ་ནས་ཐུང་དང་རིང་བའི་ཧ་ཡིག་དག་ནི་ཞེས་པ་ནི། ལྷར་ཏེ་ཤར་དུ་ཡི་དྭགས་ཀྱི་སྟེང་དུ་པདྨའི་ལྟེ་བ་ལ་ཙར་ཙི་ཀའི་ས་བོན་ཧའོ། ། ནོར་སྦྱིན་དུ་ཁྱུ་མཆོག་གི་སྟེང་དུ་པདྨའི་ལྟེ་བ་ལ་དྲག་མོའི་ཧཾ་ངོ་། ལྷོར་མ་ཧེའི་སྟེང་དུ་ཕག་པོའི་ཧཿའོ། ། ནུབ་ཏུ་གླང་པོ་ཆེའི་སྟེང་དུ་དབང་པོའི་ཧཱའོ། ། ཞེས་པ་སྟེ་ཕྱོགས་སུ་ཙརྩིི་ཀ་སོགས་ཀྱི་ས་བོན་གྱི་དབྱངས་དགོད་པའོ། ། ཁྱབ་འཇུག་མ་སོགས་ངག་གི་ཀྵ་ཡིག་ཨ་སོགས་དབྱངས་དྲུག་ཉིད་ཀྱིས་ཕྱེ་བ་ས་བོན་དུ་འགྱུར་བ་ནི་སྔ་མ་དེ་བཞིན་དུ་མེའི་ཟུར་དུ་མཁའ་ལྡིང་གི་སྟེང་དུ་པད་མའི་ལྟེ་བ་ལ་ཀྵའོ། ། དེ་བཞིན་དུ་འཕྲོག་བྱེད་དུ་སེང་གེའི་སྟེང་དུ་པད་མའི་ལྟེ་བར་དཔལ་ཆེན་མོའི་ཀྵཾ་ངོ་། ། རླུང་དུ་ངང་པའི་སྟེང་དུ་པདྨའི་ལྟེ་བར་ཚངས་མའི་ཀྵཱའོ། །
ལྷ་མིན་བདེན་བྲལ་དུ་པད་མའི་ལྟེ་བའི་དབུས་རྨ་བྱའི་སྟེང་དུ་གཞོན་ནུ་མའི་ཀྵཿའོ། ། འདི་རྣམས་ལ་ས་འོག་གི་ལྷ་ཡིན་པས་ཟླ་བ་དང་ཉི་མའི་གདན་མེད་པ་སྟེ་ཙར་ཙི་ཀ་ལ་སོགས་པའི་དབྱེ་བས་ཤར་ནས་ལྷ་མིན་གྱི་བར་དུའོ། ། ཞེས་པ་ནི་ངེས་པའོ། ། ད་ནི་ཧི་ལ་སོགས་པ་ཞེས་པ་ལ་སོགས་པས་པད་མའི་འདབ་མ་རྣམས་ལ་གནས་པའི་འཇིགས་མ་ལ་སོགས་པ་རྣལ་འབྱོར་མ་དྲུག་ཅུ་རྩ་བཞི་རྣམས་ཀྱི་ས་བོན་གསུངས་ཏེ། འདིར་ཧི་ལ་སོགས་པས་ས་བོན་གྱི་གྲངས་བརྒྱད་དོ། ། དེ་ལ་ཙར་ཙི་ཀའི་མདུན་གྱི་པད་མའི་འདབ་མ་ལ་འཇིགས་མའི་ཧེའོ། ། རྒྱབ་ཏུ་རླུང་ཤུགས་མའི་ཧཱིའོ། ། རང་ཕྱོགས་དེ་དག་རྣམས་སུ་སྟེ་ཤར་གྱི་ཕྱོགས་སུ་ཡ་སོགས་ཐུང་བ་དྲུག་རྣམས་སོ། ། འཇིགས་མ་ལ་སོགས་པའི་ས་བོན་གཡས་བསྐོར་གྱིས་དགོད་དེ། དེ་བཞིན་དུ་འཇིགས་མའི་འདབ་མ་གཉིས་པ་ལ་དྲག་མོའི་ཡའོ། །
གསུམ་པ་ལ་དུས་ཀྱི་མཆེ་བ་མའི་ཡིའོ། ། བཞི་པ་ལ་མེ་འབར་གདོང་མའི་ཡྀར་འོ། ། དེ་ནས་འདབ་མ་ལྔ་པ་ལ་རླུང་གི་ཤུགས་མའི་བརྗོད་ཟིན་ཏོ། ། དྲུག་པ་ལ་རབ་གཏུམ་མའི་ཡུའོ། ། བདུན་པ་དྲག་མིག་མའི་ཡྀལའོ། ། བརྒྱད་པ་ལ་སྣ་ཆེན་མའི་ཡཾ་མོ། ། ཡང་ན་ལྟེ་བ་ལ་སོགས་པ་ཐམས་ཅད་དུ་ཙར་ཙི་ཀ་ལ་སོགས་པ་རྣམས་ཀྱི་གྲི་གུག་གི་མཚན་མའོ། ། ལྷའི་པད་མའི་འདབ་མ་ལ་སྟེ་ཤར་གྱི་པད་མ་ལ་དགོད་པའོ། ། འདིར་མེའི་པད་མ་ལ་སོགས་པ་རྣམས་ལ་ཀྵི་ལ་སོགས་པ་ས་བོན་གྲངས་བརྒྱད་པོ་དགོད་དེ། དེ་ལ་ཁྱབ་འཇུག་མའི་མདུན་དུ་དཔལ་མོའི་ས་བོན་ཀྵིའོ། །
རྒྱབ་ཏུ་མཆོག་ཏུ་རྣམ་པར་རྒྱལ་མའི་ས་བོན་ཀྵཱིའོ། ། དེ་བཞིན་ཡཱ་ལ་སོགས་པ་རིང་བ་དྲུག་རྣམས་ཏེ། སྒྱུ་འཕྲུལ་མའི་ཡཱའོ། ། གྲགས་མའི་ཡཱིའོ། ། དཔལ་མོའི་ཡྀརཱ། འདབ་མ་དྲུག་པ་ལ་རྒྱལ་མའི་ཡཱུའོ། ། དཔལ་ལྡན་མའམ་རྒྱལ་བྱེད་མའི་ཡྀལཱ་འོ། ། འདབ་མ་བརྒྱད་པ་ལ་འཁོར་ལོ་ཅན་མའི་ཡཿའོ། ། ཡང་ན་ཐམས་ཅད་དུ་འཁོར་ལོའི་མཚན་མ་སྟེ་མེའི་པད་མ་དག་ལ་རིམ་པ་ཡིས་དགོད་དོ། ། ཞེས་པ་ངེས་པའོ། །
དེ་བཞིན་དུ་གཤིན་རྗེར་ར་སོགས་ཞེས་པ་སྟེ། འདིར་ལྷོ་རུ་ཕག་མོའི་མདུན་དུ་ཀེང་རུས་མའི་ྶྀར་འོ། ། རྒྱབ་ཏུ་འདབ་མ་ལྔ་པར་མཆེ་གཙིགས་མའི་ྶྀརཱ་ འོ། ། དེ་ནས་སྩོགས་ཏེ་དུས་མཚན་མའི་རའོ། ། རབ་ཁྲོས་གདོང་མའི་རྀའོ། ། དུས་ཀྱི་ལྕེའི་ རརྀ་འོ། ། ནག་མོའམ། འགྱུར་མངས་སུ་དུས་ཀྱི་མེའི་རུའོ། ། འཇིགས་རུང་མའམ། འགྱུར་མངས་དང་རྭས་དྲག་མོའི་རྀར་འོ། །
གཟུགས་ངན་མའི་རཿའོ། ། དེ་བཞིན་དུ་ལྷ་མིན་ཏེ་བདེན་བྲལ་གྱི་པད་མའི་འདབ་མ་ལ་གཞོན་ནུ་མའི་མདུན་དུ་པད་མ་འདབ་མའི་ཀྵྼཱིརའོ། ། རྒྱབ་ཏུ་རིན་ཆེན་ཕྲེང་བ་མའི་ཀྵྼཱྀ་རཱའོ། ། དེ་ནས་གོང་གི་རིམ་པ་ཇི་ལྟར་བས་ཡན་ལག་མེད་པའི་རཱའོ། ། གཞོན་ནུ་མའི་རཱྀའོ། ། རི་དྭགས་བདག་འགྲོ་མའི་རྀརཱ་འོ། ། མིག་བཟང་མའི་རཱུའོ། ། རུས་སྦལ་མའི་རླཱྀའོ། ། བཟང་པོའི་རཱཿའོ། ། ཞེས་པ་ནི་ལྷ་མིན་པད་མའི་འདབ་མ་དག་ལ་ཐུང་ངུ་རིང་པོའི་རབ་ཏུ་དབྱེ་བས་སོ། །
གནོད་སྦྱིན་དྲག་པོར་ཝ་ལ་སོགས་ཞེས་པ་ནི་འདིར་གནོད་སྦྱིན་དུ་དྲག་མོའི་མདུན་དུ་གཽ་རི་སྟེ་དཀར་མོའི་ཧཱུྃའོ། ། རྒྱབ་ཏུ་འདབ་མ་ལྔ་པ་ལ་ཏོ་ཏ་ལའི་ཧཱུྃའོ། ། དེ་ནས་ཝ་ལ་སོགས་པ་རིམ་པ་སྟེ་གང་གཱའི་ཝའོ། ། རྟག་པ་མའི་ཝིའོ། ། མཆོག་ཏུ་མགྱོགས་མའི་ཝྀར་འོ། ། མཚན་ཉིད་མའི་ཝཱུའོ། ། སེར་སྐྱ་མ་ཝྺྀའོ། ། ནག་མོའི་ཝཾ་ཞེས་པ་སྟེ་གནོད་སྦྱིན་དུའོ། ། དྲག་པོར་དཔལ་ཆེན་མོའི་མདུན་དུ་དཔལ་དཀར་མོའི་ཀྵུའོ། ། རྒྱབ་ཏུ་འཛིན་མའམ།
རྭས་བདུད་མོའི་ཀྵུའོ། ། དེ་ནས་ཝཱ་ལ་སོགས་པ་རིང་པོ་སྟེ། ཟླ་བའི་རི་མོའི་ཝཱའོ། ། རི་བོང་འཛིན་ཞལ་མའི་ཝཱིའོ། ། ངང་པའི་མདོག་མའི་ཝྀརཱའོ། ། པད་མའི་དབང་ཕྱུག་མའི་ཝཱུའོ། ། སྐར་མིག་མའི་ཝྀལ་འོ། ། དྲི་མེད་རི་བོང་འཛིན་མའི་ཝཿའོ། ། ཞེས་པ་ནི་འཕྲོག་བྱེད་དུའོ། ། ཆུ་གཏེར་དང་བཅས་རླུང་གི་པད་འདབ་རྣམས་ལ་ལ་སོགས་ཞེས་པ་ནི་འདིར་ཆུ་རུ་དབང་མོའི་མདུན་དུ་རྡོ་རྗེ་འོད་མའི་ྶྀལ་འོ། །
རྒྱབ་ཏུ་སྣ་ཚོགས་རི་མོའི་ྶྀལཱ་འོ། ། དེ་ནས་ལ་ལ་སོགས་པ་སྟེ། རྡོ་རྗེ་ལུས་མའི་ལའོ། ། མཆོག་གི་གསེར་ལྡན་མའི་ལིའོ། ། ཨུར་བ་ཤི་ལྷའི་སྨད་འཚོང་མའི་མིང་སྟེ། འགའ་ཞིག་གིས་སྟེང་ཁ་མ་ཞེས་དང་། འགྱུར་མངས་སུ་ཀུན་ཚིམ་མ། རྭས་རིགས་ལྡན་མ་ཞེས་ཏེ་ལྀར་འོ། ། རཾ་བྷ་མ་འགྱུར་མངས་ལས་རྩེ་མོ་ཞེས་དང་། རྭས་ཆུ་ཤིང་མ་ཞེས་པའི་ལུའོ། །
ཟུག་རྔུ་མེད་མའི་ལླྀའོ། ། སྒྲོལ་མའི་ལམ་མོ། ། ཞེས་པའོ། ། རླུང་དུ་ཚངས་མའི་མདུན་དུ་སཱ་བིད་ཏྲ། འགྱུར་མངས་སུ་གཙང་མ་དང་། རྭས་རིག་བྱེད་མ་ཞེས་པའི་ས་བོན་ཀྵླྀའོ། ། རྒྱབ་ཏུ་ངག་གི་དབང་ཕྱུག་མའི་ཀྵླཱྀ་འོ། ། དེ་ནས་ལཱ་ལ་སོགས་པ་རིང་པོ་རྣམས་ཏེ། འདིར་འདབ་མ་གཉིས་པ་ལ་པད་མའི་མིག་མའི་ལཱའོ། ། ཆུ་སྐྱེས་ཅན་མའི་ལྀའོ། །
བློ་གྲོས་མའི་ལྀརཱ་འོ། ། གཱ་ཡད་ཏྲི། རྭས་གླུ་མཁན་མ་ཞེས་པའི་ལཱུའོ། ། གློག་འོད་མའི་ལླཱྀའོ། ། དྲན་པ་མའི་ལཿའོ། ། ཞེས་པ་ནི་པད་མའི་འདབ་མ་རྣམས་ལ་ས་བོན་དགོད་པའོ། ། ཡང་ན་ཐམས་ཅད་དུ་ཕག་མོ་ལ་སོགས་པ་རྣམས་ལ་དབྱུག་པའི་མཚན་མའོ། ། གཞོན་ནུ་མ་ལ་སོགས་པ་རྣམས་ཤཀ་ཏིའམ། འགྱུར་མངས་དང་། རྭས།
མདུང་ཐུང་ངོ་ཞེས་སོ། ། དྲག་མོ་ལ་སོགས་པ་རྣམས་ལ་རྩེ་གསུམ་མོ། ། དཔལ་མོ་ལ་སོགས་པ་རྣམས་ལ་པད་མའམ་རལ་གྲིའོ། ། དབང་མོ་ལ་སོགས་པ་རྣམས་ལ་རྡོ་རྗེའོ། ། ཚངས་མ་ལ་སོགས་པ་རྣམས་ལ་ཁབ་བམ། སྣོད་ནི། རྭས་པར་བུ་དང་། ལ་ལས་ལྷུང་བཟེད་དུ་འདོད་དོ། ། གསུང་གི་དཀྱིལ་འཁོར་ལ་ཙརྩི་ཀ་ལ་སོགས་པ་ལྷ་མོ་བདུན་ཅུ་རྩ་གཉིས་རྣམས་ཀྱི་ས་བོན་དང་། མཚན་མ་དགོད་པ་སྟེ་བྲི་བར་བྱའོ། །
ཞེས་པ་ནི་བཅོམ་ལྡན་འདས་ཀྱི་ངེས་པའོ། ། ད་ནི་ཤར་གྱི་སྒོའི་ཞེས་པ་ལ་སོགས་པས་སྐུའི་དཀྱིལ་འཁོར་ལ་བདེན་བྲལ་ལ་སོགས་པ་རྣམས་ཀྱི་ས་བོན་གསུངས་ཏེ། འདིར་སྐུའི་དཀྱིལ་འཁོར་ལ་བདེན་བྲལ་ལ་སོགས་པ་ལྷ་བཅུ་གཉིས་པོ་རྣམས་ཀྱི་པད་མ་འདབ་མ་ཉི་ཤུ་རྩ་བརྒྱད་པ་རྣམས་ནི་ནག་པའི་ཟླ་བ་ལ་སོགས་པ་རྣམས་ཏེ། ཚེས་སུམ་བརྒྱ་དྲུག་ཅུ་རྣམས་ནི་དེ་དག་གི་ལྷག་པའི་ལྷའོ། ། དེ་དག་ལས་ཉ་དང་གནམ་སྟོང་གི་ས་བོན་རྣམས་ནི་ལྟ་བ་ལ་དགོད་དེ། ལྷག་མ་ནི་པད་མའི་འདབ་མ་རྣམས་ལ་གནས་པའོ། ། འདིར་ནག་པའི་ཟླ་བ་དཔྱིད་འབྲིང་དང་། ས་གའི་ཟླ་བ་དཔྱིད་ཐ་དག་ནི་རླུང་རྣམ་པར་དག་པས་དཔྱིད་དུས་ཉིད་དོ། ། དེ་ནས་ཙའི་སྡེ་ཐུང་ངུ་ཉིད་ཀྱིས་ཕྱེ་བ་ལྷ་མིན་བདེན་བྲལ་གྱི་ས་བོན་ཏེ། ཙའི་སྡེ་ལ་དབྱངས་རིང་པོས་ཕྱེ་བ་རྣམས་ཀྱང་ནི་མེའི་ཟུར་ན་གནས་པ་རླུང་གི་ས་བོན་ཡིན་པར་འགྱུར་བ་ཡིན་ནོ། །
འདིར་ཤར་གྱི་སྒོའི་ལྷོའི་འདབ་མ་དང་པོ་དག་ལ་ཡང་ཉ་རྡོ་རྗེ་མའི་ཉའོ། ། ཇི་ལྟར་དཀར་པོའི་ཚེས་གཅིག་ཉ་རྡོ་རྗེ་མ་ཡིན་པ་དེ་བཞིན་དུ་ཐམས་ཅད་དུའོ། ། དེ་བཞིན་དུ་འདབ་མ་གཉིས་པ་ལ་ཉི་རྡོ་རྗེ་མའི་ཉིའོ། ། དེ་བཞིན་དུ་ཚེས་ཐམས་ཅད་ལ་རྡོ་རྗེ་མིང་གི་མཐར་རིག་པར་བྱའོ། ། ཉའི་ས་བོན་ཛྀར་ནི་ཤེས་རབ་སྲིན་མོ་དང་། གནམ་སྟོང་གི་ས་བོན་ཙམ་ནི་ཐབས་སྲིན་པོའོ། ། དེ་བཞིན་དུ་འདབ་མ་གསུམ་པ་ལ་ྗྀར་སྟེ་སླར་ཡང་རིམ་པ་ཇི་ལྟ་བས་ཉུ་ྗྀལ་ཉཾ་ཛྷ་ཛྷི་ཛྷྀར་ཛྷུ་ཛྷླྀ་ཛྷི་ཛ་ཛི་ཞེས་པ་འདབ་མ་བཅུ་བཞི་པ་ལའོ། ། དེ་ནས་ཉ་ནི་ལྟེ་བ་ལ་ཛྀརཱ་རྡོ་རྗེ་མའི་ཛྀར་འོ། ། དེ་ནས་འདབ་མ་བཅོ་ལྔ་པ་ལ་ཛུ་སྟེ། དེ་བཞིན་དུ་རིམ་པས་ཛྀལ་ཛཾ་ཚ་ཚི་ཚྀར་ཚུ་ཚྀལ་ཚཾ་ཙ་ཙི་ཙྀལ་ཙུ་ཙལྀ་ཞེས་པ་འདབ་མ་ཉི་ཤུ་རྩ་བརྒྱད་པ་ལའོ། །
དེ་ནས་ལྟེ་བ་ལ་གནམ་སྟོང་གི་ས་བོན་ཙཾ་ངོ་། ས་གའི་དཀར་པོའི་ཚེས་གཅིག་གི་དང་པོ་ལ་ཙཱ་རྡོ་རྗེ་མའི་ཙཱའོ། ། དེ་བཞིན་དུ་ཚེ་ཐམས་ཅད་ལ་རྡོ་རྗེ་མཐའི་མིང་ངོ་། ། དེ་བཞིན་དུ་འདབ་མ་གཉིས་པ་ལ་གཉིས་པ་ཙཱི་རྡོ་རྗེ་མའི་ཙཱི་འོ། ། དེ་བཞིན་དུ་རིམ་པས་ཙྀརཱ་ཙཱུ་ཙྀལཱ་ཙཿཚཱ་ཚཱྀ་ཚརྀ་ཚཱུ་ཚྀལ་ཚཱཿཛཱ་ཛཱི་ཞེས་པ་འདབ་མ་བཅུ་བཞི་པ་ལའོ། ། དེ་ནས་ས་གའི་ཉའི་ས་བོན་ནི་ལྟེ་བ་ལ་ཛྀརཱ་རྡོ་རྗེ་མའི་ཛྀརཱ་འོ། ། དེ་ནས་འདབ་མ་བཅོ་ལྔ་པ་ལ་ནག་པོའི་ཚེས་གཅིག་སྟེ། ཛཱུ་ཛྀལཱ་ཛཿཛྷཱ་ཛྷཱི་ཛྷྀརཱ་ཛྷཱུ་ཛྷླཱྀ་ཛྷཿཉཱ་ཉཱི་ྗྀརཱ་ཉཱུ་ྗྀལཱ་ཞེས་པ་འདབ་མ་ཉི་ཤུ་རྩ་བརྒྱད་པ་ལའོ། ། དེ་ནས་གནམ་སྟོང་གི་རླུང་གི་ས་བོན་ནི་ལྟེ་བ་ལ་ཉཿའོ། ། ཙཱ་སྡེ་རིང་པོ་སྟེ་རླུང་གིའོ། །
ཞེས་པ་ནི་ངེས་པའོ། ། དེ་བཞིན་དུ་གཤིན་རྗེར་ཏེ་ལྷོ་སྒོའི་ནུབ་ཏུ་སྣྲོན་གྱི་ཟླ་བའི་ཚེས་རྣམས་ལ། ཊ་སྡེ་ཐུང་ངུ་རྣམས་ཎ་ལ་སོགས་པས་སོ། ། ལྟེ་བ་ལ་ྛྀར་ཆུ་ལྷ་མོ་དང་། ཊཾ་སྡེ་མེ་ལྷའི་འོ། ། རོའི་གདོང་པ་དག་གི་ཞེས་པ་གདོང་དྲུག་གི་ནི་རིང་པོ་སྟེ་ཆུ་སྟོད་ཀྱི་ཟླ་བའི་ཚེས་རྣམས་ལ་ཙ་སྡེ་རིང་པོ་བཞིན་ནོ། ། ལྟེ་བ་ལ་ྛྀརཱ་དཔལ་མོ་དང་། ཎཿཞེས་གདོང་དྲུག་གི་སྟེ། ཊ་སྡེ་ལ་དབྱངས་ཐུང་ངུ་དང་རིང་པོའི་རབ་ཏུ་དབྱེ་བ་ཡིས་ཕྱེ་བ་སྣྲོན་དང་ཆུ་སྟོད་ཟླ་བའི་ཚེས་ཀྱི་ས་བོན་ནོ། ། དེ་བཞིན་དུ་ཞེས་པ་བྱང་དུ་ཆུ་གཏེར་ཏེ་རྒྱ་མཚོའི་པ་སྡེ་ཐུང་ངུར་འགྱུར་ཏེ།
གྲོ་བཞིན་གྱི་ཟླ་བའི་ཉ་དང་གནམ་སྟོང་གི་བྀར་ཕག་མོ་དང་། པཾ་རྒྱ་མཚོའི་ས་བོན། དབང་ལྡན་དུ་ཡང་རིང་པོའི་དབྱེ་བས་ཚོགས་ཀྱི་ཞེས་པ་ལ་ལོག་འདྲེན་གྱི་སྟེ་ལྟེ་བ་ལ་ཁྲུམས་ཀྱི་ཟླ་བའི་ཉ་དང་། གནམ་སྟོང་དག་གི་བརྀ་གཞོན་ནུ་མ་དང་། མཿཚོགས་བདག་གིའོ། ། དེ་བཞིན་དུ་ཆུར་བརྒྱ་བྱིན་གྱི་ཏ་སྡེ་ཐུང་ངུ་ན་ལ་སོགས་པ་དང་བཅས་པ་སྟེ་ལྟེ་བ་ལ་ཐ་སྐར་གྱི་ཟླ་བའི་ཉ་དང་གནམ་སྟོང་དག་གི་ྠྀར་རླུང་ལྷ་མོ་དང་ཏཾ་བརྒྱ་བྱིན་གྱི་ས་བོན་ནོ། ། དེ་བཞིན་དུ་རླུང་དུ་ཚངས་པའི་ཏཱ་ལ་སོགས་པ་དབྱངས་རིང་པོ་ཏའི་སྡེ་པ་སྟེ་ལྟེ་བ་ལ་སྨིན་དྲུག་གི་ཟླ་བའི་ཉ་དང་གནམ་སྟོང་དག་གི་ས་བོན་ྠྀར་གློག་མ་དང་། ནཿཚངས་པའོ། ། དེ་བཞིན་དུ་ཤར་གྱི་སྒོ་བྱང་གཡོན་དུ་པད་མའི་འདབ་མ་ལ་ལྷ་མིན་དགྲ་ཞེས་པ་ཁྱབ་འཇུག་གི་ཀ་སྡེ་ཐུང་ངུ་ལ་སོགས་པར་འགྱུར་བ་སྟེ། ལྟེ་བ་ལ་མཆུའི་ཟླ་བའི་ཉ་དང་གནམ་སྟོང་དག་གི་ས་བོན་ྑྀར་དཔའ་མོ་དང་།
ཀཾ་ཁྱབ་འཇུག་གོ ། ལྷོ་རུ་ཞེས་པ་ལྷོའི་སྒོའི་ཤར་དུ། གཤིན་རྗེ་དག་གི་རིང་ཀཱ་ལ་སོགས་པར་འགྱུར་ཏེ། ལྟེ་བ་ལ་དབོའི་ཟླ་བ་ཉ་དང་། གནམ་སྟོང་གི་ས་བོན་ྑྀར་གཤིན་རྗེ་མ་དང་། ངཿགཤིན་རྗེ་ཡིའོ། ། མི་ཡི་བདག་པོ་ནི་བོད་པའོ། ། དེ་ནས་བྱང་དག་དང་ནི། ཞེས་པ་བྱང་གི་སྒོའི་ནུབ་ཏུ་ཕྱུགས་ཀྱི་བདག་པོའི་ས་སྡེ་ཐུང་ངུ་ྟཀ་ལ་སོགས་པར་འགྱུར་བ་ཉིད་དེ་ལྟེ་བ་ལ་མགོའི་ཟླ་བའི་ཉ་དང་གནམ་སྟོང་དག་གི་ཥྀར་རི་སྲས་མ་དང་། སཾ་དྲག་པོའི་འོ། །
དེ་བཞིན་དུ་ནུབ་ཀྱི་སྒོའི་ལྷོར་པད་མའི་འདབ་མ་རྣམས་ལ་ཡང་ཛམྦྷ་ལ་ཡི་སྟེ་གནོད་སྦྱིན་གྱི་རིང་པོ་སཱ་ལ་སོགས་པ་སྟེ་ལྟེ་བ་ལ་རྒྱལ་གྱི་ཟླ་བའི་ཉ་དང་གནམ་སྟོང་གི་ས་བོན་ཥྀར་ནོར་དབང་མོ་དང་། ྟཀ་ནོར་སྦྱིན་མའོ། ། ཞེས་པ་སྟེ་རྒྱལ་པོ་ཀྱེ་ཞེས་པ་བོད་པའོ། ། དེ་ལྟར་དཔྱིད་སོ་ཀ་དང་། དབྱར་དང་། སྟོན་དང་། དགུན་སྨད་དགུན་སྟོད་ཀྱི་དུས་ཀྱི་ཟླ་བ་གཉིས་གཉིས་ཀྱི་དབྱེ་བས་རླུང་དང་། མེ་དང་། ཆུ་དང་། ས་དང་།
ནམ་མཁའ་དང་། ཡེ་ཤེས་ཀྱི་ཁམས་ཀྱི་རང་བཞིན་རྣམས་སོ། ། ཟླ་བ་རེ་རེ་ལ་ཡང་ཚེས་ཀྱི་དབྱེ་བས་དཀྱིལ་འཁོར་ལྔའི་རླུང་རེ་རེ་ལ་ཁམས་དྲུག་དྲུག་གི་དབྱེ་བས་སུམ་ཅུ་ནི་སྐུའི་དཀྱིལ་འཁོར་ལ་ཚེས་སུམ་ཅུའི་ས་བོན་དགོད་པའོ། ། ཡང་ན་གཙོ་བོའི་མཚན་མའི་རབ་ཏུ་དབྱེ་བས་འདབ་མ་ཐམས་ཅད་ལ་མཚན་མ་རྣམས་ཏེ། འདིར་ལྟེ་བ་ལ་བདེན་བྲལ་ལ་སོགས་པ་རྣམས་ཀྱི་མཚན་མ་ནི་རིམ་པས་བདེན་བྲལ་གྱི་རལ་གྲི་དང་། རླུང་ལྷའི་ལྗོན་ཤིང་དང་། མེ་ལྷའི་ཤ་ཀ་ཏི་དང་། གདོང་དྲུག་གི་མདུང་དང་། ཆུ་ལྷའི་ཞགས་པ་དང་། ལོག་འདྲེན་གྱི་དགྲ་སཏྭ་དང་།
དབང་པོའི་རྡོ་རྗེ་དང་། ཚངས་པའི་ཁབ་དང་། ཁྱབ་འཇུག་གི་འཁོར་ལོ་དང་། གཤིན་རྗེའི་དབྱུག་པ་དང་། དྲག་པོའི་རྩེ་གསུམ་དང་། གནོད་སྦྱིན་གྱི་བེ་ཅོན་ནོ། ། ཞེས་པ་སྟེ་མཚན་མ་དགོད་པའི་ངེས་པའོ། ། ས་བོན་དེ་རྣམས་འདི་ལྟ་སྟེ། ལྷ་མིན་ལ་སོགས་ལྷ་ཆེན་བཅུ་གཉིས་ཡབ་ཡུམ་རྣམས་ཀྱི་རང་རང་གི་ས་བོན་དུ་འགྱུར་བ་ནི་འདབ་མ་ལ་གནས་པ་མིན་ཏེ་རང་རང་སྡེ་པའི་ཐོག་མཐའི་ཡི་གེ་དང་དབུས་ཀྱི་ཡི་གེའོ། ། འདབ་མ་ཉི་ཤུ་རྩ་བརྒྱད་ལ་ཡང་ཉིན་ཞག་དབང་གིས་རང་རང་སྡེ་པ་དག་གི་ཡི་གེ་གཞན་ཐུང་རིང་རྣམས་སོ། །
ཞེས་པ་སྟེ་སྐུའི་དཀྱིལ་འཁོར་ལ་སུམ་བརྒྱ་དྲུག་བཅུའི་རྡོ་རྗེའི་ཚེས་དགོད་པའི་ངེས་པའོ། ། ད་ནི་ཡཱ་རཱ་ཞེས་པ་ལ་སོགས་པས་སྒོ་སྐྱོང་ངེས་པར་ཤིང་རྟ་དག་ལ་གནས་པའི་ལྷ་མོ་རྣམས་དང་ཁྲོ་བོའི་རྒྱལ་པོ་རྣམས་ཀྱི་ས་བོན་རིང་པོ་དྲུག་དང་། ཀྱང་གི་ཐུང་ངུ་དྲུག་གསུངས་ཏེ། འདིར་ལྷ་ཤར་གྱི་སྒོའི་འོད་ཟེར་ཅན་གྱི་ལཱཿའོ། ། དབྱུག་པ་སྔོན་པོའི་ལམ་མོ། ། སོགས་པས་བསྡུས་པ་ལྷོའི་སྒོར་ཙུན་དཱའི་ཝཱཿདང་། འདོད་པའི་རཾ་མོ། ། བྱང་གི་སྒོར་ཁྲོ་གཉེར་ཅན་གྱི་རཱ་དང་། མི་གཡོ་བའི་ཝཾ་མོ། ། ནུབ་ཏུ་རྡོ་རྗེ་ལྕགས་སྒྲོག་མའི་ཡཱཿདང་།
སྟོབས་པོ་ཆེའི་ལཾ་ངོ་། ། སྟེང་ནམ་མཁའ་དག་པས་ཤར་གྱི་སྒོའི་མདུན་དུ་སྔོན་མོའི་ཧཿདང་གཙུག་ཏོར་ཅན་གྱི་ཧཾ་ངོ་། ། རྩ་བས་འོག་དག་པས་ནུབ་ཀྱི་སྒོའི་མདུན་དུ་དྲག་ཅན་མའི་ཧཱཿདང་གནོད་མཛེས་རྒྱལ་པོའི་ཧཾ་ངོ་། ། ཡང་ན་མཚན་མ་རྣམས་ཏེ་དབྱུག་པ་སྔོན་པོའི་དབྱུག་པ་དང་། འདོད་པའི་རྒྱལ་པོའི་མདའ་དང་། མི་གཡོ་བའི་གཏུན་ཤིང་དང་། སྟོབས་པོ་ཆེའི་བེ་ཅོན་དང་། གཙུག་ཏོར་གྱི་རྡོ་རྗེ་དང་། གནོད་མཛེས་ཀྱི་རྩེ་གསུམ་པའོ། ། འོད་ཟེར་ཅན་གྱི་ཤིང་རྟ་ལ་ཕག་པ་དང་།
ཙུན་དཱའི་རྟ་དང་། ཁྲོ་གཉེར་ཅན་གྱི་སེང་གེ་དང་། ལྕགས་སྒྲོག་གི་གླང་པོ་ཆེ་དང་། སྔོན་མོའི་ཨ་ནི་ལ་བྱ་ཁྱུང་དང་། རྡོ་རྗེ་མིག་མའི་རྐང་པ་བརྒྱད་པའི་ཤིང་རྟ་ཤ་ར་བྷའོ་ཞེས་པ་ནི་ངེས་པའོ། ། ད་ནི་ཀླུའི་ས་བོན་རྣམས་གསུངས་ཏེ། འདིར་ཤར་ལ་སོགས་པའི་སྒོ་ལས་གཡས་དང་གཡོན་དུ་ཁ་ཁྱེར་ལ། གདེངས་ཅན་པད་མ་ལ་སོགས་པ་རྣམས་ཀྱི་རིམ་པ་བཞིན་དུ་ཡ་ལ་སྩོགས་ལ་གནས་ཧ་ཡིག་དག་ཏུ་འགྱུར་ཏེ། འདིར་ཤར་གྱི་སྒོའི་བྱང་དུ་རླུང་གི་དཀྱིལ་འཁོར་ལ་སྟོབས་ཀྱི་རྒྱུའི་ྶཡ་དང་། ལྷོ་རུ་པད་མའི་ྶཡ་འོ། །
ཡང་ན་རྒྱལ་མཚན་གྱི་མཚན་མའོ། ། དེ་བཞིན་དུ་ལྷོའི་སྒོའི་ཤར་དང་། ནུབ་ཏུ་མེའི་དཀྱིལ་འཁོར་ལ་ནོར་རྒྱས་དང་དུང་སྐྱོང་གི་ྶར་ྶརཱ་འམ་བཀྲ་ཤིས་སོ། ། བྱང་གི་སྒོའི་ནུབ་དང་ཤར་དུ་ཆུའི་དཀྱིལ་འཁོར་ལ་རིགས་ལྡན་དང་མཐའ་ཡས་དག་གི་ཧྭ་ཧྭཱའམ་པད་མའོ། ། ནུབ་ཀྱི་སྒོའི་ལྷོ་དང་བྱང་དུ་སའི་དཀྱིལ་འཁོར་ལ་འཇོག་པོ་དང་པདྨ་ཆེན་པོ་དག་གི་ཧླ་དང་ཧླཱུའཾ་རྡོ་རྗེའོ། ། ཞེས་པ་ནི་མཚན་མ་དགོད་པའོ། ། ད་ནི་སྡེ་དྲུག་ཅེས་པ་ལ་སོགས་པ་དུར་ཁྲོད་ཀྱི་ལྷ་མོ་རྣམས་ཀྱི་ས་བོན་གསུངས་ཏེ། འདིར་ཤར་ལ་སོགས་པའི་དུར་ཁྲོད་བརྒྱད་པོ་རྣམས་སུ་གྲངས་བཞིན་དུ་ཕྱོགས་ཀྱི་འཁོར་ལོ་ཀ་སོགས་སྡེ་རྣམས་ཞེས་པ་ནི་ཤར་གྱི་འཁོར་ལོའི་སྟེང་དུ་ཀྑགགྷང་ཞེས་པའམ་གྲི་གུག་གོ ། ནུབ་ཏུ་སྐཔཥཤཐཀ་ཞེས་པའོ། ། བྱང་དུ་ལཝརྻཀྵའོ། །
ལྷོ་རུ་ཀྵ་སོགས་ལྡན་པ་ལཝརཡཀྵ་ཞེས་པའོ། ། དེ་ལྟར་སྡེ་པ་དྲུག་བརྩེགས་པའི་གཟུགས་དང་། སླར་ཡང་ཧ་ཡ་ར་ཝ་ལ་དང་། ཀྵ་དང་སོགས་པས་ཡ་སོགས་ར་ཝ་ལ་དང་ལྡན་པ་བརྩེགས་པ་འདི་དག་ནི་གཡོ་བ་དང་མེའི་དཀྱིལ་འཁོར་གྱི་སྟེང་དུ་འཁོར་ལོ་རྩིབས་བརྒྱད་པ་བྱས་ནས་དེའི་སྟེང་དུ་གནས་པའོ། ། ཙ་སོགས་གཞན་ལ་ལུགས་མཐུན་ནི་ཕྱོགས་བྲལ་རྣམས་སུ་སྟེ་མེར་ཙཚཛྷཱའོ། ། བདེན་བྲལ་དུ་ཊཋཌཌྷཎའོ། ། རླུང་དུ་ཏཐདདྷནའོ། ། དབང་ལྡན་དུ་པཕབྦྷམའོ། ། གཏུམ་མོ་རྣམས་ཀྱི་ས་བོན་ནི། འདིར་དབང་གི་དུས་སུ་དྲི་མ་འཁྲུད་པར་བྱེད་པ་ཡིན་པས་སྒྲིབ་བཅས་ཀྱི་ཕུང་པོ་འགག་རིམ་དུ་གསུངས།
སྒྲུབ་ལེར་དང་པོ་མ་གཏོགས་པ་རྣམས་བསྐྱེད་རིམ་དུ་གསུངས་པ་ནི་སྒྲིབ་བྲལ་གྱི་ཕུང་པོ་བསྐྱེད་པ་ལ་དགོངས་པའམ། ཡང་ན་ས་བོན་དང་པོའི་ཤུགས་ལས་འདི་དང་མཐུན་པར་བསྐྱེད་པར་བསྟན་ལ། ལུགས་ལས་བཟློག་པས་གསུངས་པ་ནི། རང་དགར་འཇུག་པ་དགག་པའི་དོན་ཏོ། ། ཡང་ན་ཐམས་ཅད་དུ་གྲི་གུག་གི་མཚན་མ་ནི་ངེས་པ་སྟེ། ཤར་དང་གཤིན་རྗེ་བྱང་དང་ཆུ་དང་ལྷ་མིན་དང་ནི་དབང་ལྡན་རླུང་དུ་རིམ་པས་སོ་ཞེས་པའོ། ། འདིར་སའི་དཀྱིལ་འཁོར་ལ་ཟླ་བའི་ཨཾ་དང་། ཉི་མའི་ཨཿནི་ས་བོན་དག་སྟེ། དུར་ཁྲོད་ས་གཞི་ལ་གནས་འབྱུང་པོའི་ཚོགས་ཀྱི་ཞེས་པ་ཕྱེད་དང་བཅས་པའི་བྱེ་བ་ཕྲག་གསུམ་གྱི་ཚོགས་ཀྱི་སྟེ་འབྱུང་པོའི་ཚོགས་ཀྱི་མིང་མཐའ་ཡས་པའི་ཕྱིར་མཐའ་ཡས་པའི་སྔགས་རྣམས་ཏེ་འབྱུང་པོའི་གྲངས་རྣམས་དང་མཚུངས་པ་དགོད་དོ། ། ཡང་ན་རླུང་གི་དཀྱིལ་འཁོར་ལ་མཚན་མ་སྣ་ཚོགས་པ་སྟེ་ངེས་པའོ། །
ད་ནི་ཆོས་ཀྱི་འཁོར་ལོ་ལ་སོགས་པའི་ས་བོན་གསུངས་ཏེ། ཤར་གྱི་རྟ་བབས་ལ་ཆོས་ཀྱི་འཁོར་ལོའི་ཧཱུྃ་གི་ཡི་གེ་ཡང་ངོ་། ། དེ་བཞིན་དུ་ལྷོར་བུམ་པ་བཟང་པོའི་ས་བོན་ཨཱཿཡིག་དག་ཏུ་འགྱུར་བའོ། ། བྱང་དུ་རྔ་བོ་ཆེའི་ཨོཾ་ཡིག་ཏུ་འགྱུར་བའོ། ། ཆུ་རུ་སྟེ་ནུབ་ཏུ་བྱང་ཆུབ་ཤིང་དག་གི་ནི་ཧའོ། ། ཞེས་པ་དེ་ལྟར་དབྱངས་ལྡན་རྣམས་ཀྱི་ཡི་གེ་ནི་རིགས་ཀྱི་དབང་གིས་དཀྱིལ་འཁོར་དག་ལ་ས་བོན་གྱི་སྔགས་ཀྱི་དབྱེ་བར་འགྱུར་ལ། ཕྱག་རྒྱ་མཚན་མ་རྣམ་ཀྱི་ཁ་དོག་མཐའ་དག་ཀྱང་རྡོ་རྗེ་ཅན་གྱི་ཞལ་གྱི་དབྱེ་བ་དག་གིས་དགོད་པར་འགྱུར་ཞིང་། སྦྱིན་སྲེག་གི་ཐབ་ཁུང་དག་ཀྱང་ཞེས་འགྱུར་མངས་སུ་འབྱུང་བ་ལྟར། སྦྱིན་སྲེག་གི་ཐབ་ཁུང་གི་ཕྱི་རོལ་གྱི་ཁ་དོག་དག་ཀྱང་ཕྱག་རྒྱ་དེ་བཞིན་ཞལ་གྱི་དབྱེ་བས་དགོན་པར་འགྱུར་ཏེ་སླར་ཡང་མེའི་འཇུག་ངོགས་པ་མེ་ལྷ་རྣམས་སྤྱན་དྲང་བ་དག་དང་། སྦྱིན་སྲེག་གི་ཚེ་དཔལ་ལྡན་ས་གཞི་ལ་བསང་གཏོར་བྱ་བ་དང་ནི་མཆོད་ཡོན་ཆོ་ག་དང་དེ་བཞིན་དུ་བདུད་ནི་གཞོམ་པའི་ཆོ་ག་དག་ཀྱང་བྱའོ། །
ཞེས་པའི་ཚིགས་སུ་བཅད་པ་འདིར་ཡང་དག་པར་བསྡུས་པའི་སྦྱིན་སྲེག་གི་ཆོ་ག་ཐམས་ཅད་འོག་ནས་འཆད་པར་འགྱུར་བའི་རིམ་པས་བྱ་བར་རིག་པར་བྱའོ། ། ཞེས་པ་ནི་ཐམས་ཅད་དུ་ངེས་པའོ། ། ད་ནི་སྒོ་ཞེས་པ་ལ་སོགས་པས་དཀྱིལ་འཁོར་གྱི་སྒོ་སྲུང་བའི་སླད་དུ་སྒོའི་སློབ་མ་རྣམས་གསུངས་ཏེ། འདིར་ཤར་ལ་སོགས་པའི་སྒོ་རྣམས་བསྲུང་བའི་དོན་དུ་བརྟུལ་ཞུགས་ངེས་པ་དང་ལྡན་ཞེས་པ་བརྟུལ་ཞུགས་ནི་འཆད་པར་འགྱུར་བ་ཉི་ཤུ་རྩ་ལྔ་པོ་རྣམས་སོ། ། དེ་དག་ལ་ངེས་པ་ནི་སངས་རྒྱས་ཀྱིས་རྗེས་སུ་གནང་བ་ལྟར་བླང་དོར་བྱེད་པ་སྟེ། དེ་དང་ལྡན་པ་ནི་བརྟུལ་ཞུགས་ངེས་པ་དང་ལྡན་པའོ། ། དག་པའི་སློབ་མ་ནི་རྩ་བའི་ལྟུང་བ་བཅུ་བཞི་དང་བྲལ་བ་སྟེ། ལག་ན་རྡོ་རྗེ་དང་རྡོ་རྗེ་དྲིལ་བུ་ཐོགས་པ་མངོན་པར་དབང་བསྐུར་ཞིང་། གསང་བ་སྤྱི་རྒྱུད་དུ། བདེ་གཤེགས་གསང་སྔགས་སྒྲུབ་པ་ལ། །
དོན་གཏེར་བརྩོན་པའི་སློབ་མ་ནི། ། གཟུགས་ངན་ཡོན་ཏན་མི་ལྡན་ཡང་། ། བློ་དང་ལྡན་པས་གཞུག་པར་བྱ། ། དཀྱིལ་འཁོར་ཆོ་ག་འཁོར་བཞི་པོ། ། ཐེག་པ་ཆེ་ལ་དགའ་བའི་བདག ། རང་གི་བསླབ་པ་ལ་བརྩོན་པའོ། ། ཀུན་གྱི་ཆོ་ག་ཡིན་པར་བཞེད། ། ཅེས་པ་ལྟར་སྔགས་ཀྱི་སྣོད་དུ་རྗེས་སུ་གནང་བ་འཁོར་བཞི་པོ་དེ་རྣམས་ནི་སྒོ་རྣམས་སུ་རབ་ཏུ་དགོད་པར་བྱའོ། ། འདི་དག་ནི་མདོ་ཀློག་པའི་སློབ་དཔོན་ཞེས་མཆན་རྙིང་པར་ཟེར་ཞིང་། རྡོ་རྗེ་དབྱིངས་སུ།
དཀྱིལ་འཁོར་གྱི་ཕྱི་རོལ་གྱི་ཤར་ལ་སོགས་པའི་ཕྱོགས་ཀྱི་ཆར་འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་དང་། སྡོང་པོ་བརྒྱད་པ་དང་། དེ་བཞིན་གཤེགས་པའི་གསང་བ་དང་། གསེར་འོད་དམ་པ་ཀློག་ཏུ་གཞུག་གོ ། ཆོས་སྨྲ་པ་དེ་དག་ཀྱང་སངས་རྒྱས་ལྟར་ཅི་ནུས་པས་མཆོད་པར་བྱའོ། ། ཞེས་དང་། སྤྱི་རྒྱུད་དུ། ཕྱོགས་བཞིར་ཆོས་ཀློག་བཞི་བཞག་ནས། ། དེ་ལ་ཤར་གྱི་ཕྱོགས་སུ་ནི། ། ཤེས་རབ་ཕ་རོལ་ཕྱིན་པ་བཞག །
བྱང་གི་ཕྱོགས་སུ་བཞག་པ་ནི། ། གསེར་འོད་དམ་པའི་མདོ་སྡེ་ཡིན། ། ནུབ་ཀྱི་ཕྱོགས་སུ་བཞག་པ་ནི། ། དེ་བཞིན་གཤེགས་པའི་གསང་བའི་མདོ། ། ཐེག་པ་ཆེན་པོ་སྡོང་པོ་བཀོད། ། ལྷོ་ཡི་ཕྱོགས་སུ་བཞག་ནས་སུ། ། གུས་པས་དེ་དག་མཆོད་པར་བྱ། ། ཞེས་དང་། ཕྱག་རྡོར་དབང་བསྐུར་བའི་རྒྱུད་ལས་ཀྱང་། ཆོས་ཀློག་ཚུལ་དེ་དང་འདྲ་བར་གསུངས་ནས།
དཀྱིལ་འཁོར་ལྷ་རྣམས་ཇི་ལྟ་བར། ། དེ་དག་ལ་ཡང་གུས་པར་མཆོད། ། དམ་པའི་ཆོས་འདི་ཀློག་པ་འདི། ། བསྲུང་བ་རྣམས་ཀྱི་དམ་པ་ཡིན། ། ཞེས་པ་དང་མཐུན་ནོ། ། དཔལ་ལྡན་བུམ་པ་ཤའཛིན་པ་དག་རྣལ་འབྱོར་མ་རྣམས་མེ་དང་ལྷ་མིན་རླུང་དབང་ཟུར་དུ་རིམ་པས་སོ། ། ཞེས་པ་ནི་སྔར་གྱི་བརྟུལ་ཞུགས་དང་། ལ་སོགས་པས་རྩ་ལྟུང་བཅུ་བཞི་ཡོངས་སུ་དག་པ་དགོད་པར་བྱའོ། ། དེ་ནས་རྡོ་རྗེ་སློབ་དཔོན་དཔལ་ལྡན་ཚོགས་ཀྱི་བདག་པོར་འགྱུར་ཏེ། མི་བདག་ལས་ཀྱི་རྡོ་རྗེ་ཅན་དག་རབ་བྱས་ནས། །
ཞེས་པ་ནི། འདིར་སློབ་མ་ལྔ་པོ་སློབ་མ་བཟང་པོ་དཀྱིལ་འཁོར་གྱི་ལས་ཐམས་ཅད་ལ་མཁས་ཤིང་། དཀྱིལ་འཁོར་ལ་སོགས་པ་དེ་ཉིད་བཅུ་ཡོངས་སུ་ཤེས་པ་དེ་སྦྱིན་སྲེག་ལ་སོགས་པའི་ལས་ཀྱི་ཚོགས་ལ་ལས་ཀྱི་རྡོ་རྗེ་ཅན་དག་ཏུ་བྱས་ནས་བླ་མས་དཀྱིལ་འཁོར་ལ་རབ་ཏུ་གནས་པ་དཀྱིལ་འཁོར་བསྒྲུབ་པ་བྱའོ། ། དེ་ལྟར་གྱུར་པའི་སློབ་མ་མེད་ན་ཚོགས་ཀྱི་དབང་པོ་སློབ་དཔོན་རང་གིས་ཀྱང་ནི་སྦྱིན་སྲེག་ལ་སོགས་པའི་ལས་བྱ་སྟེ། ཀྱང་ཡིག་གིས་འཆད་པར་འགྱུར་བའི་དཀྱིལ་འཁོར་མཆོད་པ་སོགས་པ་ལས་གཞན་ཡང་བྱའོ། ། ཞེས་པ་བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་འགྲེལ་བཤད་རྩ་བའི་རྒྱུད་ཀྱི་རྗེས་སུ་འཇུག་པ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་ལས་དཀྱིལ་འཁོར་བྲི་བ་ཞེས་བྱ་བའི་མདོར་བསྡུས་ཆེན་པོ་སྟེ་གསུམ་པའོ།། ༈ །སྒྲིབ་བཅས་ཀྱི་ཕུང་པོ་དང་སོགས་ཀྱིས་བསྡུས་པ་ཁམས་སྐྱེ་མཆེད་ལས་དབང་ཡུལ་དང་བཅས་པའི་ཡཾ་ཤིང་དང་སོགས་པས། སཾ་ཊཱར། ཤེས་རབ་མེ་ནི་ཆེར་འབར་དང་། ། ནང་གི་ཁུ་བ་ལ་སོགས་དང་། །
དེ་བཞིན་ཕྱི་རོལ་གཟུགས་སོགས་ཀྱི། ། བསྲེག་རྫས་ཀྱིས་ནི་སྦྱིན་སྲེག་བྱ། ། ཞེས་པ་ལྟར། ཁུ་བ་སོགས་གཏུམ་མོའི་མེ་ལ་བསྲེགས་པ་ཐམས་ཅད་གསོལ་བའི་མོ་གང་ཡིན་པ་ལྷན་སྐྱེས་ཡེ་ཤེས་མེ་ལྕེ་འོད་རབ་གསལ་དེ་ལས་སྐྱེས་པའི་མི་འགྱུར་བའི་བདག་ཉིད་རྡོར་སེམས་ལ་སྒོ་གསུམ་གུས་པས་བཏུད་ནས། དེ་ལ་བསྲེག་བླུགས་སྦྱིན་པ་ཡི་ཐབ་ཀྱི་མཚན་ཉིད་བཤད་པར་བྱའོ། ། དེ་ལ་གྲངས་དུ་ཙམ་ཞིག་ཡོད་ཅེ་ན། དེ་ནི་ཞི་བ་ལ་སོགས་པ་ལས་བཅུ་གཉིས་ཀྱི་རབ་ཏུ་དབྱེ་བ་ལས། དབང་ལྡན་ལ་སོགས་པ་སོ་སོའི་ཕྱོགས་ཀྱི་ཆ་ཡི་ནི་ཕྱེ་བའི་ལས་སོ་སོའི་ཐབ་ཁུང་རྣམ་པ་བརྒྱད་རབ་ཏུ་གསུངས་པ་རྣམས་དང་། དབུས་སུ་ཐབ་ཁུང་དགུ་པ་ལས་ནི་ཐམས་ཅད་པའི་ཐབ་བོ། ། གང་གིས་གསུངས་ཤེ་ན།
བསྡུས་རྒྱུད་བསྡུས་པ་པོ་འཇམ་པའི་རྡོ་རྗེའི་སྤྲུལ་བ་རྒྱལ་པོ་གྲགས་པས་རྩ་རྒྱུད་དང་པོའི་སངས་རྒྱས་ལས་ཕྱུང་སྟེ་མདོར་བསྡུས་ནས་བསྟན་པ་གང་ཡིན་པ་དེ་དག་གོ ། ཚུལ་ཇི་ལྟར་ན། རྩ་རྒྱུད་དང་པོའི་སངས་རྒྱས་ཀྱི་རྗེས་སུ་ནི་འཇུག་པའི་སྒོ་ནས་ཚུལ་ཇི་ལྟར་འགྲེལ་པས་རྒྱས་པར་དབྱེ་བར་བྱའོ། ། གང་གིས་ན། འཇིག་རྟེན་དབང་ཕྱུག་གི་སྤྲུལ་པའི་སྐུ་པད་མ་དཀར་པོ་བདག་གིས་སོ། ། འདིར་འཇིག་རྟེན་དང་འཇིག་རྟེན་ལས་འདས་པའི་དབང་སྦྱིན་པའི་གནས་པའི་འཕྲོས་བསྟན་པའི་ཕྱིར་ཚིགས་སུ་བཅད་པ་བདུན་ཅུ་རྩ་གཅིག་པ་ལ་སོགས་པས་གསུངས་པ་ལས་ཐམས་ཅད་པའི་ཐབ་རྣམས་ཀྱི་མཚན་ཉིད་ཟླུམ་པོའི་ཞེས་པ་ལ་སོགས་པས་ཏེ། འདིར་ཀྲ་མ་ཤཱིར་ཥའི་མཐར་ཐུག་པ་ཐམས་ཅད་དུ་ཁྲུ་བཞི་པའི་ཚད་ཀྱི་དཀྱིལ་འཁོར་ལ་ལས་ཐམས་ཅད་པའི་ཐབ་ནི་ཞི་བ་ལ་དབྱིབས་ཟླུམ་པོ་ཚད་ཁྲུ་བཞི་པའི་དཀྱིལ་འཁོར་གྱི་ཕྱེད་ཁྲུ་དོ་པའོ། ། རྒྱས་པ་དག་གི་ཐབ་ལ་དབྱིབས་རིག་བྱེད་ཟུར་དག་སྟེ། གྲུ་བཞི་པ་དཀྱིལ་འཁོར་དང་ཚད་མཉམ་པ་ཁྲུ་བཞི་པའོ། ། དེ་ལ་རེ་ཞིག་རྒྱས་པའི་ལས་ཀྱི་རིགས་ཀྱི་དབང་གིས་ཁྲུ་བཞི་པའི་དཀྱིལ་འཁོར་ནང་གི་ཡེ་ཤེས་ཀྱི་དཀྱིལ་འཁོར་ནི་རྒྱས་པ་ལས་ཐམས་ཅད་པའི་ཐབ་ཀྱི་ཁ་ཁྱེར་གྱི་མཐར་ཐུག་པ་ཐམས་ཅད་དུ་སྙིང་པོར་འགྱུར་ཏེ།
དེ་ཡང་དཀྱིལ་འཁོར་དུ་རྡོ་རྗེ་ཕྲེང་བ་ཕྱི་མ་དང་། ཀ་བའི་མཐར་ཐུག་པ་དཀྱིལ་འཁོར་ལས་ཕྱེད་ཀྱི་ཆ་ཁྲུ་དོ་པར་འགྱུར་ཏེ། སྙིང་པོའི་འཁོར་ལོ་ནི་ཕྱི་རོལ་གྱི་ཁྲུ་བཞི་པའི་དཀྱིལ་འཁོར་གྱི་འཁོར་ལོའི་ཕྱེད་ཀྱི་ཚད་ཀྱིས་བྱའོ་ཞེས་པའི་ངེས་པ་ལས་སོ། ། ཡེ་ཤེས་ཀྱི་འཁོར་ལོ་དེའི་ཕྱེད་ཀྱིས་རྩ་བའི་པདྨ་དག་ནི་གཙོ་བོའི་གདན་ཁྲུ་གང་བ་སྟེ། དེའི་ཕྱིར་ཞི་བ་ལས་ཐམས་ཅད་པའི་ཐབ་ཀྱི་སྙིང་པོ་ནི་ཁྲུ་དོ་པའི་དཀྱིལ་འཁོར་གྱི་གཙོ་བོའི་པདྨ་སོར་བཅུ་གཉིས་པ་ཉིས་འགྱུར་སོར་ཉེར་བཞི་ཉིད་དུ་འགྱུར་རོ། ། དེས་ན་རྒྱས་པ་ལས་ཐམས་ཅད་པ་ལ་སྙིང་པོའི་པད་མ་ཁྲུ་གཉིས་པ་དབྱིབས་གྲུ་བཞི་པའོ། ། དེའི་ཕྱིར་ཞི་བའི་ཐབ་ཀྱི་སྙིང་པོ་དབྱིབས་ཟླུམ་པོ་དང་སྙིང་པོའི་པད་མའི་ཚད་ནི་ཁྲུ་གཅིག་གོ ། ལས་ཐམས་ཅད་དེ་གཉིས་ནི་ཞི་རྒྱས་ཀྱི་ལས་སྒྲུབ་པ་ཐམས་ཅད་དུ་གྲོང་ལ་སོགས་པའི་དབུས་སུ་བསོད་ནམས་འཕེལ་བ་ཉིད་ཀྱི་དོན་དུ་བྱའོ། ། ཡང་ན་ལས་ཀྱི་རྗེས་སུ་མཐུན་པས་ཞི་བ་ལས་ཐམས་ཅད་པ་དཀྱིལ་འཁོར་གྱི་བྱང་ངམ། རྒྱས་པ་ལས་ཐམས་ཅད་པ་དཀྱིལ་འཁོར་གྱི་དྲག་པོའི་ཟུར་རམ།
གཞན་ཡང་དཀར་པོའི་ས་ལ་ཞེས་པ་ནི་མཆུའི་ཕྱི་རོལ་གྱི་རྡུལ་ཚོན་གྱི་སྟེ། རེ་ཁཱའི་དཀྱིལ་འཁོར་གྱི་ཕྱི་རོལ་གྱི་ཟླ་བ་ཕྱེད་པའ་ིརྡོ་རྗེ་འབར་བ་ནི་ཁ་ཁྱེར་གྱི་ཕྱི་རོལ་ཐབ་ཀྱི་མཐའ་ཁྲུ་གཉིས་ཀྱི་བར་དུ་བྱ་སྟེ་ཞི་བ་ལའོ། ། འགྱུར་མངས་སུ། ཕྱི་རོལ་གྱི་རྡོ་རྗེ་འབར་བ་ནི་ཁྲུ་དོའི་མཐར་རོ་ཞེས་སོ། ། འོ་ན་ལས་ཐམས་ཅད་པ་གྲོང་གི་དབུས་སུ་བྱ་བ་དང་འགལ་སྙམ་ན། གྲོང་ངམ་རྒྱལ་པོའི་ཕོ་བྲང་ག་ིདབུས་སུ་དཀྱིལ་འཁོར་དང་ཐབ་གཉིས་ཀ་ཕྱེད་པའི་དབང་དུ་བྱས་ནས་གསུངས་པས་མི་འགལ་ལོ། ། དེ་ལ་རྒྱས་པ་ལས་ཐམས་ཅད་པའི་ཐབ་ཀྱི་ནང་གྲུ་བཞི་ནི་རྒྱར་ཁྲུ་གཉིས་པ་སྟེ། ཁྲུ་བཞི་པའི་དཀྱིལ་འཁོར་གྱི་ཕྱི་རོལ་གྱི་འཁོར་ལོའི་ཕྱེད་ཀྱི་ཚད་ཀྱིས་བྱའོ། ། རྒྱར་ཁྲུ་གཉིས་ཞེས་འབྲོ་དང་འགྱུར་མངས་སུའོ། ། ཟབས་ནི་པད་མའི་ཚད་ཅེས་པ་ནི་འདིར་རྒྱས་པའི་ཐབ་ལ་ཐབ་ཁུང་གི་ཟབས་ནི་པདྨའི་ཕྱེད་ཀྱི་ཚད་དེ་ཁྲུ་གང་པ་མཐོ་གཉིས་སུ་འགྱུར་ཞིང་།
ཞི་བ་ལས་ཐམས་ཅད་པའི་ཐབ་ཟླུམ་པོ་ལ་ཟབས་མཐོའི་ཚད་ཁྲུ་ཕྱེད་དུ་འགྱུར་རོ། ། འདིས་དཀྱིལ་འཁོར་གྱི་རྩིག་པའི་དཔངས་རྩིག་པ་ནས་རྩིག་པའི་བར་གྱི་ཕྱེད་དུ་བསྟན་ཏོ། ། དེའི་ནང་དུ་རྩ་བའི་སྟེ་སྙིང་པོར་པད་མ་སྟེ་ཁྲུ་བཞི་པའི་དཀྱིལ་འཁོར་ལ་སྙིང་པོར་མཚན་མ་དགོད་པ་ཇི་ལྟ་བ་དེ་བཞིན་དུ་ཐབ་གྲུ་བཞི་པའི་སྙིང་པོ་དང་ཁྲུ་གཉིས་པའི་དཀྱིལ་འཁོར་ལ་མཚན་མ་འགོད་པ་ཇི་ལྟ་བ་དེ་བཞིན་དུ་ཐབ་ཟླུམ་པོའི་དཀྱིལ་འཁོར་ལ་དཀྱིལ་འཁོར་གྱི་མཚན་མ་དང་བཅས་པར་འགྱུར་རོ། ། ཐབ་དེ་བཞིན་དུ་དཀྱིལ་འཁོར་ལ་སྙིང་པོའི་པད་མའི་ཕྱེད་ཕྱི་མ་ལ་པད་མའི་ཕྱི་རུ་ཕྱོགས་དང་ཕྱོགས་བྲལ་རྣམས་སུ་བདེ་གཤེགས་འཕར་མ་ལ་ཀ་བ་བུམ་པ་དང་བཅས་པའི་བར་དུ་རལ་གྲི་རིན་ཆེན་ལ་སོགས་པ་དེ་བཞིན་གཤེགས་པའི་མཚན་མ་དགོད་པ་ཇི་ལྟ་བ་དེ་བཞིན་དུ་ལས་ཐམས་ཅད་པའི་ཐབ་ཁུང་གི་སྙིང་པོར་ཞི་སོགས་ཀྱི་ལས་ལ་ཡང་དེ་བཞིན་གཤེགས་པའི་མཚན་མ་རྡུལ་ཚོན་དཀར་པོ་ལ་སོགས་བྲི་བར་འགྱུར་བའམ། འཇིམ་པས་ཐབ་ཁུང་ཐམས་ཅད་ལ་འབུར་དུ་དོད་པའི་རྩ་བའི་པད་མ་དང་། ལ་སོགས་པས་བདེ་གཤེགས་འཕར་མའི་མཚན་མ་རྣམས་དཀྱིལ་འཁོར་ཇི་ལྟ་བ་བཞིན་དུ་བྱའོ། ། སྙིང་པོའི་ཕྱི་ནས་ཐབ་ཀྱི་ཁ་དོག་རྣམས་རང་རང་གི་ལས་ཀྱི་རྗེས་སུ་མཐུན་པར་རྒྱས་པའི་ཐབ་ཀྱི་དཀྱིལ་འཁོར་ལ་འབྲས་བཏགས་པའི་ལ་སོགས་པའི་ཕྱེ་མ་ཁ་དོག་དཀར་པོས་གདབ་པར་བྱའོ། ། འདིར་མཚན་མ་རྣམས་ཀྱི་ཁ་དོག་ནི་ཐུགས་ཀྱི་དཀྱིལ་འཁོར་གྱི་མཚན་མ་ཇི་ལྟ་བ་བཞིན་ནོ། ། དེ་ལྟར་རྒྱས་པ་ལས་ཐམས་ཅད་པའི་ཐབ་ཁུང་གི་གཞི་ལ་ཚངས་པའི་གནས་ནི་སྙིང་པོའི་མཐའ་བར་གྱི་ཐད་ཀའི་ཆ་ཁྲུ་གཅིག་སྟེ་ཕྱིའི་གྲུ་བཞི་ཁྲུ་དོ་པའི་ཕྱེད་ཀྱི་ཆའོ། །

དེ་བཞིན་དུ་ཁྲུ་བཞི་པའི་ཐབ་ཀྱི་རྩིག་པའི་དཔངས་ལ་ཁྲུ་གཅིག་པའོ། ། འདིར་ཡང་རིགས་བཞི་ཡུམ་བཞིའི་མཚན་མ་དང་དབུས་སུ་རྡོ་རྗེ་སྙིང་པོའི་པད་མ་ལ་བྲི་ཡི། ནུས་མ་དང་རྡོ་རྗེ་བཞི་དང་ཀ་བུམ་ལ་སོགས་པ་ནི་དགོད་མི་དགོས་ཏེ། མ་མོའི་སྐྱོན་ཞི་བའི་སྦྱིན་སྲེག་ནང་ལེར་གསུངས་པ་དང་སྒྲུབ་ལེའི་ལྷ་མིན་དབང་པོའི་སྒྲུབ་ཐབས་ཀྱི་དབང་གིས་ལས་ཐམས་ཅད་པའི་ཐབ་ལ་ཡང་མཚན་མ་དེ་དག་ལ་གཞན་དགོད་པ་མ་གསུངས་པའི་ཕྱིར་རོ། ། དེ་ལྟར་རྒྱ་དང་དཔངས་ཀྱི་ཚད་མ་གཉིས་ནི་ཐབས་ཀྱི་ཤར་དང་ནུབ་ལ་ཡང་མཚུངས་པར་བྱ་སྟེ། དེ་བཞིན་དུ་ལྷོ་དང་བྱང་གི་རྒྱ་དང་དཔངས་ལ་ཡང་བྱའོ། ། དེ་ལྟར་རྒྱས་པའི་ཐབ་ཁུང་སྙིང་པོའི་རྒྱ་དང་དཔངས་ཁྲུ་བཞི་པའི་ནང་གི་ཐུགས་དཀྱིལ་གྱི་ར་བ་ནས་ར་བའི་མཚམས་སུ་སླེབ་པའི་བར་ཏེ་མིག་དག་པས་ས་སྙིང་ལ་སོགས་པ་སེམས་དཔའ་སེམས་མའི་གནས་ཀྱི་མཐའ་སྒོ་ལ་ཐུག་པའི་བར་རོ་ཞེས་པ་ནི་ཐབ་ཀྱི་སྙིང་པོའི་ཚད་ངེས་པའོ། ། དེས་ན་རྒྱས་པ་ལས་ཐམས་ཅད་པ་ཁྲུ་བཞི་པའི་ཚད་ཅན་ནི་ཕྱིའི་དབྱིབས་ཅན་གྲུ་བཞིའོ། ། དེའི་ཕྱེད་ཀྱི་ཚད་ཅན་ཞི་བ་ལས་ཐམས་ཅད་པ་ནི་ཕྱིའི་དབྱིབས་ཟླུམ་པོ་སྟེ་རྒྱར་ཁྲུ་གཉིས་པའི་དཀྱིལ་འཁོར་གྱི་ཚད་ཅན་ནོ། ། འདི་དག་གིས་ཐབ་ཐམས་ཅད་ཀྱི་ཕྱིའི་དབྱིབས་གྲུ་བཞིར་འདོད་པ་ཡང་བཀག་གོ ། དེའི་ཕྱེད་ཀྱིས་ཀྱང་ནི་མཆུ་སྟེ་ཞེས་པ་ནི་གཙོ་བོའི་པད་མའི་ཕྱེད་སོར་ཕྱེད་དྲུག་ནི་དེ་བཞིན་གཤེགས་པའི་གནས་ཡིན་ལ།
དེའི་ཕྱེད་སོར་ཕྱེད་གསུམ་གྱི་ཆས་ཐབ་ཀྱི་མཆུའི་ཐད་ཀའི་སྟེ་རྒྱའི་ཚད་དང་མཆུའི་དཔངས་ནི་དཀྱིལ་འཁོར་གྱི་ར་བ་སྟེ་རྩིག་པའི་ཚད་སོར་ཕྱེད་གསུམ་ཐབ་ཀྱི་མཆུའི་ཐད་ཀའི་ཆ་སྟེ། རྒྱ་ཡི་ཚད་ཀྱིས་བྱ་བར་ངེས་པའོ། ། དེ་ནས་ཞི་བ་རྒྱ་དང་དཔངས་སོར་ཕྱེད་དྲུག་པའི་མཆུ་དང་། རྒྱས་པ་ལ་སོར་ཕྱེད་བཅུ་གཉིས་པའི་རྒྱ་དང་དཔངས་ཀྱི་མཆུ་བྱའོ། ། ར་བའི་ཚད་སོར་ཕྱེད་གསུམ་པོ་དེ་ཉིད་ཀྱིས་དཀྱིལ་འཁོར་གྱི་ཁ་ཁྱེར་གྱི་ཕྱེད་ཇི་སྲིད་པའི་མཐར་ཐུག་པའོ། ། ཐབ་ཀྱི་མཆུ་དེའི་སྟེང་དུ་མཆུ་ཕྱེད་ཀྱི་ཚད་ཀྱིས་ཕྱིར་འབྱུང་བ་ཐད་ཀའི་ཆ་དང་དཔངས་ཀྱི་ཚད་བྱ་སྟེ། དེ་ཉིད་མཆུའི་ཕྱི་རོལ་གྱི་སྟེང་དུ་གནས་པའི་རེ་ཁཱའི་དཀྱིལ་འཁོར་གྱི་ཚད་དོ། ། དེས་ན་ཞི་བ་ལ་མཆུའི་སྟེང་དུ་སོར་ཕྱེད་གསུམ་པ་དང་། རྒྱས་པ་ལ་སོར་ཕྱེད་དྲུག་པའི་ཚད་ཅན་གྱི་རྒྱ་དང་དཔངས་ཡོད་པའི་རེ་ཁཱ་བྱའོ། ། ཐབ་དེ་བཞིན་དུ་དཀྱིལ་འཁོར་གྱི་ཁ་ཁྱེར་གྱི་མཐར་ཐུག་པའི་ཚད་ཡོངས་སུ་དག་པའོ། །
དེ་ལས་ཉིས་འགྱུར་དག་ཀྱང་ཁ་ཁྱེར་དག་གི་རྒྱའི་ཆ་ཞེས་པ་ནི་ཐབ་ཀྱི་སྙིང་པོའི་མཆུའི་ཚད་དེ་ལས་ཉི་འགྱུར་ཐད་ཀའི་ཐར་བསྐྱེད་པ་ནི་ཐབ་ཀྱི་ཁ་ཁྱེར་ཏེ། ཞི་བ་ལ་སོར་དྲུག་པ་དང་། རྒྱས་པ་ལ་སོར་བཅུ་གཉིས་པའི་ཚད་ཅན་ནོ། ། ཐབ་དེ་བཞིན་དུ་དཀྱིལ་འཁོར་ལ་རིན་པོ་ཆེའི་སྣམ་བུ་དང་། དོ་ཤལ་དང་དོ་ཤལ་ཕྱེད་པའི་ས་དང་། བ་ཀུ་ལཱིའི་མཐར་ཐུག་པ་ཇི་ལྟ་བར་ཕྱོགས་ཐམས་ཅད་དུ་ཐབ་ཀྱི་ཁ་ཁྱེར་བྱའོ། ། དེ་ནས་དཀྱིལ་འཁོར་ལ་བ་ཀུ་ལཱི་དང་ཀྲ་མ་ཤཱིར་ར་ཥའི་ཆ་མཆུའི་ཚད་ཕྱེད་ཐད་ཀ་སྟེ་རྒྱའི་ཆར་བསྐྱེད་པའི་ཐབ་ཀྱི་མཚན་མའི་ས་བྱའོ། ། དེ་ནས་ཞི་བ་ལ་སོར་གསུམ་པ་དང་། རྒྱས་པ་ལ་སོར་དྲུག་ཅུང་ཟད་ལྷག་པ་དང་བཅས་པའི་མཚན་མའི་ས་སྟེ་ཇི་ལྟར་ན་ཁ་ཁྱེར་གྱི་སྟེང་གི་དབུས་ཀྱི་ཆ་དེ་ལ་ཁ་ཁྱེར་གྱི་ས་གང་ཡིན་ཆ་ལྔར་བྱས་ནས་དབུས་ཀྱི་ཆ་གསུམ་གྱི་ཁ་ཁྱེར་གྱི་སའི་སྟེང་དུ་རྡོ་རྗེ་ཕྲེང་བ་དག་ཀྱང་བྱ་སྟེ་ལས་ཐམས་ཅད་པའ་ིཐབ་ལའོ། ། མཆུའི་ཚད་ཕྱེད་ཀས་དེའི་དཔངས་ཀྱིས་ཚད་དག་ཏུ་ནི་ངེས་པར་རབ་ཏུ་འགྱུར་ཏེ།
གང་གི་ཚེ་མཚན་མའི་ཕྲེང་བ་འཇིམ་པ་ལ་བྱས་པའ་ིདབུས་ཀྱི་རང་བཞིན་ཡིན་པ་དེའི་ཚེ། ཁ་ཁྱེར་གྱི་དབུ་མའི་རྭ་ནི་མཆུའི་ཕྱེད་ཀྱི་དཔངས་དང་མཉམ་པའོ། ། དེས་ན་ཞི་བ་ལ། མཚན་མའི་ས་རྒྱ་དང་དཔངས་སོར་གསུམ་གཅིག་གི་ལྔ་ཆ་གསུམ་དང་བཅས་པ་དང་། རྒྱས་པ་ལ་སོར་དྲུག་དང་སོར་མོ་གཅིག་གི་ལྔ་ཆ་གསུམ་ལྷག་པ་དང་བཅས་པའོ། ། གང་གི་ཚེ་མཚན་མ་རྡུལ་ཚོན་གྱིས་བྲི་བ་ཡིན་པ་དེའི་ཚེ་དཔངས་ཀྱི་ཚད་བྲི་དགོས་པའི་ངེས་པ་མེད་དོ། ། ཁ་ཁྱེར་དེའི་ཕྱི་རོལ་ཏུ་འོག་ཏུ་སྟེ། འོག་ཏུ་རྩེ་མོ་ཕྱོགས་པར་ཡོད་པའི་པད་མའི་འདབ་མ་རྣམས་ཐབ་ཀྱི་ཕྱིའི་ས་སྟེགས། སྙིང་པོའི་དཔངས་ཀྱི་ཚད་ཅན་གྱི་སྟེང་གི་མཐར་ཐུག་པ་བྱ་སྟེ། དཔངས་ཁ་ཁྱེར་གྱི་ཕྱེད་ཀྱི་ཚད་ཀྱིས་བྱའོ། །
དེས་ན་ཞི་བ་ལ་སོར་གསུམ་དང་། རྒྱས་པ་ལ་སོར་དྲུག་པའི་དཔངས་ཅན་ནོ། ། དེ་ནས་པདྨའི་ཕྱི་རོལ་ཐབ་ཀྱི་ས་སྟེགས་ཀྱི་སྟེང་གི་ཕྱོགས་རྣམས་ཀུན་ཏུ་ས་ལ་ཀུ་ཤ་དགོད་པར་རབ་ཏུ་བྱ་སྟེ། སཾ་ཊར། ལས་ཀུན་བྱེད་པར་བཟླས་ནས་ནི། ། ཀུ་ཤ་རྩེ་མཉམ་ཕྱིར་བསྟན་ཏེ། ། ཐབ་ཁུང་འཁོར་བར་དགྲམ་པར་བྱ། ། ཞེས་སོ། ། ཀུ་ཤ་བཀྲམ་པ་དེའི་མཐར་ནི་སྟེ་ཕྱི་རོལ་ནུབ་ཀྱི་ཆ་དག་ཏུ་ངེས་པར་ར་བ་གསུམ་གྱིས་སྒོ་གཅིག་ཏུ་ནི་རབ་ཏུ་འགྱུར་ཞེས་པ་ནི། འདིར་ཐབ་ཀྱི་ཕྱི་རོལ་དུ་ཁྲུ་གཉིས་དོར་ནས་ཕྱི་རོལ་དུ་སྟེ་ཕྱི་ནས་དཀར་པོ་དང་།
དམར་པོ་དང་། ནག་པོའི་རྡུལ་ཚོན་གྱི་ར་བ་གསུམ་བྱ་སྟེ། ནང་དུ་སྒྲུབ་ལེ་ལས་འབྱུང་བ་ལྟར་ཁྲོ་བོའི་བཅུའི་མཚན་མ་དགོད་དོ། ། དེ་ནས་ཐབ་ཀྱི་ནུབ་ཏུ་ར་བ་རིང་བའི་ཚད་ཀྱིས་བརྒྱད་ཆའི་སྒོ་བྱ་སྟེ་དཀྱིལ་འཁོར་གྱི་སྒོ་བཞིན་དུ་རྟ་བབས་དང་བཅས་པའོ། ། སྒོ་ནུབ་ཏུ་འོང་བའི་རྒྱུ་མཚན་མེ་ལྷ་སློབ་དཔོན་ལ་ཁ་བལྟ་བའི་ཕྱིར་དང་། སློབ་དཔོན་ལས་སོ་སོའི་ཕྱོགས་སུ་ཁ་བལྟ་དགོས་པའི་ཕྱིར་རོ། ། རྒྱུ་མཚན་དེ་ཉིད་ཀྱིས་ཕྱོགས་བརྒྱད་ཀྱི་ཐབ་ལ་ཡང་མེ་ལྷ་སོ་སོའི་བཞུགས་ཚུལ་ལ་ལྟོས་ནས་སྒོ་ཐམས་ཅད་མེ་ལྷའི་རྒྱབ་དང་སློབ་དཔོན་གྱི་མདུན་དུ་སྟེ། དེ་ཉིད་ཀྱིས་ན་སྒོ་ཐམས་ཅད་རང་རང་གི་ནུབ་དང་སློབ་དཔོན་གྱི་གདན་ཐམས་ཅད་རང་རང་གི་ཤར་དུ་ཡང་འགྱུར་རོ། ། དེ་ལྟར་ཐབ་ཆེ་བ་དང་ཆུང་བ་ཐམས་ཅད་ལ་ཐབ་ལས་ཁྲུ་གཉིས་དོར་ནས་ར་བ་གསུམ་བྱ་བ་ནི་ངེས་པའོ། ། སློབ་དཔོན་དག་གི་གདན་ནི།
རྒྱས་པ་ལས་ཐམས་ཅད་པ་ལ་ཕྱོགས་བཞི་ངེས་པར་ཚད་མཉམ་པ་དབྱིབས་གྲུ་བཞིར་འགྱུར་ཏེ། ཞི་བའི་ཐབ་ཀྱི་སྙིང་པོའི་པད་མ་དག་ལ་ཉིས་འགྱུར་རོ། ། ཞེས་པ་ནི་ཁྲུ་གཉིས་པ་གྲུ་བཞི་པའོ། ། དེ་བཞིན་དུ་རྒྱས་པ་གཉིས་མ་གཏོགས་པ་དགེ་བའི་ལས་བསྒྲུབ་པའི་ལས་སོ་སོ་བ་དང་། ལས་ཐམས་ཅད་པའི་ཐབ་ལ་སློབ་དཔོན་གྱི་གདན་ཁྲུ་གང་གི་ཁྱོན་ནོ། ། དེ་བཞིན་དུ་སློབ་དཔོན་གྱི་གཡོན་དུ་མཆོད་ཡོན་གྱི་གདན་ཡང་ཁྲུ་གང་བའི་ཚད་ཅན་དུ་འགྱུར་རོ། ། མིའི་བདག་པོ་ཞེས་བོས་ནས། མཆོད་ཡོན་གྱི་གདན་དེ་བཞིན་དུ་གཡས་སུ་སྦྱིན་སྲེག་གི་སྣོད་དག་གི་གདན་ཡང་ཁྲུ་གང་བར་འགྱུར་ཏེ། རྒྱས་པ་ལ་མཆོད་ཡོན་དང་སྣོད་ཀྱི་གདན་གྱི་ཚད་ཁྲུ་གཉིས་སོ། ། གདན་རྣམས་ཀུན་གྱི་དབུས་སུ་པད་མའི་འདབ་མ་རྣམས་བཀོད་པའོ། །
གདན་གྱི་དབུས་སུ་ཁ་དོག་སྣ་ཚོགས་པ་སྟེ་ལྗང་ཁུའི་རྡོ་རྗེ་ནི་རྒྱལ་བའི་བདག་པོ་དུས་ཀྱི་འཁོར་ལོའི་མཚན་མར་འགྱུར་ཏེ་ཡང་ན་རྡོ་རྗེ་སེམས་དཔའི་མཚན་མ་རྡོ་རྗེ་སྔོན་པོ་དགོད་པ་ནི་ཡང་ན་ཞེས་པའི་སྒྲས་བསྡུས་པའོ། ། དེ་ལྟར་ཡང་ལས་ཐམས་ཅད་པ་ལ་རྡོ་རྗེའམ་ཞེས་གསུངས་པའི་ཕྱིར་པད་མའི་ལྟེ་བ་ལ་རྡོ་རྗེ་སྔོན་པོ་སྟེ་རྣམ་པར་ཤེས་པའི་ཕུང་པོ། ཞེས་ནང་ལེར་གསུངས་པའི་ཕྱིར་རོ། ། མཁའི་པད་མ་ཡུམ་གྱིའོ། ། ཞེས་པ་དབུས་སུ་ཡུམ་གྱི་མཚན་མ་ཆོས་འབྱུང་དགོད་པར་བྱ་སྟེ། ཡེ་ཤེས་ཀྱི་མཚན་མ་ཡིན་པའི་ཕྱིར། དེ་ཡང་ལས་ཐམས་ཅད་པའི་དབང་དུ་བྱས་པ་ལའོ། ། ཕྱི་རོལ་དུ་འབྲུ་ལ་སོགས་པ་བསྲེག་བྱའི་རྫས་རྣམས་བསྲེག་པའི་དོན་དུ་མེ་ལྷའི་ཞལ་ཐབ་ཁུང་སྟེ། སཾ་ཊར། མེ་ནི་ལྷ་ཡི་ཁ་རུ་གསུངས། །
ཞེས་པ་ལྟར་རོ། ། ཕྱི་རོལ་དུ་མར་ལ་སོགས་པའི་སྲེག་བླུགས་སྦྱིན་པ་ཇི་ལྟ་བར། ནང་དུ་བདུད་རྩི་ཁུ་བའི་བསྲེག་བླུགས་སྦྱིན་པའི་སླད་དུ་གསང་བའི་གནས་དག་ཀྱང་ཐབ་ཁུང་སྟེ། སྃ་ཊར། ཤེས་རབ་མེ་ནི་ཆེར་འབར་བར། ། ནང་གི་ཁུ་བ་ལ་སོགས་དང་། ། དེ་བཞིན་ཕྱི་རོལ་གཟུགས་སོགས་ཀྱི། ། བསྲེག་རྫས་ཀྱིས་ནི་སྦྱིན་སྲེག་བྱ། ། ཞེས་སོ། ། དེ་ལྟར་ཕྱི་དང་ལུས་ལ་ཐབ་ཁུང་རྣམ་པ་གཉིས་སུ་འགྱུར་ཏེ་རྒྱལ་པོ་ཞེས་པ་ནི་ཟླ་བ་བཟང་པོ་ལ་བོད་པའོ། །
དེ་ལྟར་ན་ལས་ཐམས་ཅད་པའི་ཐབས་ཀྱི་མཚན་ཉིད་ངེས་པ་བསྟན་པའོ། ། ད་ནི་སྔར་ལས་རབ་འབྱམས་སུ་མདོར་བསྟན་པའི་ཞི་བ་ལ་སོགས་པ་ལས་སོ་སོ་བའི་ཐབ་རྣམས་ཀྱི་མཚན་ཉིད་རྒྱས་པར་བཤད་པར་བྱ་སྟེ། འདིར་ཕྱིའི་དབྱིབས་ཟླུམ་པོ་ཞི་བའི་ཐབ་ཀྱི་སྙིང་པོ་རྒྱར་ཁྲུའི་ཚད་ལ་སྙིང་པོའི་པད་མ་དཀར་པོ་ཡང་ཁྲུའི་ཚད་ཅན་ཏེ། དེའི་ལྟེ་བ་ལ་པད་མ་དང་། འདབ་མ་རྣམས་ལ་པད་མའི་གནས་སུ་འཁོར་ལོ་དང་། ལ་སོགས་པས་འཁོར་ལོའི་རྡོ་རྗེ་གོ་སྤོས་ལ། མཚན་མ་གཞན་ནི་ཞི་བ་ལས་ཐམས་ཅད་པའི་ཐབ་བཞིན་དུ་བྱའོ། ། འདིས་ཐབ་གཞན་རྣམས་ཀྱི་མཚན་མ་གོ་འཕོ་བ་ཡང་ཤེས་པར་བྱའོ། ། སྙིང་པོའི་པད་མའི་ཕྱེད་ཀྱི་ཟབས་ཁྲུ་ཕྱེད་པའོ། ། པད་མའི་བཅུ་གཉིས་ཆ་སོར་གཉིས་ནི་མཆུའི་ཐད་ཀར་བཀྱེད་པ་དང་།
སྟེང་དུ་ཡང་མཆུའི་དཔངས་སོ། ། མཆུ་དེའི་ཕྱེད་ཀྱི་ཚད་སོར་གཅིག་གིས་རེ་ཁཱའི་ཐད་ཀར་འབྱུང་བའི་ཚད་དང་ཁ་ཁྱེར་གྱི་ནང་གི་དཔངས་སོ། ། པད་མའི་དྲུག་ཆ་སོར་བཞི་ནི་ཁ་ཁྱེར་རོ། ། ཁ་ཁྱེར་གྱི་སྟེང་གི་ཆ་ལྔར་བཀོས་པ་རྣམས་ལས་མདུན་དང་རྒྱབ་ཀྱི་ཆ་གཉིས་དོར་ནས་དབུས་ཀྱི་ཆ་གསུམ་གྱི་ཆ་སོར་གཉིས་ཀྱིས་པད་མའི་ཕྲེང་བའོ། ། ཁ་ཁྱེར་གྱི་འོག་གི་ཕྱི་རོལ་ཏུ་ས་སྟེགས་ཀྱི་སྟེང་གི་མཐར་ཐུག་པར། འོག་ཏུ་རྩེ་མོ་ཡོད་པའི་པད་མའི་འདབ་མ་རྣམས་དང་དེའི་ཕྱི་རོལ་དུ་དུར་བ་དགྲམ་པར་བྱ་སྟེ། དེའི་ཕྱི་རོལ་ཐབ་ནས་ཁྲུ་དོའི་མཐར་ར་བ་གསུམ་དང་སྒོ་དང་རྟ་བབས་ནི་སློབ་དཔོན་གྱི་བྱང་དུ་བྱ་བར་འགྱུར་རོ། ། ལྷོར་སློབ་དཔོན་གྱི་གདན་ཏེ། མཆོད་ཡོན་གྱི་གདན་དང་། སྦྱིན་སྲེག་གི་གདན་ནི་སློབ་དཔོན་གྱི་གདན་གྱི་གཡོན་དང་གཡས་སུ་བྱའོ། །
རྒྱས་པ་ལ་ཞི་བའི་ཉིས་འགྱུར་ཡིན་པས་སྙིང་པོའི་པད་མ་ཁྲུ་གཉིས་པ་སྟེ། ལས་སོ་སོ་བའི་ཐབ་ཁུང་ཐམས་ཅད་དུ་མཆུ་དང་ལ་སོགས་པས་རེ་ཁཱ་དང་ཁ་ཁྱེར་ནི་སྙིང་པོའི་ཐབ་ཀྱི་བཅུ་གཉིས་ཆ་དང་། དེའི་ཕྱེད་དང་། སྙིང་པོའི་དྲུག་ཆ་ལ་སོགས་པའི་ཆ་ཤས་ཀྱིས་བྱ་བ་ནི་ཞི་བའི་ཐབ་དང་མཚུངས་པའོ། ། རྒྱས་པའི་པད་མའི་ལྟེ་བ་ལ་འཁོར་ལོ་དང་། འདབ་མ་ལ་འཁོར་ལོའི་གནས་སུ་རྡོ་རྗེ་གོ་བརྗེས་ལ་རིན་ཆེན་ལ་སོགས་པའི་མཚན་མ་གཞན་ཞི་བ་ལས་ཐམས་ཅད་པ་ལྟ་བུར་བྱའོ། ། ཟུར་དུ་སྤྱན་མ་ལ་སོགས་པའི་མཚན་མའོ། ། ཁ་ཁྱེར་ལ་འཁོར་ལོའི་ཕྲེང་བའོ། ། ལྷག་མ་སྒོ་དང་། ར་བ་གསུམ་དང་།
རྟ་བབས་དང་གདན་ལ་སོགས་པ་ནི་སྔར་གྱི་ཞི་བའི་ལས་བཞིན་ནོ། ། དེ་བཞིན་དུ་བསད་པའི་ཐབ་ནག་པོ་ཕྱི་རོལ་གཞུའི་རྣམ་པ་ཅན་ནི་ཞི་བའི་ཐབ་དབུས་ནས་བཅད་པ་ལྟ་བུ་སྟེ་དབུས་སུ་པད་མ་སོར་བཅུ་གཉིས་པའོ། ། དེའི་ཕྱེད་ཀྱི་ཚད་སོར་དྲུག་གིས་ཟབས་སོ། ། མཆུ་ལ་སོགས་པ་ཐམས་ཅད་སྔར་བསྟན་པ་བཞིན་དུ་པད་མའི་བཅུ་གཉིས་ཆ་ལ་སོགས་པའི་ཆ་ཤས་ཀྱིས་བྱའོ། ། ཞི་བའི་ཁ་ཁྱེར་གྱི་པད་མའི་འདབ་མའི་ཕྲེང་བའི་གནས་སུ། འདིར་མཚན་མ་བྱ་བ་ནི་ལག་མཐིལ་དང་བཅས་པ་ཉིད་ཀྱི་སོར་མོའི་ཕྲེང་བའོ། ། འོག་གི་ཕྱི་རོལ་དུ་ས་སྟེགས་ཀྱི་སྟེང་གི་མཐར་ཐུག་པ་རོ་ཡི་སྐྲ་ཡིས་སྤྲས་པའོ། ། ཐབ་ཁུང་གི་ལྟེ་བ་ལ་གྲི་གུག་དང་། ཁ་ཁྱེར་གྱི་སྟེང་དུ་གྲི་གུག་གི་ཕྲེང་བའོ། ། སློབ་དཔོན་གྱི་གདན་ནི་གཞུའི་རྣམ་པ་གྲི་གུག་གིས་མཚན་པ་ནུབ་ཏུ་བྱ་སྟེ།
ཞི་བ་ལ་པད་མས་མཚན་པ་དང་རྒྱས་པ་ལ་འཁོར་ལོས་མཚན་པ་ཇི་ལྟ་བ་བཞིན་ནོ། ། དབྱེ་བའི་ཐབ་ཀྱི་ཕྱི་ཡི་དབྱིབས་ཟུར་ལྔ་པ་ནི་ཞི་བའི་ཐབ་ཀྱི་ཚད་ཁྲུ་དོ་པ་སྟེ། ཟུར་ལྔ་པའི་ཐབ་དཔངས་ཁྲུ་ཕྱེད་པའི་སྟེང་དུ་ཁ་ཁྱེར་ལ་རལ་གྲིའི་ཕྲེང་བ་དང་། སྙིང་པོའི་མཚན་མ་ལ་ཡང་རལ་གྲི་བྲིའོ། ། ཕྱི་རོལ་གྱི་འོག་ཏུ་བྱ་རོག་གི་མཇུག་མའི་ཕྲེང་བ་སའི་རང་བཞིན་ལས་བྱས་པ་ཁ་དོག་ནག་པོ་བྱ་སྟེ། ཕྱི་རོལ་ཏུ་འབྱུང་པོའི་ཤིང་གི་འདབ་མ་དགོད་དོ། ། དབང་གི་ཐབ་ཀྱི་ཕྱི་ཟུར་གསུམ་པའི་དབྱིབས་ཅན་ནི་རྣ་བ་ནས་རྣ་བ་རེ་ཁཱ་ནས་རེ་ཁཱའི་བར་ཁྲུ་གང་ལ་སོར་མོའི་དྲུག་ཆ་གཅིག་གིས་ལྷག་པ་དང་། རྣ་བ་གཉིས་ནས་བཅལ་པའི་དབུ་མའི་ཆར་སོར་མོ་ཉི་ཤུ་ནི་སྙིང་པོའི་འདབ་མའོ། ། པད་མའི་ཚད་དེ་ཉིད་ཀྱིས་པད་མའི་ཕྱེད་སོར་མོ་བཅུ་ནི་ཟབས་སོ། ། ལྷག་མ་མཆུ་དང་།
ལ་སོགས་པས་རེ་ཁཱ་ཁ་ཁྱེར་ལ་སོགས་པ་ནི་པད་མའི་བཅུ་གཉིས་ཀྱི་ཆ་སོར་མོ་གཅིག་དང་། གཅིག་གི་སུམ་གཉིས་དང་། ལ་སོགས་པས་དེའི་ཕྱེད་སོར་ཕྱེད་དང་། སོར་གྱི་དྲུག་ཆ་གཅིག་དང་། པད་མའི་དྲུག་ཆ་སོར་གསུམ་དང་། སོར་གྱི་སུམ་ཆ་གཅིག་ཡིན་པ་སྔ་མ་ཞི་བའི་ཐབ་ཀྱི་ཆ་བཞིན་ནོ། ། ཁ་ཁྱེར་གྱི་དབུས་ལ་མདའི་ཕྲེང་བའོ། ། འོག་ཏུ་སྟེགས་བུའི་སྟེང་གི་མཐར་པད་མ་དམར་པོ་རྣམས་སོ། ། ཕྱི་རོལ་དུ་མེ་ཏོག་དམར་པོས་སྤྲས་པའོ། ། དགུག་པའི་ཐབ་ཕྱིའི་དབྱིབས་ཟུར་བདུན་པའི་ཚད་ནི།
དབང་གི་ཐབ་འདིའི་ཉིས་འགྱུར་སོར་བརྒྱད་བཅུ་སྟེ། དེའི་ཕྱེད་སོར་བཞི་བཅུ་ནི་སྙིང་པོའི་པད་མའོ། ། དེའི་ཕྱེད་སོར་ཉི་ཤུ་ནི་ཟབས་སོ། ། ལྷག་མ་མཆུ་ལ་སོགས་པ་ནི་སྔ་མའི་རིགས་པས་ཤེས་པར་བྱ་སྟེ། ཁ་ཁྱེར་ལ་རྡོ་རྗེ་ལྕགས་ཀྱུའི་ཕྲེང་བའོ། ། ལྷག་མ་ལྷའི་མཚན་མ་ལ་སོགས་པ་ནི་དབང་གི་ཐབ་ཟུར་གསུམ་པ་བཞིན་ནོ། ། སྙིང་པོའི་མཚན་མ་ནི་ཟུར་གསུམ་པ་ལ་ལྟེ་བར་མདའ་སྟེ་དགུག་པ་ལ་ལྟེ་བར་རྡོ་རྗེ་ལྕགས་ཀྱུའོ། ། རྨོངས་པའི་ཐབ་ཕྱི་ཟུར་དྲུག་པའི་དབྱིབས་ཅན་ནི་རྒྱར་སོར་སུམ་བཅུ་སྟེ་སྙིང་པོའི་པད་མ་སོར་བཅོ་ལྔ་པའོ། ། སྟེགས་བུ་ཟུར་གྱི་ཟུར་དྲུག་པའི་དབྱིབས་ཅན་གྱི་སྟེང་དུ་ཁ་ཁྱེར་ལ་ཀླུ་སྟེ་སྦྲུལ་གྱི་ཞགས་པའི་ཕྲེང་བའོ། ། སྙིང་པོའི་མཚན་མ་ནི་ཀླུའི་ཞགས་པའོ། །
ཕྱི་རོལ་དུ་ཨརྐ་སེར་པོའི་འདབ་མ་རྣམས་དང་། ཕྱི་རོལ་ཏུ་མེ་ཏོག་སེར་པོས་སྤྲས་པའོ། ། རེངས་པའི་ཐབ་ཕྱེ་ཟུར་བརྒྱད་པའི་དབྱིབས་ཅན་ནི་སྔ་མ་རྨོངས་པའི་ཐབ་ཀྱི་ཉིས་འགྱུར་ཏེ། རྒྱར་སོར་དྲུག་བཅུ། སྙིང་པོའི་པད་མ་སོར་སུམ་བཅུ་པ་སྟེ། སྙིང་པོའི་མཚན་མ་ནི་རྡོ་རྗེ་ལྕགས་སྒྲོག་གོ ། ཁ་ཁྱེར་ལ་སྟེང་དུ་རྡོ་རྗེ་ལྕགས་སྒྲོག་གོ ། ཁ་ཁྱེར་ལ་སྟེང་དུ་རྡོ་རྗེ་ལྕགས་སྒྲོག་གི་ཕྲེང་བའོ། ། ཐབ་ཀྱི་འོག་ཏུ་བྱ་བའི་མཚན་མ་དང་། ཕྱི་རོལ་གྱི་མཚན་མ་ནི་རྨོངས་པའི་ཐབ་ཟུར་དྲུག་པ་བཞིན་ནོ། །
ར་བ་གསུམ་ནི་ཐམས་ཅད་དུ་ཐབ་ལས་ཁྲུ་གཉིས་དོར་བའི་ཕྱི་ནས་བྱ་སྟེ། དགེ་བ་ལ་སྤྲོ་རིམ་གྱིས་ཐུགས་གསུང་སྐུའི་ཁ་དོག་དང་། མི་དགེ་བ་ལ་བསྡུད་རིམ་གྱིས་དེ་ལས་བཟློག་པའོ། ། ར་བའི་ནང་གི་ཕྱོགས་མདོག་ནི། ཞི་བ་ལས་ཐམས་ཅད་པ་ལ་ནུབ་ཏུ་སྒོ་དང་། ལས་སོ་སོ་བ་ལ་བྱང་དུ་སྒོ་བྱེད་པའི་རིགས་པས་ལས་ཐམས་ཅད་པའི་ཚེ་སློབ་དཔོན་གྱི་མདུན་ཤར་ཡིན་པས་ཁ་དོག་ནག་པོ་དང་། ལས་སོ་སོའི་ཚེ་སློབ་དཔོན་གྱི་མདུན་ལྷོ་ཡིན་པས་དམར་པོར་བྱེད་པའི་རིགས་པས་ལས་ཐམས་ཅད་ལ་ཤེས་པར་བྱའོ། ། སློབ་དཔོན་གྱི་གདན་དང་མཆོད་ཡོན་གྱི་གདན་དང་སྦྱིན་སྲེག་གི་གདན་གྱི་ཚད་དང་དབྱིབས་མཚན་མ་ནི་གནས་སྐབས་ཐམས་ཅད་དུ་ཐབ་ཀྱི་རྣམ་པར་ཤེས་སོ། ། ཐབ་རྣམས་ཀྱི་རྣ་བ་ནས་རྣ་བའི་བར་གྱི་ཚད་ཀྱིས་ཐབ་ཀྱི་ནང་གི་ཐད་ཀའི་ཆ་ཞེང་གི་ཚད་ངེས་པའོ། ། འདི་སྨོས་པའི་དོན་ནི་རྣ་བ་ནས་རྣ་བའི་བར་རང་རང་གི་སྙིང་པོའི་ཚད་ཡིན་པས་ཟུར་གསུམ་ཟུར་བཞི་ཟུར་བརྒྱད་སོགས་ལ་ཟུར་ཕྱིར་ལྷག་པའི་དོན་ཡིན་ནོ། །
འདིར་མཚམས་བཞིར་གནས་པའི་ཐབ་ནག་པོ་དང་། དམར་པོ་དང་། དཀར་པོ་དང་། སེར་པོ་རྣམས་ཆ་རིམ་པས་འཕེལ་བ་ནི་རླུང་ལ་སོགས་པའི་ཡོན་ཏན་གྱི་དབང་གིས་ཏེ་ཤར་ལ་སོགས་པ་ཕྱོགས་བཞིར་གནས་པ་ཡང་དེ་བཞིན་ནོ། ། ཕྱོགས་ཀྱི་ཐབ་རྣམས་རང་རང་གི་མཚམས་ན་གནས་པའི་ཐབ་ལས་ཉིས་འགྱུར་གྱི་ངེས་པ་ནི་ཐབས་དང་ཤེས་རབ་ཀྱི་དབང་གིས་ཏེ། ཐབ་ཀྱི་ཉིས་འགྱུར་ཤེས་རབ་ལ་ཞེས་པའི་ངེས་པའོ། ། འདིར་ཕྱོགས་དང་མཚམས་ནི་ཐབས་དང་ཤེས་རབ་སྟེ། དེར་གནས་པའི་ཐབ་རྣམས་དེ་ལས་བཟློག་པ་ནི་ཐབས་ཀྱི་གནས་སུ་ཤེས་རབ་དང་། ཤེས་རབ་ཀྱི་གནས་སུ་ཐབས་འཇུག་པའི་དབང་གིས་སོ། ། ད་ནི་གོང་དུ།
ཟླ་ཁམ་ཟུར་ལྔ་པ་དང་། རང་བཞིན་ཡོན་ཏན་དབང་གིས་ཟུར་བདུན་པ་ཟུར་ནི་གསུམ་པ་དང་། ཞེས་གསུངས་པའི་རང་བཞིན་ཡོན་ཏན་དབང་གིས་ཞེས་པ་སྔར་དགོས་པ་ལ་ལྟོས་ཏེ། གསལ་པོར་མ་གསུངས་པ་གསལ་བར་རྟོགས་པར་བྱ་བའི་ཕྱིར་ཐབ་རྣམས་ཀྱི་ཁམས་ཀྱི་ཡོན་ཏན་གྱི་རང་བཞིན་བརྗོད་པར་བྱ་སྟེ། འདིར་ཞི་བའི་ཐབ་ནི་ཟླ་བ་ཁུ་བའི་ཡོན་ཏན་གྱི་རང་བཞིན་ཐིག་ལེ་མཚོན་པས་དབྱིབས་ཟླུམ་པོ་དང་། ཉི་མའི་ལྕེའི་གཡོན་པའི་མཚན་མ་པད་མས་མཚན་པའོ། ། རྒྱས་པའི་ཐབ་ནི་ཉི་མའི་ཆོས་ཅན་ཟླ་བའི་ཉིས་འགྱུར་ཉིད་ཀྱི་ཕྱིར་ཟླ་བའི་རང་བཞིན་ཞི་བའི་ཐབ་ཀྱི་ཉིས་འགྱུར་གྱི་ཚད་ཅན་ཏེ། ཟླ་བའི་ལྕེའི་གཡས་ཀྱི་མཚན་མ་པད་མས་མཚན་པའོ། ། བསད་པའི་ཐབ་ནི་སྒྲ་གཅན་གྱི་ལུས་ཀྱི་མཚན་ཉིད་གཞུའི་རྣམ་པ་སྟེ་སྤེན་པའི་ཕྱེད་ཕྱི་མ་ལ་འཆར་བ་མཇུག་རིངས་ཏེ་དུས་མེའི་མཚན་མ་གྲི་གུག་གིས་མཚན་མའོ། ། བསྐྲད་པའི་ཐབ་ནི་རླུང་གི་དབྱིབས་ཀྱི་མཚན་ཉིད་ཟླ་ཁམ་མེའི་དབྱིབས་ཀྱི་རང་བཞིན་ཟུར་གསུམ་དང་འདྲེས་པ་ཟུར་ལྔ་པ་སྟེ།
བསྐྲད་པ་རང་གི་མེ་ལྷའི་མཚན་མ་རལ་གྲིས་མཚན་མའོ། ། ཟུར་གསུམ་པའི་དབང་གི་ཐབ་ནི། དུས་མེའི་གནས་གསང་གནས་ཀྱི་དབྱིབས་ཀྱི་མཚན་ཉིད་ཅན་ཟུར་གསུམ་པ་སྟེ། དབང་རང་གི་མེ་ལྷའི་མཚན་མ་མདས་མཚན་མའོ། ། དགུ་པའི་ཐབ་ནི་ས་དང་མེའི་དབྱིབས་ཀྱི་ཡོན་ཏན་གྱི་བདག་ཉིད་ཟུར་བཞི་དང་། གསུམ་འདྲེས་པ་ཟུར་བདུན་པ་སྟེ། དགུག་པ་རང་གི་མེ་ལྷའི་མཚན་མ་ལྕགས་ཀྱུའི་མཚན་མས་མཚན་པའོ། ། རྨོངས་པའི་ཐབ་ཟུར་དྲུག་པ་ཅན་སྒྲ་གཅན་དང་སའི་དབྱིབས་ཀྱི་བདག་ཉིད་ཟུར་གཉིས་དང་བཞི་འདྲེས་པ་ཟུར་དྲུག་པ་སྟེ་རྨོངས་པའི་མེ་ལྷའི་ཕྱག་ན་གནས་པའི་སྦྲུལ་ཞགས་ཀྱི་མཚན་མས་མཚན་པའོ། ། དེ་ལྟ་ན་སྒྲ་གཅན་ནི་རྨོངས་པའི་ཐབ་ཀྱི་ཡོན་ཏན་ལ་སྦྱར་བར་བྱའོ། ། རེངས་པའི་ཐབ་ནི་ལྷུན་པོའི་རྭ་བཞི་དང་ས་ཟུར་བཞི་པ་གཉིས་ཀ་ཁ་སྦྱར་བ་ཟུར་བརྒྱད་པ་སྟེ་རེངས་པ་དང་ཕུར་གདབ་ཀྱི་མེ་ལྷའི་ཕྱག་གཉིས་ཀའི་མཚན་མ་རྡོ་རྗེ་ལྕགས་སྒྲོག་གིས་མཚན་པའོ། །
ཞེས་པ་ནི་ཐབ་ཀྱི་ཡོན་ཏན་གྱི་མཚན་ཉིད་ཀྱི་རང་བཞིན་ངེས་པའོ། ། ཡོན་ཏན་གྱི་དབང་གིས་ཐབ་སོ་སོའི་རང་བཞིན་ངེས་པ་དེ་ལྟར་སྔར་གསུངས་པའི་སློབ་དཔོན་གྱི་གདན་གྱི་དབྱིབས་མཚན་མ་ཁ་དོག་དང་སྦྱིན་སྲེག་གི་རྫས་ལ་སོགས་པའི་ངེས་པ་ཁམས་ཀྱི་ཡོན་ཏན་གྱི་དབང་ལས་སྔགས་པས་ལས་སོ་སོ་ལ་རིག་པར་བྱའོ། ། ཞེས་པ་ནི་རྣལ་འབྱོར་མའི་རྒྱུད་ལ་སོགས་པ་ལས་འབྱུང་བའི་ལས་ཐམས་ཅད་ལ་བཅོམ་ལྡན་འདས་ཀྱིས་ངེས་པ་བསྟན་པའོ། ། ད་ནི་ཐབ་ཅེས་པ་ལ་སོགས་པས་སྦྱིན་སྲེག་གི་ཆོ་ག་གསུངས་ཏེ། འདིར་དང་པོར་ཐབ་ཀྱི་ཕྱོགས་བཅུའི་དཀྱིལ་འཁོར་རྣམས་སུ་ཁྲོ་བོའི་རྒྱལ་པོ་ལྷ་མོར་བཅས་པས་ཞེས་པ་རང་རྡོ་རྗེ་ཤུགས་སུ་བསྒོམས་པའི་ཐུགས་ཀ་ནས་ཁྲོ་བོ་བཅུ་པོ་རྣམས་ཀྱིས་རང་རང་གི་ལྷ་མོ་རྣམས་དང་ཐབས་གཅིག་ཏུ་སྦྱོར་བ་སྤྲོས་པས་བསྲུང་བ་བྱས་ནས་སྔར་སྔགས་ཀྱི་ཆོ་གའི་སྐབས་སུ་བརྗོད་པའི་སྔགས་ཀྱི་ཚིག་རྣམས་ཀྱིས་ཕུར་བ་བཏབ་སྟེ། དེ་ནས་དཔལ་ལྡན་རྡོ་རྗེ་དག་གིས་བསང་བ་སོགས་དང་ཞེས་པས་ཨོཾ་ཨཱཿཧཱུྃ་ཧོཿཧཾ་ཀྵཿཧྲཿཕཊ་ཅེས་པ་འདིས་ནི། ཐབ་ཀྱི་ཕྱོགས་བཅུ་རྣམས་སུ་ཀུ་ཤ་ཡིས་མཆོད་ཡོན་གྱི་སྣོད་ནས་དྲི་ཡི་ཆུ་བླངས་ནས་དང་པོར་བསང་བར་བྱའོ། ། དེ་ནས་ཐབ་ཁུང་དུ་མེ་ལྷ་དེ་ཡི་དམ་ཚིག་པའི་རྣལ་འབྱོར་དམིགས་པར་བྱས་ནས་རང་གི་སྙིང་ཁར་མེ་ལྷ་ཡེ་ཤེས་པ་བསྐྱེད་པ་དང་། འོག་ནས་འཆད་པའི་སྔགས་དང་ཕྱག་རྒྱས་ཐབ་ཏུ་མེ་ལྷ་ཡེ་ཤེས་པ་རབ་ཏུ་བཞག་སྟེ། དེ་ནས་ཆུར་བཅས་ཏེ་མེ་ཏོག་རྣམས་ཀྱིས་མེ་ལྷ་ལ་མཆོད་ཡོན་ཉིད་སྦྱིན་པར་བྱའོ། །
གང་གིས་ན། མེ་ལྷ་ཡེ་ཤེས་པ་དེ་ཡི་རྣལ་འབྱོར་དང་ལྡན་པས་སྦྱིན་པར་བྱ་སྟེ། དེ་ཡང་སྔོན་དུ་རང་གི་སྙིང་ཁའི་པད་མར་ཟླ་བའི་སྟེང་དུ་མེ་ལྷ་ཡེ་ཤེས་པ་བསྒོམས་ནས་དམ་ཚིག་པ་ལ་རོ་མཉམ་པའི་ཕྱི་ནས་སོ། ། མེ་ལྷ་ཇི་ལྟ་བུ་སྙམ་ན། ལས་ཐམས་ཅད་པ་ལ་ཞལ་གཅིག་པ་ཁ་དོག་ལྗང་ཁུ། དུས་ཀྱི་ཕྱག་གིས་ཏེ་ཕྱག་བཞི་པ་ཞབས་གཉིས་པའོ། ། འདིར་ལས་ཐམས་ཅད་པ་ལ་གཡས་པའི་ཕྱག་དང་པོ་ན་རྡོ་རྗེའོ། ། གཉིས་པ་ནི་བགྲང་ཕྲེང་ངོ་། ། གཡོན་པ་ན་དྲིལ་བུ་དང་པད་མའོ། ། རལ་པ་ཤིན་ཏུ་སེར་སྐྱ་དང་མིག་དམར་སེར་དང་ལྡན་པ་གོས་དམར་སེར་དང་བཅས་པ་སྟེ།
ལས་ཐམས་ཅད་པ་ལ་མི་བསྐྱོད་པ་སྤྱི་བོར་འཛིན་པའོ། ། དེ་ལྟ་བུའི་དམ་ཚིག་སེམས་དཔའ་རྫོགས་པར་བྱ་སྟེ། དེ་ནས་མེ་ལྷ་དམ་ཚིག་སེམས་དཔའ་དེ་ཡི་སྙིང་ཁར་ཟླ་བའི་དཀྱིལ་འཁོར་རོ། ། དེ་ཡི་སྟེང་དུ་ཛཿཡིག་གི་ས་བོན་ཡོངས་སུ་གྱུར་པ་ལས་རྡོ་རྗེ་ལྕགས་ཀྱུ་དྲི་མེད་འོད་ཟེར་འཕྲོ་བྱེད་ངེས་པར་བསྒོམ་པར་བྱའོ། ། ལྕགས་ཀྱུ་དེ་ཡིས་སྒྲིབ་མེད་ཀྱི་ཆོས་ཀུན་ཏུ་འགྲོ་བའི་ཡེ་ཤེས་སེམས་དཔའ་ལ་བཀུག་ནས། དམ་ཚིག་སེམས་དཔའ་རང་གི་ལུས་དང་ལྡན་པ་ལྷན་ཅིག་ཤིན་ཏུ་རོ་མཉམ་པ་དག་ཏུ་མཛོད་ཅིག དེ་ལྟར་ཐབ་ལ་ཡང་དག་པར་འགྱུར་མི་ཡི་བདག་པོ་དེ་བཞིན་མེ་ནི་སྤྱན་དྲང་ངོ་ཞེས་པ་རང་གི་སྙིང་ཁ་ལས་ཕྱིར་འབྱུང་བའི་དབུགས་དང་། འཆད་པར་འགྱུར་བའི་རྡོ་རྗེ་ལྕགས་ཀྱུའི་ཕྱག་རྒྱ་ཡིས་ཡེ་ཤེས་པ་སྤྱན་དྲང་བར་བྱས་ནས་རྡོ་རྗེ་ཁུ་ཚུར་སྟེང་དུ་མཐེ་བོང་བསླང་བ་ཞེས་འགྱུར་མངས་དང་། མཐེ་བོས་མནན་པ་ཞེས་རྭ་འདོན་པས། སྤྱན་འདྲེན་པའི་ཚེ་ན་མཐེ་བོང་གཡབ་ཅིང་།
གཞུག་པའི་ཚེ་ན་མཐེ་བོས་མནན་པས་པད་མའི་ལྟེ་བ་ལ་གནས་པའི་དམ་ཚིག་པ་ཁྱབ་བྱེད་དུ་བཞག་པར་བྱའོ། ། ལས་ཐམས་ཅད་དུ་དེ་ལྟར་ངེས་སམ་ཞེ་ན། མ་ཡིན་ཏེ། ཞི་བ་ལ་ཁ་དོག་དཀར་པོ་གོས་དང་བཅས་པ་སྣང་བ་མཐའ་ཡས་ཀྱིས་དབུ་བརྒྱན་པ་སྟེ། གཡས་པ་ན་པད་མ་དང་། ཤེལ་གྱི་བགྲང་ཕྲེང་འཛིན་ཅིང་། གཡོན་པ་ན་ནི་རིལ་བ་དང་ཆུ་སྐྱེས་དག་སྟེང་དུ་འཛིན་པའོ། ། རྒྱས་པ་ལ་གཡས་ན་འཁོར་ལོ་དང་། མུ་ཏིག་གི་འབྲུའི་བགྲང་ཕྲེང་འཛིན་ཅིང་། གཡོན་ན་པད་མ་དང་སྤྱི་བླུགས་འཛིན་པའོ། །
བསད་པ་ལ་ཁ་དོག་ནག་པོ་གོས་དང་བཅས་པ་དོན་ཡོད་གྲུབ་པས་དབུ་བརྒྱན་པ་སྟེ་ཕྱག་གཡས་པ་ནི་གྲི་གུག་དང་རྩེ་གསུམ་པ། གཡོན་པ་ན་ཐོད་པ་དང་ཁ་ཊྭཱཾ་གའོ། ། བསྐྲད་པ་དང་དབྱེ་བ་ལ་ཡང་ཕྱག་གཡས་པ་ན་རལ་གྲི་དང་རྩེ་གསུམ་པ། ཕྱག་གཡོན་པ་ན་ཐོད་པ་དང་ཁ་ཊྭཱཾ་གའོ། ། དབང་ལ་གུར་ཀུམ་གྱི་མདོག་ཅན་གོས་དང་བཅས་པ་ཕྱག་གཡས་པ་ན་མདའ་དང་རིན་པོ་ཆེ། ཕྱག་གཡོན་པ་ན་གཞུ་དང་མེ་ལོང་སྟེ་རིན་ཆེན་དབང་ཕྱུག་གིས་དབུ་བརྒྱན་པའོ། ། དགུག་པ་ལག་གཡས་ན་རྡོ་རྗེ་ལྕགས་ཀྱུ་དང་རིན་པོ་ཆེ་འཛིན་ཞིང་། གཡོན་ན་རྡོ་རྗེ་ཞགས་པ་དང་མེ་ལོང་འཛིན་པའོ། ། རྨོངས་པ་གཡས་ན་སྦྲུལ་དང་དབྱུག་པ་འཛིན་ཞིང་། ཕྱག་གཡོན་པ་ན་འཁོར་ལོ་དང་ཐོ་བའོ། །
རེངས་པ་དང་ཕུར་བུས་གདབ་པ་ལ་གཡས་ན་ལྕགས་སྒྲོག་དང་ཐོ་བ་འཛིན་ཞིང་། ཕྱག་གཡོན་ན་འཁོར་ལོ་དང་རྡོ་རྗེ་ཕུར་པ་སྟེ་ཁ་དོག་སེར་པོ་གོས་དང་བཅས་པ་རྣམ་པར་སྣང་མཛད་ཀྱིས་དབུ་བརྒྱན་པའོ། ། འདིར་དང་པོར་ལས་ཐམས་ཅད་པ་ལྷའི་ཁང་པ་ནས་མེ་བླངས་ནས་ཙན་དན་གྱི་ཤིང་གིས་རབ་ཏུ་སྦར་བར་བྱའོ། ། ཞི་བ་དང་རྒྱས་པ་ལ་བྲམ་ཟེའི་ཁྱིམ་ནས་མེ་བླངས་ནས་སོ། ། བསད་པ་དང་། ལ་སོགས་པས་བསྐྲད་དབྱེ་སོགས་ལ་དམངས་རིགས་ཀྱི་ཁྱིམ་ནས་མེ་བླངས་ནས་སོ། ། དབང་ལ་སོགས་པ་ལ་རྒྱལ་རིགས་ཀྱི་ཁྱིམ་ནས་མེ་བླངས་ནས་སོ། ། རེངས་པ་ལ་རྗེ་རིགས་ཀྱི་ཁྱིམ་ནས་མེ་བླངས་ནས་སོ། ། བསད་པ་ལ་ནི་གདོལ་བའི་ཁྱིམ་ནས་མེ་བླངས་ནས། ཚེར་མ་ཅན་གྱི་ཤིང་གིས་རབ་ཏུ་སྦར་བར་བྱའོ། །
རེངས་པ་ལ་སྐ་བའི་རོ་དང་ལྡན་པའི་ཤིང་གིས་སྦར་བས་སོ། ། དབང་ལ་སེང་ལྡེང་ལ་སོགས་པ་དམར་པོའི་ཤིང་གིས་སྦར་བས་སོ། ། ཞི་བ་ལ་ཤིང་ཨ་ཤྭད་ཐ་སོགས་འོ་མ་ཅན་གྱི་ཤིང་གིས་སྦར་བས་སོ། ། ལས་ཐམས་ཅད་པ་ལ་ཙན་དན་དང་ཨ་ཀ་རུ་དང་། ཐང་ཤིང་ལ་སོགས་པ་དྲི་བཟང་པོའི་ཤིང་རྣམས་སམ། ཤིང་འོ་མ་ཅན་རྣམས་ཀྱིས་སྦར་བས་སོ། ། དེ་ནས་སྔགས་ཀྱི་ཚིག་འདི་རྣམས་ཀྱིས་མེ་ལྷ་སྤྱན་དྲང་བར་བྱ་སྟེ། ཨོཾ་ཨེ་ཧི་ཨེ་ཧི་ཚུར་བྱོན་གཉིས། མཧཱ་བྷཱུ་ཏ་འབྱུང་པོ་ཆེ། དེ་བ་རྀ་ཥི་ལྷའི་དྲང་སྲོང་།
དྭི་ཛ་སཏ་ཏ་མ་གཉིས་སྐྱེས་མཆོག གྲི་ཧཱི་ཏྭ་ཡུ་དྷཾ་མཚོན་ཆ་བཟུང་ནས། མ་ཧཱ་རསྨི་འོད་ཟེར་ཆེན་པོ། ཨསྨིན་འདིར་ནི། སཾ་ནི་ཧི་བྷཱ་ཝ་ཡང་དག་པར་མཉེས་པར་མཛོད། བཛྲ་དྷ་རཱ་ཨཛྙཱ་པ་ཡ་ཏི་རྡོ་རྗེ་འཆང་གི་བཀའ་བཞིན་མཛོད། སྭཱཧཱ་ཞེས་པ་བརྗོད་དེ། འོག་ནས་འབྱུང་བའི་ལྕགས་ཀྱུའི་ཕྱག་རྒྱས་དགུག་པར་བྱ་སྟེ། རྡོ་རྗེའི་ཕྱག་རྒྱས་གཞུག་པར་བྱ་ཞིང་། ཞགས་པའི་ཕྱག་རྒྱས་བཅིང་བར་བྱ་སྟེ།
དྲིལ་བུའི་ཕྱག་རྒྱ་འོག་ནས་འཆད་པར་འགྱུར་བས་མཉེས་པར་བྱའོ། ། འདི་རྣམས་ལ་སོ་སོར་ས་བོན་ཡི་གེ་ཛཿཧཱུྃ་བཾ་ཧོཿཞེས་པ་བརྗོད་པར་བྱའོ། ། དེ་ནས་དྲིལ་བུ་དཀྲོལ་ནས་དབང་དུ་བྱའོ། ། དེ་ནས་འདིར་མཆོད་ཡོན་སྦྱིན་པར་བྱ་སྟེ། ཨོཾ་པྲ་ཝ་ར་རབ་མཆོག སད་ཀ་ར་བསྙེན་བཀུར། མཧཱ་རསྨི་འོད་ཟེར་ཆེན་པོ། པྲ་ཏཱིཙྪ་སོ་སོར་བཞེས། སྭཱ་ཧཱ་ཞེས་པ་ནི་མཆོད་ཡོན་སྦྱིན་པའི་སྔགས་སོ། ། དེ་ནས་མཆོད་པ་ནི།
དེ་བཞིན་དུ་བཛྲ་གནྡྷཾ་རྡོ་རྗེ་དྲི། པྲ་ཏཱིཙྪ་སྭཱ་ཧཱ། བཛྲ་པུཥྤཾ་རྡོ་རྗེ་མེ་ཏོག པྲཏཱིཙྪ་སྭཱ་ཧཱ། བཛྲ་དྷཱུ་པཾ་རྡོ་རྗེ་བདུག་པ། པྲ་ཏཱིཙྪ་སྭཱ་ཧཱ། བཛྲ་དཱི་པཾ་རྡོ་རྗེ་སྒྲོན་མ། པྲ་ཏཱིཙྪ་སྭཱ་ཧཱ། བཛྲ་ཨཀྵ་ཏཾ། རྡོ་རྗེ་མ་ཉམས་པ།
པྲ་ཏཱིཙྪ་སྭ་ཧཱ། བཛྲ་ནཻ་བེ་ཏྱཾ་རྡོ་རྗེ་ཞལ་ཟས། པྲ་ཏཱིཙྪ་སྭཱ་ཧཱ། བཛྲ་ལཱ་སྱཾ་རྡོ་རྗེ་སྒེག་མོ། པྲ་ཏཱིཙྪ་སྭཱ་ཧཱ། བཛྲ་ཧཱ་སྱཾ་རྡོ་རྗེ་བཞད་མ། པྲ་ཏཱིཙྪ། བཛྲ་བཱ་དཱཾ་རྡོ་རྗེ་སིལ་སྙན་མ། པྲ་ཏཱིཙྪ་སྭ་ཧཱ། བཛྲ་ནྲྀ་ཏྱཾ་རྡོ་རྗེ་གར་མ།
པྲ་ཏཱིཙྪ་སྭ་ཧཱ། བཛྲ་གཱི་ཏཾ་རྡོ་རྗེ་གླུ་མ། ཏཱིཙྪ་སྭ་ཧཱ། བཛྲ་ཀཱ་མཾ་རྡོ་རྗེ་འདོད་མ། པྲ་ཏཱིཙྪ་སྭ་ཧཱ། དེ་བཞིན་དུ་སྔར་ལས་རབ་འབྱམས་ཀྱི་སྐབས་སུ་གསུངས་པའི་རྫས་ལས་ཀྱི་རྗེས་སུ་མཐུན་པ་དག་གིས་མེ་མཆོད་པའི་ཡུལ་ལ་སྔགས་ཀྱི་ཚིག་འདི་རྣམས་སྭཱ་ཧཱས་རྒྱས་པའི་མཐའ་ཅན་གྱིས་མཆོད་པར་བྱ་སྟེ། དཀྱིལ་འཁོར་བདུད་རྩིས་མཆོད་པ་ལ་ན་མཿབསླང་བའི་མཐའ་ཅན་གྱིས་སོ་ཞེས་པ་ནི་ཐམས་ཅད་དུ་ངེས་པའོ། ། དེ་བཞིན་དུ་ཞབས་བསིལ་ཐམས་ཅད་རབ་ཏུ་ཕུལ་ཏེ་ཞེས་པ་ལ་འགྱུར་མངས་སུ་ཐམས་ཅད་ལ་དྲི་ཆུས་དབུལ་བར་བྱའོ། ། ཞེས་དང་འབྲོས་དེ་ལྟར་གཏོར་ཆུ་ཐམས་ཅད་དུ་སྦྱིན་ནོ། ། ཞེས་འདོན་པས་དྲིའི་ཆས་རྫས་ཐམས་ཅད་ལ་བསང་གཏོར་བྱེད་པའོ། །
དེའི་རྗེས་སུ་སིལ་སྙན་ཐམས་ཅད་རབ་ཏུ་དཀྲོལ་ཏེ། དེ་ནས་སྔར་གསུངས་པའི་ཡམ་ཤིང་ལ་སོགས་པ་དང་། སྔར་གསུངས་པའི་གདན་གྱི་ཆོ་ག་དང་། སྔར་གསུངས་པའི་སྦྱིན་སྲེག་གི་རྫས་རྣམས་ཀྱིས་སྒྲུབ་ལེར་འཆད་པ་ལྟར་ཞི་སོགས་ལས་ཀྱི་རྗེས་སུ་མཐུན་པས་ཞི་བ་ལ་ལྷ་འམ་ལྷ་མོ་དཀར་བ་གླང་པོ་ས་སྲུང་དཀར་པོ་ལ་ཞོན་པ་གཡས་སྐྱབས་སྦྱིན། གཡོན་ཕོ་ཉ་ཡིན་པ་པད་དཀར། མོ་ཨུཏྤལ་དཀར་པོ་བསྣམས་པ་ཅན་བསྒྲུབ་བྱའི་ཁྱིམ་དུ་བསྐུལ་བ་ལ་སོགས་པའི་ཏིང་ངེ་འཛིན་གནས་པའི་རྡོ་རྗེ་སློབ་དཔོན་གྱིས་སྦྱིན་སྲེག་བྱའོ། ། ཚུལ་ཡང་ལག་པ་གཡས་པས་ཡམ་ཤིང་བསྲེགས་ཏེ། དེ་ནས་བླུགས་གཟར་གྱི་སྦྱིན་སྲེག་གི་རྫས་འབྲུ་ལྔ་ལ་སོགས་པ་ཐམས་ཅད་དང་། དགང་གཟར་གྱིས་མར་གྱི་བསྲེགས་བླུགས་དབུལ་བར་བྱ་སྟེ། བླུགས་གཟར་དེ་མེད་ན་རང་གི་ལག་པ་གཡས་པའི་མཆོག་སྦྱིན་གྱི་མཐེ་བོང་གི་མེ་ལྷའི་ཞལ་དུ་རྫས་ཐམས་ཅད་སྦྱིན་སྲེག་བྱའོ། །
འདིར་མེ་ལྷའམ། འགྱུར་མངས་དང་། འབྲོ་ལྟར། མེ་ཡི་རྣམ་པར་དག་པ་བརྗོད་པར་བྱ་སྟེ། འདིར་མེ་རྣམ་པ་གསུམ་སྟེ། ལྷའི་མེ་དང་། ཁྱིམ་བདག་གི་མེ་དང་། མཆོད་སྦྱིན་གྱི་མེའོ། ། ལྷའི་མེ་ནི། འདིར་གློག་གོ
ཁྱིམ་བདག་གི་མེད་ནི་ཉི་མའོ། ། མཆོད་སྦྱིན་གྱི་མེ་ནི་ཤ་ཟའམ། བསྲེག་བྱ་ཟ་བའི་མེ་ནི་བཟང་པོའོ་ཞེས་དང་། རྭས་བསྲེག་བླུགས་ནི་ཤ་ཟའོ་ཞེས་དང་། འབྲོས་མཆོད་པར་འོས་པ་ནི་ཤ་ཟའོ་ཞེས་སོ། ། བདེན་པའི་མེ་བཞི་པ་ནི་ཡེ་ཤེས་ཀྱི་མེ་ཡུལ་དུས་ཀུན་ཏུ་དགའ་བ་ལྷན་ཅིག་སྐྱེས་པའི་ཆོས་སོ། ། དེའི་ཕྱིར་དེ་མཆོད་པའི་དོན་དུ་གཞུང་ལུགས་ཐམས་ཅད་ཉིད་ལས་བསྲེག་བྱ་ཟ་བ་མཆོད་སྦྱིན་གྱི་མེ་ལ་སྦྱིན་སྲེག་བྱེད་པ་བསྟན་ཏོ། ། དེ་བཞིན་དུ་རིག་བྱེད་ཀྱི་མཐའ་གསང་བར་སྨྲ་བ་ལས་སྨྲས་པ། ཤ་ཟའི་མཆོད་སྦྱིན་གྱི་མེ་ལ་ཐག་རིང་དུ་བདག་ཉིད་འགྲོ་བར་བྱའོ། ། ཅིའི་ཕྱིར་ན་ཏྲི་ཀ་དྲང་སྲོང་གིས་མཆོད་སྦྱིན་གྱི་ཆེད་དུ་རབ་ཏུ་འཛིན་པས་གཤིན་རྗེའི་རྒྱལ་སྲིད་ཀྱི་གནས་འཇིག་རྟེན་ཕ་རོལ་ཏུ་རྒྱུག་པའི་ཕྱིར་རོ། །
དེས་ན་འདི་ཉིད་དུ་ནི་མེ་གཞན་ཡེ་ཤེས་ལས་སྐྱེས་པའི་མེ་མཆོད་པའི་དོན་དུ་རིག་བྱེད་ལས་འབྱུང་བའི་མཆོད་སྦྱིན་གྱི་མེ་འདི་ཉིད་ལ་ལྷ་མཆོད་པ་དང་། སྐྱེ་དགུའི་ཀུན་ཏུ་དགའ་བ་དང་།་་་་་ དེའང་། གཽ་ཏཾ་བུད་མེད་ཡིན་ཏེ། ། དེ་ཡི་ཉེར་གནས་ཐབ་ཁུང་ཡིན། ། དེར་སྐྱེས་བུ་ནི་དུ་བ་སྟེ། ། དེ་ཡི་ནང་བཞུགས་སོལ་བ་ཡིན། ། དེ་ཡི་ཁུ་བ་མེ་སྟག་སྟེ། ། དེ་ལྟ་བུ་ཡི་མེ་དེ་ལ། ། སྐྱེས་བུ་ལྷ་ཡི་ས་བོན་བསྲེག །
དེ་ལས་སྐྱེས་བུ་འབྱུང་བར་འགྱུར། ། ཞེས་སོ། ། སོགས་པས་མཐོ་རིས་ཀྱི་ཐར་པ་ཐོབ་པའི་དོན་ལས་བསྲེག་བྱ་མར་ལ་སོགས་པའི་བསྲེག་བླུགས་འཛིན་པ་སྟེ་སྦྱིན་ནོ་ཞེས་པ་རིག་བྱེད་ཀྱི་དོན་ཏེ། འདིར་ཡང་བསྲེག་བླུགས་ཀྱི་དོན་ནི་ཡེ་ཤེས་ཀྱི་མེ་མཆོད་པའི་དོན་དུ་མེ་ལྷ་བསྲེག་བླུགས་སྦྱིན་པ་དེ་ཉིད་དོ། ། འདིར་ལྷ་དང་ཤ་ཟ་བའི་མེའམ་མེ་མཆོད་འོས་ཀྱི་མེ་ནི། ཡེ་ཤེས་ཀྱི་མེ་ཡིན་པར་སྔགས་ཀྱི་ཚིག་འདི་ཡིས་ཤེས་ཏེ། ཨོཾ་སརྦ་པཱ་པཾ་སྡིག་པ་ཐམས་ཅད། ད་ཧ་ན་བསྲེག་པ། བཛྲ་ཨག་ནི་རྡོ་རྗེ་མེ། བཛྲ་སཏྭ་རྡོ་རྗེ་སེམས་དཔའ།
སརྦ་པཱ་པཾ་སྡིག་པ་ཐམས་ཅད། ད་ཧ་ད་ཧ་སྲེགས་གཉིས། སྭཱཧཱ་ཞེས་པའི་སྔགས་འདིའི་ངེས་པ་ལས་སོ། ། དེས་ན་འདོད་པའི་མེ་ཡེ་ཤེས་ཀྱི་མེ་ལྷ་སྤྱན་དྲངས་ཏེ་དམ་ཚིག་པ་དང་གཅིག་ཏུ་བྱས་ནས་བསྲེག་བླུགས་སྦྱིན་པར་བྱའོ། ། དེ་བཞིན་དུ་ཁྱིམ་བཅུ་གཉིས་ཀྱི་བདག་པོ་ཉི་མའི་མེ་ལ་བསྲེག་བླུགས་སྦྱིན་པའི་ཆེད་དུ་བྱ་བ་ཡང་འདིར་བསྲེག་བྱ་འཛིན་པའི་སྔགས་ཀྱི་དམ་ཚིག་ལས་ནི་ཤེས་ཏེ། ཇི་ལྟར་ན་ཨོཾ་བཛྲ་ཨ་ན་ལ་རྡོ་རྗེའི་མེ། སརྦ་བྷཱུ་ཏཱན་འབྱུང་པོ་ཐམས་ཅད། ཛྭ་ལ་ཡ་འབར་བར་མཛོད། སརྦན་བྷསྨི་ཀུ་རུ་ཐམས་ཅད་ཐལ་བར་མཛོད། གང་ན་སརྦ་ཛ་ན་དུཥྚན་སྐྱེ་བོ་གདུག་པ་རྣམས་ཐམས་ཅད་དོ། །
ཧཱུྃ་དབབ་པ། ཕཊ་བསྣུན་པའི་མཐའ་ཅན་ནོ། ། ཞེས་པའི་ངེས་པ་ལས་སོ། ། འདིས་ཉི་མ་དེ་ཉིད་གཟའ་བདུན་གྱི་བདག་པོ་རྟ་བདུན་པའི་ཤིང་རྟ་ཅན་གཟའི་དབྱེ་བས་ལྕེ་བདུན་པར་འགྲུབ་སྟེ། འཇིག་རྟེན་ཀུན་རྫོབ་ཏུ་འབྱུང་པོ་ཀུན་གྱི་དགེ་མི་དགེའི་བྱེད་པ་པོ་ཁྱིམ་གྱི་བདག་པོ་གཟའ་བདུན་ཡིན་ལ། ཉི་མ་ནི་ཁྱིམ་ཀུན་གྱི་བདག་པོ་འབྱུང་པོ་ཐམས་ཅད་ཀྱི་བྱེད་པ་པོར་གྲུབ་པའི་ཕྱིར། དེས་ན་ཞི་བའི་ལས་ལ་ཟླ་བའི་མེ་ལྕེ་ལ་བསྲེག་བླུགས་དབུལ་བར་བྱའོ། ། དེ་བཞིན་དུ་རྒྱས་པ་ལ་ཉི་མའི་ལྕེའོ། ། བསད་པ་དང་བསྐྲད་པ་དང་དབྱེ་བ་ལ་སྤེན་པའི་ལྕེའོ། ། དབང་ལ་པ་སངས་ཀྱི་ལྕེའོ། །
དགུག་པ་ལ་ཕུར་བུའི་ལྕེའོ། ། རྨོངས་པ་ལ་གཟའ་ལག་གི་ལྕེའོ། ། རེངས་པ་ལ་བཀྲ་ཤིས་ཀྱི་ལྕེ་ལ་དབུལ་བར་བྱའོ། ། དེ་བཞིན་དུ་གཟའ་སོ་སོ་ལ་ཉིན་མཚན་གཅིག་རྣམ་པར་དག་པ་ལས་སོ་སོ་རེ་རེ་ལ་གཅིག་པའོ། ། ཉིན་མོ་དང་མཚན་མོ་རྣམ་པར་དག་པས་ཞབས་གཉིས་པའོ། ། ཐུན་མཚམས་བཞི་རྣམ་པར་དག་པས་ཕྱག་བཞི་པའོ་ཞེས་ནི་ཁྱིམ་བདག་དང་མཆོད་སྦྱིན་གྱི་མེ་ལྷའི་ངེས་པ་སྟེ་ཞི་བ་ལ་སོགས་པའི་ལས་སོ་སོ་ལ་སྦྱར་བར་བྱའོ། ། འདིས་མེ་ལྷ་དམ་ཚིག་པའང་ཡེ་ཤེས་པ་དང་འདྲ་བར་བསྟན་ཏོ། ། དེ་བཞིན་དུ་བསད་པ་ལ་མཇུག་རིང་རྣམ་པར་དག་པས་ཕྱག་གཉིས་པ་སྟེ་ཕྱག་ན་གྲི་གུག་དང་ཐོད་པའོ། ། དབྱེ་བ་ལ་སྤེན་པ་རྣམ་པར་དག་པས་ཕྱག་ན་རལ་གྲི་དང་ཐོད་པ་ཐོགས་པ་ཞེས་པ་འདོད་པའི་མེ་ལྷ་མཆོད་པ་ལས་ཕྱོགས་གཞན་འཇིག་རྟེན་གྱི་མེ་ལྷ་མཆོད་པ་ལ་ལས་རབ་འབྱམས་ཀྱི་སྐབས་ཀྱི་ལས་སོ་སོ་བསྒྲུབ་པའི་མེ་ལྷའི་ངེས་པ་སྟེ། སྐབས་དེར་ལྷ་ཐམས་ཅད་ཞལ་གཅིག་ཕྱག་གཉིས་པར་གསུངས་པའི་ཕྱིར་རོ། །
འོ་ན་བསད་བསྐྲད་དབྱེ་བ་སྤེན་པའི་ལྕེ་ལས་གྲུབ་ན། འདིར་བསད་པ་ལ་མཇུག་རིང་དང་། དབྱེ་བ་ལ་སྤེན་པ་དག་པར་གསུངས་པ་འགལ་སྙམ་ན། གཟའ་སྤེན་པའི་ལོངས་སྤྱོད་ལ་ཕྱེ་ནས་སྔ་མ་ཕྱེད་མཇུག་རིང་གི་ལོངས་སྤྱོད་དང་། ཕྱི་མ་ཉིད་སྤེན་པ་ཉིད་ཀྱི་ལོངས་སྤྱོད་བྱའི་དབྱེ་བས་འདིར་བསྟན་པའོ། ། དེས་ན་སྔ་མ་དང་མི་འགལ་ལོ། ། ལས་ཐམས་ཅད་པ་ལ་སྒྲ་གཅན་རྣམ་པར་དག་པ་དང་དུས་མེ་རྣམ་པར་དག་པས་ཕྱག་གཉིས་པ་སྟེ་སྒྲ་གཅན་གྱི་རང་བཞིན་ནམ་མཁའི་ཁམས་ལ་འཇིག་རྟེན་གྱི་ཁམས་སྐྱེ་བ་སྟེ་འཆགས་པ་དང་། དུས་ཀྱི་མེ་འཇིག་པར་བྱེད་པའི་ཆོས་ཉིད་ཀྱི་ཕྱིར་རོ། ། འོ་ན་སྒྲུབ་ལེར། ལས་རབ་འབྱམས་སུ།
ལས་སོ་སོ་བའི་ལྷ་གསུངས་མོད། ལས་ཐམས་ཅད་པ་ཇི་ལྟར་ཡོད་ཅེ་ན། ལྷ་མིན་དབང་པོའི་སྒྲུབ་ཐབས་སུ་ལས་ཐམས་ཅད་པའི་མཚན་མ་གསུངས་པའི་ཕྱིར་རོ། ། འདིས་མཚོན་ནས་ཞི་སོགས་ལས་གཞན་གྱི་ཡང་མེ་ལྷ་ཞལ་གཅིག་ཕྱག་གཉིས་པར་བསྟན་ཅིང་། དེའི་རྒྱུ་མཚན་ཡང་ཉིན་མཚན་གཅིག་དག་པས་ཞལ་གཅིག་པ། སྔ་དྲོ་ཕྱི་དྲོའི་ཐུན་མཚམས་གཉིས་དག་པས་ཞབས་གཉིས་པ། གུང་གཉིས་དག་པས་ཕྱག་གཉིས་པ་སྟེ། ཡེ་ལེར་ཞལ་བརྒྱད་པའི་ཤེས་རབ་ནི་ཕྱག་གཉིས་མ་སྟེ། སྔ་དྲོ་དང་ཕྱི་དྲོའི་ཐུན་མཚམས་ནི་ཞབས་གཉིས་སོ། ། ཉི་མ་གུང་དང་མཚན་མོ་ཕྱེད་ནི་ཕྱག་གཉིས་སོ། །
ཉིན་མཚན་མཐའ་དག་ནི་ཞལ་ལོ། ། ཞེས་པ་ལས་སྒྲུབ་པ་ལ་བསྒོམ་པའི་ངེས་པའོ་ཞེས་གསུངས་པའི་ཤུགས་ལས་གྲུབ་བོ། ། འདོད་པའི་མེའམ་མཆོད་སྦྱིན་གྱི་མེ་ནི། རང་གི་སྙིང་ཁའི་ལྷ་ཡེ་ཤེས་པ་སྟེ། གཟའ་བདུན་པོ་ཐམས་ཅད་ཁྱབ་པར་བྱེད་པ་ཉིད་ཀྱི་ཕྱིར། དེས་ན་ཡེ་ཤེས་ཀྱི་མེ་ཞེས་པ་བྱ་བ་རྡོ་རྗེ་སློབ་དཔོན་གྱི་སྔར་གྱི་ཆོ་གས་སྤྱན་དྲངས་ནས་ཁྱིམ་བདག་གི་མེ་དང་ལྷན་ཅིག་ཏུ་བྱས་ཏེ། བསྲེག་བླུགས་རྣམས་ཀྱིས་མཆོད་པར་བྱའོ། ། ཡེ་ཤེས་ཀྱི་མེ་ལྷ་སྤྱན་དྲང་བའི་ངེས་པའོ། ། ད་ནི་མཆོག་སྦྱིན་ཞེས་པ་ལ་སོགས་པས་སྦྱིན་སྲེག་གི་ཕྱག་རྒྱ་ལ་སོགས་པ་གསུངས་ཏེ། འདིར་གང་གི་ཚེ་བླུགས་གཟར་མེད་པ་ན་དེའི་ཚེ་རྡོ་རྗེ་སློབ་དཔོན་སྔར་བརྗོད་པའི་གདན་ནམ་འདུག་སྟངས་ལ་གནས་པས་ལག་པ་གཡོན་པ་གན་རྐྱལ་དུ་བྱས་ནས་བསྲེག་རྫས་ཀྱི་སྣོད་བཟུང་སྟེ།
གཡས་པ་མཆོག་སྦྱིན་གྱི་ཕྱག་གི་སྟེང་ལག་པ་དག་གི་མཐེ་བོང་གིས་ཀྱང་སྦྱིན་སྲེག་གི་རྫས་བསྐྱོད་ཅིང་ཞལ་ཕྱེ་བའི་མེའི་ཞལ་དུ་སྦྱིན་སྲེག་དག་ནི་རབ་ཏུ་སྦྱིན་པར་བྱ་སྟེ། དེ་ཡང་གསོལ་བར་བསམ་པར་བྱའོ། ། གཙོ་བོའི་རྡོ་རྗེ་ཡིས་ཞེས་པ་ནི་ཨོཾ་ཨཱཿཧུྃ་ཧོཿཧཾ་ཀྵཿསྭཱཧཱ་ཞེས་པ་རྡོ་རྗེ་དྲུག་པོ་འདི་དག་གིས། ཡམ་ཤིང་མདའ་སྟེ་ལྔ་བརྒྱ་བཞི་བཅུ་པོ་དེ་དག་ལས་བརྒྱ་རྩ་བརྒྱད་བསྲེག་པར་བྱའོ། ། དེ་ནས་ཡན་ལག་གིས་ཞེས་པ་ནི། ྶྀལ་ྶཾརཱ་ཧྲཱུྃ་ཧྲཱྀ་ཧྲཱཾཿསྭཱཧཱ། ཞེས་པའི་ཡན་ལག་དྲུག་གི་སྔགས་ཀྱིས་བརྒྱ་རྩ་བརྒྱད་དོ། ། ཀྱང་ཡིག་གིས་ཕུང་པོ་ལྔ་དང་། ཁམས་ལྔའི་ས་བོན་རྣམས་ཀྱིས་ཀྱང་བསྲེག་སྟེ། ཇི་ལྟར་ན།
ཨ་ཨཱ་ཨི་ཨཱི་རྀ་རཱྀ་ཨུ་ཨཱུ་ལི་ལཱྀ་ཨཾ་ཨཿསྭཱཧཱ། ཞེས་པ་འདི་དག་གིས་བརྒྱ་རྩ་བརྒྱད་དོ། ། དེ་བཞིན་དུ་སྐྱེ་མཆེད་རྣམས་ཀྱིས་ཀྱང་སྟེ། ཨ་ཨཱ་ཨེ་ཨཻ་ཨར་ཨཱར་ཨོ་ཨཽ་ཨལ་ཨཱལ་ཨཾ་ཨཿསྭཱཧཱ་ཞེས་པ་སྐྱེ་མཆེད་བཅུ་གཉིས་ཀྱིས་བརྒྱ་རྩ་བརྒྱད་དོ། ། དེ་ནས་ལས་ཀྱི་དབང་པོ་ཡུལ་དང་བཅས་པའི་ས་བོན་དག་གིས་ཀྱང་ནི་བསྲེག་སྟེ། ཧ་ཧཱ་ཡ་ཡཱ་ར་རཱ་ཝ་ཝཱ་ལ་ལཱ་ཧཾ་ཧཿསྭཱཧཱ་ཞེས་པ་འདི་དག་གིས་བརྒྱ་རྩ་བརྒྱད་དོ། ། དེ་ལྟར་ན་འདིར་བཞི་བཅུ་ལྷག་པའི་ལྔ་བརྒྱ་རྣམས་ཀྱིས་ལྔ་བརྒྱའི་གྲངས་སམ་མིང་དུ་གཟུང་བར་བྱའོ། ། མངས་རྭས་མིང་དུ་ཞེས་ཟེར་རོ། ། ཚན་པ་ལྔ་པོ་སོ་སོར་སྔགས་བརྒྱ་རྩ་བརྒྱད་བཟླས་པར་བྱ་སྟེ་དེའི་རྒྱུ་མཚན་ཡང་མཚན་སུམ་ཅུ་རྩ་གཉིས་དང་། དཔེ་བྱད་བརྒྱད་བཅུ་སྡོམ་པ་ནི་བརྒྱ་རྩ་བཅུ་གཉིས་ཏེ།
དེ་རྣམས་ལ་སྐུ་དང་གསུང་དང་ཐུགས་དང་ཡེ་ཤེས་ཀྱི་གནས་རྣམས་ཁྱབ་བྱེད་ཡིན་པས་གྲངས་ལ་སྤངས་ནས་ལྷག་མ་བརྒྱ་རྩ་བརྒྱད་པོ་རྣམས་ནི་བསྲེག་བྱའི་གྲངས་ཏེ། མཚན་དཔེས་སྐུའི་ཡོན་ཏན་གསལ་བར་བྱེད་པ་བསྲེག་བྱས་ཀྱང་མེའི་ཡོན་ཏན་གསལ་བར་བྱེད་པའི་ཕྱིར་རོ། ། དེ་ལྟར་བགྲང་ཕྲེང་ལ་ཡང་གྲངས་ཀྱི་ངེས་པ་བརྒྱ་རྩ་བརྒྱད་བྱ་སྟེ། དེའི་ལྷུན་པོ་མདོ་འཛིན་ལ་ཁྱབ་བྱེད་རྡོ་རྗེ་བཞི་དག་པའི་ཞལ་ཏེ་གདོང་བཞི་པ་བྱའོ། ། དེས་ན་ཐམས་ཅད་དུ་ལས་ཐམས་ཅད་པའི་སྦྱིན་སྲེག་རྣམས་ལ་དགེ་བའི་ལས་ཡིན་པས་བསོད་ནམས་ཀྱི་ཚོགས་ཀྱི་དོན་དུ་བརྒྱ་རྩ་བརྒྱད་ཀྱི་ཚད་དུ་ཡམ་ཤིང་རྣམས་དབུལ་བ་ཉིད་དོ། ། དེ་ནས་འབྲུ་ལ་སོགས་པའི་སྦྱིན་སྲེག་གི་རྫས་ཀྱང་ཆོ་ག་འདི་ཉིད་ཀྱིས་དབུལ་ཏེ། འབྲུ་དང་དུར་བ་མར་དང་འོ་མ་ཡིས། ། ཞེས་པ་རྡོ་རྗེ་དྲུག་ལ་སོགས་པའི་སྔགས་འདི་དག་གིས་གྲངས་བརྒྱ་རྩ་བརྒྱད་ཀྱི་དབྱེ་བས་སྦྱིན་སྲེག་བྱ་སྟེ། ཡམ་ཤིང་དང་འབྲུ་རྣམས་མར་གྱིས་སྦགས་པ་དང་། དུར་བ་འོ་མས་སྦ་སོགས་པ་རྣམས་བསྲེག་པར་བྱའོ། །
དེ་ནས་སྙིང་པོའི་སྔགས་ཀྱིས་གང་བའི་བསྲེག་བླུགས་དབུལ་བའི་དགང་གཟར་མར་གྱིས་བཀང་ནས་སྐྱིལ་ཀྲུང་དུ་གནས་པ་སེམས་རབ་ཏུ་ཞི་ཞིང་ཐ་མལ་གྱི་རྟོག་པས་གཡོ་བ་མེད་པའི་སེམས་དང་ལྡན་པ། གསང་སྔགས་ཀྱི་དེ་ཁོ་ན་ཉིད་རིག་པ་སྔགས་ཀྱི་ལྷའི་སྐུའི་རྣལ་འབྱོར་དང་ལྡན་པའི་སློབ་དཔོན་ནམ། ལས་ཀྱི་རྡོ་རྗེ་ཅན་གྱིས་སླར་ཡང་མེ་ལྕེ་གང་བའི་བསྲེག་བླུགས་དག་ནི་ངེས་པར་སྦྱིན་པར་བྱའོ། ། ཇི་ལྟར་ན། ཨོཾཧཾཀྵམླཝརྻ་ཞེས་པའི་སྔགས་འདི་སྭཱཧཱའི་མཐའ་ཅན་གྱིས་མར་གྱི་བསྲེགས་བླུགས་ཕུལ་ཏེ། དེ་ནས་ཟན་ནམ་འབྲས་ཆན་ཞེས་འགྱུར་མངས་སུ་འདོན་པ་དེ་དང་ཆུ་བཟུང་ནས་བཀྲ་ཤིས་བརྗོད་པར་བྱའོ། ། འགྱུར་མངས་སུ་ཞི་བར་བྱ་སྟེ་ཞེས་སོ། ། ཨོཾ་བྷཱུར་ས་འོག བྷུ་བ་ས་སྟེང་། སྭཱཧཱ་རྒྱས་པ།
ན་མོ་དེ་བ་བྷྱཿམཆོད་ལྷ་རྣམས་ལ། སྭསྟི་པྲ་ཛ་བྷྱཿལེགས་པར་གྱུར་ཅིག་སྐྱེ་བོ་རྣམས་ལ། སྭཱཧཱ་རཱ་ཛ་བྷྱཿརྒྱས་པར་གྱུར་ཅིག་རྒྱལ་པོ་རྣམས་དང་། སྭ་དྷ་པི་ཏྲྀ་བྷྱཿགྲུབ་པར་གྱུར་ཅིག་མ་མོ་རྣམས་ལ། ཨ་ལཾ་བྷུ་ཏེ་བྷཿའབྱུང་པོ་རྣམས་ལ་ཚིམ་པ། བ་ཥ་ཊཱིན་ཏྲ་ཡ་དབང་པོ་རྣམས་མཉེས་པ་ཞེས་བརྗོད་ཅིང་ཐབ་ཀྱི་ཕྱི་རོལ་དུ་རྣམ་པར་ཕྱིན་ཏེ་ཆུ་དང་ཟན་དེ་ཕྱི་རོལ་དུ་རབ་ཏུ་གཏོར་ནས། དེར་འཐོར་འཐུང་སྟེ་བསང་གཏོར་བྱས་པས་སླར་ཡང་དཀྱིལ་འཁོར་གྱི་ཁང་པར་རབ་ཏུ་ཞུགས་ནས་མེ་ལ་ཀུ་ཤུའི་ཆུ་ཡིས་འཐོར་འཐུང་བསང་གཏོར་བྱ་སྟེ། ཨོཾ་ཨཱཿཧཱུྃ། ཀཱ་ཡ་སྐུ། བཱཀ་གསུང་།
ཙིཏྟ་ཐུགས། སྭ་བྷཱ་ཝ་རང་བཞིན། ཤུདྡྷ་དག་པ། སྭཱཧཱ་རྒྱས་པར་གྱིས་ཤིག་པའོ། ། ཞེས་པའི་སྔགས་འདི་ཡིས་སོ། ། འདིར་ཐབ་ཁུང་མེ་རབ་ཏུ་སྦར་བར་བྱེད་པའི་དུས་སུ་མེ་ཡང་དག་པར་འབར་བའི་དོན་དུ་ཁའི་རླུང་གིས་མེ་སྦར་བར་མི་བྱ་སྟེ་རླུང་གཡབ་ཀྱི་རླུང་ལ་སོགས་པས་སྦར་བར་བྱའོ། ། དེ་ལྟར་གོང་དུ་གསུངས་པའི་རིམ་པ་ཡིས་ནི་སྦྱིན་སྲེག་བྱས་ནས་འཐོར་འཐུང་བསང་གཏོར་དག་ཀྱང་སྔར་གྱི་དེ་བཞིན་དུ་མེ་ལྷ་དང་བདག་ཉིད་དག་ལ་ཡང་བྱས་ནས་དྲི་དང་སྤོས་ལ་སོགས་པའི་མཆོད་པ་དག་སྔར་བརྗོད་པའི་རིམ་པས་སླར་ཡང་ཕུལ་ནས་རང་སྙིང་པད་མར་དབུགས་འཇུག་པས་ཡེ་ཤེས་པ་ནི་སྔགས་འདིས་རང་གི་སྙིང་ཁར་གཤེགས་སུ་གསོལ་བར་བྱ་སྟེ། ཛཿདགུག་པའི་ས་བོན། གཙྪ་གཙྪ་བྱོན་བྱོན། གང་ན་མཧཱ་རསྨི་འོད་ཟེར་ཆེན་པོ།
གང་དུ་ན་སྭསྡྱཱ་ནཾ་རང་གི་གནས་སུའོ། ། ཏྲིཔྟོ་ཧོ་ཡང་དག་པར་མཉེས་པ་དང་། སུ་ན་རཱ་ག་མི་ཥྱཱ་སི་སླར་ཡང་འབྱོན་པར་མཛོད། དེ་བ་སྱཱ་ལྷའི། ཡ་དཱ་ཨ་ཧྭཱ་ན་ཡཱ་མི་གང་གི་ཚེ་སྤྱན་དྲངས་པའོ། ། སྭཱཧཱས་རྒྱས་པའི་མཐའ་དག་ཅན་ཞེས་པས་ཡེ་ཤེས་ཀྱི་མེ་གཤེགས་སུ་གསོལ། ཕྱི་ནས་སློབ་མ་ལ་ནི་དཔལ་ལྡན་བླ་མས་འཆད་པར་འགྱུར་བའི་རིམ་པས་དབང་བསྐུར་མཐའ་ཡོན་ཏན་གཏེར་གྱིས་ངེས་པར་བྱིན་ནོ། ། དབང་གི་དོན་དུ་དང་པོར་བདུད་རྩི་ལྔ་ནི་རྒྱལ་བ་མཆོག་གི་རྡོ་རྗེས་བྱིན་གྱིས་བརླབས་པ་ཞེས་པ་ནི་ཨོཾ་ཨཱཿཧཱུྃ་ཧོཿཧཾཀྵ་ཞེས་པས་བདུད་རྩི་ལྔ་ལན་བདུན་མངོན་པར་བསྔགས་པ་བྱས་ནས་ཉ་ཕྱིས་ཀྱི་སྣོད་དམ། དུང་ཆོས་ཀྱི་སྣོད་དུ་བཞག་གོ ། དེ་བཞིན་དུ་སྒྲོན་མ་ལྔའི་རིལ་བུ་རྣམས་སྣོད་དེ་ཉིད་དུའོ། །
དགོས་པ་ཅིའི་སླད་དུ་ན། ཁ་དག་པའི་སླད་དུའོ། ། ཞེས་པ་ནི་ཆོ་ག་ལ་འཇུག་པའི་སྔར་ཏེ་ཐོག་མར་བསྒྲུབ་པར་བྱ་སྟེ། དབང་བདུན་བསྐུར་བ་ཉིད་ཀྱི་ཕྱིར་དཀྱིལ་འཁོར་བྲི་བའི་དོན་དུའོ། ། སྦྱིན་སྲེག་གི་ཆོ་ག་རྒྱུད་ཐམས་ཅད་ལས་བཅོམ་ལྡན་འདས་ཀྱིས་གསུངས་པའི་ངེས་པ་ལྟར་བསྟན་པའོ། ། ད་ནི་རང་གི་ཞེས་པ་ལ་སོགས་པས་རྡུལ་ཚོན་གྱི་དཀྱིལ་འཁོར་རབ་ཏུ་གནས་པའི་སླད་དུ་ཏིང་ངེ་འཛིན་གསུངས་ཏེ། འདིར་རང་གི་སྔགས་ཀྱིས་སྦྱིན་སྲེག་གྲུབ་པར་གྱུར་ཅིང་ཞེས་པ་ནི་བྱ་བ་དང་རྣལ་འབྱོར་དང་རྣལ་འབྱོར་རྗེས་སུ་རིག་པ་དང་། རྣལ་འབྱོར་མའི་རྒྱུད་དུ་མ་ལས་གསུངས་པ་རྣམས་ནི་རང་གི་རྒྱུད་ལས་གསུངས་པའི་སྔགས་ཏེ། རང་གི་སྔགས་དེ་དག་གིས་རང་གི་རྒྱུད་ལས་གསུངས་པའི་ཆོ་ག་ལས་སྦྱིན་སྲེག་གྲུབ་པར་གྱུར་ཅིང་། སྦྱིན་སྲེག་གི་དང་པོར་རང་རང་གི་དཀྱིལ་འཁོར་དེ་ལ་རྡུལ་ཚོན་བཏབ་པའི་རྗེས་ལ་ལྷའི་ཚོགས་ཀྱི་སྙིང་པོའི་སྔགས་ཀྱི་མཚན་མ་རང་རང་གི་རྒྱུད་ལས་གསུངས་པའི་ཆོ་གས་རབ་ཏུ་བཀོད་པར་གྱུར་པ་ན།
དཀྱིལ་འཁོར་གྱི་ས་སྟེགས་ཀྱི་ཟུར་དུ་ཤེལ་གྱི་ཞེས་པ་འབྲོས་ཤེལ་ལམ་དཀར་པོའི་བུམ་པ་ཞེས་འདོན་པ་ལྟར་ཏེ། སྐུད་པ་ལྔ་ལས་ལས་དང་རྗེས་སུ་མཐུན་པ་ཡིས་དཀྲིས་པ་མགུལ་ཆིངས་དང་བཅས་པའི་གང་བའི་བུམ་པ་བཞི་རྣམས་ནི་ཡང་དག་པར་གཞག་པར་བྱ་སྟེ། ཞེས་པ་སྟེ་ཞི་བའི་ལས་ལའོ། ། འདིས་མཚོན་ནས་ལས་སོ་སོ་ལ་རང་རང་དང་མཐུན་པའི་གང་བུམ་བཞི་བཞི་ཟུར་བཞིར་བཞག་པར་བསྟན་ཏོ། ། ལྷག་མ་ལྷའི་བུམ་པ་རྣམས་ལ་འཁྲུལ་འཁོར་གྱི་སྐབས་སུ་གསུངས་པའི་ཆོ་གས་སྐུད་པ་ལྔ་ལས་དང་རྗེས་སུ་མཐུན་པ་གང་ཡིན་པས་དཀྲིས་ཤིང་མགྲིན་པ་ཡང་ལས་མཐུན་གྱི་གོས་ཀྱིས་བཅིང་པ་རྣམས་སོ། ། ལྷའི་བུམ་པ་ལྔའི་བྱ་བ་ལ་དཀྱིལ་འཁོར་གྱི་ཤར་གྱི་སའི་ཕྱི་རོལ་དུ་ཞེས་འགྱུར་མངས་སུ་འདོན་པ་ལྟར་ཏེ། དཀྱིལ་འཁོར་གྱི་ཤར་གྱི་སའི་སྟེགས་ཀྱི་ཕྱི་རོལ་འོག་ཏུ་རྒྱལ་བའི་བུམ་པ་གཞག་པར་བྱ་སྟེ། དེའི་སྟེང་དུ་བུམ་པ་དྲུག་པ་རྣམ་པར་རྒྱལ་བའི་བུམ་པ་དུང་ངོ་། ། ལྷའི་བུམ་པ་བཅུའི་བྱ་བ་ལ་ཡང་འོག་གི་ཕྱོགས་བརྒྱད་པོ་རྣམས་སུ་རིགས་བཞི་ཡུམ་བཞིའི་བུམ་པ་བརྒྱད་དགོད་དོ། ། ཡབ་ཡུམ་གྱི་རྒྱལ་བ་དང་རྣམ་པར་རྒྱལ་བའི་བུམ་པ་གཉིས་ནི།
ཤར་དང་ནུབ་ཀྱི་བུམ་པའི་ཕྱི་རོལ་ཏུ་སོར་གཉིས་ཀྱིས་མ་རེག་པར་བཞག་སྟེ། དེ་ལ་ཤར་གྱི་རྒྱལ་བའི་བུམ་པའི་སྟེང་དུ་བུམ་པ་བཅུ་གཅིག་པ་རྣམ་པར་རྒྱལ་བའི་བུམ་པ་ཆེན་པོ་དུང་ངོ་ཞེས་བུམ་པ་དགོད་པའི་ངེས་པའོ། ། འདིས་བུམ་པ་ལྔ་ལས་མེད་ན་རྒྱལ་བར་གཙོ་བོ་ཡབ་ཡུམ། ཕྱོགས་བཞིར་རིགས་བཞི་ཡུམ་བཞི་སྦྲགས་པ་དང་། བཅུའི་ཕྱོགས་ལ་ཡབ་ཡུམ་སོ་སོར་ཕྲལ་ནས་བུམ་པར་བསྒོམ་པ་ཡིན་ཞིང་། ལྔའི་ཕྱོགས་ལ་རྣམ་རྒྱལ་བཅུ་ཕན་ཆད་ལ་རྣམ་རྒྱལ་ཆེན་པོ་དུང་ཆོས་ཀྱི་ནང་དུ་ཡབ་ཡུམ་རིགས་བཞི་ཡབ་ཡུམ་དང་བཅས་པ་བསྒོམ་པར་བུམ་པ་ལྷག་གནས་ཀྱི་སྔགས་ལས་ཤེས་ཤིང་། དེ་ལྟར་མ་ཟད་ལྷའི་བུམ་པ་བརྒྱ་སྟོང་ལ་ཡང་རྣམ་པར་རྒྱལ་བའི་བུམ་པ་ཆེན་པོ་ནི་དུང་ཕོར་ཏེ། ཞི་བ་དང་རྒྱས་པ་དང་ལས་ཐམས་ཅད་པ་ལ་བྱའོ། ། དྲག་པོའི་ལས་ལ་ནི་ཐོད་པའོ། ། དབང་ལ་སོགས་པ་ལ་ཟངས་དང་གསེར་གྱི་སྣོད།
རེངས་པ་དང་། རྨོངས་པ་ལ་སོགས་པ་ལ་ཡང་ཁམ་ཕོར་ཏེ། རྒྱལ་བའི་བུམ་པའི་སྟེང་དེར་བཞག་ཅིང་། ལས་ཀྱི་རྗེས་མཐུན་པའི་སྐུད་པས་བཅིངས་ཏེ། ལས་མཐུན་གྱི་ཁ་དོག་ཅན་གྱི་གོས་ཀྱིས་མགྲིན་པར་བཅིང་བ་བྱས་ནས་ཁ་རྒྱན་ཡལ་འདབ་དང་བཅས་པ་རྣམས་སློབ་དཔོན་གྱིས་གཞག་པར་བྱའོ། ། འདིས་དུང་ཕོར་ཡང་དུང་གི་ལྟོ་བའི་གནས་ཐད་ཀར་བཅད་པ་ཡིན་པར་གསལ་ཞིང་། ལྷ་གནས་ཀྱི་རིགས་པས་བུམ་པ་ལྷག་གནས་ཀྱི་སྔགས་ཀྱིས་འཇོག་ལ་དེ་ཡང་སློབ་དཔོན་གྱིས་བཞག་པར་གསལ་ལོ། ། དེ་ནས་སློབ་དཔོན་གཙོ་བོའི་ཤར་གྱི་ཞལ་གྱི་ཕྱོགས་ཉིད་དུ་བལྟས་ལ་འདུག་སྟེ། སློབ་དཔོན་ཁ་ཤར་དུ་བལྟས་ལ་ཞེས་རྭ་མངས་དང་། ཤར་དུ་ཕྱོགས་པ་ལ་ཞེས་འབྲོས་འདོན་ཏེ།
འཆད་པར་འགྱུར་བའི་སྒྲུབ་ཐབས་ཀྱི་ཆོ་གས་སྡིག་པ་བཤགས་པ་ལ་སོགས་པ་བྱས་ནས་དཀྱིལ་འཁོར་རྒྱལ་མཆོག་དང་། ལས་རྒྱལ་མཆོག་དང་། ཐིག་ལེའི་རྣལ་འབྱོར་དང་། ཕྲ་མོའི་རྣལ་འབྱོར་བྱས་ཏེ། དེ་ནས་རྡོ་རྗེ་པདྨ་ལས་སྐྱེས་ནི་ཤེས་རབ་དང་ཐབས་ལས་བྱུང་བའི་ཞེས་རྭ་མངས་འདོན་པ་ལྟར་ཏེ། ཡབ་ཡུམ་སྙོམས་འཇུག་གི་སྦྱོར་བ་ལས་སྐྱེས་པའི་རབ་བགྲོད་ཁྲོ་བོའི་རྒྱལ་པོ་རྡོ་རྗེ་ཤུགས་ལ་སོགས་པ་རྣམས་དག་གིས་དགུག་སོགས་བྱ་ཞེས་པ་སྒྲུབ་ཐབས་ཀྱི་ཆོ་ག་ཡི་རིམ་པ་ཡིས་ཞེས་རྭས་འདོན་པ་ལྟར་ཏེ། ཛཿཧཱུྃ་བཾ་ཧོཿ ཞེས་པའི་སྔགས་ཀྱི་ཚིག་འདི་དག་གིས་བྱ་སྟེ། དེ་ཡང་ཛཿཡིག་གིས་རྡོ་རྗེ་ཤུགས་ཀྱིས་དགུག་པ་དང་། ཧཱུྃ་ཡིག་གིས་རྨུགས་བྱེད་ཀྱིས་གཞུག་པ་དང་།
བཾ་ཡིག་གིས་རེངས་བྱེད་ཀྱིས་བཅིང་བ་དང་། ཧོཿཡིག་གིས་ཁེངས་བྱེད་ཀྱིས་མཉེས་པར་བྱ་སྟེ། རྡུལ་ཚོན་གྱི་དཀྱིལ་འཁོར་དག་ལ། དམ་ཚིག་གི་དཀྱིལ་འཁོར་དུ་བསྒོམས་ནས་དེར་ཡེ་ཤེས་ཀྱི་འཁོར་ལོར་རོ་མཉམ་ཞེས་རྭས་འདོན་པ་ལྟར་ཏེ། ཧི་ཡིག་གིས་ཡེ་ཤེས་ཀྱི་འཁོར་ལོ་ཤིན་ཏུ་སྟོབས་ཀྱིས་རོ་མཉམ་དུ་བྱ་སྟེ། ཅིའི་དོན་དུ་ན། སློབ་མའི་དབང་གི་དོན་དུའོ། ། འདིར་དངོས་སུ་མ་གསུངས་ཀྱང་སྙན་གསན་ཕབ་པའི་ལྷ་ནམ་མཁར་བཞུགས་པ་གསུངས་ཀྱི། གཤེགས་གསོལ་མ་གསུངས་པས་སྐབས་འདིར་རྡུལ་ཚོན་གྱི་ལྷ་ལ་རོ་མཉམ་པའམ། ཡང་ན་གསོལ་བ་བཏབ་པའི་རྗེས་སུ་གཤེགས་གསོལ་དགོས་པར་མངོན་ནོ། །
དེ་ནས་ཞེས་པ་དེ་ལྟར་ཞེས་རྭས་འདོན་པ་ལྟར་ཏེ་དཀྱིལ་འཁོར་རབ་ཏུ་གནས་པ་བྱ་སྟེ། སྔར་བརྗོད་པའི་ཆོ་གས་མཆོད་ཡོན་ཕུལ་ནས་ཨོཾ་ཨཱཿཧཱུྃ་ཧོཿ རྡོ་རྗེ་བཞིའི་ས་བོན། ཏཻདྷ་ཏུ་ཀེ་ཤྭ་ར་ཁམས་གསུམ་པའི་དབང་ཕྱུག ཀཱ་ལ་ཙཀྲ་དུས་ཀྱི་འཁོར་ལོ། ཨརྒྷཾ་པྲ་ཏཱིཙྪ་མཆོད་ཡོན་སོ་སོར་བཞེས། ས་པ་རི་ཝཱ་རཿཏྭཾ་འཁོར་དང་བཅས་པ་ཁྱོད། བྷ་ག་ཝན་བཅོམ་ལྡན་འདས། མེ་བ་ར་དོ་བྷ་བ་བདག་ལ་མཆོག་སྩལ་དུ་གསོལ། ཤིཥྱ་ནཾ་ཙ།
སློབ་མ་རྣམས་ཀྱི་ཡང་ཞེས་པས་གསོལ་བ་འདེབས་པའི་མཆོད་ཡོན་ནི་རྡུལ་ཚོན་ནི་དཀྱིལ་འཁོར་གྱི་ཕྱི་རོལ་དུ་དཀྱིལ་འཁོར་ཏེ་མཎྜལ་བྱས་ནས་དབུལ་བར་བྱའོ། ། དེ་ནས་རྣམ་པར་རྒྱལ་བའི་བུམ་པའི་མདུན་དུ། གཞན་ཁྲུ་གང་པའི་མཎྜལ་བྱ་སྟེ། དེར་ལྷ་རྣམས་བྱོན་པར་བསྒོམས་ལ་སྔར་གསུངས་པའི་དྲིའི་བསང་གཏོར་ལ་སོགས་པ་དང་། ཞབས་བསིལ་རབ་ཏུ་དབུལ་བར་བྱའོ་ཞེས་པ་ལ། རྭས་དྲི་ལ་སོགས་པའི་མཆོད་པ་རབ་ཏུ་སྦྱིན་པར་བྱའོ་ཞེས་དང་། འབྲོས་དྲི་ལ་སོགས་པ་དང་གཏོར་མ་སྦྱིན་ཏོ་ཞེས་ཟེར་རོ། ། དེ་བཞིན་དུ་ཕྱོགས་དང་ཕྱོགས་བྲལ་ཐམས་ཅད་དུ་ལྷ་སོ་སོ་རྣམས་ལ་ཡང་ལྷ་བཤོས་ལ་སོགས་པའི་མཆོད་རྫས་རྣམས་འཕུལ་བར་བྱ་སྟེ། ཕྱོགས་ཐམས་ཅད་དུ་དབུལ་བ་ཡང་རྡུལ་ཚོན་གྱི་དཀྱིལ་འཁོར་གྱི་ཕྱི་རོལ་གྱི་མཎྜལ་གྱི་ཕྱོགས་མཚམས་ཉིད་དུའོ། ། རྡུལ་ཚོན་གྱི་ས་ལ་ནི་མེ་ཏོག་ལ་སོགས་པ་དབུལ་བར་མི་བྱ་སྟེ།
ཕུལ་ན་རྡུལ་ཚོན་བསུབ་པར་འགྱུར་རོ། ། རབ་ཏུ་གནས་པ་བྱས་པའི་དཀྱིལ་འཁོར་གྱི་རྡུལ་ཚོན་བསུབས་པ་ལས་མཆོད་རྟེན་འཇིག་པའི་ཉེ་བའི་མཚམས་མེད་དུ་འགྱུར་བའོ། ། དེས་ན་གང་གི་རིགས་ཡིན་པ་ཡོངས་སུ་བརྟག་པའི་དོན་དུ་མེ་ཏོག་དོར་བ་ཡང་དཀྱིལ་འཁོར་ལ་མི་བྱ་ཡི། དཀྱིལ་འཁོར་གྱི་ཕྱི་རོལ་ཤར་གྱི་སྒོར་བུམ་པ་ལྔའི་ཕྱོགས་ལ་རྣམ་པར་རྒྱལ་བའམ། བཅུའི་ཕྱོགས་ལ་རྣམ་རྒྱལ་ཆེན་པོའི་བུམ་པ་དུང་ཆོས་ཀྱི་སྟེང་དུ་མེ་ཏོག་འདོར་བར་བྱའོ། ། རྣམ་པ་གཞན་དུ་ན་ཁྲུ་སྟོང་པའི་དཀྱིལ་འཁོར་ལ་སློབ་མས་དོར་བའི་མེ་ཏོག་ཤར་གྱི་རྡོ་རྗེ་འབར་བ་སྤངས་ནས་གང་དུ་ལྷུང་བར་འགྱུར། དེ་ལ་རྡོ་རྗེ་འབར་བ་ཡང་རྐང་པ་དང་བཅས་པའི་ཁྲུ་བརྒྱར་འགྱུར་ཏེ། ལྷས་སྦྱིན་གྱིས་བརླབས་པ་མ་གཏོགས་པ་དེ་བརྒལ་ནས་རང་རིགས་ཀྱི་ལྷའི་ཕྱོགས་རྣམས་སུ་ཇི་ལྟར་མེ་ཏོག་ལྷུང་ནས་མི་འགྱུར་བ་དེའི་ཕྱིར་རྣམ་པར་རྒྱལ་བའམ་རྣམ་རྒྱལ་ཆེན་པོའི་བུམ་པ་དུང་ལ་དང་པོར་མཚན་མ་ལྔ་བྱས་ནས་དེ་ལ་འཆད་པར་འགྱུར་བའི་མེ་ཏོག་དོར་བར་བྱའོ། ། འདིས་ལྷ་བུམ་སོ་སོ་ལ་རང་རང་གི་མཚན་མ་བྲི་བ་ཡང་བསྟན་ཏོ། ། དེས་ན་དྲི་ལ་སོགས་པ་རྣམས་རྡུལ་ཚོན་གྱི་དཀྱིལ་འཁོར་གྱི་ཕྱི་རོལ་གྱི་དྲིའི་མཎྜལ་དུ་ཕུལ་ཏེ།
རྡུལ་ཚོན་གྱི་ས་ལ་ནི་དབུལ་བ་མ་ཡིན་ནོ། ། ཅི་སྟེ་ན་རྡུལ་ཚོན་འཇིག་པའི་ཕྱིར་ཏེ། རྡུལ་ཚོན་གྱི་དཀྱིལ་འཁོར་ནི་བཅོམ་ལྡན་འདས་ཀྱི་སྐུར་རིག་པར་བྱའོ། ། ཞེས་པ་ནི་བཅོམ་ལྡན་འདས་ཀྱི་ངེས་པའོ། ། ད་ནི་ལྷ་དང་ཞེས་པ་ལ་སོགས་པས་བཟླས་པ་དང་མཆོད་པའི་སྔགས་ཀྱི་ངེས་པ་གསུངས་ཏེ། འདིར་དཀྱིལ་འཁོར་གྱི་གཙོ་བོ་དང་། གཙོ་བོའི་རྗེས་སུ་མཐུན་པ་ཞེས་པ་འགྱུར་མངས་སུ་རྗེས་ཀྱི་གཙོ་བོ་ཞེས་འདོན་པས་དེ་དང་རྗེས་སུ་མཐུན་པའི་འདབ་མའི་ལྷ་མོའི་གཙོ་བོ་རྣམས་དང་། ཕྱི་རོལ་གྱི་ཀླུ་ལ་སོགས་པ་ལྷ་དང་ལྷ་མོ་རྣམས་ནི་ཐམས་ཅད་དག་གི་མིང་གི་སྔགས་ཀྱི་སྔོན་དུ་ཨོཾ་ཞེས་བྱ་བ་ཉིད་དུ་འགྱུར་བ་སྟེ། ཞེས་པ་ཨོཾ་ཡིག་བཞག་གོ་ཞེས་པའི་དོན་ཏོ། ། ཨོཾ་ཐོག་མར་མ་གསུངས་པ་འདི་ནས་འབྱུང་བའི་གོང་འོག་གི་སྔགས་རྣམས་ལ་ཡང་ཨོཾ་ཡིག་དང་པོར་བྱའོ་ཞེས་རྣམ་པར་ཤེས་པར་བྱའོ། །
སྦྱིན་སྲེག་ལ་ནི་སྭཱཧཱའི་མཐའ་ཅན་གྱི་སྔགས་ཏེ་ཞེས་མངས་དང་། སྭཱཧཱ་མཐར་རོ་ཞེས་རྭས་འདོན་ཏོ། ། ལྷ་ཐམས་ཅད་ཀྱི་མིང་གི་སྔགས་ནི་སྙིང་པོ་བརྗོད་དེ། དེ་ཉིད་ལས་ཐམས་ཅད་པའི་སྦྱིན་སྲེག་བྱ་ལ་སྭཱཧཱའི་མཐའ་ཅན་དུ་འགྱུར་རོ། ། དེ་བཞིན་དུ་བདུད་རྩིས་མཆོད་པ་དག་ལ་ན་མཿམཐའ་ཅན་དུ་འགྱུར་ཏེ་སྙེང་པོ་དེ་ཉིད་དོ་ཞེས་པ་ནི་ངེས་པའོ། ། འདིར་འགྱུར་མངས་སུ། དེ་ཉིད་སྦྱིན་སྲེག་བྱེད་པ་ལ་སྭཱཧཱའི་མཐའ་ཅན་དུ་འགྱུར་རོ། ། ལས་ཐམས་ཅད་ཀྱི་མཆོད་པ་ལ་ན་མཿའི་མཐའ་ཅན་དུ་འགྱུར་ཏེ། དེ་ཉིད་ནི་ངེས་པའོ་ཞེས་པ་དང་། རྭས་ཀྱང་དེ་དང་དོན་འདྲ་བར་འདོན་ཏོ། །
ཛཿཧཱུྃ་བཾ་ཧོཿ ལྕགས་ཀྱུ་ལ་སོགས་ཞེས་པ་ནི་འདིར་ལྷ་རྣམས་སྤྱན་དྲང་བ་ལ་ཛཿཡིག་གིས་ལྕགས་ཀྱུའི་ཕྱག་རྒྱའོ། ། གཞུགས་པ་ཧཱུྃ་ཡིག་གིས་རྡོ་རྗེའི་ཕྱག་རྒྱ་བྱའོ། ། བཅིང་བ་ལ་བཾ་ཡིག་གིས་ཞགས་པའི་ཕྱག་རྒྱ་བྱའོ། ། མཉེས་པ་ལ་ཧོཿཡིག་གིས་རྡོ་རྗེ་དྲིལ་བུའི་ཕྱག་རྒྱ་བྱ་སྟེ། རིམ་པ་ཇི་ལྟ་བར་ཡོངས་སུ་བཀོད་པ་ཞེས་པ་རྡོ་རྗེ་ལྕགས་ཀྱུ་ལ་སོགས་པའི་ཕྱག་རྒྱ་རྣམས་སོ། ། དེ་ནས་མཆོད་ཡོན་སྦྱིན་པ་ལ་ཡང་ལྷ་སོ་སོའི་མིང་གི་སྔགས་ཀྱི་མཐར་སྦྱིན་པ་པོའི་མིང་སྦྱར་བར་འགྱུར་ཏེ། ཇི་ལྟར་ན། ཆེ་གེ་མོ་ཨི་དཾ་འདི། གྲྀཧྞ་གྲྀཧྞ་ཟུང་ཟུང་།
ཨརྒྷཾ་ཀ་མེ་བདག་གི་མཆོད་ཡོན་འདི། པུ་ན་རི་ཡཾ་ཞེས་འགྱུར་མངས་དང་འབྲོ་ལ་མེད་དོ་ཞེས་པ་ནི་བཟླས་པ་དང་མཆོད་པའི་སྔགས་ཀྱི་ངེས་པའོ། ། ད་ནི་རྒྱས་པ་ལ། ཞེས་པ་ལ་སོགས་པས་རྒྱས་པ་ལ་སོགས་པའི་ལས་ཀྱི་དབྱེ་བས་སྔགས་ཀྱི་ཆོ་ག་གསུངས་ཏེ། འདིར་རྒྱས་པ་ལ་ནི་ཐམས་ཅད་དུ་སྔགས་བཟླས་པའམ་སྦྱིན་སྲེག་ལ། ཨོཾ་ཡིག་དང་པོ་དང་སྭཱཧཱའི་མཐའ་ཅན་གྱི་སྔགས་སུ་འགྱུར་རོ། ། མི་བདག་ཅེས་པ་ནི་བོད་པའོ། ། ཞི་བ་ལ་སྔགས་འདི་ན་མཿའི་མཐའ་ཅན་ནོ། ། དགུག་པ་ལ་ནི་སྔགས་དེ་ཉིད་བཽ་ཥ་ཊ་མཐར་རུ་སྦྱར་བར་འགྱུར་རོ། ། སྔགས་དེ་ཉིད་བཽ་ཥ་ཊ་མཐར་ཡང་སྦྱར་བ་ནི་དབང་ལའོ། །
དེ་བཞིན་ཉིད་དུ་ཧཱུྃ་ཡིག་མཐའ་ཅན་མངོན་སྤྱོད་ལ་སྦྱར་ཏེ་དབྱེ་བ་དང་བསྐྲད་པ་དང་བསད་པ་ལའོ། ། རང་བཞིན་ཡོན་ཏན་དབང་གིས་ཕུར་བུས་གདབ་པ་དང་སོགས་པས་རྨོངས་པ་དང་རེངས་པ་ལ་ཕཊ་ཡིག་གི་མཐའ་ཅན་དུ་འགྱུར་ཏེ་ཁམས་ཀྱི་རང་བཞིན་དང་ཡོན་ཏན་གྱི་དབང་གིས་སོ། ། དེ་ལྟར་འགྱུར་བའི་རྒྱུ་མཚན་ཅི་ཞེ་ན། འདིར་ལས་སོ་སོའི་ཁམས་ཀྱི་རང་བཞིན་རྒྱས་པ་ལ་བརླན་དང་བཅས་པའི་སའི་རང་བཞིན་ཏེ། རྡོ་རྗེ་སྙིང་པོས། ས་དང་ཆུ་ནི་བསྲེས་པ་ཡིས། ། ལུས་ཅན་ཀུན་གྱི་རྒྱས་པ་འོ། ། ཞེས་སོ། ། དེས་ན་སྔགས་ཀྱི་མཐར། ཁམས་རྒྱས་པའི་མཐའ་ཅན་སྭཱཧཱ་སྦྱར་བའོ། །
ཞི་བ་ལ་ཁམས་ཆུའི་རང་བཞིན་ཅན་ཏེ། དག་པའི་ཆུ་ཡིས་ཞི་བའོ། ། ཞེས་སོ། ། དེས་ན་སྔགས་ཀྱི་མཐར་བསླང་བའམ་རྟས་པར་བྱེད་པའི་མཐའ་ཅན་ན་མཿསྦྱར་ཏེ། དེ་ནས་ཆུ་ཡི་རྟས་པར་བྱེད། ། ཅེས་སོ། ། དགུག་པ་ལ་ཁམས་མེ་དང་། སའི་རང་བཞིན་འདྲེས་པ་སྟེ། མེ་དང་ས་ནི་བསྲེས་པ་ཡིས། ། ལུས་ཅན་ཐམས་ཅད་གདུང་བར་བྱེད། །
ཅེས་ཏེ། དགུག་པ་ནི་དགུག་བྱའི་ཡུལ་དེ་བདག་ཉིད་ལ་སེམས་གདུང་བར་བྱེད་པ་ལ་དགོངས་པའོ། ། དེས་ན་སྔགས་མཐར་བསླང་བའི་མཐའ་ཅན་བཽ་ཥ་ཊ་སྦྱར་བར་བྱའོ། ། དབང་ལ་ཁམས་མེ་ཁོ་ནའི་རང་བཞིན་ཏེ། དག་པའི་མེ་ཡིས་དབང་དུ་བྱ། ། ཞེས་སོ། ། དེས་ན་སྔགས་མཐར་མཉེས་པའི་མཐའ་ཅན་བ་ཥ་ཊ་སྦྱར་བར་བྱའོ། ། བསད་པ་དང་བསྐྲད་པ་དང་དབྱེ་བ་ལ་ཁམས་རླུང་དང་མེའི་རང་བཞིན་འདྲེས་པ་སྟེ། དག་པའི་ཡེ་ཤེས་ཀྱིས་གསོད་པའོ། ། ཞེས་དང་།
རླུང་དང་སྟོང་པ་བསྲེས་པ་ཡིས། ། སྣ་ཚོགས་ངེས་པར་སྐྲོད་པར་བྱེད། ། ཅེས་དང་། དག་པའི་རླུང་གིས་རྣམ་སྡང་བྱེད། ། ཅེས་པས་སོ། ། དེ་ཡང་ཡེ་ཤེས་བསྐྱེད་པ་ལ་རླུང་འཆིངས་པ་དང་གཏུམ་མོའི་མེ་འབར་བ་དགོས་པས་སོ། ། དེས་ན་སྔགས་ཀྱི་མཐར་དབབ་པའི་ས་བོན་ཧཱུྃ་ཡིག་སྦྱར་ཏེ། དེ་བཞིན་རླུང་གིས་མནན་པ་སྟེ། ། རྣལ་འབྱོར་པ་ལ་འབབ་པར་འགྱུར། ། ཞེས་སོ། །
ཕུར་བུས་གདབ་པ་དང་རེངས་པ་ལ་ལྷུན་པོ་དང་སའི་རང་བཞིན་ཏེ། རེངས་པའི་ལྷའི་ཕྱག་མཚན་རི་བོ་ས་དང་ཕུར་གདབ་ཀྱི་ལྷའི་ཕྱག་མཚན་ཕུར་བུ་རྡོ་རྗེའི་རྩེ་ལྟ་བུ་ཟུར་བཞི་པ་ཡིན་པའི་ཕྱིར་ཏེ། དག་པའི་ས་ཡིས་རེངས་པ་ཡིན། ། ཞེས་དང་། ། ས་དང་རླུང་ཏུ་བསྲེས་པ་ཡིས། ། རྨོངས་དང་ཕུར་བུས་འདེབས་པར་འགྱུར། ཞེས་སོ། ། དེས་ན་སྔགས་ཀྱི་མཐར་བསྣུན་པའི་མཐའ་ཅན་ཕཊ་ཡིག་བཞག་གོ ། དེའི་ཕྱིར་རྨོངས་པ་ཡང་ཁམས་རླུང་དྭངས་བའི་རང་བཞིན་ནོ། ། དེས་ན་མཐར་ཕཊ་ཡིག་སྦྱར་རོ། །
ཡང་ན་གནས་སྐབས་ཐམས་ཅད་དུ། བསད་པ་དང་ལ་སོགས་པས་བསྐྲད་དབྱེ་སྟེ་གསུམ་དང་། རྨོངས་པ་དང་ལ་སོགས་པས་ཕུར་གདབ་དང་། རེངས་པའི་ལས་གསུམ་པོ་རྣམས་ལ། སྔགས་ཀྱི་ཡི་གེ་ཧཱུྃ་ཕཊ་ཀྱི་མཐའ་ཅན་དུ་བྱ་སྟེ། རླུང་མེ་སའི་རང་བཞིན་ཡིན་པའི་ཕྱིར་རོ། ། དེ་ལྟར་ན་ལས་སོ་སོ་ལ་མཐའ་རྟེན་དེ་དག་སྦྱོར་བའི་སྔགས་བཟླས་པ་དང་། སྦྱིན་སྲེག་དང་། མཆོད་པ་ལ་སོགས་པ་དག་ཀྱང་སྔགས་པས་བྱའོ་ཞེས་པ་ནི་ལས་གྲུབ་པའི་ངེས་པའོ། ། ལྷའི་ཁ་དོག་ནི་ཞི་བ་དང་རྒྱས་པ།
ཆུ་ཁམས་པ་ལ་དཀར་པོ་དང་། དབང་དང་ལ་སོགས་པས་དགུག་པ་མེ་ཁམས་པ་ལ་དམར་པོ་དང་། བསད་པ་དང་ལ་སོགས་པས་བསྐྲད་དབྱེ་རླུང་ཁམས་པ་ལ་ནག་པོ་དང་། རྨོངས་པ་དང་ལ་སོགས་པས་ཕུར་གདབ་དང་རེངས་པ་ས་ཁམས་པ་ཁ་དོག་མཆོག་གི་གསེར་དང་མཚུངས་པ་སེར་པོ་དག་སྟེ་ལས་ཀྱི་དབྱེ་བ་དག་གིས་སྔགས་ཀྱི་ཁ་དོག་ཀྱང་དཀར་པོ་སོགས་སུ་འགྱུར་རོ། ། སྔགས་ཀྱི་ཁ་དོག་ཏུ་འགྱུར་ཏེ་ཞེས་འགྱུར་མངས་སུའོ། ། ཞེས་པ་ནི་ལས་སོ་སོའི་ལྷ་དང་སྔགས་ཀྱི་ཁ་དོག་ངེས་པའོ། ། ད་ནི་དཀྱིལ་འཁོར་གྱི་ས་རྣམ་པར་དག་པའི་ས་བོན་རྣམས་གསུངས་ཏེ། འདིར་ཤར་དུ་རླུང་གི་རིགས་རྣམ་པར་དག་པའི་དབང་གིས་དཔལ་ལྡན་ཐུགས་ཀྱི་རྡོ་རྗེ་ཁ་དོག་སྤྲིན་ནག་པོ་དང་མཚུངས་པ་དག་གིས་ནི། ནག་པོ་ཁོར་ཡུག་གི་མཚམས་ལ་ཐུག་པའི་སའི་ཆ་ཐམས་ཅད་ལ་ཁྱབ་པར་བྱེད་པར་འགྱུར་བའོ། ། བྱང་དུ་དག་པས་སྐུ་རྡོ་རྗེ་དཀར་པོའོ། །
ལྷོ་རུ་མེ་དག་པས་གསུང་གི་རྡོ་རྗེ་དམར་པོའོ། ། ནུབ་ཏུ་ཡང་ནི་རང་གི་རིགས་ཀྱི་ཕྱོགས་སུ་གནས་པ་ཡེ་ཤེས་རྡོ་རྗེ་སེར་པོའོ། ། དེ་བཞིན་དུ་སྒྲ་གཅན་དང་ཟླ་བ་དང་ཉི་མ་དང་དུས་མེ་ནམ་མཁའ་ཆུ་མེ་སའི་རང་བཞིན་དག་པས་ཞལ་བཞིའི་དབྱེ་བས་དཀྱིལ་འཁོར་གྱི་ས་གཞིའི་ཆ་ཐམས་ཅད་དག་ནི་ཁ་དོག་བཞི་པའོ། ། དེའི་ཕྱིར་གྲངས་བཞིན་དུ་རླུང་གི་ཁམས་ཀྱི་སྐྱེ་གནས་སམ་ས་བོན་ཡི་གེ་ཨེའོ། ། མེའི་སྐྱེ་གནས་རྀའོ། ། ཆུའི་སྐྱ་གནས་ཨུའོ། ། སའི་སྐྱེ་གནས་ལྀའོ། ། དེ་བཞིན་དུ་རླུང་། དང་ལ་སོགས་པས་མེ་ཆུ་སའི་ལྷ་རྣམས་དག་གི་སྐྱེ་བའི་གནས་དག་ནི་མིའི་བདག་པོ་ཞེས་བོས་ནས། ཨི་ཡིག་དང་ལ་སོགས་པས་རྀ་སྟེ་འབྱུང་བཞི་རང་རང་གི་ས་བོན་དེ་རྣམས་འདུ་བྱེད་དང་ཚོར་བ་དང་འདུ་ཤེས་དང་གཟུགས་ཀྱི་རང་བཞིན་རྣམས་སོ། །
ཨ་ཡིག་ནི་མ་བརྗོད་ཀྱང་ནམ་མཁའི་སྐྱེ་གནས་ཏེ་རྣམ་པར་ཤེས་པའི་ཕུང་པོའི་མཚན་ཉིད་དོ་ཞེས་པ་གནས་སྐབས་ཐམས་ཅད་དུ་ངེས་པ་སྟེ་ཨ་ཨི་རྀ་ཨུ་ལྀ་ཀ་ཞེས་པ་སྡེ་ཚན་སོ་སོར་བརྗོད་པའི་ཚིག་ལས་དབྱངས་སྤྲོ་བའི་རིམ་པས་ལྷ་བསྐྱེད་པ་སྟེ། ལུས་བསྐྱེད་པའི་རིམ་པས་སོ་ཞེས་པ་ནི་ཁམས་ཀྱི་ས་བོན་གྱི་ངེས་པའོ། ། ད་ནི་ལུས་ལ་ཕྱག་རྒྱས་གདབ་པའི་དོན་དུ་ཕྱག་རྒྱའི་ས་བོན་རྣམས་གསུངས་ཏེ། འདིར་དཔྲལ་བ་ཆུ་ཁམས་པར་སྐུའི་ཕྱག་རྒྱ་ཨོཾ་ཡིག་དཀར་པོའོ། ། མགྲིན་པ་མེ་ཁམས་པར་གསུང་གི་ཕྱག་རྒྱ་ཨཱཿཡིག་དམར་པོའོ། ། སྙིང་ཁ་རླུང་ཁམས་པར་ཐུགས་ཀྱི་ཕྱག་རྒྱ་ཧཱུྃ་ཡིག་ནག་པོའོ། ། ཞེས་པ་ནི་ཐབས་ཡབ་ཀྱི་སྒོ་གསུམ་ལ་རྒྱས་འདེབས་བྱེད་ཀྱི་ཕྱག་རྒྱའོ། ། ཤེས་རབ་ཡུམ་གྱི་ཕྱག་རྒྱ་ནི་ལྟེ་བ་ས་ཁམས་པར་སྭཱ་དང་། གསང་བ་ནམ་མཁའི་ཁམས་པར་ཧཱའོ། ། ཚིག་གཉིས་པོ་འདི་དག་དང་བཅས་པའི་སྐུ་གསུང་ཐུགས་ཀྱི་ཕྱག་རྒྱ་ནི་ཕྱག་རྒྱ་ལྔ་སྟེ།
གང་གི་ཕྱིར་ན་དེ་དག་ནི་ཟླ་བའི་རྐང་པ་ལ་བཅུ་གསུམ་པ་རྫོགས་པའི་མཐར་ཟླ་བའི་རྐང་པར་ལྔ་པ་གསུངས་པའོ། ། ཕྱག་རྒྱ་དང་པོ་གསུམ་ནི། ཉི་མར་དུས་ཤེས་གསུངས་པའི་ཕྱིར། ཉི་མའི་རྐང་པའི་གནས་གསུམ་རྣམ་པར་དག་པར་གསུངས་ཏེ་ཡེ་ཤེས་ཀྱི་ཆ་ཡིན་པའི་ཕྱིར་རོ། ། རིང་པོ་དབྱེ་བ་ལས་ཞེས་པ་ནི་སྡེབ་སྦྱོར་གྱི་རོ་བསྟན་གྱི། དོན་ལ་ལུས་ངག་གི་རྩ་བ་སྙིང་ཁར་ཧཱུྃ་ཐུང་ངོ་། ། དེ་བཞིན་དུ་ཨོཾ་སྐུའི་ཞལ་ལོ། ། ཨཱཿགསུང་གི་ཞལ་ལོ། ། ཧཱུྃ་ཐུགས་ཀྱི་ཞལ་ལོ། ། ཧོཿཡེ་ཤེས་ཀྱི་ཞལ་ལོ། །
གཞན་ལ་ལྟེ་གསང་གི་སྭཱཧཱ་དང་བཅས་པ་དག་ཀྱང་སྔ་མ་དེ་བཞིན་དུ་རྒྱས་འདེབས་བྱེད་གཞོམ་དུ་མེད་པ་ལྔ་པར་འགྱུར་ཏེ། ཕྱག་རྒྱ་གང་གིས་གཙོ་བོ་ལ་རྒྱས་གདབ་པ་དེ་ཉིད་ནི་སྟོང་པ་ཆེན་པོ་ཡི་གེ་ལྔ་རྣམ་པར་དག་པའོ་ཞེས་པ་སྟེ། རྒྱས་གདབ་ཀྱི་ངེས་པའོ། ། དེ་བཞིན་དུ་ཨ་སོགས་དང་བཅས་ཞེས་པ་ནི་ཨ་དང་སོགས་པས་ཨི་རྀ་ཨུ་ལྀ་སྟེ་དབྱངས་དྲུག་དང་ལྷན་ཅིག་ཏུ་ཧྲཾ་ཡིག་དང་སྦྱར་བ་དྲུག་ནི་རོ་རྐང་ཞེས་པ་ཡན་ལག་གི་སྔགས་རྐང་པ་དྲུག་དང་ལྷན་ཅིག ན་མཿསོགས་ཀྱིས་དཔལ་ལྡན་ཡན་ལག་དྲུག་ཏུ་དགོད་པའི་སྔགས་སུ་འགྱུར་ཏེ། ཨོཾ་ཧྲྀཾརཱ་ན་མཿཞི་བ། ཨོཾ་ཧྲུྃ་སྭཱཧཱ་རྒྱས་པ། ཨོཾ་ཧྲྀཾར་བཽ་ཥཊ་དགུག་པ། ཨོཾ་ཧྲཱིཾ་ཧུྃ་མངོན་སྤྱོད་དབྱེ་བསད། ཨོཾ་ཧྲཱཾ་བ་ཥཊ་དབང་།
ཨོཾ་ཧྲཱཿཕཊ་རེངས་རྨོངས་ཀྱི་མཐའ་ཅན་ཏེ་ཞེས་པ་གྲངས་བཞིན་དུ་སྙིང་ཁ་དང་། མགོ་བོ་དང་། གཙུག་ཏོར་དང་། གོ་ཆ་དང་། མིག་དང་ལག་པའི་མཚོན་ཆེའི་ས་བོན་ཏེ། ས་དང་ཆུ་དང་མེ་དང་རླུང་དང་སྟོང་པ་ཡེ་ཤེས་ཀྱི་དབྱངས་དང་བཅས་པ་ཧྲཱྃ་གི་ཡི་གེ་དང་སྦྱར་བའི་སྔགས་དེ་ཉིད་དེ་དེ་ལྟར་ཡན་ལག་དྲུག་གོ ། དེ་བཞིན་དུ་ཕྲེཾ་གི་ཡི་གེ་ནི་སྣ་ཚོགས་ཡུམ་གྱི་ས་བོན་དུ་འགྱུར་ཏེ། རྒྱལ་བ་དུས་ཀྱི་འཁོར་ལོ་ཤེས་རབ་དང་བཅས་པ་དག་གི་སྔགས་ནི་རྣམ་བཅུ་བརྩེགས་པ་ཧྃཀཥམལཝརཡ་ཞེས་པའོ། ། བཅོམ་ལྡན་འདས་དུས་ཀྱི་འཁོར་ལོ་དེ་ཉིད་ཡུམ་ལས་ཐ་དད་པ་དཔའ་བོ་གཅིག་པར་བསྐྱེད་པའི་སླད་དུ་ཧཱུྃ་ཡིག་ཡེ་ཤེས་ཀྱི་ས་བོན་བཅོམ་ལྡན་འདས་ཀྱི་ས་བོན་དུ་བསྟན་ཏེ། དེས་ན་ཕྲེཾ་དང་ཧུྃ་ཡིག་ཤེས་རབ་ཡུམ་དང་ཐབས་ཡབ་སོ་སོར་བསྐྱེད་པའི་སླད་དུ་ས་བོན་དུ་བརྗོད་པའོ། །
ཡབ་ཡུམ་གཉིས་ཀའི་སྙིང་པོའི་སྔགས་དག་ཀྱང་གོང་དུ་གསུངས་པ་དེ་བཞིན་དུ་རྒྱལ་བ་ཡབ་ཡུམ་སའི་ཡི་གེ་བརྩེགས་པ་ཆེན་པོའི་སྔགས་སྔར་གསུངས་པ་ཧཀཥམལཝརཡཾ་དེ་ཉིད་ནི། ཨོཾ་ཨཱཿཧཱུྃ་ཧོཿཞེས་པ་ཞལ་བཞིའི་ས་བོན་དང་བཅས་པའོ། ། ཧྲཱྃ་ཡིག་ལ་སོགས་ཡན་ལག་དྲུག་པོའི་ས་བོན་སྐུ་རྡོ་རྗེའི་ས་བོན་ཨོཾ་ཡིག་དང་པོར་གྱུར་པ་དང་ལྡན་པ་འདི་ནི་བཟླས་པ་བྱ་བའི་དོན་དུ་བཅོམ་ལྡན་འདས་ཀྱི་ཉེ་བའི་སྙིང་པོ་སྟེ། ཨོཾ་ཧྲཱཾ་ཧྲཱིཾ་ཧྲྀཾརཱ་ཧྲཱུཾ་ཧྲྀཾལཱ་ཧྲཱཿཞེས་པ་སྤྲོ་བའམ་བསྐྱེད་པའི་རིམ་པས་དགེ་བའི་ལས་ཐམས་ཅད་བསྒྲུབ་པ་ལ་བཟླས་ཏེ། བསད་སོགས་དྲག་པོའི་ལས་ལ་བསྡུད་པའི་རིམ་པས་བཟླས་པ། ལྷ་དང་ལྷ་མོ་རྣམས་ཀྱི་ཕྲེང་བའི་སྔགས་ནི་དེ་བཞིན་གཞན་དུ་འགྱུར་རོ། ། དེ་ཡང་ལས་ཀྱི་དབྱེ་བ་དུ་མ་ཡིས། རྣམ་པ་མང་པོའི་ཚིག་དུ་མ་དང་ལྡན་པར་ཤེས་པར་བྱ་སྟེ། དུས་ཀྱི་འཁོར་ལོའི་དཀྱིལ་འཁོར་འདིར་ནི་ས་ལ་སོགས་པ་རང་བཞིན་ཏེ་སོགས་ལ་རྭས། དེ་བཞིན་དུ་གཞན་ཡང་ལས་ཀྱི་དབྱེ་བ་རྣམ་པ་མང་པོ་དུ་མ་རྣམས་ཀྱི་ཚིག་ཅན་ཕྲེང་བའི་སྔགས་སུ་འགྱུར་ཏེ།
དཀྱིལ་འཁོར་འདིར་ནི་དུས་ཀྱི་འཁོར་ལོ་རུ་སྟེ། ལྷ་དང་ལྷ་མོ་རྣམས་ཀྱི་ས་ལ་སོགས་པའི་རང་བཞིན་ཡོན་ཏན་དེའི་དབང་ལས་ཤེས་པར་བྱ་ཞེས་འདོན་པ་ལྟར་ཏེ། སྙིང་པོ་དང་ཉེ་བའི་སྙིང་པོ་དེ་བཞིན་དུ་བཅོམ་ལྡན་འདས་ཀྱི་སྔགས་གཞན་ཡང་ཞི་སོགས་ལས་ཀྱི་དབྱེ་བ་རྣམ་པ་མང་པོ་དུ་མ་རྣམས་སྒྲུབ་བྱེད་ཀྱི་ཚིག་ཅན་རྐང་པ་བདུན་ཅུ་རྩ་གཉིས་པ་ནི་བཅོམ་ལྡན་འདས་ཀྱི་ཕྲེང་བའི་སྔགས་སུ་འགྱུར་ཏེ། གང་དུ་ན། དུས་ཀྱི་འཁོར་ལོའི་དཀྱིལ་འཁོར་འདིར་ནིའོ། ། གཞན་ལྷ་དང་ལྷ་མོ་རྣམས་ཀྱི་སྔགས་ནི་ས་ལ་སོགས་པ་འབྱུང་བའི་རང་བཞིན་དང་། ཡོན་ཏན་དེའི་དབང་ལས། ལས་སོ་སོ་སྒྲུབ་པའི་སྔགས་སུ་འགྱུར་བར་ཤེས་པར་བྱ། ཞེས་པ་སྒྲུབ་ཐབས་ཀྱི་ལེའུའི་ཚིགས་བཅད་བརྒྱ་དྲུག་ཅུ་རྩ་བརྒྱད་པར་འཆད་པར་འགྱུར་བ་ལས་བརྗོད་པར་བྱའོ། ། འཆད་པར་འགྱུར་བ་དེ་ལྟར་རྒྱུད་གཞན་ཐམས་ཅད་ལ་ཡང་ལྷ་རྣམས་ཀྱི་སྔགས་ངེས་པའོ། །
ད་ནི་རིན་ཆེན་ཞེས་པ་ལ་སོགས་པས་ལྷ་རྣམས་མཆོད་པའི་ཆོ་ག་གསུངས་ཏེ། འདིར་སྔགས་བརྗོད་པའི་མཆོད་ཡོན་དབུལ་བའི་ཆོ་གས་དབུལ་ཏེ། དེ་ཡང་རྡུལ་ཚོན་ལ་ལྷ་དམ་ཚིག་པ་རྣམས་དམིགས་པ་བྱས་ཏེ། དེ་ནས་ཡེ་ཤེས་ཀྱི་འཁོར་ལོ་དམ་ཚིག་གི་འཁོར་ལོ་དང་ལྷན་ཅིག་ཏུ་བྱ་ནས་སྔར་གྱི་སྔགས་ཀྱི་ཚིག་རྣམས་ཀྱིས་མཆོད་ཡོན་ལ་སོགས་པ་དབུལ་ལོ། ། ཞེས་མངས་རྭ་འདོན་ཏོ། ། དེ་ནས་བདུད་རྩིས་མཆོད་པའི་དོན་དུ་མཆོད་པ་དབུལ་བའི་དང་པོར་ཙན་དན་ལ་སོགས་པའི་དྲི་བཟུང་ནས་མཐེ་བོང་དང་མིང་མེད་དག་གིས་རྡུལ་ཚོན་གྱི་དཀྱིལ་འཁོར་གྱི་ཕྱི་རོལ་དུ་བྱས་པའི་མཎྜལ་ལ་ཞེས་རྭས་འདོན་ཞིང་། འབྲོ་མངས་གཉིས་ཀྱང་དོན་འདྲའོ། ། གཙོ་བོ་ལ་སོགས་པ་རྣམས་མཆོད་པ་བྱའོ། ། ལྷ་ཐམས་ཅད་ཀྱི་མིང་གི་དང་པོར་ཨོཾ་ཡིག་སྦྱིན་པར་བྱ་སྟེ། ལས་ཐམས་ཅད་པ་ལ་ལྷ་སོ་སོའི་མིང་གི་མཐར་ན་མཿཞེས་པ་སྦྱར་བར་འགྱུར་ཏེ།
ལས་སོ་སོ་ལ་ནི་རྒྱས་པ་ལ་སོགས་པ་ལ་སྭཱཧཱ་ལ་སོགས་པ་ལས་སོ་སོའི་སྔགས་ཀྱི་མཐར་སྦྱར་བ་རིགས་པར་བྱའོ། ། འདིར་ལས་ཐམས་ཅད་པ་ལ་མཆོད་པའི་སླད་དུ་ལྷ་རྣམས་ཀྱི་སྔགས་ཀྱི་ཚིག་རྣམས་ནི་རྩ་བའི་རྒྱུད་ལས་གསུངས་པ་འདི་ལྟ་སྟེ། ཨོཾ་བུདྡྷཱ་ན་མཿསངས་རྒྱས་ལ་མཆོད། ཨོཾ་དྷརྨཱ་ཡ་ན་མཿཆོས་ལ། ཨོཾ་སཾ་གྷཱ་ཡ་ན་མཿདགེ་འདུན་ལ། ཨོཾ་བཛྲ་སཏྭཱ་ཡ་ན་མཿརྡོ་རྗེ་སེམས་དཔའ་ལ། ཨོཾ་པྲ་ཛྙཱ་པཱ་ར་མི་ཏཱ་ཡཻ་ན་མ་ཿཤེས་རབ་ཀྱི་ཕ་རོལ་ཏུ་ཕྱིན་མ་ལ། ཨོཾ་སྭ་བྷཱ་བི་ཀ་ཀཱ་ཡཱ་ཡ་ན་མཿརང་བཞིན་གྱི་སྐུ་ལ། ཨོཾ་དྷརྨཱ་ཀ་ཀཱ་ཡཱ་ཡ་ན་མཿཆོས་ཀྱི་སྐུ་ལ། ཨོཾ་སཾ་བྷོ་ག་ཀཱ་ཡཱ་ཡ་ན་མཿལོངས་སྤྱོད་རྫོགས་པའི་སྐུ་ལ།
ཨོཾ་ནིར་མ་ཎ་ཀཱ་ཡཱ་ཡ་ན་མ། སྤྲུལ་པའི་སྐུ་ལ། ཨོཾ་ཛྙཱན་བཛྲཱ་ཡ་ན་མཿཡེ་ཤེས་རྡོ་རྗེ་ལ། ཨོཾ་ཙིཏྟ་བཛྲཱ་ཡ་ན་མཿཐུགས་རྡོ་རྗེ་ལ། ཨོཾ་བཱ་ཀ་བཛྲཱ་ཡ་ན་མཿགསུང་རྡོ་རྗེ་ལ། ཨོཾ་ཀཱ་ཡ་བཛྲཱ་ཡ་ན་མཿསྐུ་རྡོ་རྗེ་ལ། ཨོཾ་ཙ་ཏུར་བི་མོཀྵེ་བྷྱོ་ན་མཿརྣམ་པར་ཐར་པ་བཞི་རྣམས་ལ། ཨོཾ་ཙ་ཏུར་བྲཧྨ་བི་ཧཱ་རེ་བྷྱོ་ན་ན་མཿཚངས་པའི་གནས་བཞི་རྣམས་ལ། ཨོཾ་སཔྟ་ཏྲི་ཤད་བོ་དྷི་པིཀྵ་ཀ་དྷརྨེ་བྷྱོ་ན་མཿབདུན་དང་སུམ་ཅུའི་བྱང་ཆུབ་ཀྱི་ཕྱོགས་ཀྱི་ཆོས་རྣམས་ལ། ཨོཾ་ཙ་ཏུར་ཤཱི་ཏི་ས་ཧ་སྲ་དྷརྨཱ་སྐན་དྷེ་བྷྱོ་ན་མཿབཞི་དང་བརྒྱད་ཅུའི་སྟོང་ཕྲག་གི་ཆོས་ཀྱི་ཕུང་པོ་རྣམས་ལ།
ཨོཾ་སརྦ་དྷརྨཱ་དེ་ཤ་ཀེ་བྷྱོ་ན་མཿཆོས་ཐམས་ཅད་སྟོན་པ་པོ་རྣམས་ལ། ཨོཾ་རཏྣ་ཏྲ་ཡཱ་ཡ་ན་མཿདཀོན་མཆོག་གསུམ་ལ། ཨོཾ་ཤཱཀྱ་མུ་ན་ཡེ་ན་མཿཤཱཀྱ་ཐུབ་པ་ལ། ཨོཾ་ཀཱ་ལ་ཙཀྲཱ་ཡ་ན་མཿདུས་ཀྱི་འཁོར་ལོ་ལ། ཨོཾ་དཱ་ན་པཱ་ར་མི་ཏཱ་ཡཻ་ན་མཿསྦྱིན་པའི་ཕ་རོལ་ཏུ་ཕྱིན་པ་ལ། ཨོཾ་ཤཱི་ལ་པ་ར་མི་ཏཱ་ཡཻ་ན་མཿཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ། ཨོཾ་ཀྵཱན་ཏི་པཱ་ར་མི་ཏཱ་ཡེ་ན་མཿབཟོད་པའི་ཕ་རོལ་ཏུ་ཕྱིན་པ་ལ། ཨོཾ་བཱིརྻ་པཱ་ར་མི་ཏཱ་ཡཻ་ན་མཿབརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ། ཨོཾ་དྷྱ་ན་པཱ་ར་མི་ཏཱ་ཡེ་ན་མཿབསམ་གཏན་གྱི་ཕ་རོལ་ཏུ་ཕྱིན་པ་ལ། ཨོཾ་པྲཛྙ་པཱ་ར་མི་ཏཱ་ཡེ་ན་མཿཤེས་རབ་ཀྱི་ཕ་རོལ་ཏུ་ཕྱིན་པ་ལ།
ཨོཾ་ཨུ་པཱ་ཡ་པཱ་ར་མི་ཏཱ་ཡཻ་ན་མཿཐབས་ཀྱི་ཕ་རོལ་ཏུ་ཕྱིན་པ་ལ། ཨོཾ་པྲ་ཎི་དྷཱ་ན་པཱ་ར་མི་ཏཱ་ཡཻ་ན་མཿསྨོན་ལམ་གྱི་ཕ་རོལ་ཏུ་ཕྱིན་པ་ལ། ཨོཾ་བ་ལ་པཱ་ར་མི་ཏཱ་ཡཻ་ན་མཿ སྟོབས་ཀྱི་ཕ་རོལ་ཏུ་ཕྱིན་པ་ལ། ཨོཾ་ཛྙཱ་ན་པཱ་ར་མི་ཏཱ་ཡཻ་ན་མཿཡེ་ཤེས་ཀྱི་ཕ་རོལ་ཏུ་ཕྱིན་པ་ལ། ཨོཾ་ཛ་ཡ་གྷ་ཊེ་བྷྱོ་ན་མཿརྒྱལ་བའི་བུམ་པ་རྣམས་ལ། ཨོཾ་བི་ཛ་ཡ་གྷ་ཊེ་བྷྱོ་ན་མཿརྣམ་པར་རྒྱལ་བའི་བུམ་པ་རྣམས་ལ། ཨོཾ་སརྦ་ཙིཧྣེ་བྷྱོ་ན་མཿམཚན་མ་རྣམས་ཐམས་ཅད་ལ། ཨོཾ་སརྦ་མུ་དྲཱ་བྷྱོ་ན་མཿཐམས་ཅད་ཕྱག་རྒྱ་རྣམས་ལ། ཨོཾ་ཙིན་ཏཱ་མ་ཎ་ཡེ་ན་མཿཡིད་བཞིན་ནོར་བུ་ལ།
ཨོཾ་དྷརྨཱ་ག་ཎ་ཌྱཻ་ན་མཿཆོས་ཀྱི་གཎྜི་ལ། ཨོཾ་དྷརྨཱ་ཤཾ་ཁཱ་ཡ་ན་མཿཆོས་ཀྱི་དུང་ལ། ཨོཾ་ཀལྤ་བྲྀཀྵ་ཡ་ན་མཿདཔག་བསམ་གྱི་ཤིང་ལ། ཨོཾ་ཨཀྵོ་བྷྱ་ན་མཿམི་བསྐྱོད་པ་ལ། ཨོཾ་ཨ་མོ་གྷ་སིདྡྷཱ་ཡ་ན་མཿདོན་ཡོད་གྲུབ་པ་ལ། ཨོཾ་རཏྣ་སམྦྷ་བཱ་ཡ་ན་མཿརིན་ཆེན་འབྱུང་ལྡན་ལ། ཨོཾ་ཨ་མི་ཏཱ་བྷཱ་ཡ་ན་མཿའོད་དཔག་མེད་ལ། ཨོཾ་བཻ་རོ་ཙ་ནཱ་ཡ་ན་མཿརྣམ་པར་སྣང་མཛད་ལ། ཨོཾ་ལོ་ཙ་ནཱ་ཡེ་ན་མ། སྤྱན་མ་ལ།
ཨོཾ་མཱ་མ་ཀྱཻ་ན་མཿམཱ་མ་ཀཱི་ལ། ཨོཾ་པཎྜ་རཱ་ཡེ་ནཱ་མཿགོས་དཀར་མོ་ལ། ཨོཾ་ཏཱ་རཱ་ཡཻ་ན་མཿསྒྲོལ་མ་ལ། ཨོཾ་བཛྲ་དྷཱ་ཏྭཱི་ཤྭ་རྻཻ་ནམཿརྡོ་རྗེ་དབྱིངས་ཀྱི་དབང་ཕྱུག་མ་ལ། ཨོཾ་བཛྲ་པཱ་ཎ་ཡེ་ན་མཿཕྱག་ན་རྡོ་རྗེ་ལ། ཨོཾ་ཁ་ག་གརྦྷ་ཡ་ན་མཿནམ་མཁའི་སྙིང་པོ་ལ། ཨོཾ་ཀྵི་ཏི་གརྦྷཱ་ཡ་ན་མཿསའི་སྙིང་པོ་ལ། ཨོཾ་ལོ་ཀེ་ཤྭ་རཱ་ཡ་ན་མཿའཇིག་རྟེན་དབང་ཕྱུག་ལ། ཨོཾ་སརྦ་ཎི་བ་ར་ཎི་བི་སྐཾ་བྷི་ནི་ན་མཿསྒྲིབ་པ་ཐམས་ཅད་རྣམ་པར་སེལ་བ་ལ། ཨོཾ་ས་མནྟ་བྷ་དྲཱ་ཡ་ན་མཿཀུན་ཏུ་བཟང་པོ་ལ།
ཨོཾ་གན་དྷ་བཛྲཱ་ཡཻ་ན་མཿདྲི་རྡོ་རྗེ་མ་ལ། ཨོཾ་རཱུ་པ་བཛྲཱ་ཡཻ་ན་མཿགཟུགས་རྡོ་རྗེ་མ་ལ། ཨོཾ་ར་ས་བཛྲཱ་ཡེ་ན་མཿརོ་རྡོ་རྗེ་མ་ལ། ཨོཾ་སྤར་ཤ་བཛྲ་ཡཻ་ན་མཿརེག་རྡོ་རྗེ་མ་ལ། ཤབྡ་བཛྲ་ཡེ་ན་མཿསྒྲ་རྡོ་རྗེ་ལ། ཨོཾ་དྷརྨཱ་དྷཱ་ཏུ་བཛྲ་ཡཻ་ན་མཿཆོས་ཀྱི་དབྱིངས་ཀྱི་རྡོ་རྗེ་མ་ལ། ཨོཾ་ཨུཥྞཱི་ཥཱ་ཡ་ན་མཿགཙུག་ཏོར་ལ། ཨོཾ་བིགྷྣཱན་ཏ་ཀཱ་ཡ་ན་མཿབགེགས་མཐར་བྱེད་ལ། ཨོཾ་པྲ་ཛྙཱ་ན་ཏ་ཀཱ་ཡ་ན་མཿཤེས་རབ་མཐར་བྱེད་ལ། ཨོཾ་པདྨཱན་ཏ་ཀཱ་ཡ་ན་མཿཔད་མ་མཐར་བྱེད་ལ།
ཨོཾ་ཡ་མཱན་ཏ་ཀཱ་ཡ་ན་མཿགཤིན་རྗེ་མཐར་བྱེ་ལ། ཨོཾ་སྟམྦྷི་ནྱཻ་ན་མཿརེངས་བྱེད་མ་ལ། ཨོཾ་མ་ཎི་ནྱེ་ན་མཿང་རྒྱལ་བྱེད་མ་ལ། ཨོཾ་སྟོཾ་བྷྱི་ནྱཻ་ན་མཿརྨུགས་བྱེད་མ་ལ། ཨོཾ་ཨ་ཏི་བཱིརྻེ་ཡེ་ན་མཿཤིན་ཏུ་བརྩོན་འགྲུས་མ་ལ། ཨོཾ་ཨ་ཏི་ནཱི་ལ་ཡཻ་ན་མཿཤིན་ཏུ་སྔོན་མོ་ལ། ཨོཾ་སརྦ་དྷ་རི་ཎི་བྷྱོ་ན་མཿ ཐམས་ཅད་གཟུངས་མ་རྣམས་ལ། ཨོཾ་ཥ་ཌཾ་གཱ་ཡ་ན་མཿཡན་ལག་དྲུག་ལ་མཆོད་དོ། ། ཞེས་པ་ནི་ཐུགས་ཀྱི་དཀྱིལ་འཁོར་ལ་མཆོད་པའི་ཆོ་གའོ། །
དེ་ནས་གསུང་གི་དཀྱིལ་འཁོར་ལ་མཆོད་པ་འདི་ལྟ་སྟེ། ཨོཾ་བཛྲ་ཙར་ཙིཀཱ་ཡཻ་ན་མཿརྡོ་རྗེ་ཙར་ཙིཀ་ལ། ཨོཾ་བཛྲ་བཱ་ར་ཧྱཻ་ན་མཿརྡོ་རྗེ་ཕག་མོ་ལ། ཨོཾ་བཛྲ་མ་ཧེ་ཤྭརྻཻ་ན་མཿརྡོ་རྗེ་ཆེན་མོ་དབང་ཕྱུག་མ་ལ། ཨོཾ་བཛྲ་ཨིནྡྲི་ཡེ་ན་མཿརྡོ་རྗེ་དབང་མོ་ལ། ཨོཾ་བཛྲ་བྲཧྨ་ཎྱཻ་ན་མཿརྡོ་རྗེ་ཚངས་མ་ལ། ཨོཾ་བཛྲ་མ་ཧཱ་ལཀྵྨེ་ན་མཿརྡོ་རྗེ་དཔལ་མོ་ཆེན་མོ་ལ། ཨོཾ་བཛྲ་ཀཽ་མཱ་རྻཻ་ན་མཿརྡོ་རྗེ་གཞོན་ནུ་མ་ལ། ཨོཾ་བཛྲ་བིཥྞ་བེ་ན་མཿརྡོ་རྗེ་ཁྱབ་འཇུག་མ་ལ། ཨོཾ་ཨཥྚ་ཀེ་ན་ཙ་ཏུཿ
ཥིཥྛ་བཛྲ་ཡོ་གི་ནཱི་བྷྱོ་ན་མཿ བརྒྱད་པ་བརྒྱད་ཀྱི་བཞི་དང་། དྲུག་ཅུའི་རྡོ་རྗེ་རྣལ་འབྱོར་མ་རྣམས་ལ། ཨོཾ་ཥཊ་ཏྲིཾ་ཤད་ཨིཙྪཱ་བྷྱོ་ན་མཿདྲུག་དང་སུམ་ཅུའི་འདོད་མ་རྣམས་ལ་མཆོད་ཅེས་པ་ནི་གསུང་གི་དཀྱིལ་འཁོར་ལ་མཆོད་པའི་ཆོ་གའོ། ། དེ་ནས་སྐུའི་དཀྱིལ་འཁོར་ལ་མཆོད་པ་འདི་ལྟ་སྟེ། ཨོཾ་བཛྲ་བིཥྞ་བེ་ན་མཿརྡོ་རྗེ་ཁྱབ་འཇུག་ལ། ཨོཾ་བཛྲ་ནཻ་རི་ཏྱ་ཡ་ན་མཿརྡོ་རྗེ་བདེན་བྲལ་ལ། ཨོཾ་བཛྲ་ཨགྣ་ཡེ་ན་མཿརྡོ་རྗེ་མེ་ལ། ཨོཾ་བཛྲོད་དྷ་ཡེ་ན་མཿ རྡོ་རྗེ་རྒྱ་མཚོ་ལ།
ཨོཾ་བཛྲ་ཨིནྡྲཱ་ཡ་ན་མཿརྡོ་རྗེ་དབང་པོ་ལ། ཨོཾ་བཛྲ་ཨཱི་ཤྭ་རཱ་ཡ་ན་མཿརྡོ་རྗེ་དབང་ཕྱུག་ལ། ཨོཾ་བཛྲ་བྲཧྨ་ཎེ་ན་མཿརྡོ་རྗེ་ཚངས་པ་ལ། ཨོཾ་བཛྲ་བིནཱ་ཡ་ཀཱ་ཡ་ན་མཿརྡོ་རྗེ་ལོག་འདྲེན་ལ། ཨོཾ་བཛྲ་ཀརྟི་ཀེ་ཡཱ་ཡ་ན་མཿརྡོ་རྗེ་གདོང་དྲུག་ལ། ཨོཾ་བཛྲ་བཱ་ཡ་བེ་ན་མཿརྡོ་རྗེ་རླུང་ལྷ་ལ། ཨོཾ་བཛྲ་ཡ་མཱ་ན་མཿརྡོ་རྗེ་གཤིན་རྗེ་ལ། ཨོཾ་བཛྲ་ཡཀྵེ་བྷྱོ་ན་མཿརྡོ་རྗེ་གནོད་སྦྱིན་ལ། ཨོཾ་བ་རུ་ཎཱ་ཡཻ་ན་མཿཆུ་ལྷ་མོ་ལ། ཨོཾ་བཱ་ཡ་བྱཻ་ན་མཿརླུང་ལྷ་མོ་ལ།
ཨོཾ་ཡ་མི་ནྱཻ་ན་མཿགཤིན་རྗེ་མ་ལ། ཨོཾ་ཡཀྵི་ནྱཻ་ན་མཿགནོད་སྦྱིན་མོ་ལ། ཨོཾ་མ་ཧཱ་བ་ལཱ་ཡ་ན་མཿསྟོབས་པོ་ཆེ་ལ། ཨོཾ་ཨ་ཙ་ལཱ་ཡ་ན་མཿམི་གཡོ་བ་ལ། ཨོཾ་ཊཀྐི་རཱ་ཛཱ་ཡ་ན་མཿའདོད་པའི་རྒྱལ་པོ་ལ། ཨོཾ་ནཱི་ལ་དཎྜཱ་ཡ་ན་མཿདབྱུག་པ་སྔོན་པོ་ལ། ཨོཾ་སུམྦྷཱ་རཱ་ཛ་ཡ་ན་མཿགནོད་མཛེས་རྒྱལ་པོ་ལ། ཨོཾ་རཽ་དྲཀྵཻ་ན་མཿདྲག་སྤྱན་མ་ལ། ཨོཾ་བཛྲ་ཤྲིཾ་ཁ་ལཱ་ཡཻ་ན་མཿརྡོ་རྗེ་ལྕགས་སྒྲོག་མ་ལ། ཨོཾ་ཙུན་དཱ་ཡཻ་ན་མཿབསྐུལ་བྱེད་མ་ལ།
ཨོཾ་བྷྲྀ་ཀཱུ་ཊྱཻ་ན་མཿཁྲོ་གཉེར་ཅན་ལ། ཨོཾ་མཱ་རི་ཙྱེ་ན་མཿའོད་ཟེར་ཅན་ལ། ཨོཾ་པྲ་ཏྱེ་ཀ་མཱ་ས་བྷེ་དེ་ན་ཥིཥྛི་ཨུ་ཏ་ར་ཏྲི་ཤད་བཛྲ་ཏི་ཐི་དེ་བཱི་བྷྱོ་ན་མཿ སོ་སོའི་ཟླ་བའི་དབྱེ་བ་དྲུག་བཅུ་ལྷག་པའི་སུམ་བརྒྱའི་རྡོ་རྗེ་ཚེས་ཀྱི་ལྷ་མོ་རྣམས་ལ་མཆོད། ཨོཾ་ཥ་ཊ་ཏྲིཾ་ཤཏ་པྲ་ཏཱིཙྪ་བྷྱོ་ན་མཿདྲུག་དང་སུམ་ཅུའི་རབ་ཏུ་འདོད་མ་རྣམས་ལ། ཨོཾ་བཛྲ་ཛ་ཡཱ་ཡ་ན་མཿརྡོ་རྗེ་རྒྱལ་བ་ལ། ཨོཾ་བཛྲ་ཀརྐོ་ཊ་ཀཱ་ཡ་ན་མཿརྡོ་རྗེ་སྟོབས་ཀྱི་རྒྱུ་ལ། ཨོཾ་བཛྲ་བ་སུ་ཀ་ཡེ་ནམཿརྡོ་རྗེ་ནོར་རྒྱས་ལ།

ཨོཾ་བཛྲ་ཨ་ནན་ཏཱ་ཡ་ན་མཿརྡོ་རྗེ་མཐའ་ཡས་ལ། ཨོཾ་བཛྲ་ཏཀྵ་ཀཱ་ཡ་ན་མཿརྡོ་རྗེ་འཇོག་པོ་ལ། ཨོཾ་བཛྲ་མཧཱ་པདྨཱ་ཡ་ན་མཿརྡོ་རྗེ་པདྨ་ཆེན་པོ་ལ། ཨོཾ་བཛྲ་ཀུ་ལི་ཀཱ་ཡ་ན་མཿརྡོ་རྗེ་རིགས་ལྡན་ལ། ཨོཾ་བཛྲ་ཤཾ་ཁ་པཱ་ལཱ་ཡ་ན་མཿརྡོ་རྗེ་དུང་སྐྱོང་ལ། ཨོཾ་བཛྲ་པདྨཱ་ཡ་ན་མཿརྡོ་རྗེ་པདྨ་ལ། ཨོཾ་བཛྲ་བི་ཛ་ཡཱ་ན་མཿརྡོ་རྗེ་རྣམ་པར་རྒྱལ་བ་ལ་མཆོད་ཅེས་པ་ནི། སྐུའི་དཀྱིལ་འཁོར་ལ་མཆོད་པའི་ཆོ་གའོ། ། དེ་ནས་དུར་ཁྲོད་ཀྱི་ལྷ་རྣམས་ལ་མཆོད་པ་འདི་ལྟ་སྟེ། ཨོཾ་ཤྭ་ནཱ་སྱཱ་ཡཻ་ན་མཿཁྱི་གདོང་མ་ལ། ཨོཾ་སཱུ་ཀ་ར་སྱཱ་ཡཻ་ན་མཿཕག་གདོང་མ་ལ།
ཨོཾ་བྱཱ་གྷྲཱ་སྱཱ་ཡཻ་ན་མཿསྟག་གདོང་མ་ལ། ཨོཾ་ཛམྦུ་ཀཱ་སྱཱ་ཡེ་ན་མཿལྕེ་སྤྱང་གདོང་མ་ལ། ཨོཾ་ག་རུ་ཌ་སྱཱ་ཡཻ་ན་མཿམཁའ་ལྡིང་གདོང་མ་ལ། ཨོཾ་ཨུ་ལུ་ཀ་སྱཱ་ཡཻ་ན་མཿའུག་གདོང་མ་ལ། ཨོཾ་གྲྀ་དྷྲ་སྱཱ་ཡཻ་ན་མཿབྱ་རྒོད་གདོང་མ་ལ། ཨོཾ་ཀཱ་ཀ་སྱཱ་ཡཻ་ན་མཿབྱ་རོག་གདོང་མ་ལ། ཨོཾ་སརྦ་བྷཱུ་ཏཻ་བྷྱོ་ན་མཿཐམས་ཅད་འབྱུང་པོ་རྣམས་ལ་མཆོད། ཅེས་པ་ནི་དུར་ཁྲོད་བརྒྱད་པོ་རྣམས་ལ་མཆོད་པའོ། ། དེ་ནས་ཕྱི་རོལ་དུ་འཇིག་རྟེན་པའི་ལྷ་རྣམས་ལ་མཆོད་པ་ཉིད་ཀྱི་སྔགས་ནི། ཨོཾ་བཛྲ་ཙནྡྲཱ་ཡ་ན་མཿརྡོ་རྗེ་ཟླ་བ་ལ།
ཨོཾ་བཛྲ་སཱུརྻཱ་ཡ་ན་མཿརྡོ་རྗེ་ཉི་མ་ལ། ཨོཾ་བཛྲ་མཾ་ག་ལཱ་ཡ་ན་མཿརྡོ་རྗེ་བཀྲ་ཤིས་ལ། ཨོཾ་བཛྲ་བུདྡྷཱ་ཡ་ན་མཿརྡོ་རྗེ་གཟའ་ལག་ལ། ཨོཾ་བཛྲ་བྲི་ཧསྤ་ཏ་ཡེ་ན་མཿརྡོ་རྗེ་ཕུར་བུ་ལ། ཨོཾ་བཛྲ་ཤུཀྲཱ་ཡ་ན་མཿརྡོ་རྗེ་ཁུ་བ་ལ། ཨོཾ་བཛྲ་ཤ་ནིཥཙ་རཱ་ཡཻ་མཿརྡོ་རྗེ་དཀྱིལ་འཁོར་འགྲོ་ལ། ཨོཾ་བཛྲ་ཀེ་ཏ་བེ་ན་མཿརྡོ་རྗེ་མཇུག་རིངས་ལ། ཨོཾ་བཛྲ་རཱ་ཧ་བེ་ན་མཿརྡོ་རྗེ་སྒྲ་གཅན་ལ། ཨོཾ་བཛྲ་ཀཱ་ལ་ཨག་ན་ཡེ་ན་མཿརྡོ་རྗེ་དུས་ཀྱི་མེ་ལ། ཨོཾ་བཛྲ་དྷཱུ་པེ་ན་མཿརྡོ་རྗེ་བརྟན་པ་ལ།
ཨོཾ་བཛྲ་ཨ་ག་སཏྱཱ་ཡ་ན་མཿརྡོ་རྗེ་རི་བྱི་ལ། ཨོཾ་སརྦ་ནཀྵ་ཏྲེ་བྷྱོ་ན་མཿཐམས་ཅད་རྒྱུ་སྐར་རྣམས་ལ། ཨོཾ་དྭཱ་ད་ཤ་རཱ་སི་བྷྱོ་ན་མཿབཅུ་གཉིས་ཀྱི་ཁྱིམ་རྣམས་ལ། ཨོཾ་ཥོ་ཌ་ཤ་ཀ་ལ་བྷྱོ་ན་མཿབཅུ་དྲུག་གི་ཆ་རྣམས་ལ། ཨོཾ་ད་ཤ་དི་ཀ་པཱ་ལེ་བྷྱོ་ན་མཿབཅུ་ཕྱོགས་སྐྱོང་བ་རྣམས་ལ། ཨོཾ་བཛྲ་ནན་ཏི་ཀེ་ཤྭ་རཱ་ཡ་ན་མཿརྡོ་རྗེ་དགའ་བྱེད་དབང་ཕྱུག་ལ། ཨོཾ་བཛྲ་མཧཱ་ཀ་ལཱ་ཡ་ན་མཿརྡོ་རྗེ་ནག་པོ་ཆེན་པོ་ལ། ཨོཾ་བཛྲ་གྷ་ཎ་ཌ་ཀར་ཎྞཱ་ཡ་ན་མཿརྡོ་རྗེ་དྲིལ་བུའི་རྣ་བ་ཅན་ལ། ཨོཾ་བཛྲ་བྷྲིཾ་གི་ཎི་ན་མཿརྡོ་རྗེ་ཉམས་ཆུང་ལ། ཨོཾ་སརྦ་ཀྵེ་ཏྲ་པྤལེ་བྷྱོ་ན་མཿཐམས་ཅད་ཞིང་སྐྱོང་རྣམས་ལ།
ཨོཾ་སརྦ་དཱུ་ཏཱི་བྷྱོ་ན་མཿཐམས་ཅད་ཕོ་ཉ་མོ་རྣམས་ལ། ཨོཾ་ཧཱ་རི་ཏྱཻ་ན་མཿའཕྲོག་མ་ལ། ཨོཾ་སརྦ་སིདྡྷི་བྷྱོ་ན་མཿཐམས་ཅད་གྲུབ་པ་རྣམས་ལ། ཨོཾ་དྷརྨཱ་ཙཀྲཱ་ཡ་ན་མཿཆོས་ཀྱི་འཁོར་ལོ་ལ། ཨོཾ་གྷ་ཊ་བྷ་དྲ་ཡ་ན་མཿབུམ་པ་བཟང་པོ་ལ། ཨོཾ་བཛྲ་དུན་དུ་བྷྱཻ་ན་མཿརྡོ་རྗེ་རྔ་བོ་ཆེ་ལ། ཨོཾ་བོ་དྷི་བྲྀཀྵཱ་ཡ་ན་མཿབྱང་ཆུབ་ཀྱི་ཤིང་ལ་མཆོད་དོ། ། ཨོཾ་གུ་རུ་བུདྡྷ་བོ་དྷི་ས་ཏྭེ་བྷྱོ་ན་མོ་ན་མཿབླ་མ་དང་སངས་རྒྱས་དང་བྱང་ཆུབ་སེམས་དཔའ་རྣམས་ལ་མཆོད་ཅིང་ཕྱག་འཚལ་ལོ། ། ཞེས་པ་ནི་བདུད་རྩིས་མཆོད་པའི་ཆོ་གའོ། ། དེ་ནས་རིན་ཆེན་ཨིནྡྲ་ནཱི་ལ་སོགས་པ་རྣམས་དང་།
གསེར་དང་ཟླ་བ་ལྟ་བུའི་དངུལ་གྱི་མེ་ཏོག་དང་ནི་ཞེས་པ་འགྱུར་མངས་སུའོ། ། རིན་ཆེན་ཞེས་པ་རྭ་འབྲོ་ལ་མེད་དོ། ། རྣམ་པ་མང་པོའི་གོས་ཏེ་ཁ་དོག་ལྔའི་གོས་རྣམས་དང་། དྲི་དང་སྤོས་དང་མར་མེ་དང་། དྲིལ་བུ་དང་མེ་ལོང་དང་བླ་བྲེ་དང་ནི་རྣམ་མང་འབྲས་བུ་དང་ཁ་དོག་ལྔའི་བ་དན་ལ་སོགས་པ་རྣམས་དང་། གར་དང་རོལ་མོ་ཡིས་རྣམ་པར་བཀྲ་བའི་མཆོད་པ་བྱས་ཏེ། གཞན་པ་རྣམ་བཅུ་དག་ཀྱང་ཞེས་པ་ཕྱི་ནང་གི་མཆོད་པ་རྣམ་པ་བཅུ་ནི། འོག་ནས་འཆད་པར་འགྱུར་བའི་ཚིགས་བཅད་བརྒྱ་ང་ལྔ་པ་ལས་བརྗོད་པར་བྱའོ། ། ད་ནི་གནས་པ་དྲུག་པ་འཇིག་རྟེན་དང་འཇིག་རྟེན་ལས་འདས་པའི་དབང་སྦྱིན་པའི་ངོ་བོ་ཉིད་ཀྱི་གནས་པ་ནི་དངོས་སུ་བསྟན་པ་དེ་ལྟར་སློབ་མ་བདག་ཉིད་ཀྱི་ནུས་པས་འདས་མ་ཐག་པར་ཇི་ལྟར་གསུངས་པ་བཞིན་མཆོད་པ་བྱས་ཏེ། དེ་ནས་སློབ་དཔོན་དག་གི་ཞབས་ཀྱི་རྩ་བར་གཏུགས་པའི་ཕྱག་དང་།
མདུན་དུ་མཎྜལ་བྱས་ནས་མཆོག་གི་དངོས་གྲུབ་དོན་དུ་གཉེར་བའི་བུ་ཡིས་ཡོན་ནི་སྒོ་གསུམ་དག་པའི་སླད་དུ་དབུལ་བར་བྱའོ། ། དེ་ཡང་དག་པ་གསུམ་གྱིས་ཞེས་པ་ལུས་དང་ངག་དང་སེམས་དག་པས་རྫས་སམ་བདག་གི་ལུས་ཉིད་རང་གི་བུ་དང་བུ་མོ་དང་བཅས་ཏེ་དབུལ་བར་བྱའོ། ། གལ་ཏེ་རང་ལ་བུ་དང་བུ་མོ་མེད་ན་རང་གི་རིགས་ལས་སྐྱེས་པའི་གཞོན་ནུ་མ་དབུལ་བར་བྱའོ། ། དེ་ལྟར་ཡོན་ཕུལ་ཏེ། དེ་ནས་གསོལ་བ་གདབ་པ་དང་། སྨོན་ལམ་གདབ་པར་བྱའོ། ། ཇི་ལྟར་ན། དེ་རིང་ཉིད་ནས་མི་བཟད་འཇིགས་སུ་རུང་བའི་སྡུག་བསྔལ་ཅན་འཁོར་བས་འཇིགས་པ་དག་ནི་ཡེ་ལེར་སློབ་དཔོན་དག་སངས་རྒྱས་ཉིད་དེ་ཞེས་པ་ལྟར་རྒྱལ་བ་རྣམས་ཀྱི་བདག་ཉིད་སློབ་དཔོན་ཁྱོད་ལ་སྲིད་ཞིའི་རྒུད་པ་ལས་སྐྱོབ་པའི་སྐྱབས་གནས་སུ་ལྷག་པར་དམ་བཅའ་བར་མཆི་སྟེ་བྱང་ཆུབ་ཐོབ་ཀྱི་བར་དུའོ། ། སློབ་དཔོན་ཁྱོད་ཀྱི་ཞབས་ཀྱི་ཆུ་སྐྱེས་ངེས་པར་སྲིད་པའི་འཇིགས་འཕྲོག་དག་ལ་ཕྱག་འཚལ་ཞིང་ཡོན་དབུལ་བ་ནི་ལུས་ངག་སེམས་ནི་དག་པའི་དབང་གིས་སོ་ཞེས་པའི་ཚིག་གིས། གསེར་བཅས་མེ་ཏོག་དག་གིས་མཎྜལ་བྱས་ནས་བླ་མ་ལ་ནི་གསོལ་བ་གདབ་པར་བྱ་བར་འགྱུར་རོ། །
དེ་ནས་རིགས་དྲུག་གི་གོ་འཕང་ལ་གནས་པས་སྨོན་ལམ་གདབ་པར་བྱ་སྟེ། ཇི་ལྟར་ན། འདོད་པའི་རྡོ་རྗེ་ལ་ནི་རྡོ་རྗེ་དྲིལ་བུ་ཕྱག་རྒྱ་བླ་མ་དག་ཀྱང་སྤྱི་བོས་བཟུང་བར་བགྱི། ཞེས་པ་ལ་སོགས་པ་སྟེ། འདོད་ཅིང་བསྟེན་པར་བྱ་བའི་རྡོ་རྗེ་རིགས་ལ་གནས་པས་རྡོ་རྗེ་སྟོང་ཆེན་ཡི་གེ་ལྔ། དྲིལ་བུ་ཐིག་ལེ་སྟོང་པ་ཡི་གེ་དྲུག ཕྱི་ནང་གི་ཡབ་ཡུམ་གྱི་སྐུ་གསུང་ཐུགས་ཀྱི་ཕྱག་རྒྱ་ད་ང་། བླ་མ་དག་ཀྱང་མི་འབྲལ་བའི་དམ་ཚིག་འདི་ཐམས་ཅད་སྤྱི་བོས་གུས་པའི་ཚུལ་གྱིས་བཟུང་བར་བགྱིའོ། ། རིན་ཆེན་ལ་ནི་སྦྱིན་པ་སྦྱིན་བགྱི་ཞེས་པ་རིན་ཆེན་གྱི་རིགས་ལ་གནས་པར་བྱས་ནས། བསོད་ནམས་ཀྱི་ཚོགས་ཀྱི་སླད་དུ་སྦྱིན་པ་རྣམ་པ་བཅུ་སྦྱིན་པར་བགྱིའོ་ཞེས་ཏེ་བཅུ་ནི།
རིན་ཆེན་ལྔ་དང་ལྕགས་ལྔ་དང་ཁ་ཟས་བ་ལང་དང་རྟ་དང་གླང་ཆེན་དང་བུ་མོ་དང་། ནོར་འཛིན་མ་ས་གཞི་དང་འདོད་པར་བྱ་བའི་ཆུང་མ་དང་། རང་གི་ལུས་ཀྱི་ཤ་སྦྱིན་པ་སྟེ་རྣམ་པ་བཅུ་རུ་འདོད་དོ། ། ཞེས་པ་རྣམས་ཏེ། ཡིད་ལ་ཇི་ལྟར་བསམས་པ་བཞིན་གྱི་དོན་གཙོ་བོ་ནོར་བུ་རིན་ཆེན་འབྱུང་ལྡན་གྱི་སྐུ་བསྒྲུབས་ན་སྦྱིན་པ་རྣམ་བཅུ་སྦྱིན་པར་བགྱིའོ་ཞེས་པ་རིན་འབྱུང་གི་གོ་འཕང་ལ་གནས་པའི་སྨོན་ལམ་མོ། ། འཁོར་ལོ་འདི་ལ་རྒྱལ་བ་མཆོག་གི་དམ་ཚིག་བསྐྱང་བར་བགྱི། ཞེས་པ་འཁོར་ལོའི་རིགས་ལ་གནས་པས་བདུད་རྩི་ལྔ་ལ་སོགས་པ་དང་། གོ་ཀུ་ད་ཧ་ན་ཤ་ལྔ་བསྐྱེད་པའི་རྣལ་འབྱོར་གྱིས་བསྒྲུབས་ནས་བསྙེན་པ་དྲང་བའི་དོན་དང་། ཕུང་པོ་ལ་ལྟོས་པ་མེད་པ་དང་། དབང་པོའི་ཚོགས་པ་ཡུལ་ལས་བསྲུང་བ་ངེས་པའི་དོན་ཏེ།
དེ་དག་བཟུང་བར་བགྱིའོ་ཞེས་པ་སྟེ་རྣམ་སྣང་གི་གོ་འཕང་ལ་གནས་པའི་སྨོན་ལམ་མོ། ། རལ་གྲི་ལ་ནི་མཆོད་པ་བགྱི་སྟེ་ཞེས་པ་རལ་གྲིའི་རིགས་ལ་གནས་པར་འགྱུར་བས་བླ་མ་དང་སངས་རྒྱས་དང་བྱང་ཆུབ་སེམས་དཔའ་རྣམས་དང་མཆོད་པར་འོས་པ་གཞན་རྣམས་ལ་ཡང་ཕྱི་ནང་གི་ཡོ་བྱད་ཐམས་ཅད་ཀྱིས་མཆོད་པར་བགྱི་ཞེས་པ་དོན་གྲུབ་ཀྱི་རིགས་ལ་གནས་པའི་སྨོན་ལམ་མོ། ། གསལ་བར་ཆུ་སྐྱེས་རིགས་ལ་སྟེ་པདྨའི་རིགས་ལ་གནས་པར་གྱུར་པས་རིགས་དང་རིགས་མ་ཡིན་པ་ལ་མངོན་པར་བགྲོད་པར་འགྲོ་བས་གསལ་བར་པདྨ་ལ་རེག་པ་ལས་ཚུལ་ཁྲིམས་ཀྱི་སྡོམ་པ་བསྐྱང་བའི་སླད་དུ་ཁུ་བ་མི་ཉམས་པའི་ཚངས་པར་སྤྱོད་པའི་སྡོམ་པ་དག་ཀྱང་བསྐྱང་བར་བགྱིའོ་ཞེས་པ་པདྨའི་གོ་འཕང་ལ་གནས་པའི་སྨོན་ལམ་གདབ་པར་བྱའོ། ། སེམས་ཅན་རྣམས་ནི་ཐར་པའི་སླད་དུ་རྒྱལ་བ་བསྐྱེད་མཛད་རིགས་ལ་སྟེ་རྡོ་རྗེ་རྩེ་གཅིག་པའི་རིགས་རྡོར་སེམས་ཀྱི་གོ་འཕང་ལ་གནས་པར་འགྱུར་པས་སྟོང་པ་ཉིད་དང་སྙིང་རྗེ་དབྱེར་མེད་པའི་བདག་ཉིད་ཕྱག་རྒྱ་ཆེན་པོའི་དངོས་གྲུབ་ཀྱི་མཚན་ཉིད་ཅན་གྱི་བྱང་ཆུབ་བདག་གིས་བསྐྱེད་པར་བགྱིའོ། ། ཞེས་རྡོར་སེམས་ཀྱི་གོ་འཕང་ལ་གནས་པའི་སྨོན་ལམ་གདབ་པར་བགྱིའོ། ། དེ་ལྟར་སྨོན་ལམ་གདབ་པ་བྱས་པའི་ཚེ་དབང་བསྐུར་བའི་སླད་དུ་གསོལ་བ་བཏབ་པའི་བླ་མ་དགྱེས་ཤིང་མཉེས་པར་གྱུར་པས་སློབ་མ་ཁྲུས་བྱས་དྲི་ཡིས་རྗེས་བྱུགས་བརྟུལ་ཞུགས་ངེས་པ་དང་ལྡན་པ་ཤར་གྱི་སར་ནི་དཀྱིལ་འཁོར་གྱི་ཕྱི་རོལ་དུ་བཞག་པར་བྱ་སྟེ། དངོས་གྲུབ་ཀྱི་ལྟས་བརྟག་པའི་དོན་དུ་སོ་ཤིང་སྔར་བརྗོད་པའི་ཆོ་གས། རྒྱལ་བ་མཆོག་གི་རྡོ་རྗེ་དག་གིས་ཞེས་པ་ཨོཾ་ཨཱཿཧཱུྃ་ཧོཿཧཾ་ཀྵཿསྟེ་སྔགས་འདི་དག་གིས་ལན་བདུན་མངོན་པར་བསྔགས་པ་རབ་ཏུ་སྦྱིན་པར་བྱས་ཏེ། དེ་ནས་ལག་པས་གསོར་བ་སྟེ་བསྒྲིལ་ནས་དྲིའི་དཀྱིལ་འཁོར་གྱི་སྟེང་དུ་དོར་བར་བྱའོ། ། དེ་ལས་ཕྱོགས་ཀྱི་ཆ་གང་དུ་མགོ་ལྷུང་བ་དེར་སློབ་མ་དེའི་ལས་རབ་འབྱམས་འགྲུབ་པར་འགྱུར་ཏེ།
ཕྱོགས་བརྒྱད་རྣམས་སུ་ཞི་བ་ལ་སོགས་པའི་ལས་བྱ་བར་སྔར་གསུངས་པ་རྣམས་སོ། ། དེ་ནས་སྔར་གྱི་སྔགས་ཀྱིས་ཁར་ཆུ་ཁྱོར་བ་གསུམ་བླུད་དེ་དག་པར་བྱས་ནས་དཀྱིལ་འཁོར་ལ་ཡོལ་བ་བཀོད་ཅིང་དཀྱིལ་འཁོར་གྱི་ཤར་གྱི་སར་སློབ་མ་ཁྲིད་དེ། དེ་ནས་དེའི་ལྕེ་ལ་བདུད་རྩི་ལྔ་སྦྱིན་པར་བྱའོ། ། འདིས་མཚོན་ནས་དམ་ལ་བཞག་པ་བཞི་བྱ་བར་སཱ་དྷ་པུ་ཏྲས་བཤད་དོ། ། དེ་ནས་རྒྱལ་བ་མཆོག་གི་དམ་ཚིག་གིས་ཏེ་བདུད་རྩི་ལྔ་དང་སྒྲོན་མ་ལྔ་པོ་དག་གིས་བསྒྲུབས་པའི་སྤོས་བདུད་རྩིའི་རིལ་བུ་ལྟ་བུ་ནི་དབང་བསྐུར་བའི་སྔར་བསྒྲུབས་ནས་སྤོས་དེ་ཉིད་དབང་གི་དུས་སུ་ལྷ་དབབ་པའི་དོན་དུ་བསྲེགས་པར་བྱའོ། ། དེ་ལ་དབབ་པའི་སྔགས་ནི་ཧཱུྃ་གི་ཡི་གེ་གཅིག་ཏེ་ཨ་ར་ལ་དང་བཅས་པ་ཞེས་པ། ཨོཾ་ཨ་ར་ར་ར་ར་ལ་ལ་ལ་ལ་བཛྲ་རྡོ་རྗེ། ཨཱ་བེ་ཤ་ཡ་འབེབས་པ། ཧཱུྃ་ཞེས་པ་སྟེ། ཨོཾ་ཨཱཿཧུྃ་ལུས་ངག་ཡིད་ཀྱི་ས་བོན།
ར་མེ། ལ་ས་སྟེ། རྡོ་རྗེ་བཞི་དག་པས་ས་བོན་བཞི་བཞི་དང་། སྡིག་པ་བསྲེག་ཅིང་ལྷ་རྒྱས་པའི་དོན་ཏོ། ། སྔགས་འདིས་ཁྲོ་བོའི་གཙོ་བོ་རྡོ་རྗེ་ཤུགས་བསྐུལ་བ་བྱས་ནས་སློབ་མ་ལ་ཁྲོ་བོ་དབབ་བོ་ཞེས་པའི་དོན་ཏོ། ། འདིས་དབབ་པའི་དུས་སུ་སློབ་མ་ཤུགས་སུ་བསྐྱེད་ཅེས་བླ་མ་དག་གསུང་སྟེ། དེ་བཞིན་གཤེགས་པ་ཐམས་ཅད་སྤྱན་འདྲེན་པ་པོ་ཡིན་པས་སོ། ། སཱ་དྷུ་པུ་ཏྲས་འོད་དཔག་ཏུ་མེད་པ་བསྒོམ་ཞེས་ཟེར་རོ། ། འོན་ཀྱང་ཡེ་ཤེས་དགུག་པའི་རིགས་པས་སློབ་མ་གཙོ་བོར་བསྐྱེད། སློབ་དཔོན་དུས་འཁོར་ཡབ་ཡུམ་སྙོམས་པར་ཞུགས་པ་ལས་བྱུང་བའི་རྡོ་རྗེ་ཤུགས་སྔགས་ཀྱིས་བསྐུལ་བའི་ཡེ་ཤེས་པ་བཀུག
གཙུག་ཏོར་དུ་གཙོ་བོ། སྙིང་ཁར་ནུས་མ། དཔྲལ་བར་གཤེགས་པ་གཤེགས་མ། མགྲིན་པར་སེམས་དཔའ་སེམས་མ་དང་ཁྲོ་བོ། ལྟེ་བར་གསུང་གི་ལྷ། གསང་བར་སྐུའི་ཁྲོ་བོ་ཡུམ། ལས་ཀྱི་འཁོར་ལོ་ལ་ལྷ་ཆེན་བཅུ་གཉིས་བྱ་བའི་འཁོར་ལོ་ཀླུ་དང་རབ་གཏུམ་མ་ཐིམ་པར་བསྒོམ་པར་མངོན་ནོ། ། དབབ་པའི་སྔགས་འདི་ལ་བཟླས་པ་བྱེ་བ་དང་སྦྱིན་སྲེག་འབུམ་ཕྲག་བཅུ་ཡིས་སྔོན་དུ་བསྙེན་པར་བྱའོ། ། དེ་ནས་དབབ་པ་འགྲུབ་པར་འགྱུར་ཏེ་སྔགས་དྲན་པ་ཙམ་གྱིས་ཁྲོ་བོ་འབེབས་པར་བྱེད་དོ། ། རྫས་འབའ་ཞིག་གིས་དབབ་པ་ནི།
ཡི་དྭགས་ཁར་ནི་གུ་གུལ་བཞུག ། མར་ངོའི་ཡི་དྭགས་ཉིན་ཞག་ལ། ། ཡི་དྭགས་མེས་བསྲེགས་བདུག་པས་ནི། ། འགྲོ་བ་མ་ལུས་འབེབས་པར་བྱེད། ། ཅེས་དང་། ཐོད་པ་དེ་དག་གསེར་ཤིང་གི། ། འབྲས་བུ་མ་དུ་ལུ་ག་དང་། ། ཨ་ལ་ཙི་ཏྲ་ཤུ་དག་དང་། ། ཁྱིམ་བྱའི་སྒོ་ངས་བདུགས་ན་འབེབས། ། ཞེས་དཱ་རི་ཀ་པའི་དབང་རབ་བྱེད་ཀྱི་འགྲེལ་པར་དྲངས་ཏེ་མཆོག་མ་ཡིན་ནོ། །
དེ་ལ་ཕེབས་པའི་མཚན་ཉིད་ནི། ཚིགས་སུ་བཅད་པ་བརྒྱད་ཅུ་རྩ་བརྒྱད་པ་ཡིས་གསུངས་པ་འདིར་བཤད་པར་འགྱུར་བ་དེ་ལ་ཁྲ་བོའི་རྒྱལ་པོ་ཕེབས་ན་མཚོན་ཆས་མཛེས་པའི་ལག་པ་དག་གིས་བདུད་ཀྱི་ཚོགས་ལ་བསྡིགས་བྱེད་ཅིང་། ཞེས་པ་ནི། འདིར་སློབ་མ་ལ་ཁྲོ་བོའི་རྒྱལ་པོ་རྡོ་རྗེ་ཤུགས་ཕེབས་པར་གྱུར་ན། མཚོན་ཆས་མཛེས་པར་བྱས་པའི་ལག་པ་དག་གིས་བརྟན་པ་དང་གཡོ་བ་གང་ལ་བསྣུན་པ་དེ་ཕྱེ་མ་བརྒྱར་བྱེད་དོ། ། བདུད་ཀྱི་ཚོགས་ཆོས་ལ་འཚེ་བར་བྱེད་པ། གང་ལ་སྡིགས་མཛུབ་ཀྱིས་བསྡིགས་པ་དེ་ས་ལ་འགྱེལ་བར་བྱེད་ཅིང་སེམས་མེད་པར་བྱེད་དོ། ། དེ་བཞིན་དུ་གཡོན་བརྐྱང་བ་ལ་སོགས་རྐང་བའི་སྟངས་སྟབས་རྣམས་དང་ནི་ལག་པའི་ཕྱག་རྒྱ་རྣམ་མང་བཅིངས་པ་དག་གིས་རྡོ་རྗེའི་གར་གྱི་བཀོད་པ་དུ་མས་གར་བྱེད་དོ། ། འདིར་སློབ་མ་གང་ཞིག་སྔར་གར་གྱི་མཚན་ཉིད་ཅུང་ཟད་ཀྱང་མི་ཤེས་པ་དེ་ཉིད་ཁྲོ་བོ་ཕེབས་པར་གྱུར་པ་ན་ས་ལ་རྡོ་རྗེའི་གར་སྣ་ཚོགས་བྱེད་དོ། ། དེར་མ་ཟད་བར་སྣང་ལ་ཡང་རྣམ་མང་བཅིང་བ་དག་གིས་ཤེས་པ་གར་སྣ་ཚོགས་བྱེད་དོ། །
ཅི་སྟེ་བཞད་པར་བྱད་ན་དེའི་ཚེ་ཧུྃ་གི་ཡི་གེ་འདྲེས་པས་དགྲ་སྟེ་བདུད་ཀྱི་ཚོགས་ལ་འཇིགས་པ་སྟེར་བ་དང་ནི་དེ་བཞིན་དུ་སློབ་མ་གང་ཞིག་སྔར་མི་ཤེས་པ་དེ་ཁྲོ་བོ་ཕེབས་པ་ན་མི་ལ་སོགས་པ་རྣམས་ཀྱིས་རྟོགས་པར་བྱ་བ་མ་ཡིན་པའི་སྒྲ་སྟེ་སྐད་གྱིས་རྒྱུད་གཞན་དུ་མ་ལས་གང་གསུངས་པའི་རྡོ་རྗེའི་གླུ་ཡང་བྱེད་དོ། ། དེའི་ཕྱིར་ཁྲོ་བོའི་རྒྱལ་པོ་ཕེབས་པ་ནི་གང་ལ་ཡང་ངོ་ཚ་མེད་ཅིང་འཇིགས་ཤིང་དོགས་པ་མེད་པར་འགྱུར་ཏེ་ཡོན་ཏན་དབང་གིས་ཤེས་པ་ཁྲོ་བོའི་རང་བཞིན་ནམ་ངང་ཚུལ་གྱི་དབང་གིས་སོ། ། ལྷ་གཞན་དག་ཀྱང་ཞི་བའོ་ཞེས་པ་ནི་ཅི་སྟེ་སྤྱན་ལ་སོགས་པའི་ལྷ་ཞི་བ་ཡིན་ན། དེ་ཕེབས་པའི་ངང་ཚུལ་ཡང་ཞི་བའོ། ། ཞེས་པ་སྟེ་ཁྲ་ོབོའི་དབབ་པའི་ངེས་པའོ། ། འདིར་ཡང་རྒྱ་ཆེར་གཞན་ཁྲོ་བོ་བཅུ་པོ་ཕེབས་པ་རྣམས་ཀྱི་རང་བཞིན་བཅུ་པོ་རྣམས་ནི་རང་རང་གི་ཕྱག་རྒྱ་བཅིང་བ་ལས་ཁྲོ་བོ་དེ་དང་དེ་ཕེབས་པར་རིག་པར་བྱའོ། ། ལྷ་རྣམས་ཀྱི་མཚན་མ་གང་གི་ལྷ་གང་བསྐྱེད་པའི་མཚན་མ་དེ་ཡང་ལྷ་དེ་དང་དེའི་ཕྱག་གིས་མཐིལ་ན་གནས་པའི་ཕྱག་རྒྱ་མཚན་མར་འགྱུར་ཏེ་དེས་ན་ལྷ་དེའི་ཕྱག་མཚན་ཇི་ལྟར་ཡིན་པ་ནི་ལྷ་བསྐྱེད་བྱེད་ཀྱི་མཚན་མ་དེ་ཡིས་ཤེས་པར་བྱའོ་ཞེས་པ་གནས་སྐབས་ཐམས་ཅད་དུ་ངེས་པའོ། ། ད་ནི་སྐུ་ཞེས་པ་ལ་སོགས་པ་ཁྲོ་བོའི་རྒྱལ་པོའམ་བྱང་ཆུབ་སེམས་དཔའི་སྐུ་དང་ལ་སོགས་པས། གསུང་དང་ཐུགས་ཀྱིས་བྱིན་གྱིས་བརླབས་པའི་ངེས་པ་གསུངས་ཏེ། འདིར་སྐུ་ཕེབས་པས་ནི་རྣལ་འབྱོར་ལྡན་པ་ཞེས་པ་ལྷའི་སྐུ་རྡོ་རྗེས་བྱིན་གྱིས་བརླབས་པར་གྱུར་ན་རང་བཞིན་ཡོན་ཏན་དབང་གིས་ཤེས་པ་དྲག་པོ་དང་ཞི་བའི་རང་བཞིན་གྱིས་སློབ་མ་ལྷའི་སྐུའི་བྱ་བ་བྱེད་པ་སྟེ།
དེ་ལྟར་ཁྲོ་བོ་དང་བྱང་ཆུབ་སེམས་དཔའ་ནི་ནམ་མཁའ་ལ་འགྲོ་བ་དང་ས་འོག་ཏུ་འགྲོ་བ་མཛད་པ་དེ་བཞིན་དུ་སློབ་མས་བྱེད་ཅིང་། དཀྱིལ་འཁོར་ལ་སོགས་པ་སྔར་མ་མཐོང་བ་བསྐྱེད་པ་ཞེས་པ་འདྲི་བ་དང་། རི་བསྒྱེལ་བ་ཞེས་རྭ་མངས་ཀྱིས་འདོན་པ་ལྟར་རི་བོ་འབྱིན་པ་ལ་སོགས་པ་མཆོག་གི་ལྷའི་སྐུ་རྡོ་རྗེས་བྱིན་གྱིས་བརླབས་པར་གྱུར་པས་སྐུའི་བྱ་བ་སྣ་ཚོགས་བྱེད་དོ། ། དེ་བཞིན་དུ་གསུང་ཕེབས་པས་ནི་སྲིད་པ་གསུམ་པོ་ལྷ་དང་ཀླུ་དང་ལྷ་མིན་རྣམས་ཀྱིས་རྩོད་པ་ལས་རྣམ་པར་རྒྱལ་བའི་ངེས་པའི་ཚིག་སོ་སོ་ཡང་དག་རིག་པ་སྨྲ་བ་པོར་འགྱུར་ཏེ། ལྷའི་གསུང་རྡོ་རྗེས་བྱིན་གྱིས་བརླབས་པའི་སློབ་མ་རྨོངས་པ་ཡང་འཇམ་དཔལ་ཇི་ལྟ་བ་དེ་བཞིན་དུ་ངག་གི་དབང་ཕྱུག་ཏུ་འགྱུར་རོ། ། ཞེས་པ་ངེས་པའོ། ། དེ་བཞིན་དུ་མཆོག་གི་ལྷའི་ཐུགས་ཕེབས་པས་ནི་ཕ་རོལ་གཞན་གྱི་སྙིང་ལ་གནས་པའི་སེམས་ཀྱི་རྣམ་པ་ཐམས་ཅད་བྱུང་བ་འདས་པ་དང་། འབྱུང་བ་མ་འོངས་པ་དང་། ད་ལྟར་བྱུང་བ་མངོན་སུམ་གྱིས་མ་མཐོང་བའི་དོན་ཐམས་ཅད་སློབ་མས་ཤེས་པར་འགྱུར་ཞེས་པ་ཐུགས་འབེབས་པའི་ངེས་པའོ། ། ཅི་སྟེ་སྐྱེ་བ་སྔ་མའི་མི་རྟོག་ཡེ་ཤེས་ཀྱི་བག་ཆགས་གོམས་པ་ཉིད་ཀྱི་སྟོབས་ཀྱིས་སློབ་མ་ཁ་ཅིག་ལ་ཡེ་ཤེས་ཕེབས་པར་འགྱུར་ཏེ།
དེའི་ཚེ་དཀྱིལ་འཁོར་ལ་ལྷའི་རྣམ་པ་མངོན་སུམ་དུ་མཐོང་བ་འགྲུབ་པར་འགྱུར་ཞིང་སངས་རྒྱས་སུ་འགྱུར་རོ། ། བླ་མའི་ཡང་བླ་མ་ཞེས་པ་མངོན་པར་ཤེས་པ་ལྔ་ཐོབ་པ་དང་། རྣལ་འབྱོར་གྱི་ས་བཅུའི་དབང་ཕྱུག་ཏུ་འགྱུར་རོ། ། འདིས་སངས་རྒྱས་ཞེས་པ་ནི་སངས་རྒྱས་སུ་ཉེ་བར་བཏགས་ནས་བསྟན་པའི་ཚིག་སྟེ། དགོངས་གཞི་ཏིང་ངེ་འཛིན་ཐོབ་ནས་ལོ་གསུམ་ཕྱོགས་གསུམ་གྱིས་རླུང་སེམས་འཕོ་མེད་དུ་གྱུར་ཏེ་ཡེ་ཤེས་ཀྱི་ལུས་འགྲུབ་པ་ལ་དགོངས་སོ། ། དེ་བཞིན་དུ་རྫུ་འཕྲུལ་ལྡན་པའི་སྟོན་པ་གཅིག་པུ་ཞེས་པ་ཡང་སྔ་མ་དེ་བཞིན་དུ་ཉེ་བར་བཏགས་པ་ཡིན་ནོ། ། སྐུ་དང་གསུང་དང་ཐུགས་དང་ཡེ་ཤེས་ཀྱི་བྱིན་བརླབས་ཀྱིས་མཚན་ཉིད་ཀྱི་ངེས་པ་བསྟན་པའོ། ། ད་ནི་ས་ཞེས་པ་ལ་སོགས་པའི་སྤྱན་མ་ལ་སོགས་པ་རྣམས་ཀྱི་བྱིན་གྱིས་བརླབས་པ་གསུངས་ཏེ། འདིར་གང་གི་ཚེ་ས་སྤྱན་མ་ཕེབས་པས་ནི་རྣལ་འབྱོར་པ་དག་སྟེ་སློབ་མ་བྱིན་གྱིས་བརླབས་པར་འགྱུར་ན་རི་དང་མཚུངས་པར་འགྱུར་ཏེ་མི་བརྒྱ་ཕྲག་དུ་མས་བསྐྱོད་པར་མི་ནུས་སོ། ། ཆུས་ཀྱང་བསིལ་བར་རབ་ཏུ་འགྱུར་ཞེས་པ་འདིར་མཱ་མ་ཀཱི་ཡིས་བྱིན་གྱིས་བརླབས་པའི་རྣལ་འབྱོར་པས་གང་ཞིག་བསྲེག་པ་སྟེ་ཚ་བའི་རིམས་ཀྱིས་བཟུང་བ་ལ་འཁྱུད་ན་ཡང་དེའི་ཚ་བའི་རིམས་དང་བྲལ་བར་འགྱུར་རོ། །
མེ་ཕེབས་པས་ནི་བསྲེག་པར་འགྱུར་ཏེ་ཞེས་པ། འདིར་གང་གི་ཚེ་གོས་དཀར་པོས་བྱིན་གྱིས་བརླབས་པར་གྱུར་ན་དེའི་ཚེ་དངོས་པོ་གང་ལ་རེག་པ་དེ་བསྲེག་པར་བྱེད་དོ། ། ཅི་སྟེེ་རླུང་སྒྲོལ་མ་ཕེབས་པས་ཀྱང་ནི་བྱིན་གྱིས་བརླབས་པ་ན་དེ་བཞིན་དུ་ལྕི་བའི་ཡོན་ཏན་ཅན་གཤེར་བ་སྐམ་པ་དག་ཏུ་གྱུར་པས་ཡང་བར་རབ་ཏུ་འགྱུར་ཏེ། དེའི་ཕྱིར་དངོས་པོ་གང་ལ་འཁྱུད་པ་དེ་དཔག་ཚད་དུ་མ་རྣམས་སུ་བསྒྲོད་པར་བྱེད་དོ། ། དེ་བཞིན་དུ་སྟོང་པ་ཕེབས་པས་མི་སྣང་བར་འགྱུར་ཞེས་པ་རྡོ་རྗེ་དབྱིངས་ཀྱི་དབང་ཕྱུག་མ་ཕེབས་ན་གང་ལ་རེག་པ་དེ་ཉིད་མི་སྣང་བར་འགྱུར་རོ། ། སའི་སྟེང་དུ་ནི་མཁའ་ལ་སྤྱོད་ཅིང་རྒྱུ་བ་ཉིད་དུ་རབ་ཏུ་འགྱུར་ཞེས་པ་སྟེ་ངེས་པའོ། ། དེ་བཞིན་དུ་གཟུགས་ལ་སོགས་པ་ཕེབས་པ་ཐམས་ཅད་རང་བཞིན་ཡོན་ཏན་དབང་གིས་རིམ་པ་ཡིས་ནི་མཚན་ཉིད་རྣམས་རིག་པར་བྱ་སྟེ་ཞེས་པ་འདིར་གང་གི་ཚེ་ལྷའི་མིག་ས་སྙིང་ཕེབས་པར་གྱུར་ན་དེའི་ཚེ་མཆོག་གམ་གཞན་གྱི་གཟུགས་སམ་ལྷའི་གཟུགས་ཞེས་འགྱུར་མངས་སུ་འདོན་པ་དང་། ཐ་མལ་གཞན་གྱིས་མི་མཐོང་བའི་རྫས་ཀྱང་མངོན་སུ་དུ་མཐོང་བར་འགྱུར་རོ། ། གང་གི་ཚེ་ལྷའི་རྣ་བ་ཕྱག་རྡོར་ཕེབས་པར་གྱུར་ན་དེའི་ཚེ་སེམས་ཅན་རྣམས་ཀྱི་སྒྲ་གང་ཕལ་པས་མི་ཐོས་པ་དེ་དག་ཐོས་པར་འགྱུར་རོ། ། གང་གི་ཚེ་ལྷའི་ཡིད་ཀུན་བཟང་ཕེབས་པར་གྱུར་ན་དེའི་ཚེ་གཞན་གྱི་སེམས་ཀྱི་རང་བཞིན་ཡེ་ཤེས་ཀྱི་མིང་ཅན་ཤེས་པར་འགྱུར་རོ། །
ཡེ་ཤེས་ཞེས་པ་རྭ་མངས་འབྲོ་ལ་མེད་དོ། ། གང་གི་ཚེ་ལྷའི་ལུས་ཀྱི་དབང་པོ་སྒྲིབ་སེལ་ཕེབས་པར་འགྱུར་ན་དེའི་ཚེ་ལྷའི་རེག་བྱ་གཞན་འཛིན་པར་འགྱུར་ཞིང་། སྔོན་གྱི་རང་གཞན་གྱི་སྐྱེ་བ་སྔ་མའི་གནས་སྐབས་ཤེས་པར་འགྱུར་རོ། ། གང་གི་ཚེ་ལྷའི་ལྕེ་འཇིག་རྟེན་དབང་ཕྱུག་ཕེབས་པར་གྱུར་ན་དེའི་ཚེ་ལྷའི་རང་སྟོང་ཉིད་ཀྱི་རོ་མྱོང་བར་འགྱུར་རོ། ། དེས་ན་ནམ་མཁའི་ཁམས་ལ་རྫུ་འཕྲུལ་གྱིས་འགྲོ་བ་ཉིད་དུ་འགྱུར་རོ། ། གང་གི་ཚེ་ལྷའི་སྣ་མཁའ་སྙིང་ཕེབས་པར་གྱུར་ན་དེའི་ལྷའི་དྲི་སྟོང་ཉིད་ཀྱི་དྲི་འཛིན་པར་འགྱུར་ཏེ། དེས་ན་མཚན་མ་དེ་དག་སངས་རྒྱས་ལྷ་མོ་བྱང་སེམས་ཁྲོ་བོ་ཐམས་ཅད་ཀྱིས་བྱིན་གྱིས་བརླབས་པའི་མཚན་མར་འགྱུར་རོ་ཞེས་པ་ནི་ཕེབས་པའི་མཚན་ཉིད་ངེས་པའོ། ། ད་ནི་དབབ་པ་ཞེས་པ་ལ་སོགས་པ་ལྷ་དབབ་པ་བསྐྱེད་པའི་རྒྱུའི་མཚན་ཉིད་གསུངས་ཏེ། འདིར་ལྷ་དབབ་པ་གང་དང་གང་ཡིན་པ་དེ་རྣམས་ནི་ངེས་པར་ཞེས་པ་ཐམས་ཅད་གཅིག་ཏུ་རྒྱུ་འདི་རྣམས་ཀྱི་སྟོབས་ལས་འབྱུང་བར་འགྱུར་ཏེ། སྔགས་པ་ཞེས་པ་སློབ་དཔོན་རྣམས་ཀྱིས་སྦྱོར་བ་དྲུག་བསྒོམས་པའི་སྟོབས་དང་།
སྔོན་དུ་བསྙེན་པའི་དབྱེ་བ་དང་ནི་ཞེས་པ་ནང་གི་བསྙེན་པའི་ཆོ་ག་སྣ་ཚོགས་པ་ཕུང་པོ་དང་དབང་པོ་ལ་ལྟོས་པ་མེད་པ་དང་། རྣམ་མང་དམ་ཚིག་ཅེས་པ་བྱང་ཆུབ་ཀྱི་སེམས་ཀྱི་ཐིག་ལེ་ལ་སོགས་པས་བསྲུང་བ་འཕོ་བའི་ལོངས་སྤྱོད་ལ་ལྟོས་པ་མེད་པ་སོགས་ལྟོས་མེད་བཞིའི་དམ་ཚིག་བསྲུང་བ་དང་། དེ་བཞིན་དུ་ནང་གི་སྔགས་ཀྱི་བཟླས་པ་ལ་སོགས་པ་དག་གིས་ཀྱང་ཕེབས་པར་འགྱུར་གྱི། དེ་དག་ལས་རྣམ་པ་གཞན་དུ་ནི་ཕེབས་པར་མི་འགྱུར་རོ། ། འགའ་ཞིག་གི་ཚེ་བླ་མ་བརྒྱུད་པའི་རིམ་པས་རྣམ་པར་དག་པའི་སློབ་མ་མཆོག་ལ་ཕེབས་པར་འགྱུར་ཏེ། སངས་རྒྱས་རྡོ་རྗེ་སེམས་དཔའ་བདེ་སྟོང་དབྱེར་མེད་ཀྱི་རོ་མྱང་བར་བྱེད་པའི་སློབ་མས་མཆོག་གི་མདུད་རྩི་ཁུ་བ་མི་འཕོ་བའི་དབང་ལས་དོན་དམ་པའི་དཀྱིལ་འཁོར་འགའ་ཞིག་ཏུ་ནི་དོན་དམ་བཞི་པའི་དབང་བསྐུར་བ་ལས་མཆོག་གི་བུ་ལ་འགྱུར་མེད་ཡེ་ཤེས་ཕེབས་པར་འགྱུར་རོ། ། མི་ཡི་བདག་པོ་ཞེས་པ་ནི་རྒྱལ་པོ་ཟླ་བ་བཟང་པོ་ལ་བོད་པའོ། ། དེས་ན་རང་གི་སེམས་བྱིན་གྱིས་བརླབ་པའི་རིམ་པ་སྦྱོར་བ་དྲུག་གི་སྒོམ་པས་དམན་པའི་གང་ཟག་རྣམ་པ་མང་པོ་སྲིད་པར་གནས་པ་དག་གི་སོ་སོ་སྐྱེ་བོའི་སྔགས་པ་རྣམས་ལ་འཇིག་རྟེན་པའི་དངོས་གྲུབ་ཀྱང་འགྲུབ་པ་ཡོད་པ་མིན་ན། འདས་པའི་དངོས་གྲུབ་འགྲུབ་པ་ལ་ལྟ་སྨོས་ཀྱང་ཅི་དགོས་སོ། ། འཇིག་རྟེན་པའི་དངོས་གྲུབ་གང་ཞེ་ན།
གཡོ་བའི་བདེ་བ་ཇི་སྲིད་འོག་མིན་གྱི་སྲིད་པའི་མཐར་ཐུག་པའི་བར་དུ་འབྱུང་བའི་གཟུགས་ཀྱི་ཁམས་བདེ་བ་དེ་བཞིན་གཤེགས་པས་འཇིག་རྟེན་པའི་དངོས་གྲུབ་ཅེས་གསུངས་པའོ། ། འདིར་བསྟན་པ་འདི་ནི་ལྷ་མཆོག་རྣམས་ཀྱི་ཡེ་ཤེས་དབབ་པའི་མཚན་ཉིད་བསྟན་པའོ། ། གཞན་དུ་འབྱུང་པོ་དང་སྲིན་པོའི་འཁོར་ལ་སོགས་པ་རྣམས་ཀྱི་ཡེ་ཤེས་དབབ་པ་ནི་མཐའ་ཡས་པ་སྟེ། དེ་རྣམས་ཀྱི་ཕེེབས་པའི་མཚན་ཉིད་དང་། བླ་མའི་བཀའ་ཡི་མཚན་ཉིད་ཀྱང་ལེའུ་ལྔ་པའི་ཡེ་ཤེས་གྲུབ་པ་ལས་བརྗོད་པར་བྱ་སྟེ། དེ་ན་འདིར་དཀྱིལ་འཁོར་དུ་འཇུག་པ་ལ་འཇིག་རྟེན་པ་དེ་དག་དབབ་པ་དང་ཕེབས་པའི་མཚན་ཉིད་དེ་དག་མ་གསུངས་སོ་ཞེས་པ་ནི་བཅོམ་ལྡན་འདས་ཀྱི་ཡེ་ཤེས་དབབ་པའི་ངེས་པའོ། ། ད་ནི་ཕེབས་པ་བཏང་ཞེས་པ་ལ་སོགས་པས་ཕེབས་པ་ཉེ་བར་བྱེད་པ་དེ་བཞིན་གཤེགས་པ་ལ་སོགས་པའི་ཆོ་ག་གསུངས་ཏེ། འདིར་གང་གི་ཚེ་སློབ་མ་ཁྲོ་བོའི་ལྷ་ལ་སོགས་པས་བྱིན་གྱིས་བརླབས་པ་དེའི་ཚེ་སློབ་དཔོན་གྱིས་གང་ཅུང་ཟད་མངོན་པར་འདོད་པའི་བྱ་བ་དྲིས་ནས་ངན་ན་རྡོ་རྗེ་ཤུགས་ཀྱི་བསྒོམ་བཟླས་དང་རྣལ་འབྱོར་མའི་གཏོར་མ་ལ་སོགས་པས་མཚན་ངན་ཞི་བར་བྱས་ལ་དཀྱིལ་འཁོར་དུ་འཇུག་པར་བྱའོ། ། དེ་ནས་ཨོཾ་ཨཱཿཧཱུྃ་ཡི་གེ་གསུམ་གྱིས་མེ་ཏོག་ཕྲེང་བ་ལ་བསྔགས་ཏེ་མགོ་བོར་སྦྱིན་པར་བྱའོ། ། ཡང་ན་བདག་ཉིད་ཀྱི་གོས་ཀྱི་མཐའ་ལ་བསྔགས་ཏེ་བྱབ་པས་འགྲོའོ། །
དེས་མ་སོང་ན་སྤྱི་བོར་སའི་དཀྱིལ་འཁོར་རི་རབ་ཀྱིས་མནན་པར་བསམས་པས་འགྲོའོ། ། དེས་ཕེབས་པ་གཏོང་ཞིང་རང་རང་གི་གནས་སུ་འགྱུར་རོ། ། དེ་ལྟར་ཕེབས་པ་གཏོང་བར་འགྱུར་ཏེ། དེ་ནས་ཕེབས་པ་བཏང་བའི་ཕྱི་ནས་མགོ་བོར་རྒྱལ་བས་བསྲུང་བ་བྱ་ཞེས་གསུངས་པའི་ཕྱིར་རོ། ། མགོ་བོར་ཨོཾ་ཡིག་གིས་སོ། ། སྙིང་ཁར་ཧཱུྃ་ཡིག་གིས་སོ། ། སྤྱི་གཙུག་སྟེ་གཙུག་ཏོར་དུ་ཧྃ་ཡིག་གིས་སོ། ། ཞེས་པ་ནི་ཐབས་ཡབ་ཀྱི་རིགས་གསུམ་སྟེ། རང་གི་རྡོ་རྗེ་གསུམ་གྱིས་ཤེས་པ་ཡི་གེ་གསུམ་རིམ་པ་ལྟར་ཡབ་ཀྱི་སྐུ་དང་གསུང་དང་ཐུགས་ཀྱི་རྡོ་རྗེ་རྣམས་སོ། ། དེ་བཞིན་དུ་ལྟེ་བར་ཧོཿཡིག་གིས་བསྲུང་ངོ་། །
མགྲིན་པར་ཨཱཿཡིག་གིས་སོ། ། གསང་བར་ཀྵཿཡིག་གིས་སོ། ། ཞེས་པ་ནི་ཤེས་རབ་ཀྱི་རིགས་གསུམ་སྟེ་ཤེས་རབ་རང་གི་རིགས་གསུམ་གྱི་སར་གནས་པའི་ཡི་གེ་གསུམ་པོ་དེ་ནི་རང་གི་རྡོ་རྗེ་གསུམ་གྱིས་ཞེས་པ་ཡུམ་གྱི་སྐུ་དང་གསུང་དང་ཐུགས་ཀྱི་རྡོ་རྗེ་རྣམས་སོ། ། དུས་ཀྱི་འཁོར་ལོ་འདིར་ཐབས་ཤེས་གཉིས་ཀའི་སྐུ་དང་གསུང་དང་ཐུགས་རྡོ་རྗེའི་ཡུལ་ལ་གནས་སྐབས་གང་དུ་ཧཱུྃ་ཡིག་རིང་པོ་བྱུང་བ་དེ་ནི་གསུང་རྡོ་རྗེ། ། ཐུང་ངུ་ནི་ཐུགས་རྡོ་རྗེའོ། ། རྒྱུད་གཞན་དུ་རྒྱུད་གང་ན་ས་བོན་ཐུང་རིང་ཇི་ལྟར་ཡོད་པ་དེ་ལྟར་བྱ་བའོ། ། དེ་ནས་བསྲུང་བ་བྱས་ནས་ལུས་ལ་འདིར་ལས་ཐམས་ཅད་པའི་དབང་དུ་བྱས་ནས་སེར་པོའི་གོས་དག་བྱིན་ཏེ་མིག་ནི་བསྒྲིབས་པར་གྱུར་པའི་སློབ་མ་དཀྱིལ་འཁོར་འདིར་ནི་གཞུག་པར་བསྒྲུབ་པར་བྱའོ། ། སེར་པོ་ནི་དུས་མེ་མཚོན་པས་ཏེ་ནང་གི་སྒྲིབ་པ་བསྲེག་ཅིང་ཕྱི་ཡི་ཉི་ཟླ་སྒྲིབ་པ་མཚོན་ནོ། ། དང་པོར་ཀུན་རྫོབ་ཀྱི་བརྟུལ་ཞུགས་བཟུང་བའི་དོན་དུ་ལས་དང་པོ་པའི་བྱིས་པའི་སྐྱེ་བོ་དེ་ཁོ་ན་ཉིད་མ་མཐོང་བ་རྣམས་ཀྱིས་བརྟུལ་ཞུགས་གང་བྱང་ཆུབ་ཀྱི་མཐར་ཐུག་པའི་བར་དུ་བསྲུང་བྱ་རྣམས་སུ་བསྟན་ཏེ ། དེ་ལ་ཀུན་རྫོབ་ནི་བསོད་ནམས་ལ་སོགས་པའི་ཚོགས་གསུམ་པོ་རྣམས་སོ། །
དེ་སྒྲུབ་པ་ཡི་དོན་ནི་དེ་དོན་ནོ། ། རབ་མཆོག་བགྲོད་པ་དག་གི་བགྲོད་པ་དེ་དག་ཅེས་པ་ལ་རབ་མཆོག་ནི། བསྐལ་པ་འདིའི་སྔོན་བསྐལ་པ་ཆེན་པོ་དགུ་བཅུ་རྩ་གཅིག་འདས་པར་བྱོན་པའི་སངས་རྒྱས་རྣམ་པར་གཟིགས་དང་། ལ་སོགས་པས་གཙུག་ཏོར་ཅན། ཐམས་ཅད་སྐྱོབ་དང་། བསྐལ་པ་བཟང་པོ་ལ་བྱོན་པའི་སངས་རྒྱས་འཁོར་བ་འཇིགས་དང་། གསེར་ཐུབ་དང་། འོད་སྲུང་དང་། ཤཱཀྱ་ཐུབ་པའི་མཐར་ཐུག་པ་དེ་བཞིན་གཤེགས་པ་དཔའ་བོ་བདུན་པོ་རྣམས་སོ། ། བདེ་གཤེགས་དེ་དག་གི་བགྲོད་པ་བྱ་བ་ནི་བསོད་ནམས་དང་།
ཚུལ་ཁྲིམས་དང་ཡེ་ཤེས་ཀྱི་ཚོགས་ཀྱི་བདག་ཉིད་དོ། ། ཚོགས་གསུམ་པོ་དེ་དག་ལ་བགྲོད་པ་ནི་འགྲོ་བའི་རབ་མཆོག་གི་བདེ་གཤེགས་དེ་དག་གིས་བགྲོད་པར་འགྱུར་པས་ཚོགས་རྫོགས་ནས་སངས་རྒྱས་ཏེ། དེ་ནས་ཚོགས་གསུམ་པོ་དེ་དག་ཉིད་ནི་འཛིན་པའི་བརྟུལ་ཞུགས་སློབ་དཔོན་གྱིས་སློབ་མ་ལ་སྦྱིན་པར་བྱའོ། ། ཞེས་པ་ནི་དེ་བཞིན་གཤེགས་པའི་བརྟུལ་ཞུགས་སྦྱིན་པའི་ངེས་པའོ། ། དེ་ལ་བརྟུལ་ཞུགས་རྣམས་ནི་བྱང་ཆུབ་ཀྱི་མཐར་ཐུག་པའི་བར་དུ་བསྟེན་བྱར་བཅོམ་ལྡན་འདས་ཀྱིས་གསུངས་པ་རྣམས་ཏེ་གང་ཞེ་ན། སྲོག་གཅོད་པ་ལྟ་ཅི་སྨོས་ཀྱིས་སྲོག་ཆགས་ལ་སྐད་ཅིག་ཙམ་མནར་སེམས་པས་ཀྱང་བྱང་ཆུབ་ཀྱི་སྤྱོད་པ་ལས་ཉམས་པར་འགྱུར་བས་གཞན་ལ་འཚེ་བ་དང་། རང་འདོད་ཀྱིས་གཞན་བསླུ་བའི་བསམ་པས་བརྫུན་སྨྲས་ན་གསང་སྔགས་པ་ལས་དང་པོའི་ལྟུང་བར་འགྱུར་བས་མི་བདེན་པ་བརྫུན་དུ་སྨྲ་བ་དང་། གཞན་གྱིས་བདག་ཏུ་བཟུང་བའི་བུད་མེད་བསྟེན་ན་འཇིག་རྟེན་པའི་ཁ་ན་མ་ཐོ་བས་སྡིག་ཏུ་འགྱུར་ཞིང་དེའི་སྟོབས་ཀྱིས་དམ་ཚིག་ཉམས་པར་འགྱུར་བས། གཞན་གྱི་བུད་མེད་སྤང་བར་བྱ་བ་དང་། དུད་འགྲོ་ཡན་ཆད་ཀྱིས་བདག་ཏུ་བཟུང་བའི་ནོར་བདག་གིས་རྐུ་སེམས་ཀྱིས་བརྐུས་ན་སངས་རྒྱས་ཀྱིས་བཀག་པ་དང་འགལ་བས་གཞན་གྱི་ནོར་དང་།
ཆང་ནི་ཉེས་པ་ཀུན་གྱི་རྩ་བ་ཡིན་པའི་ཕྱིར་མྱོས་པའི་བར་དུ་བཏུང་བར་བྱ་བ་མ་ཡིན་པས་ཆང་གི་བཏུང་བ་ཡང་སྔ་མ་དེ་རྣམས་བཞིན་དུ་སྤང་བར་བྱ་བ་ཉིད་དོ་ཞེས་པ་བསླབ་པ་ལྔ་སྟེ། དགེ་བསྙེན་ནམ། དགེ་བསྙེན་མའི་བརྟུལ་ཞུགས་ལྔའི་ངེས་པའོ་ཞེས་པའི་དོན་ཏོ། ། རྒྱུ་མཚན་གང་ལ་དགོས་པའི་ཕྱིར་དེ་དག་སྤང་ཞེ་ན། མ་སྤངས་ན་འཁོར་བར་མི་ཕྱེད་པར་འཆིང་བས་རྡོ་རྗེའི་ཞགས་པ་དག་ཏུ་འགྱུར་བའི་ཕྱིར་ཏེ། གང་ན་རང་གི་དགེ་བ་འཇོམས་པར་བྱེད་པའི་སྡིག་པའི་ལས་སྔར་བསྟན་པ་ལྔ་པོ་འདི་དག་གོ ། དེའི་ཕྱིར་མི་བྱའོ་ཞེས་པ་སྟེ་དེ་བཞིན་གཤེགས་པའི་ངེས་པའོ། ། སྣ་ཚོགས་གཙོ་བོ་དེ་བཞིན་གཤེགས་པ་སུ་ཞིག་གི་ངེས་པ་ཡིན་ཞེ་ན། སངས་རྒྱས་གང་ཞིག་དུས་གསུམ་པོ་གང་གི་དུས་སུ་བྱུང་བའི་དེ་བཞིན་གཤེགས་པ་ལྷ་དང་མིའི་བླ་མར་གྱུར་པ་དེའི་མཚན་གྱིས་རབ་ཏུ་སྦྱིན་བྱའི་ངེས་པ་སྟེ། འདིར་འགྲོ་བ་སྣ་ཚོགས་ཐམས་ཅད་ཀྱི་གཙོ་བོ་ཤཱཀྱ་ཐུབ་པའི་བཀའ་ལས་འབྱུང་བའི་བརྟུལ་ཞུགས་ངེས་པ་འདི་བསྐྱངས་ན་སྲིད་པ་འཁོར་བའི་སྡུག་བསྔལ་གྱི་འཇིགས་པ་འཇོམས་པ་བྱེད་པ་དག་སྟེ།
ཁྱོད་ཀྱིས་ཀྱང་ནི་བསྐྱང་བར་བྱ་ཞེས་པ་ནི། རིགས་ཀྱི་བུ་དང་རིགས་ཀྱི་བུ་མོ་རྣམས་ཀྱི་བསོད་ནམས་ཀྱི་ཚོགས་ཀྱི་སླད་དུ་བརྟུལ་ཞུགས་ལྔ་བསྐྱངས་པ་ཇི་ལྟ་བ་དེ་བཞིན་དུ་སློབ་མ་ཁྱོད་ཀྱིས་ཀྱང་ནི་རྟག་ཏུ་བསྐྱང་བར་བྱའོ། ། ཞེས་པ་སྟེ་དེ་བཞིན་གཤེགས་པའི་ངེས་པའི་ངེས་པས་བསླབ་པའི་གནས་ལྔ་དང་ལྡན་པ་དགེ་བསྙེན་ཕ་མའི་སྡོམ་པ་སྦྱིན་པའོ། ། དེ་ནས་གལ་ཏེ་བརྟུལ་ཞུགས་གཞན་ཡང་བླང་བར་འདོད་ན་དེའི་ཚེ་བརྟུལ་ཞུགས་གཞན་རྣམས་སྦྱིན་པར་བྱའོ། ། དེ་ཆོ་ལོ་རྩེ་བ་དང་། ཁ་ན་མ་ཐོ་བ་དང་བཅས་པའི་ཟས་སྔར་ལེའུ་དང་པོའི་མདོར་བསྡུས་གཉིས་པར་བརྗོད་པ་དང་། རིག་བྱེད་སོགས་བསྟན་བཅོས་ངན་པ་ཀློག་པ་དང་། སྐྱེས་པ་བུད་མེད་རྒྱལ་པོ་རྐུན་པོ་དམག་སྨད་འཚོང་ལ་སོགས་པའི་གཏམ་བརྗོད་པ་ཚིག་ངན་ཀློག་པ་དང་། འབྱུང་པོའི་ཆོས་མཚུན་འཐོར་ལ་སོགས་པས་གྲོལ་བར་ལྟ་བ་ཕ་མེས་ཀྱི་དོན་དུ་སྲོག་གཅོད་པའི་བྱ་བ་དང་། མཆོད་སྦྱིན་གྱི་དོན་དུ་འཚེ་བ་བྱ་བ་རིག་བྱེད་ལས་བརྗོད་པ་དང་།
ལྷ་མིན་གྱི་དབང་པོའི་ཆོས་ནི་རང་གིས་བསད་པ་ཟའི། གཞན་ལས་ཀྱི་ཤ་མི་ཟ་བ་དང་། གོས་དཀར་གྱོན་པ་ལ་སོགས་པ་ཀླ་ཀློའི་དཀའ་ཐུབ་པ་རྣམས་ཀྱི་ཆོས་ཏེ་མི་བྱའོ་ཞེས་པ་ཉེ་བའི་སྡིག་པ་ལྔ་སྤོང་བ་དང་། དེ་བཞིན་དུ་བརྟུལ་ཞུགས་སྔ་མ་ལྔ་དང་ཕྱི་མ་ལྔ་སྟེ་བཅུ་པོ་དག་གི་དང་པོ་གསོད་པ་ལྔ་ནི་དུས་ཐམས་ཅད་དུ་མི་བྱ་སྟེ། ། བ་ལང་གསོད་པ་དང་། བྱིས་པ་གསོད་པ་དང་། བུད་མེད་གསོད་པ་དང་། སྐྱེས་པ་གསོད་པ་རྣམས་དང་ལྷ་མིའི་བླ་མ་ཞེས་པ་ནི་སྐུ་གཟུགས་དང་མཆོད་རྟེན་ལ་སོགས་པ་སྟེ་དེ་དག་རྣམ་པར་བཤིག་པ་ནི་གསོད་པ་གཞན་ལྔ་ཡིན་ནོ། ། དེ་བཞིན་དུ་གྲོགས་པོ་ལ་འཁུ་བ་དང་། རྗེ་བོ་ལ་འཁུ་བ་རྣམས་དང་།
ལྷ་དང་མིའི་བླ་མ་སངས་རྒྱས་ལ་འཁུ་བ་དང་། དགེ་འདུན་ལ་འཁུ་བ་དང་། ཡིད་བརྟན་པའི་གནས་སློབ་དཔོན་ལ་འཁུ་བ་རྣམས་ཏེ། འགྱུར་མངས་སུ། སློབ་དཔོན་ལ་འཁུ་བ་ཞེས་དང་། འབྲོ་རྭས། དབུགས་འབྱིན་པ་ལ་འཁུ་བ་ཞེས་འདོན་ཏོ། ། ཞེས་པ་འཁུ་བ་ལྔ་མི་བྱའོ། ། དེ་བཞིན་དུ་དབང་པོ་རྣམས་ནི་ཆགས་པ་དག་དང་ཞེས་པ་ནི་གཟུགས་ལ་ཆགས་པ་དང་། སྒྲ་ལ་ཆགས་པ་དང་།
དྲི་ལ་ཆགས་པ་དང་། རོ་ལ་ཆགས་པ་དང་། རེག་ལ་ཆགས་པ་དང་ལྔ་མི་བྱའོ། ། དེ་ལྟར་སྒྲིབ་བྲལ་གྱི་སྲིད་པ་གསུམ་པོའི་བདག་པོ་རྡོ་རྗེ་སེམས་དཔའ་དག་གིས་ངེས་པར་སྤང་བར་གསུངས་པའི་བརྟུལ་ཞུགས་ཉི་ཤུ་རྩ་ལྔ་སྟེ། སློབ་མ་རྣམས་ཀྱིས་བསྐྱང་བར་བྱ་ཞིང་རྡོ་རྗེ་སློབ་དཔོན་གྱི་དབང་གི་དུས་སུ་སློབ་མ་ལ་སྦྱིན་པར་བྱའོ། ། བརྟུལ་ཞུགས་ཉེར་ལྔ་སྦྱིན་པའི་ངེས་པའོ། ། ད་ནི་དཔལ་ལྡན་སྔགས་ཞེས་པ་ལ་སོགས་པས་སློབ་མ་རྣམས་དཀྱིལ་འཁོར་དུ་འཇུག་པའི་ཆོ་ག་གསུངས་ཏེ། འདིར་འཇུག་པའི་དང་པོར་སློབ་མ་ལ་བརྟུལ་ཞུགས་སྦྱིན་པའི་དེ་མ་ཐག་ཏུ་ལས་ཐམས་ཅད་པ་ལ་གོས་སེར་པོའམ་གོས་དམར་པོས་སློབ་མའི་གདོང་བཅིང་བར་བྱ་ཞིང་ཞི་བ་ལ་སོགས་པ་ལ་གོས་སྲབ་མོ་ལྷའི་གཙོ་བོའི་ཁ་དོག་གི་ཁ་དོག་ཅན་དག་གིས་བཅིང་བར་བྱ་སྟེ་སྔགས་འདི་ཡིས་སོ། ། ཨོཾ་དྭ་ད་ཤ་བཅུ་གཉིས་ཀྱི། ཨཾ་ག་ཡན་ལག
ནི་རོ་དྷ་འགོག་པ། ཀཱ་རི་ཎི་བྱེད་པ། ཧུྃ་ཐུགས་རྡོ་རྗེ། ཕཊ་བསྣུན་པའི་ས་བོན་ཏེ། སྲིད་པའི་ཡན་ལག་བཅུ་གཉིས་ཀྱི་སྒྲིབ་པས་བསྒྲུབས་པ་འགོག་པའི་དོན་དུ་མིག་དར་འཆིང་བའོ། ། དེ་ནས་མིག་ལ་སོགས་པ་བཀབ་ནས་དགེ་བའི་གྲོགས་ཀྱིས་ཁྲིད་དེ་དབབ་པའི་དང་པོར་དཀྱིལ་འཁོར་ལ་སློབ་མས་ལན་གསུམ་བསྐོར་ཏེ། དེ་ནས་ཤར་གྱི་སྒོར་སློབ་དཔོན་གཙོ་བོའི་གཟུགས་སུ་གནས་པས་དབང་བསྐུར་ཏེ། དེ་ཡང་གལ་ཏེ་དཀྱིལ་འཁོར་ལ་ལྷ་གཙོ་བོ་གཡོན་བརྐྱང་ལ་སོགས་པའི་སྟབས་ཀྱིས་བཞེངས་པ་ཡིན་ན་དེའི་ཚེ་སློབ་དཔོན་གཡོན་བརྐྱང་ལ་སོགས་པའི་སྟབས་ཀྱིས་བཞེངས་པས་སློབ་མ་ལ་དབང་བསྐུར་སྦྱིན་པར་བྱའོ། ། ཅི་སྟེ་བཞུགས་པ་ཡིན་ན་དེའི་ཚེ་བཞུགས་པས་དབང་སྦྱིན་པར་བྱའོ། ། དེ་ནས་དགེ་བའི་གྲོགས་ཀྱིས་གདན་པའི་སློབ་མའི་མགོ་བོ་དུང་གི་ཆུས་བསང་གཏོར་བྱས་ཏེ།
ཨོཾ་ཨཱཿཧཱུྃ་ཞེས་པའི་དཔལ་ལྡན་ཡི་གེ་གསུམ་གྱིས་སྔགས་ཀྱིས་ལན་བདུན་མངོན་པར་བསྔགས་པའི་མེ་ཏོག་གཅིག་ནི་དེའི་ལག་པའི་པདྨ་སྦྱར་བར་ཀུན་དུ་རབ་ཏུ་སྦྱིན་པར་བྱ་སྟེ། མེ་ཏོག་སྙིམ་པ་རྣམ་པར་དག་པས་དབང་ནོད་པར་བྱའོ། ། དེ་ནས་བསྲུང་བ་བྱས་པའི་རྗེས་སུ་སློབ་མའི་ལག་པའི་པདྨ་སྦྱར་བ་དག་ལས་དཀྱིལ་འཁོར་གྱི་ཕྱི་རོལ་དུ་ནི་རྒྱལ་བའི་བུམ་པའི་སྟེང་དུ་དུང་ཆོས་ལ་སྔར་བརྗོད་པའི་ངེས་པས་མེ་ཏོག་དོར་བ་དང་དུས་གཅིག་ཏུ་འོག་ནས་འབྱུང་བའི་སྔགས་ཀྱིས་མིག་དར་དགྲོལ་བར་བྱའོ། ། ཡང་ན་སྔར་རིགས་ཀྱི་ལྷ་ཤེས་པའི་དོན་དུ་མེ་ཏོག་དོར་བར་བྱས་ལ། ཕྱིས་ནས་དབང་གོང་མ་རྣམས་སུ་མིག་དར་གྲོལ་བར་བྱ་སྟེ། དེའི་ཚེ་དགྲོལ་བའི་སྔགས་ནི། ཨོཾ་དི་བྱིན་དྲི་ཡཱ་ཎྱ་ལྷ་ཡི་སྤྱན་གྱི་དབང་པོ། ཨུཏ་གྷ་ཊ་ཡ་རབ་ཏུ་དབྱེ་བར་མཛོད། སྭཱཧཱ་རྒྱས་པར་གྱིས། ཞེས་པའི་སྔགས་འདི་ཡིས་སོ། །
མིག་དབྱེ་བ་བྱས་ནས། གང་གི་གནས་སུ་མེ་ཏོག་བཟང་པོ་ཡི་གེ་གསུམ་གྱིས་མངོན་པར་བསྔགས་པ་ལྷུང་བ་དེར་གནས་པའི་ལྷ་ནི་སློབ་མ་དེའི་རིགས་ཀྱི་ཕྱག་རྒྱས་སློབ་མ་དེའི་ལས་ཀྱི་ཕྱག་རྒྱའི་དངོས་གྲུབ་ཐོབ་ཅེས་པ་ནི་ངེས་པའོ། ། མི་ཡི་བདག་པོ་ཞེས་པ་ནི་བོད་པའོ། ། དེ་ནས་དེའི་རིགས་ཀྱི་ལྷ་བསྟན་ཏེ། ཕྱི་ནས་ཆུ་ལ་སོགས་པ་ཇི་ལྟར་བྱིས་པ་འཇུག་པའི་དབང་ནི་བདུན་པོ་དག་དང་། དེ་ནས་རྣམ་གསུམ་འདིར་ནི་ཇི་བཞིན་ཏེ་ཞེས་པ་དབང་གོང་མ་བུམ་པ་དང་། ལ་སོགས་པས་གསང་བ་ཤེས་རབ་ཡེ་ཤེས་ཏེ། རྣམ་པ་གསུམ་འོག་ནས་འཆད་པར་འགྱུར་བ་ཇི་ལྟ་བ་དེ་བཞིན་དུ་སྦྱིན་པར་བྱ་སྟེ། ཚུལ་ཇི་ལྟར་ལས་ཀྱི་ཕྱག་རྒྱ་ལོ་བཅུ་གཉིས་མ་ནས་ཉི་ཤུ་མའི་བར་མཆོད་ནས་སོ། ། དེའི་རྗེས་སུ་བླ་ན་མེད་པའི་དབང་གོང་མ་ལས་ཀྱང་གོང་མའི་དབང་འོག་ནས་འཆད་པར་འགྱུར་བ་ཡང་དག་པར་རབ་ཏུ་སྦྱིན་པར་བྱའོ་ཞེས་པ་སྟེ།
གང་ན་རྡོ་རྗེ་སློབ་དཔོན་གྱི་དབང་སྟེ། དེ་བཞིན་གཤེགས་པས་གསུངས་པའི་དབང་སྦྱིན་པའི་ངེས་པའོ། ། ད་ནི་ཀླུ་ཞེས་པ་ལ་སོགས་པས་དབང་བདུན་གྱི་ཆོ་ག་གསུངས་ཏེ། འདིར་ཀླུ་ཞེས་པ་བརྒྱད་དང་། བཞིའི་རྒྱལ་བ་དང་རྣམ་རྒྱལ་བུམ་པ་དག་གིས་ཞེས་པ་ནི་ལྷའི་བུམ་པ་བརྒྱད་ཀྱི་ཕྱོགས་ལ་མཚམས་བཞི་དང་ནུབ་ཀྱི་ཡུམ་གྱི་བུམ་པ་སྟེ་རྣམ་པར་རྒྱལ་བའི་བུམ་པ་ལྔ་དང་། ཕྱོགས་བཞི་དང་ཤར་གྱི་ཡབ་ཀྱི་བུམ་པ་སྟེ་རྒྱལ་བའི་བུམ་པ་ལྔ་སྟེ་བཅུ་ཡིས་སོ། ། ལྷའི་བུམ་པ་བཞིའི་ཕྱོགས་ལ་ཤར་དང་བྱང་དང་ཡབ་ཀྱི་བུམ་པ་སྟེ་རྒྱལ་བའི་བུམ་པ་གསུམ་དང་། ལྷོ་དང་ནུབ་དང་ཡུམ་གྱི་བུམ་པ་སྟེ་རྣམ་པར་རྒྱལ་བའི་བུམ་པ་གསུམ་གྱིས་དབང་བསྐུར་ཏེ། ནོར་བུའམ་གསེར་གྱི་རང་བཞིན་ནམ་སྟེ། རྭས་ནོར་བུའམ་གསེར་ཞེས་འདོན་པས་སོ། །
དེ་མེད་ན་ས་ལས་བྱས་པའི་རང་བཞིན་ཏེ། ནང་དུ་རིན་ཆེན་ལྔ་དང་བཅས་པའི་སྨན་དང་དྲི་དང་ལྡན་པ་ཞེས་པའོ། ། དེ་ལ་སྨན་ནི་སྔར་ནང་ལེར་གསུངས་པའི་དྲིའི་ལེ་ཚེ་སྦྱར་བ་ལས་མིག་ཅེས་པ་ལ་སོགས་པའི་ཆ་ཤས་ཀྱིས་སྨན་རྣམས་ཀྱི་ཆ་བཟུང་བར་བྱ་སྟེ། སློབ་དཔོན་གྱིས། རྩ་བའི་རྒྱུད་ལས་གསུངས་པའི་ཆོ་གས་སྨན་ཉི་ཤུ་རྩ་ལྔ་པོ་རྣམས་ཀྱི་ནང་ནས་ཇི་ལྟར་རྙེད་པ་ལྔ་གཟུང་བར་བྱའོ། ། དེ་ལ་བཅོམ་ལྡན་འདས་ཀྱིས་རྩ་བའི་རྒྱུད་དུ་བཀའ་སྩལ་པ། དྲི་ཡི་ལེ་ཚེ་སྦྱར་བ་ལས། རྒྱལ་པོའི་རིགས་དང་ཚངས་མ་དང་། ཕག་མོ་ལ་སོགས་པའི་སྨན་ལྔ་ཚན་ལྔ་མིག་སྟེ་ཆ་གཉིས་དང་། ཟླ་བ་ཆ་གཅིག་དང་།
མེ་སྟེ་གསུམ་ལ་སོགས་པའི་ཆ་ཤས་བཟུང་བ་དང་། སྨན་ལྔ་ཚན་ལྔ་ཡིས་ནི་རིམ་པས་ལེ་ཚེ་ལ་དགོད་དོ། ། དེ་དག་ཀྱང་ཚངས་མ་དང་། སྲེད་མེད་མ་དང་། དྲག་མོ་དང་དབང་ཕྱུག་མ་དང་མཆོག་གི་དབང་ཕྱུག་མ་ནི་ལྔ་ཚན་དང་པོ་དང་། དབང་མོ་དང་། དཔལ་མོ་དང་། ཕག་མོ་དང་། གཞོན་ནུ་མ་དང་། ཙར་ཙི་ཀ་ནི་སྔ་མ་དེ་བཞིན་དུ་ལྔ་ཚན་གཅིག་དང་དེ་བཞིན་དུ་ས་མོ་དང་།
ཆུ་མོ་དང་། མེ་མོ་དང་། རླུང་མོ་དང་། མཁའ་སྤྱོད་མ་ནི་དབང་མོ་ལ་སོགས་པ་དེ་བཞིན་དུ་ལྔ་ཚན་གཅིག་དང་། མ་དང་། སྲིང་མོ་དང་། བུ་མོ་དང་། ཚོ་མོ་དང་། རང་སྐྱེས་མ་ནི་ས་མོ་ལ་སོགས་པ་དེ་བཞིན་དུ་ལྔ་ཚན་གཅིག་དང་། བྲམ་ཟེ་མོ་དང་།
རྒྱལ་རིགས་མོ་དང་། རྗེའུ་རིགས་མོ་དང་། དབང་མོ་དང་། གདོལ་མ་ནི་མ་ལ་སོགས་པ་དེ་བཞིན་དུ་ལྔ་ཚན་གཅིག་ཏུ་བཤད་ཅེས་པའི་སྨན་འདི་རྣམས་ནི་བུམ་པར་བླུགས་པས་དངོས་གྲུབ་ཆེན་པོ་སྟེར་ལ། ཟོས་པས་རྟག་ཏུ་རྫུ་འཕྲུལ་གྱི་མངོན་ཤེས་སྟེར་བར་བྱེད་དོ་ཞེས་པའོ། ། ད་ནི་འདི་རྣམས་ཀྱི་རབ་ཏུ་གསལ་བའི་མིང་བརྗོད་པར་བྱ་སྟེ། འདིར་ཚངས་མ་ཞེས་པ་ནི་བྲཧྨ་དཎྜི་ཚངས་པའི་དབྱུག་པ་སྟེ་མེ་ཏོག་གསུམ་པ་ཡིན། རིགས་ལྔ་ལས་དཀར་པོའི་འབྲས་བུ་མིག་གི་རབ་རིག་སེལ་ཏེ་འདིར་མེ་ཏོག་ནག་པོ་ཅན་དབྱུག་པའི་རྩེ་མོ་གཉིས་སུ་སྤྱི་བླུགས་ཀྱི་གཟུགས་སྐྱོན་པ་འདྲ་བའི་རླུང་ཁམས་པ་རོ་ཁ་བ་སྟེ་དེ་ཆ་གཉིས་སོ། ། སྲེད་མེད་མ་ནི་བིཥྞུ་ཀྲཱན་ཏཱ་ཁྱབ་འཇུག་གནོན་པ་སྟེ། མེ་ཏོག་སྔོན་ཆུང་འཁོར་ལོའི་རྩིབས་ཅན་གཅིག་ཡོད།
བོད་དུ་སྤང་རྒྱན་གྱིས་ཚབ་ཉན་ཟེར་ཏེ་མཁའ་ཁམས་པ་རོ་སྐ་བ་ཆ་གཅིག་གོ ། དྲག་མོ་ཞེས་པ་རུ་ཏྲ་ཛཱ་ཊ་དྲག་པོའི་རལ་པ་སྟེ་སྤང་སྤོས་ཟེར་ཏེ། ན་ག་གེ་སར་རམ་བོད་ན་ཟེ་དུ་མེ་ཁམས་པ་རོ་ཚ་བ་ལོ་མའམ་མེ་ཏོག་དམར་བ་དེ་ཆ་གསུམ་མོ། ། དབང་ཕྱུག་མ་ནི་པྲ་སིདྡྷཱི་རབ་ཏུ་གྲགས་ཏེ་ཆུ་ཁམས་པ་ཁ་དོག་གམ་མེ་ཏོག་དཀར་པོ་རོ་མངར་བའི་དབང་ལག་ཆ་བཞིའོ། ། མཆོག་གི་དབང་ཕྱུག་མ་ནི་དེ་བ་དཱ་ལི་སྟེ་སླེ་ཏྲེས་སམ་རྒྱུས་པ་བཤིགས་པ་འདྲ་བ་འབྲས་བུ་ཕྲ་མོ་ཡོད་པ་སྣར་བླུགས་ན་མགོ་ནད་སེལ་བ་ཁ་དོག་སེར་པོ་ས་ཁམས་པ་རོ་ལན་ཚྭ་སྟེ་ཆ་ལྔའོ་ཞེས་པ་དང་པོའི་རེའུ་མིག་ལ་དགོད་པའོ། ། དེ་ནས་ལྔ་ཚན་གཉིས་པ་བརྗོད་པར་བྱ་སྟེ། དབང་མོ་ཞེས་པ་ནི་ཨིནྡྲ་བཱ་རུ་ཎི་དབང་མོ་ཆུ་ལྷ་མོ་སྟེ། ནང་ལེ་ལྟར་ན་ཏིག་ཏ་མེ་ཁམས་པ་ཁ་དོག་གི་མེ་ཏོག་དམར་བ་རོ་ཚ་བ་ཆ་གསུམ་མོ། ། དཔལ་མོ་ནི་ལཀྵ་ཎཱ་མཚན་ཉིད་དེ་ཤིང་ཁ་དོག་དཀར་པོ་འབྲས་བུ་ཕོ་མོ་སྦྱོར་བ་བྱེད་པ་འདྲ་བ་ཡོད་པ་གང་གཱ་ཡི་དར་དུ་སྐྱེ། བུད་མེད་ཀྱིས་ཟོས་ན་བུ་ཚ་སྐྱེ་ཞིང་སྐྱེས་པ་རོ་ཙ་བར་བྱེད་པ་ཆུ་ཁམས་པ་རོ་མངར་བ་ཆ་བཞིའོ། །
ཕག་མོ་ཞེས་པ་ནི་བཱ་ར་ཧ་ཀརྞ་ཕག་སྣ་སྟེ་ཕག་པའི་སྣ་འདྲ་བའི་འདབ་མ་གཅིག་ཡོད་པ་ཁ་དོག་སེར་བ་ས་ཁམས་པ་རོ་ལན་ཚྭ་ཅན་སིངྷ་ནག་ན་སྐྱེ་བ་ཆ་ལྔའོ། ། གཞོན་ནུ་མ་ཞེས་པ་ནི་ཀར་ཎི་ཀ་སྟེ་མདོག་སྔོ་ནག་ནང་མཁྲེགས་པ་མེས་ཚིག་པ་ལ་ཕན་པ་གཅིག་ཡོད་དེ། བལ་པོར་སྐྱེ་རླུང་ཁམས་པ་རོ་ཁ་བ་ཆ་གཉིས་སོ། ། ཙར་ཙི་ཀ་ཞེས་པ་ནི་ཨདྷོ་པུཥྤི་ཀཱ་ཐུར་བལྟས་མེ་ཏོག་ཅན་ཏེ་ཀོ་མ་དམར་ཙི་ལོ་མ་སྔོ་བ་མཁའ་ཁམས་པ་རོ་སྐ་བ་ཆ་གཅིག་གོ་ཞེས་པ་ནི་ཚན་པ་གཉིས་པ་ལྔ་སྟེ་རེའུ་མིག་ལ་དགོད་པར་བྱའོ། ། དེ་ནས་ལྔ་ཚན་གསུམ་པ་བརྗོད་པར་བྱ་སྟེ། ས་མོ་ཞེས་པ་ནི་མུ་ཁ་ལཱི་གཏུན་ཤིང་སྟེ་མེ་ཏོག་གི་འབྲས་བུ་གཏུན་ཤིང་འདྲ་བ་ཁ་དོག་གམ་མེ་ཏོག་སེར་པོ་ཅན་ས་ཁམས་པ་རོ་ལན་ཚྭ་སྟེ་ཆ་ལྔ། ། ཆུ་མོ་ཞེས་པ་ནི་རུ་ཏནྟཱི་དུ་བྱེད་མ་སྟེ་རྟག་ཏུ་མེ་ཏོག་སྔོ་ནག་ཅན་རླུང་ཁམས་པ་རོ་སྐ་བ་ཆ་གཉིས་སོ། ། མེ་མོ་ཞེས་པ་ནི་ཛྱོ་ཏིཥྨ་ཏི་མེ་ལྡན་མ་སྟེ། ཤིང་མཚན་མོ་མེ་འོད་འཕྲོ་བ་ཁ་དོག་གམ་མེ་ཏོག་སྔོན་པོ་མཁའ་ཁམས་པ་རོ་སྐ་བ་ཅན་ཆ་གཅིག་གོ ། རླུང་མོ་ནི་ལཛྫཱ་ལུ་པཱ་ངོ་ཚ་ཅན་མ་སྟེ་སྤང་རྒྱན་འདྲ་བ་ཞིག་ཡོད་ཟེར།
སྙེ་མདོ་བ་མེ་ཏོག་ཚ་ཅན་འགིའུ་ཝང་དང་སྦྱར་ན་དབང་བསྡུད་ཀྱི་སྨན་ཡིན། རྨ་ལ་ཕན་ཟེར་བ་མེ་ཏོག་ཁ་དོག་དམར་པོ་མེ་ཁམས་པ་རོ་ཚ་བ་ཆ་གསུམ་མོ། ། མཁའ་སྤྱོད་མ་ནི་ཨརྐ་སྟེ་ཉི་མའི་ཤིང་གི་འདབ་མ་ཁ་དོག་གམ་མེ་ཏོག་དཀར་བ་ཆུ་ཁམས་པ་རོ་མངར་བ་ཆ་བཞིའོ་ཞེས་པ་ནི་གསུམ་པ་ལྔའོ། ། དེ་ནས་ལྔ་ཚན་བཞི་པ་དགོད་པ་བརྗོད་པར་བྱ་སྟེ། མ་ཞེས་པ་ནི་སུ་ཏྲཾ་ཛཱ་རི་ས་འོག་ན་སྟེ་བ་རྩ་བ་སྲན་མ་ཙམ་ཕྱེད་རུལ་ཕྱེད་མ་རུལ་བ་ཞིག་ཡོད་ཟེར་ཡང་ན་བུའི་སྐྱེ་བ་བོ་དེ་ཙེའི་ཤིང་གི་འདབ་མ་སྟེ་ཁ་དོག་གམ་མེ་ཏོག་སྔོ་བ་མཁའ་ཁམས་པ་རོ་སྐལ་བ་སྟེ་ཆ་གཅིག་གོ ། སྲིང་མོ་ཞེས་པ་ནི་ཧ་ས་དེ་བཱ་ལྷ་དང་བཅས་པ་སྟེ་བོད་ཀྱི་ཞིང་ཚིགས་ལ་སྐྱེས། ཅོ་ག་མགོ་སྨན་ཟེར་རིགས་ཕོ་མོ་གཉིས་ཡོད་དེ་ཁ་དོག་སྟེ། དབུལ་པོ་རྣམས་ཀྱི་དབང་དུ་བྱ་བའོ། ། འདིས་སྨན་དང་འབྲུ་རྣམས་ཀྱང་མ་རྙེད་ན་ཁམས་ཀྱི་རིགས་ལས་ཁ་དོག་དང་རོ་དང་མེ་ཏོག་གི་ངེས་པས་སྨན་དང་འབྲུ་ཇི་ལྟར་རྙེད་པ་བཟུང་བར་བསྟན་ཏོ། ། སྨན་འབྲུ་ལྔ་ཚན་ལྔ་པོ་དེ་རྣམས་སྔར་གསུངས་པའི་ཆ་ཇི་ལྟ་བཞིན་དུ་བླུགས་པའི་སའི་རང་བཞིན་ལས་བྱུང་བའི་བུམ་པ་རིན་ཆེན་ལྔ་དང་བཅས་པས་དབང་བསྐུར་བར་བྱའོ་ཞེས་ཏེ།
རྭས་དེ་ལྟར་ས་ལས་བྱུང་བ་རྣམས་སུ་རིན་ཆེན་དང་ལྡན་པ་ཞེས་དང་། འབྲོས། འདི་ལྟར་སའི་བདག་ཉིད་དག་སྟེ་རིན་ཆེན་དང་བཅས་ཞེས་བྱའོ་ཞེས་སོ། ། འོ་ན་རིན་ཆེན་གང་བུམ་པ་གང་དུ་བཞག་སྙམ་ན། འདིར་རིན་ཆེན་ལྗང་ཁུ་ནི་རྣམ་པར་རྒྱལ་བའམ་རྣམ་རྒྱལ་ཆེན་པོའི་དུང་ལའོ། ། རིན་པོ་ཆེ་སྔོན་པོ་ནི་ཤར་དང་ནུབ་ཀྱི་རྒྱལ་བ་དང་རྣམ་པར་རྒྱལ་བའི་བུམ་པ་ལའོ། ། ནག་པོ་ནི་ཤར་དང་མེའི་བུམ་པ་ལའོ། ། དམར་པོ་ནི་ལྷོ་དང་བདེན་བྲལ་གྱི་བུམ་པ་ལའོ། ། དཀར་པོ་ནི་བྱང་དང་དབང་ལྡན་གྱི་བུམ་པ་ལའོ། ། སེར་པོ་ནི་ནུབ་དང་རླུང་གི་བུམ་པ་ལའོ། །
དེ་བཞིན་དུ་ཁབ་ལེན་རྒྱལ་རྣམ་རྒྱལ་དང་། ལྕགས་རྣོན་པོ་ཤར་དང་མེར་དང་། ཟངས་ལྷོ་དང་བདེན་བྲལ་དུ་དང་། དངུལ་བྱང་དང་དབང་ལྡན་དུ་དང་། ནུབ་དང་རླུང་དུ་གསེར་རོ། ། དེ་བཞིན་དུ་སྨན་རྣམས་བཞག་སྟེ། ཆ་གཅིག་པ་ནི་རྒྱལ་བ་དང་རྣམ་པར་རྒྱལ་བའི་བུམ་པ་ལའོ། ། ཆ་གཉིས་པ་ནི་ཤར་དང་མེར་རོ། ། ཆ་གསུམ་པ་ནི་གཤིན་རྗེ་དང་ལྷ་མིན་དུའོ། ། ཆ་བཞི་པ་ནི་བྱང་དང་འཕྲོག་བྱེད་དུའོ། །
ཆ་ལྔ་པ་ནི་ནུབ་དང་རླུང་དུའོ། ། དེ་བཞིན་དུ་རིལ་བུའམ་རྟོག་མའི་དབྱེ་བས་འབྲུ་གཅིག་ནས་ལྔའི་བར་རྣམས་ཀྱི་རིགས་ཀྱི་དབང་གིས་དང་། དེ་བཞིན་དུ་སྔར་ནང་ལེར་གསུངས་པའི་དྲིའི་ལེ་ཚེ་སྦྱར་བའི་ནང་གི་སྨན་ནི་དྲི་ཞེས་རྭས་གདོན་པ་ལྟར་དྲི་ལྔ་གང་ཡང་རུང་བ་བླུགས་ཏེ། དེ་ལྟར་ལུགས་དང་རིན་པོ་ཆེ་དང་ནགས་ཀྱི་སྨན་དང་འབྲུ་དང་དྲིའི་རྫས་རྣམས་བུམ་པ་རྣམས་སུ་ཁམས་ཀྱི་དབྱེ་བས་བླུགས་ནས་སླར་ཡང་ཉི་ཤུ་རྩ་ལྔ་པོ་དེ་དག་ཐམས་ཅད་ཐུམ་བུར་བཅིངས་ཏེ་རྣམ་པར་རྒྱལ་བའམ་རྣམ་རྒྱལ་ཆེན་པོའི་དུང་ཆུ་ཡིས་གང་བར་གཞུག་པར་བྱའོ། ། དུང་དེ་ཡིས་རུས་སྦལ་གྱི་སྐབས་སུ་ཐོག་མར་ཡན་ལག་སྐྱེ་བའི་གནས་ལྔར་ནི་དབང་བསྐུར་བར་བྱ་སྟེ། གནས་ལྔ་ནི། གཙུག་ཏོར་དང་། ཕྲག་པ་དང་། དཔུང་པའི་ཚིགས་གཡས་པ་དང་གཡོན་པ་དང་དེ་བཞིན་དུ་དཔྱི་དང་བརླ་ནི། རྭས་པུས་མོ་ཞེས་འདོན་པ་ལེགས་པས་མཚམས་གཡས་གཡོན་དག་ལའོ། །
དབབ་པ་ཞི་བར་བྱས་པ་དེ་ནས་རིགས་ཀྱི་ལྷ་རྣམ་པར་སྦྱང་བ་ནི། འབྲོ་རྭ་མངས་སུ། དག་པ་ཞེས་པ་ལྟར་ཞེས་པའི་དོན་དུ་མེ་ཏོག་དོར་བའི་སྔགས་ནི། ཨོཾ་སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད་ཀྱི། ཀུ་ལ་རིགས། བི་ཤོ་དྷ་ནི་རྣམ་པར་སྦྱོང་། སྭཱཧཱ་ཞེས་པའི་སྔགས་འདི་ཡིས་སློབ་དཔོན་གྱིས་སློབ་མ་མེ་ཏོག་འཐོར་དུ་གཞུག་པར་བྱའོ། ། སྔགས་འདི་ཡིས་མིག་དབྱེ་བར་བྱ་སྟེ། ཨོཾ་དི་བྱ་ན་ཡ་ནམ། ལྷའི་སྤྱན།
ཨུཊ་གྷཱ་ཊ་ཡཱ་མིག་རབ་ཏུ་དབྱེ་བར་བགྱིའོ། ། སྭཱཧཱ། མིག་དབྱེ་བ་དེ་ནས་རིགས་ཀྱི་ལྷ་དང་དཀྱིལ་འཁོར་གྱི་གཙོ་བོ་དང་པོར་བྱས་པའི་དཀྱིལ་འཁོར་མཐའ་དག་སློབ་མ་ལ་བསྟན་པར་བྱའོ། ། དེ་ནས་ཤར་གྱི་སྒོར་རིགས་དག་པར་བྱས་ནས། སློབ་དཔོན་གྱིས་སློབ་མ་ལག་པ་གཡོན་པ་ནས་བསྐྱོད་དེ་ལས་ཀྱི་རྡོ་རྗེ་ཅན་དང་ལྷན་ཅིག་དཀྱིལ་འཁོར་ལ་མདུན་གྱིས་ཕྱོགས་པས་གཡས་སུ་སྒོར་བ་བྱས་ནས་བྱང་གི་སྐོར་ཁྲིད་དེ། དེར་ལུས་རྣམ་པར་དག་པའི་དོན་དུ་བྱིས་པ་སྐྱེས་མ་ཐག་ཏུ་ཁྲུས་བྱེད་པ་དེ་བཞིན་དུ་ཁམས་ལྔའི་དྲི་མ་དག་པར་བྱ་བའི་ཕྱིར་སྒྲོལ་མ་ལ་སོགས་པ་ལྷ་མོ་རྣམས་ཀྱི་སྔགས་ཀྱི་བུམ་པ་ཐམས་ཅད་ནས་ཆུ་བླངས་ཏེ། རྣམ་པར་རྒྱལ་བའམ་རྣམ་རྒྱལ་ཆེན་པོའི་བུམ་པ་དུང་དུ་བླུགས་ནས་སླར་ཡང་སྐྱེ་བའི་གནས་ལྔར་སྔགས་འདི་ཡིས་ཡུམ་ལྔས་ཆུའི་དབང་དག་གིས་ཁྲུས་བྱ་ཞིང་དབང་བསྐུར་བར་བྱའོ། ། ཨོཾ་ཨཱ་ཨཱི་རཱྀ་ཨཱུ་ལཱྀ་ཡུམ་ལྔའི་ས་བོན། པཉྩ་དྷཱ་ཏུ་ཁམས་ལྔ། བི་ཤོ་དྷ་ནི་རྣམ་པར་སྦྱོང་།
སྭཱཧཱ་དེ་ནས་སངས་རྒྱས་ལྔ་བདག་ཅོད་པན་གྱི་དབང་ལ་བྱིས་པའི་གཙུག་ཕུད་འཇོག་པ་བཞིན་དུ་ཕུང་པོ་ལྔའི་དྲི་མ་དག་བྱེད་སྐྱེ་བའི་གནས་ལྔར་སྔགས་འདི་ཡིས་སངས་རྒྱས་ལྔའི་རབ་ཏུ་དབྱེ་བས་ཅོན་པན་གྱི་དབང་བསྐུར་བ་སྦྱིན་པར་བྱའོ། ། ཨོཾ་ཨ་ཨི་རྀ་ཨུ་ལྀ་ཡབ་ལྔའི་ས་བོན་པཉྩ་ཏ་ཐཱ་ག་ཏ་དེ་བཞིན་གཤེགས་པ་ལྔ། པ་རི་ཤུདྡྷ་ཡོངས་སུ་དག་པ་སྭཱཧཱ། དེ་ནས་དབང་རྫས་རིན་པོ་ཆེ་དང་གསེར་གྱི་ཅོད་པན་ནམ། དེ་མེད་ན་གོས་ཀྱི་ཅོད་པན་སློབ་མའ་ིརིགས་ཀྱི་ལྷ་གཙོ་བོར་གྱུར་པའི་རིགས་ལྔ་ཡི་དབུ་བརྒྱན་བཅིང་པར་བྱའོ། ། དེ་ལྟར་སྐུ་རྡོ་རྗེའི་ཞལ་ནས་ཆུ་དང་ཅོད་པན་གྱི་དབང་གཉིས་ཀྱིས་སློབ་མའི་ཁམས་དང་ཕུང་པོ་ཡོངས་སུ་དག་པས་སྐུ་ནི་ལུས་ཞེས་མངས་སུའོ། ། སློབ་མའི་ལུས་རྣམ་པར་དག་པར་འགྱུར་རོ། ། དེ་ལྟར་མངལ་དུ་ཐོག་མར་ཁམས་དང་ཕུང་པོ་གྲུབ་པ་བཞིན་འདིར་ཐོག་མར་དབང་གཉིས་ཀྱིས་ལུས་ཀྱི་ཆོས་ཁམས་དང་ཕུང་པོའི་དྲི་མ་སྦྱངས་ནས་སྐུའི་ཞལ་གྱི་ས་ལ་སློབ་མའི་ལུས་དག་པར་བྱ་སྟེ། དེ་ནས་གཡས་སྐོར་གྱིས་སླར་ཡང་ལྷོའི་སྒོར་སློབ་མ་ཁྲིད་ནས་ངག་རྣམ་པར་དག་པའི་དོན་དུ་བྱིས་པའི་རྣ་བ་འབུགས་པ་བཞིན་དུ་རླུང་བཅུ་དག་བྱེད་དར་དཔྱངས་ཉིད་ཀྱི་དབང་ལ་སྐྱེ་བའི་གནས་ལྔར་སྔགས་འདིས་ནུས་མ་བཅུ་རྣམས་ཀྱིས་དབང་བསྐུར་བར་བྱའོ། ། ཨོཾ་ཨ་ཨཱ་ཨཾ་ཨཿཧ་ཧཱ་ཧཾ་ཧཿཧོཿཕྲེཾ།
ནུས་མ་བཅུའི་ས་བོན། ད་ཤ་པཱ་ར་མི་ཏ་ཕ་རོལ་ཏུ་ཕྱིན་པ་བཅུ། པ་རི་པཱུ་ར་ཎི་ཡོངས་སུ་རྫོགས་པ་སྭཱཧཱ། དེ་ནས་དབང་རྫས་རིན་པོ་ཆེའི་དར་དཔྱངས་དང་གསེར་གྱི་དར་དཔྱངས་སམ་མ་རྙེད་ན་མེ་ཏོག་ཕྲེང་བ་སྤྱི་བོར་བཅིང་བར་བྱའོ། ། དེ་ནས་བྱིས་པ་རྒོད་པ་དང་སྨྲ་བ་ལྟར་ཉི་ཟླའི་རྩ་གཉིས་དག་བྱེད་རྡོ་རྗེ་དྲིལ་བུའི་དབང་ལ་སྐྱེ་བའི་གནས་ལྔར་སྔགས་འདིས་གཙོ་བོ་ཡབ་ཡུམ་གྱི་དབང་བསྐུར་བར་བྱའོ། ། ཨོཾྃ་ཧཱུྃ་ཧོཿཡབ་ཡུམ་གྱི་ས་བོན། སཱུརྻ་ཉི་མ། ཙནྡྲ་ཟླ་བ། བི་ཤོ་དྷ་ཀ་རྣམ་པར་སྦྱོང་བ། སྭཱཧཱ།
དེ་ནས་དབང་རྫས་རྡོ་རྗེ་དང་དྲིལ་བུ་སློབ་མའི་སྤྱ་ིབོ་བཞག་ནས་དུང་གི་ཆུས་སྐྱེ་བའི་གནས་ལྔར་དབང་བསྐུར་ཏེ། འདི་གོང་འོག་ཐམས་ཅད་ལ་སྦྱར་བ་རིགས་པར་བྱའོ། ། དེ་ནས་མངལ་དུ་རྩ་དང་རླུང་གྲུབ་པ་བཞིན་དུ་དར་དཔྱངས་དང་རྡོར་དྲིལ་གྱི་དབང་བསྐུར་གཉིས་ཀྱིས་ངག་གི་ཆོས་རླུང་དང་རྩའི་དྲི་མ་སྦྱངས་པས་སློབ་མའ་ིགསུང་ག་ིརྡོ་རྗེ་སྦྱངས་ཏེ། གཡས་སྐོར་གྱིས་སླར་ཡང་བསྐོར་བ་བྱས་ཏེ། རྡོ་རྗེའི་མཐེ་བོ་སྟེ་སོར་གདུབ་ཅེས་རྭ་མངས་འདོན་པ་ལྟར་བྱིན་ནས་ཤར་གྱི་སྒོར་སློབ་མའི་ཐུགས་རྡོ་རྗེ་སྦྱང་བའི་དོན་དུ་བྱིས་པ་ཡུལ་ལྔ་ལ་སྤྱོད་པ་བཞིན་དུ་སྦྱར་བའི་སྤྱད་བྱ་ཡུལ་ལྔ་དང་སྤྱོད་བྱེད་དབང་པོ་ལྔར་བཅས་པ་དག་པའི་རྡོ་རྗེ་བརྟུལ་ཞུགས་ཀྱི་དབང་ལ་སྐྱེ་བའི་གནས་ལྔར་སྔགས་འདི་ཡིས་སེམས་པ་ཡབ་ཡུམ་གྱི་དབང་བསྐུར་བ་དག་ཀྱང་བྱའོ། ། ཨོཾ་ཨ་ཨཱ་ཨེ་ཨཻ་ཨར་ཨཱར་ཨོ་ཨཽ་ཨལ་ཨཱལ་སེམས་དཔའ་ཡབ་ཡུམ་གྱི་ས་བོན། སེམས་དཔའ་ཡབ་ཡུམ་ཟུང་གཅིག་གི་ས་བོན་མ་ཚང་བས་ཨཾ་ཨཿཞེས་པ་རྭ་ལ་ཡོད་ཅིང་དགོངས་སོ། ། བི་ཥ་ཡ་ཡུལ་དང་། ཨིན་དྲི་ཡ་དབང་པོ། བི་ཤོ་དྷ་ནི་རྣམ་པར་སྦྱོངས།
སྭཱཧཱ། དེ་ནས་སློབ་མའི་རྣ་བ་དང་། ལ་སོགས་པས་མགུལ་པ། རྐེད་པ་ལ་མེ་ཏོག་གི་ཕྲེང་བཀོད་ནས་སླར་ཡང་བྱིས་པ་ལ་མིང་འདོགས་པ་བཞིན་དུ་ལས་དབང་ཡུལ་བཅས་དག་བྱེད་བྱམས་སོགས་ཚད་མེད་བཞིའི་རང་བཞིན་མིང་གི་དབང་ལ་སྐྱེ་བའི་གནས་ལྔར་སྔགས་འདིས་ཁྲོ་བོ་ཡབ་ཡུམ་རྣམས་ཀྱི་དབང་བསྐུར་བར་བྱའོ། ། ཨོཾ་ཧ་ཧཱ་ཡ་ཡཱ་ར་རཱ་ཝ་ཝཱ་ལ་ལཱ་ཁྲོ་བོ་ཡབ་ཡུམ་བཅུའི་ས་བོན། ཙ་ཏུར་བྲཧྨ་བི་ཧ་ར་ཚངས་པའི་གནས་བཞི། བི་ཤུདྡྷ་རྣམ་པར་དག་པ། སྭཱ་ཧཱ། དབང་རྫས་ལག་པའི་གདུབ་བུ་དང་། རྐང་གདུབ་ལ་སོགས་པས་དཔུང་གདུབ་སྟེ་དྲུག་སྦྱིན་ཞིང་མེད་ན་ལག་པ་དང་རྐང་པ་དང་།
དཔུང་པ་ལ་མེ་ཏོག་གི་ཕྲེང་བ་བཅིངས་ཏེ། དེ་ནས་དུང་གི་ཆུས་དབང་བསྐུར་བྱས་ནས་ཁྱོད་ནི་ཆེ་གེ་མོ་རྡོ་རྗེ་ཞེས་མིང་བཏགས་པ་བྱས་ནས་འོག་ཏུ་དེའི་མིང་ཅན་གྱི་རྡོ་རྗེ་སློབ་དཔོན་ཞེས་ལུང་བསྟན་པར་བྱའོ། ། དེ་ནས་མངལ་དུ་ཡུལ་དབང་དང་ལས་དབང་གྲུབ་པ་བཞིན། འདིར་ཡང་ཡུལ་དབང་དང་ལས་དབང་དག་བྱེད་བརྟུལ་ཞུགས་དང་མིང་གི་དབང་བསྐུར་གཉིས་ཀྱིས་སློབ་མའི་ཐུགས་རྡོ་རྗེ་སྦྱངས་ནས་ཡེ་ཤེས་རྣམ་པར་དག་པའི་དོན་དུ་བྱིས་པ་ཕས་ཀློག་ལ་སོགས་པ་བྱེད་དུ་འཇུག་པ་བཞིན་ཡེ་ཤེས་དག་བྱེད་རྗེས་གནང་བསྐུར་བའི་དོན་དུ་སླར་ཡང་གཡས་སྐོར་གྱིས་སློབ་མ་ནུབ་ཀྱི་སྒོར་ཁྲིད་དེ། ཆོས་འཁོར་སྐོར་བར་རྗེས་སུ་གནང་བ་འོག་ནས་འབྱུང་བའི་འདོགས་བཅས་རབ་ཏུ་སྦྱིན་པའི་དབང་ལ་སྐྱེ་བའི་གནས་ལྔར་སྔགས་དོན་ལྟར་ན། འཁོར་ལོའི་མཚན་མ་བཞག་སྟེ། སྔགས་འདིས་གསལ་བར་རྒྱལ་བའི་བདག་པོ་རྡོ་རྗེ་སེམས་དཔའི་དབང་བསྐུར་བར་བྱའོ། ། ཨོཾ་ཧཾ་ཀྵཿརྡོ་རྗེ་ལུས་མེད་དང་དེའི་གནས་ཀྱི་ས་བོན། དྷརྨཱ་ཙཀྲ་ཆོས་ཀྱི་འཁོར་ལོ། པྲ་བརྟ་ཀ་རབ་ཏུ་སྐོར་བར་བྱེད་པ་སྭཱཧཱ།
བྱིས་པ་སྐྱེས་མ་ཐག་ཡེ་ཤེས་ཀྱི་རླུང་རྒྱུ་བ་བཞིན་ཡེ་ཤེས་དག་བྱེད་རྗེས་གནང་གི་དབང་བསྐུར་བྱིན་ནས་སྐུ་དང་གསུང་དང་ཐུགས་དང་ཡེ་ཤེས་ཀྱི་རྡོ་རྗེ་རྣམས་དབང་བདུན་གྱིས་རྣམ་པར་སྦྱངས་ཏེ། དེ་ནས་སློབ་དཔོན་དུ་དབང་བསྐུར་བའི་དོན་དུ་སློབ་མ་ལ་ལག་པར་རྡོ་རྗེ་དང་དྲིལ་བུ་བྱིན་ནས་ཁྱོད་ནི་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ་ཞེས་ལུང་བསྟན་ཏོ། ། འདིར་སཱ་དྷཱུ་པུ་ཏྲས་སྒོ་བཞིར་སློབ་མ་རྡོ་རྗེ་བཞིར་བསྐྱེད་པ་ལ་དབང་རྣམས་བསྐུར་བར་འཆད་ཀྱང་འོག་ནས་མེ་ཏོག་གང་ཕོག་གི་རིགས་ཀྱི་དབུ་རྒྱན་གྱིས་དབང་བསྐུར་བར་གསུངས་པས་དབང་བདུན་ཀ་མེ་ཏོག་གང་ཕོག་གི་ལྷར་བསྐྱེད་པ་ལ་བསྐུར་བར་གསལ་ལོ། ། དེ་དག་གིས་སློབ་དཔོན་དུ་འགྱུར་ཏེ། དེ་ལྟར་རྡོ་རྗེ་དྲིལ་བུ་རབ་ཏུ་བྱིན་ནས་སློབ་དཔོན་དུ་དབང་བསྐུར་ཏེ། དེའི་རྗེས་སུ་རབ་མཆོག་སྙིང་རྗེ་དག་གིས་དག་པའི་ཆོས་ནི་བསྟན་པར་བྱ་ཞེས་པ་འདི་ལྟ་སྟེ། ངེས་པར་རྡོ་རྗེའི་རིགས་དག་ལ་ནི་སྲོག་གཅོད་བྱ་སྟེ་ཞེས་པ་ལ་སོགས་པ་ནས། དཀྱིལ་འཁོར་དུ་ནི་རབ་སྦྱིན་བྱ་ཞེས་པའི་མཐར་ཐུག་པ་བྱེད་དང་བཅས་པའི་ཚིགས་སུ་བཅད་པ་གཉིས་པོ་འདི་ཡིས་སོ། ། དེ་ལྟར་རྡུལ་ཚོན་གྱི་དཀྱིལ་འཁོར་ལ་བརྟེན་ནས་དབང་བསྐུར་བདུན་གྱི་ཆོ་ག་བྱས་ཏེ། དེ་ནས་སློབ་མ་ལ་སངས་རྒྱས་ལྔ་པོ་རྣམས་ཀྱིས་བྱིན་གྱིས་བརླབས་པས་སྔགས་རྣམས་སྒྲུབ་པའི་ནུས་པ་དང་ལྡན་པ་བསམ་པར་བྱའོ། །
དེ་དག་ཀྱང་རྡོ་རྗེ་སྙིང་འགྲེལ་ལས། བྱིས་པ་སྐྱེས་པ་མ་ཡིས་ནི། ། ཆུ་ཡིས་འཁྲུད་བྱེད་དབང་བསྐུར་རོ། ། དེ་ཡིས་གཙུག་ཕུད་རབ་བཞག་པ། ། དབུ་རྒྱན་དུ་ནི་ཡོངས་སུ་བཏགས། ། དེ་ནི་རྣ་བ་འབུགས་ལ་སོགས། ། དར་དཔྱངས་དབང་དུ་ཤེས་པར་བྱ། ། བྱིས་པ་རྒོད་དང་སྨྲ་བ་ཉིད། ། རྡོ་རྗེ་དྲིལ་བུའི་དབང་ཉིད་དེ། ། ལྔ་ལ་ལོངས་སྤྱོད་བརྟུལ་ཞུགས་སོ། །
མིང་ནི་མིང་གི་དབང་བསྐུར་ཉིད། ། ཕ་ཡིས་རྟག་ཏུ་ཀློག་ལ་སོགས། ། སྟེར་བར་བྱེད་པ་རྗེས་གནང་ཡིན། ། རྣམ་པ་བདུན་པོ་འདི་ཉིད་ནི། ། དབང་བདུན་དུ་ནི་རབ་ཏུ་བཤད། ། ཅེས་སོ། ། ལུང་བསྟན་པ་ཇི་ལྟ་བུ་ཞེ་ན། རྡོ་རྗེ་སློབ་དཔོན་གྱིས་དབང་གི་རྒན་དང་གཞོན་པའི་དུས་ཤེས་པའི་དོན་དུ་ལོ་ལ་སོགས་པར་རབ་ཏུ་བསྒྲག་པར་བྱ་སྟེ། འདིར་ལོ་ཆེ་གེ་མོ་དང་། རིགས་ལྡན་གྱི་རྒྱལ་པོ་ཆེ་གེ་མོ་ཆོས་སྟོན་པ་དང་།
ཟླ་བ་ཆེ་གེ་མོ་དང་། ཉ་ཆེ་གེ་མོ་དང་། གཟའ་ཆེ་གེ་མོ་དང་། ཚེས་ཆེ་གེ་མོ་དང་། སྐར་མ་ཆེ་གེ་མོ་དང་། སྦྱོར་བ་ཆེ་གེ་མོ་དང་། བྱེད་པ་ཆེ་གེ་མོ་ལ་རྡོ་རྗེ་སློབ་དཔོན་ཆེ་གེ་མོ་བདག་གིས། སློབ་མ་ཆེ་གེ་མོ་མཆོག་གི་དང་པོའི་སངས་རྒྱས་སམ། བདེ་དགྱེས་འདུས་པ་ལ་སོགས་དཀྱིལ་འཁོར་གཞན་དུ་དབང་བདུན་གྱིས་དབང་བསྐུར་ཏེ། དགོས་པ་འོག་མིན་གྱི་སྲིད་པའི་མཐར་ཐུག་པའི་འཇིག་རྟེན་པའི་དངོས་གྲུབ་སྒྲུབ་པའི་དོན་དང་།
སེམས་ཅན་ཐམས་ཅད་ཀྱི་འདྲེན་པ་སློབ་དཔོན་དུ་གྱུར་པ་ཉིད་ཀྱིས་བསོད་ནམས་དང་ཡེ་ཤེས་ཀྱི་ཚོགས་ཀྱི་འབྲས་བུ་སངས་རྒྱས་ཐོབ་པའི་སླད་དུ་བདག་གིས་སངས་རྒྱས་སུ་ལུང་བསྟན་ཞིང་ཆོས་ཀྱི་འཁོར་ལོ་བསྐོར་བར་རྗེས་སུ་གནང་ངོ་། ། ཞེས་པ་སྟེ་དབང་བདུན་བསྐུར་བ་ཉིད་ཀྱི་ངེས་པའོ། ། འོན་ཏེ་རྒྱུད་གཞན་ནས་གསུངས་པའི་རྣམ་དག་དང་འདིར་གསུངས་པ་མི་མཐུན་པས་མི་རིགས་སོ་སྙམ་ན། མ་ཡིན་ཏེ་འདིར་བསྡུས་པའི་རྒྱུད་གཞན་དང་གཞན་ལས་བྱིས་པའི་སྐྱེ་བོ་གཞུག་པའི་སླད་དུ་དེ་བཞིན་གཤེགས་པ་ལྔ་དག་པས་དབང་ལྔ་སྟེ། མི་བསྐྱོད་པ་དག་པ་ནི་ཆུའི་དབང་ངོ་ཞེས་འགྱུར་མངས་སུའོ། ། རིན་ཆེན་འབྱུང་ལྡན་གྱིས་ཅོད་པན་ནོ་ཞེས་གང་གསུངས་པ་ནི་དྲང་བའི་དོན་ཏེ། གསུང་དེ་ལ་སྔ་མ་དང་ཕྱི་མ་འགལ་བའི་ཕྱིར་ཏེ། རྒྱུད་ཐམས་ཅད་ལས་དཀྱིལ་འཁོར་དུ་མེ་ཏོག་དོར་བས་སློབ་མའི་རིགས་ཀྱི་ལྷ་གང་ཡིན་པ་དེ་མཚོན་ལ། ལྷ་དེ་ཡིས་ཅོད་པན་དང་། ཀྱཻ་རྡོ་རྗེར།
རིགས་འཆོལ་བསྒོམ་པའི་སྦྱོར་བ་ལས། ། དངོས་གྲུབ་མེད་ཅིང་སྒྲུབ་པོའང་མེད། ། ཅེས་པ་ལྟར། ལྷ་དེའི་རིགས་ཀྱིས་ཕྱག་རྒྱས་བཏབ་པ་ཡིས་ལྷ་དེའི་དངོས་གྲུབ་ཐོབ་བོ་ཞེས་པ་ནི་བཅོམ་ལྡན་འདས་ཀྱི་གསུང་ངེས་པའོ། ། དེས་ན་མཚན་ཡང་དག་པར་བརྗོད་པ་ལས། སངས་རྒྱས་ལྔ་བདག་ཅོན་པན་ཅན། ། ཞེས་གསུངས་པའི་ཕྱིར་གང་དུ་མེ་ཏོག་ལྷུང་བའི་དེ་བཞིན་གཤེགས་པ་དེ་དབུས་སུ་ཞེས་མངས་རྭས་སོ། ། ཅོད་པན་དུ་འགྱུར་གྱི་ཐམས་ཅད་དུ་རིན་ཆེན་འབྱུང་ལྡན་ནི་ཅོན་པན་གྱི་དབུས་སུ་འགྱུར་བ་ནི་མ་ཡིན་ནོ། ། དེས་ན་རིན་འབྱུང་ཅོད་པན་ཡིན་པ་དྲང་དོན་དུ་གསུངས་པ་དེ་བཞིན་དུ་བསྡུས་པའི་རྒྱུད་རྣམས་ལས་ཆུ་ལ་སོགས་པའི་དག་པ་གསུངས་པ་ནི། ངེས་དོན་ཡིན་པའི་ངེས་པ་མེད།
རྩ་རྒྱུད་དུ་གསུངས་པའི་ཆོ་ག་གཞན་སྟོབས་དང་ལྡན་པའི་ཕྱིར་རམ། རྭས་རིམ་པ་ཕྱི་མ་སྟོབས་དང་ལྡན་པའི་ཕྱིར་རོ། ། ཞེས་པ་ལྟར་ན། སྔར་མ་གསུངས་པ་ལས་རྒྱུད་ཀྱི་རིམ་པ་ཕྱི་མར་གསུངས་པ་སྟོབས་དང་ལྡན་པའི་ཕྱིར་རོ། ། ད་ནི་ངེས་པར་རྡོ་རྗེ་ཞེས་པ་ལ་སོགས་པས་རྣམ་པར་དག་པའི་ཆོས་བསྟན་གསུངས་ཏེ། འདིར་སྲོག་གཅོད་པ་ལ་སོགས་པའི་དམ་ཚིག་ནི་རྣམ་པ་གཉིས་ཏེ། དྲང་བའི་དོན་གྱིས་ཕྱི་རོལ་གྱི་དམ་ཚིག་དང་། ངེས་པའི་དོན་གྱི་ནང་གི་བདག་ཉིད་ཀྱི་དམ་ཚིག་བསྟན་ཏོ། ། དེ་ལ་ཕྱི་རོལ་ཏུ་བཅོམ་ལྡན་འདས་ཀྱིས་སྲོག་གཅོད་པ་བྱ་བར་གསུངས་པ་གང་ཡིན་པ་དེ་ནི། མཚམས་མེད་པ་ལྔ་བྱེད་པ་རྣམས་དང་།
སངས་རྒྱས་ཀྱི་བསྟན་པ་ལ་གནོད་པ་བྱེད་པ་རྣམས་དང་། དམ་ཚིག་འདྲལ་བ་རྣམས་སོ་ཞེས་པ་ངེས་པ་སྟེ། ཀྱཻ་རྡོ་རྗེར། བསྟན་ལ་གནོད་པ་བྱེད་པ་དང་། ། བླ་མ་སངས་རྒྱས་འཇིག་པ་ནི། ། བླ་མ་ཐུབ་པ་ལ་ཞུས་ནས། ། སྙིང་རྗེས་གསད་པར་བྱ་བ་ཉིད། ། ཅེས་སོ། ། མཚམས་མེད་པ་ལྔ་པོ་བྱེད་པ་དེ་ཉིད་ཀྱི་སྔོན་དང་ཕྱི་མ་ཇི་ལྟར་འགྱུར་བ་ཤེས་ནས་འཆི་བའི་མཐར་ཐུག་པར་ཡང་མི་དགེ་བ་བྱེད་ན་བསད་པ་གནང་གི། མི་ཤེས་བཞིན་བསད་པས་ན་སྐྱོན་དུ་འགྱུར་ཏེ།
འདིར་འགའ་ཞིག་ཚེ་སྟོད་ལ་སྔར་མཚམས་མེད་པ་ལྔ་བྱེད་པ་པོ་ཕྱིས་ཚེ་སྨད་ལ་བསོད་ནམས་བྱེད་པ་པོ་འགྱུར་བ་སྲིད་དེ། དཔེར་ན་རྒྱལ་པོ་གཏུམ་པོ་རབ་སྣང་། ཚེ་སྟོད་ལ་གཏུམ་པོ་མྱ་ངན་མེད་པ་དང་། ཚེ་སྨད་ལ་ཆོས་རྒྱལ་མྱ་ངན་མེད་དུ་འགྱུར་བ་བཞིན་ནོ། ། དེའི་ཕྱིར་ཚེ་སྟོད་སྡིག་པ་བྱེད་ཀྱང་ཚེ་སྨད་དགེ་བ་བྱེད་འགྱུར་དེའི་སྲོག་ལ་གནོད་པ་བྱས་ན་བྱེད་པ་པོ་དམྱལ་བར་འགྲོ་བར་འགྱུར་ཏེ། སྔགས་པས་ཕ་རོལ་གྱི་དགེ་བ་དང་མི་དགེ་བའི་ལས་ཡོངས་སུ་མ་ཤེས་པས་སྡིག་པ་བསགས་པའི་ཕྱིར་རོ། ། དེས་ན་ཇི་སྲིད་དུ་མངོན་པར་ཤེས་པ་ལྔ་དང་ལྡན་པར་མ་གྱུར་པ་དེ་སྲིད་དུ་སྔགས་པས་ཞི་བ་དང་རྒྱས་པ་དང་དབང་དང་དགུག་པ་མ་གཏོགས་དྲག་པོའི་ལས་མི་བྱའོ། ། དེ་བཞིན་དུ་བརྫུན་དུ་སྨྲ་པ་དང་མ་བྱིན་པར་ལེན་པ་དང་། གཞན་གྱི་བུད་མེད་འཕྲོག་པ་དང་། དམ་ཚིག་བཞི་བསྟེན་པ་དང་།
རིགས་དང་རིགས་མ་ཡིན་པ་ལ་མངོན་པར་འགྲོ་བ་དང་རང་གི་ལུས་ཀྱི་མཐར་ཐུག་པ་སྦྱིན་པ་ཡང་གཞན་ལ་ཕན་པར་བྱ་བའི་ཕྱིར་བྱ་སྟེ། རང་གི་དོན་དུ་བྱ་བ་ནི་མ་ཡིན་ནོ་ཞེས་པ་དེ་བཞིན་གཤེགས་པའི་ངེས་པའོ། ། དེ་ནི་གང་གི་ཚེ་འཆི་བའི་མཐའི་བར་དུ་མཚམས་མེད་པ་ལྔ་བྱེད་པ་མཐོང་བ་དེའི་ཚེ་སྔར་བསྒྲུབས་པའི་ཁྲོ་བོའི་རིགས་ཀྱི་སྔགས་དང་། རྡོ་རྗེའི་རིགས་མི་བསྐྱོད་པའི་ཏིང་ངེ་འཛིན་འདི་ཡིས་གསད་པར་བྱའོ་ཞེས་པ་བཅོམ་ལྡན་འདས་ཀྱི་དྲང་བའི་དོན་ནོ་ཞེས་པ་མངས་རྭའོ། ། དེ་བཞིན་དུ་འབྲོག་དགོན་པ་ལ་སོགས་པ་ལམ་མ་ཡིན་པར་ལྷུང་བ་རྣམས་མངོན་པར་གདོན་པའི་སླད་དུ་བརྫུན་གྱི་ཚིག་སྨྲ་བར་བྱ་སྟེ་རང་གི་དོན་དུ་བྱ་བ་ནི་མ་ཡིན་ནོ། ། དེ་བཞིན་དུ་མ་བྱིན་པར་ལེན་པ་ནི། སེར་སྣས་ཡི་དྭགས་ཀྱི་འགྲོ་བར་འགྲོ་བ་བཟློག་པའི་དོན་དུ་ཕྱུག་པོ་འཇུངས་པ་ལས་བླངས་ནས་མགོན་མེད་པ་ལ་སྟེར་བ་སྟེ་རང་གི་དོན་དུ་འཕྲོག་པ་ནི་མ་ཡིན་ནོ། ། དེ་བཞིན་དུ་གཞན་གྱི་བུད་མེད་འཕྲོག་པ་ནི། ཆགས་ཅན་ཆགས་པའི་དབང་གིས་དུད་འགྲོའི་སྐྱེ་གནས་སུ་འགྲོ་བ་བཟློག་པའི་དོན་དུ་བྱ་བ་སྟེ། རང་གི་དོན་དུ་འཕྲོག་པ་ནི་མ་ཡིན་ནོ། །
བྲམ་ཟེ་ལ་སོགས་པའི་རིགས་སུ་འཛིན་པ་རྣམ་པར་བཞག་པའི་སླད་དུ་བདུད་རྩི་ལྔ་དང་ལ་སོགས་པས་ཤ་ལྔ་དང་ཆང་གི་དམ་ཚིག་ལྔ་བསྟེན་པར་བྱ་ཡི། རང་ཉིད་རོ་ལ་ཆགས་པའི་དོན་དུ་ནི་མ་ཡིན་ནོ། ། དེ་བཞིན་དུ་ལས་ཀྱི་ཕྱག་རྒྱའི་དངོས་གྲུབ་སྒྲུབ་པ་ཉིད་ཀྱི་དོན་དུ་གདོལ་པ་མོ་ལ་སོགས་པའི་བུད་མེད་རྣམས་ལ་སྨད་པར་མི་བྱ་ཡི་མཆོག་ཏུ་འཛིན་པས་ནི་མ་ཡིན་ནོ། ། བསོད་ནམས་ཀྱི་ཚོགས་ཀྱི་སླད་དུ་སྦྱིན་པ་ཆེན་པོ་རང་ཤ་ལ་སོགས་པ་སྦྱིན་པར་བྱ་ཡི་གྲགས་པ་ཙམ་དང་ལོག་པའི་བརྟུལ་ཤུགས་ཀྱི་དོན་དུ་ནི་མ་ཡིན་ནོ། ། དེ་ལྟར་རལ་གྲིའི་རིགས་དང་རིན་པོ་ཆེའི་རིགས་དང་། པདྨའི་རིགས་དང་འཁོར་ལོའི་རིགས་དང་གྲི་གུག་གི་རིགས་ལ་སྔགས་རྣམས་བསྒྲུབས་ནས་ནུས་པ་དང་ལྡན་པར་གྱུར་པ་ན་རྣལ་འབྱོར་པས་ལས་ཐམས་ཅད་བྱ་སྟེ། ཇི་ལྟར་ན་འཇིག་རྟེན་པའི་བཞད་གད་དུ་མི་འགྱུར་བ་དེ་ལྟར་བྱའོ་ཞེས་པ་ནི་དྲང་བའི་དོན་ཏོ། ། དེ་ནི་ངེས་པའི་དོན་བརྗོད་པར་བྱ་སྟེ། འདིར་ཡང་རང་གི་ལུས་ལ་སྲོག་བཀག་པ་ནི་སྲོག་གཅོད་པ་རྡོ་རྗེའི་རིགས་དག་ལ་ནི་ཞེས་པ་གཙུག་ཏོར་དུ་སྲོག་དགག་པར་བྱའོ། ། དེ་ལྟ་བུའི་སྲོག་གཅོད་པ་དེ་ཡིས་རྣལ་འབྱོར་པ་ཡི་ཁུ་བ་སྟེང་དུ་འགྲོ་བར་འགྱུར་རོ་ཞེས་པ་ངེས་པའོ། །
རལ་གྲི་ལ་ཡང་བདེན་པ་མིན་པའི་ཚིག་ཞེས་པ་ལ་འདིར་བདེན་པ་མིན་པ་ཞེས་བྱ་བ་ནི་མཐའ་གཅིག་ཏུ་རབ་ཏུ་མི་གནས་པའི་ཚིག་སྟེ། དེ་ཡང་དྲང་བའི་དོན་གྱིས་སེམས་ཅན་ཐམས་ཅད་ཀྱི་སྐད་ཀྱི་ཚིག་ཏུ་ཅིག་ཅར་སེམས་ཅན་རྣམས་ལ་ཆོས་སྟོན་པ་པོ་ལོངས་སྐུ། ངེས་པའི་དོན་གྱིས་ཚིག་དེ་ཉིད་རང་གི་སྙིང་ཁར་གནས་པའི་གཟུགས་ཀྱིས་སྨྲ་བའི་ཚིག་གཞོམ་དུ་མེད་པ་སྟོང་པའི་སྒྲའོ་ཞེས་པ་ནི་ངེས་པའོ། ། རིན་ཆེན་ལ་ནི་གཞན་ནོར་འཕྲོག་བྱ་ཞེས་པ་ལ། འདིར་གཞན་ནི་རྡོ་རྗེ་སེམས་དཔའོ། ། དེའི་ནོར་ནི་རིན་ཆེན་ཏེ་ཡིད་ལ་བསམས་པ་གཞན་གྱི་དོན་སྟེར་བའི་ནོར་བུ་ཁུ་བའོ། ། དེ་འཕྲོག་པ་ནི་རིན་ཆེན་རིགས་ལ་སྟེ་མགྲིན་པར་བཅིངས་པས་ས་བརྒྱད་པ་ཐོབ་པའི་གནས་སུ་རླུང་བཅིང་བའོ་ཞེས་པ་ངེས་པའོ། ། མཆོག་གི་པད་མའི་རིགས་ཉིད་ལ་ཡང་གཞན་གྱི་བུད་མེད་འཕྲོག ཅེས་པ་ལ་གཞན་གྱི་བུད་མེད་ནི་ཕྱག་རྒྱ་ཆེན་མོ་མི་འགྱུར་བའི་བདེ་བ་སྟེ། དེ་འཕྲོག་པ་ནི་གཞན་གྱི་བུད་མེད་འཕྲོག་པའོ། །
དབྲོག་པ་དེ་ནི་མཆོག་གི་པད་མའི་རིགས་ལ་སྟེ་དཔྲལ་བར་ས་བཅུ་པའི་གནས་སུ་སྲོག་བཀག་པས་སྟེང་དུ་ཁུ་བ་འགྲོ་ཞེས་པ་ངེས་པའོ། ། ཆང་དང་སྒྲོན་མ་སངས་རྒྱས་རྣམས་དང་བཟང་པོའི་ཡུལ་རྣམས་མཐའ་དག་ལ་འཁོར་ལོ་ལ་ནི་བསྟེན་པར་བྱ། ། ཞེས་པ་ལ་འདིར་ཆང་ནི་ལྷན་ཅིག་སྐྱེས་པའི་དགའ་བའོ། ། སྒྲོན་མ་ལྔ་ནི་གོ་ཀུ་ལ་སོགས་པ་སྟེ་ནང་དུ་ནི་དབང་པོ་ལྔའོ། ། སངས་རྒྱས་རྣམས་ནི་བདུད་རྩི་ལྔ་སྟེ་ཡུལ་ཡང་ངོ་ཞེས་རྭས་སོ། ། དེ་རྣམས་འཁོར་ལོ་ལ་ནི་སྟེ་ལྟེ་བའི་པད་མར་བསྟེན་པར་བྱ་བ་ནི་ལྟེ་བར་སྲོག་བཀག་པས་དབང་པོ་ཡུལ་ལ་འཕྲོ་བ་བཀག་སྟེ་ལྷན་སྐྱེས་དགའ་བ་བཟའ་བར་བྱའོ། ། ཕྱི་རོལ་དུ་བཤང་བ་དང་གཅི་བ་དང་ཁུ་བ་མི་འཛག་པར་བྱའོ་ཞེས་པ་ནི་ངེས་པའི་དོན་ཏོ། ། གདོལ་པ་མོ་ལ་སོགས་པའི་བུད་མེད་མཐའ་དག་རྣམས་ནི་གྲི་གུག་གི་རིགས་ལ་སྟེ་གསང་བའི་པད་མར་སྨད་པར་མི་བྱ་བ་སྲོག་བཀག་པའོ། ། དེ་ལ་བུད་མེད་ཀྱི་མཁའི་པདྨར་ཏེ་སྐྱེ་གནས་སུ་བསྲུབས་པ་ལས་ཚངས་པར་སྤྱོད་པ་བསྲུངས་པས་སོ། ། དེ་ཡང་ཕྱི་རོལ་ཏུ་ཁུ་བ་མི་འཕོ་བ་ལས་སོ་ཞེས་པ་ངེས་པའོ། །
སེམས་ཅན་གྱི་དོན་གྱི་སླད་དུ་སྦྱིན་པར་བྱ་སྟེ། གང་ན་ནོར་དང་བཅས་པ་བུ་དང་ཆུང་མ་ལ་སོགས་པ་དང་ལྷན་ཅིག་ཏུ་རང་གི་ལུས་འདི་བསོད་ནམས་ཀྱི་ཚོགས་ཀྱི་དོན་དུ་ལྟོས་པ་མེད་པར་རབ་ཏུ་སྦྱིན་པར་བྱའོ་ཞེས་པ་ལུས་དང་རྫས་ལ་སྲེད་པ་ཡོངས་སུ་སྤངས་པའོ། ། དེ་བཞིན་དུ་ཚུལ་ཁྲིམས་ཀྱི་དོན་དུ་བུད་མེད་རྣམས་ཀྱི་མཁའི་པདྨར་སྨད་པར་མི་བྱའོ། ། དེའི་ཕྱིར་བསོད་ནམས་དང་ཚུལ་ཁྲིམས་ཀྱི་ཚོགས་རྫོགས་པ་དག་ལས་ཡེ་ཤེས་ཀྱི་ཚོགས་རྫོགས་སོ། ། ད་ེལྟར་ཚོགས་གསུམ་རྫོགས་པ་ཉིད་ཀྱིས་ཀྱེ་རིགས་ཀྱི་བུ་ཁྱོད་ཡང་དག་པར་རྫོགས་པའི་སངས་རྒྱས་ཉིད་དུ་འགྱུར་རོ། ། ཚོགས་གསུམ་རྫོགས་པ་ལས་གཞན་དུ་མཐའ་ཡས་བསྐལ་པས་ལམ་གཞན་ལ་འབད་ཀྱང་སངས་རྒྱ་བ་མིན་པར་གང་རྒྱལ་བས་གསུངས་པའོ་ཞེས་པ་སྟེ། རྒྱུད་ཐམས་ཅད་ལས་རྣམ་པར་དག་པའི་ཆོས་བསྟན་པའི་ངེས་པའོ། ། ད་ཆུ་ནི་སྒྲོལ་མ་ལ་སོགས་པ་ལྷ་མོ་ཞེས་པ་ལ་སོགས་པས་དབང་གི་རྣམ་པར་དག་པ་གསུངས་ཏེ། འདིར་ཆུའི་དབང་གང་ཡིན་པ་དེ་ནི་སྒྲོལ་མ་ལ་སོགས་པ་ལྷ་མོ་ལྔའི་རང་བཞིན་གཡས་ཀྱི་རླུང་ལ་སོགས་པའི་ཁམས་ལྔ་རྣམ་པར་དག་ཅིང་སྒྲིབ་པ་མེད་པར་བྱེད་པ་ཉིད་དོ། ། དེ་བཞིན་དུ་ཅོན་པན་གྱི་དབང་ཞེས་པ་རྒྱལ་བ་ལྔའི་བདག་ཉིད་རྣམ་པར་ཤེས་པ་ལ་སོགས་པའི་ཕུང་པོ་ལྔའི་རང་བཞིན་གཡོན་གྱི་རླུང་ལྔ་རྣམ་པར་དག་པར་བྱེད་པའོ། །
དཔའ་བོའི་དར་དཔྱངས་ཀྱི་དབང་ནི་ཕ་རོལ་ཏུ་ཕྱིན་པ་རྣམས་ཡོངས་སུ་རྫོགས་པའི་དོན་དུ་སྦྱིན་པ་ལ་སོགས་པའི་ནུས་མ་བཅུ་པོ་རྣམས་ཀྱི་རླུང་དབུ་མར་བཅུག་པས་སྒྲིབ་པ་མེད་པའོ། ། རྡོ་རྗེ་དང་དྲིལ་བུའི་དབང་ནི་ལ་ལ་ནཱ་དང་ར་ས་ནཱ་རྣམ་པར་དག་པ་སྟེ་ཟླ་བ་ཁུ་བ་དང་། ཉི་མ་རྡུལ་དྲི་མ་མེད་པ་ཉིད་དུ་བྱེད་པའོ། ། བརྟུལ་ཞུགས་ཀྱི་དབང་དག་ཀྱང་ནི་གཟུགས་ལ་སོགས་པ་ཡུལ་ལྔ་དང་། མིག་ལ་སོགས་པ་དབང་པོ་ལྔ་རྣམ་པར་དག་པ་བྱས་ཏེ་ཐ་མལ་གྱི་ཡུལ་དབང་ཤེས་འགགས་ནས་ལྷའི་མིག་ལ་སོགས་པའི་མངོན་ཤེས་ལྔས་སྟོང་ཉིད་ཀྱི་གཟུགས་སོགས་ཡུལ་ལྔ་ལ་རྟག་ཏུ་འཇུག་པའོ། ། མིང་གི་དབང་ནི་བྱམས་པ་ལ་སོགས་པ་ཚད་མེད་པ་བཞིའི་སྦྱོར་བ་རྣམ་ཐར་བཞི་བསྒོམས་པས་ཚངས་པའི་གནས་བཞིས་གནས་པ་ལ་དུས་ཐམས་ཅད་དུ་འདོད་ཆགས་དང་ཞེ་སྡང་དང་ལ་སོགས་པས་ཁུ་ཁྲག་རླུང་སེམས་རྣམ་པར་དག་པ་སྟེ་སྒྲིབ་པ་མེད་པར་བྱེད་པ་ཉིད་དོ། ། རྗེས་གནང་གི་དབང་ནི་ཡེ་ཤེས་དག་པ་རྫོགས་པའི་བྱང་ཆུབ་དཔའ་མོ་གདུལ་བྱའི་བསམ་པ་ཇི་ལྟ་བར་མཐའ་ཡས་པའི་སྐད་ཀྱིས་ཆོས་ཀྱི་འཁོར་ལོ་བསྐོར་ཞིང་སྟོང་པ་ཉིད་ཀྱི་ཆོས་སྟོན་པ་ལོངས་སྐུའོ། ། དེ་ཡང་སྲིད་པའི་འཇིགས་པ་འཇོམས་པ་སྟེ་གཞན་ལ་ཕན་པར་བྱེད་པའི་ཕྱི་རོལ་དེ་ཉིད་ལས་དུས་ཀྱི་འཁོར་ལོ་རྗེས་སུ་རིག་པ་ཞེས་པ་ནི་མི་འཕོ་བའི་བདེ་བ་རྗེས་སུ་རིག་པ་སྟེ། སྟོང་པ་ཉིད་ཀྱི་སྒྲ་སྟོན་པ་སྟེ་སྒྲོག་པ་རྣམ་པར་དག་པའོ་ཞེས་པ་དབང་གི་དག་པའི་ངེས་པའོ། ། དེ་ལྟར་སྡིག་པའི་དྲི་མ་འཕྲོག་པའི་དབང་བསྐུར་བ་བདུན་པོ་འདི་དག་རྡུལ་ཚོན་གྱི་དཀྱིལ་འཁོར་དུ་ནི་ཡང་དག་པར་རབ་ཏུ་སྦྱིན་པར་བྱ་སྟེ།
རས་བྲིས་ལ་སོགས་པའི་དཀྱིལ་འཁོར་དུ་ནི་མ་ཡིན་ཞིང་། སློབ་དཔོན་གྱིས་སློབ་མ་རྣམས་ལ་སྦྱིན་པར་བྱའོ་ཞེས་པ་ནི་རྡོ་རྗེ་སློབ་དཔོན་རྣམས་ཀྱིས་དབང་བསྐུར་བ་བདུན་སྦྱིན་པ་ལ་དེ་བཞིན་གཤེགས་པས་གསུངས་པའི་ཆོ་གའི་ངེས་པའོ། ། དེ་ལྟར་དབང་མདོར་བསྟན་དུ་ཡང་། ཆུ་དང་ཅོད་པན་དར་དཔྱངས་དང་། ། རྡོ་རྗེ་དྲིལ་བུ་བརྟུལ་ཞུགས་ཆེ། ། མིང་དང་རྗེས་གནང་ཡང་དག་ལྡན། ། དབང་བསྐུར་རྣམ་བདུན་མི་ཡི་བདག ། ལུས་ངག་སེམས་ནི་ལེགས་དག་པ། ། མངོན་པར་དབང་བསྐུར་གཉིས་གཉིས་སོ། ། རྗེས་གནང་ཡེ་ཤེས་ཡང་དག་དག །
གཞན་པ་ཁམས་སོགས་དག་པ་ལས། ། ཆུ་ནི་ཁམས་ཀྱི་དག་པ་སྟེ། ། ཅོད་པན་ཕུང་པོའི་རྣམ་སྦྱོང་བྱེད། ། དར་དཔྱངས་ཕ་རོལ་ཕྱིན་པ་དག ། རྡོ་རྗེ་དྲིལ་བུ་མི་འགྱུར་ཆེ། ། སངས་རྒྱས་སྐད་རྒྱུན་མི་འཆད་པ། ། ཉི་ཟླ་གཅིག་ཏུ་དག་པར་བྱེད། ། ཡུལ་དང་དབང་པོ་ལེགས་དག་པས། ། འཕོ་མེད་རྡོ་རྗེ་བརྟུལ་ཞུགས་འགྱུར། ། མིང་ནི་བྱམས་སོགས་ཡང་དག་དག །
རྗེས་གནང་སངས་རྒྱས་ཉིད་དག་བྱེད། ། དབང་བསྐུར་བདུན་པོ་འདི་རྣམས་ཡིན། ། དཀྱིལ་འཁོར་བཞེངས་ནས་སྦྱིན་པར་བྱ། ། ཞེས་གསུངས་སོ། ། དེ་ནི་དབང་ཞེས་པ་ལ་སོགས་པས་དབང་བསྐུར་བའི་འབྲས་བུ་གསུངས་ཏེ། འདིར་དབང་བདུན་དག་གིས་དཀྱིལ་འཁོར་ཆེན་པོར་མངོན་པར་དབང་བསྐུར་བར་གྱུར་པ་ན་སྲོག་འཛིན་སྒོམ་པའི་སྣོད་དུ་བྱས་པས་བར་དུ་དགེ་བའི་དབང་གིས་རྣལ་འབྱོར་གྱིས་ས་བདུན་གྱི་ནི་དབང་ཕྱུག་ཉིད་དུ་འགྱུར་རོ། ། དེ་ཡང་གལ་ཏེ་སྲོག་རྩོལ་ལས་དཀྱིལ་འཁོར་གྱི་འཁོར་ལོ་མངོན་སུམ་དུ་བྱེད་པ་དེའི་ཚེ་ལུས་འདི་ཉིད་ཀྱིས་ས་བདུན་གྱི་དབང་ཕྱུག་ཉིད་དུ་འགྱུར་རོ། ། ཅི་སྟེ་སྲོག་འཛིན་མ་གྲུབ་པ་མི་དགེ་བ་བཅུ་དང་བྲལ་ཏེ་ཤི་བར་གྱུར་ན་དེའི་ཚེ་དེ་ནས་སྐྱེ་བ་ཕྱི་མ་ལ་བར་དུ་དགེ་བ་བསྒོམས་པའི་དབང་གིས་ས་བདུན་གྱི་དབང་ཕྱུག་ཉིད་དུ་འགྱུར་རོ། ། ཞེས་པ་ངེས་པ་སྟེ་བསོད་ནམས་ཀྱི་ཚོགས་རྫོགས་པའི་སྟོབས་ཀྱིས་སོ། ། བུམ་པ་གསང་བས་མངོན་པར་དབང་བསྐུར་སླར་ཡང་ཕྱིར་མི་ལྡོག་པ་སོགས་སུ་ངེས་པར་རབ་ཏུ་འཇུག་ཅེས་པ་ནི་འདིར་བུམ་པ་དང་གསང་བ་དག་གིས་མངོན་པར་དབང་བསྐུར་བ་ལས་ནི་ལས་ཀྱི་ཕྱག་རྒྱ་ལས་ཚངས་པར་སྤྱོད་པའི་ཚུལ་ཁྲིམས་ཀྱི་ཚོགས་རྫོགས་པའི་དབང་གིས་ཕྱིར་མི་ལྡོག་པའི་ས་བརྒྱད་པ་མི་གཡོ་བ་ཐོབ་པར་འགྱུར་ཏེ།
སོགས་པའི་སྒྲས་ཡེ་ཤེས་ཀྱི་ཕྱག་རྒྱ་ལས་རྣལ་འབྱོར་གྱི་ས་དགུ་པ་ལེགས་པའི་བློ་གྲོས་སུ་འགྱུར་རོ། ། འདིར་མི་གཡོ་བ་ནི་ལས་ཀྱི་ཕྱག་རྒྱའི་སྐྱེ་གནས་སུ་བསྲུབས་པ་ལས་བྱང་ཆུབ་ཀྱི་སེམས་མི་གཡོ་བའི་ཕྱིར་རྗེས་དྲན་གྱི་སྐབས་ཀྱི་ལས་ཀྱི་ཕྱག་རྒྱའི་རྣལ་འབྱོར་ནི་མི་གཡོ་བའི་ས་ཞེས་བྱ་སྟེ། ཡེ་ཤེས་ཀྱི་ཕྱག་རྒྱའི་རྣལ་འབྱོར་ལས་རྣལ་འབྱོར་གྱི་ས་དགུ་པ་ལེགས་པའི་བློ་གྲོས་ཞེས་པ་ནི། ཡས་འབབ་ཀྱི་བདེ་བ་ཆེན་པོའི་སེམས་ཐོབ་པས་སོ། ། འདིར་དབང་གསུམ་པ་ཤེས་རབ་ཡེ་ཤེས་དག་གིས་མངོན་པར་དབང་བསྐུར་ན་ཕྱག་རྒྱ་ཆེན་པོ་ལས་མི་འཕོ་བའི་ཚུལ་ཁྲིམས་ཀྱི་ཚོགས་ཀྱི་སྟོབས་ཀྱིས་སྲིད་པའི་འཇིགས་པ་འཇོམས་པའི་འཇམ་དབྱངས་ཉིད་དུ་འགྱུར་ཞེས་པ་ནི་རྣལ་འབྱོར་གྱི་ས་བཅུ་པ་ཆོས་ཀྱི་སྤྲིན་ཐོབ་པ་ཉིད་དུ་འགྱུར་བ་སྟེ། ཆོས་ཀྱི་སྤྲིན་ནི་འགྱུར་མེད་བདེ་བ་ཆེན་པོའི་ཆར་གྱིས་རང་དང་གཞན་གྱི་དོན་བྱེད་པའོ་ཞེས་པ་སྟེ་ངེས་པའོ། ། དེ་ལྟར་སྲོག་འཛིན་གྱིས་བསོད་ནམས་ཀྱི་ཚོགས་ཀྱི་ས་བདུན་དང་། རྗེས་དྲན་གྱིས་ཚུལ་ཁྲིམས་ཀྱི་ཚོགས་ཀྱི་ས་བཅུ་ཐོབ་པ་སྔོན་དུ་འགྲོ་བ་ནི་ས་བཅུ་གཅིག་པ་ཡེ་ཤེས་ཆེན་པོའི་ས་ཏིང་ངེ་འཛིན་ཏེ། དེ་ཡེ་ཤེས་ཀྱི་ཚོགས་སོ། ། ཡེ་ཤེས་ཀྱི་ཚོགས་ནི་ས་བཅུ་གཅིག་པའོ། །
ཞེས་མངས་སུའོ། ། དེ་ལས་ས་བཅུ་གཉིས་པ་ལ་རྣལ་འབྱོར་པ་རྣམས་སངས་རྒྱས་ཉིད་དོ་ཞེས་པ་ལ་སངས་རྒྱས་ནི་རྣལ་འབྱོར་པ་རྣམས་ཀྱིའོ་ཞེས་འགྱུར་མངས་སུ་འདོན་པ་ལྟར་ཏིང་ངེ་འཛིན་ཐོབ་ནས་ལོ་གསུམ་ཕྱོགས་གསུམ་གྱི་བར་ས་བཅུ་གཉིས་པ་སྟེ། དེའི་མཐར་ཡེ་ཤེས་ཀྱི་ལུས་མངོན་དུ་བྱས་པ་ནི་སངས་རྒྱས་ཉིད་ཐོབ་པ་སྟེ། སྒྲུབ་ལེར། དེ་ནས་ཏིང་ངེ་འཛིན་གྱི་དག་པ་ཉིན་ཞག་འགའ་ཞིག་དག་གིས་ཡེ་ཤེས་ལུས་ནི་འགྲུབ་པར་འགྱུར་རོ་ཞེས་སོ། ། དེ་ལྟར་ས་བཅུ་གཉིས་པོ་དེ་ནི་རྣལ་འབྱོར་པ་རྣམས་ཀྱི་སའོ་ཞེས་པ་ནི་དེ་བཞིན་གཤེགས་པའི་ངེས་པའོ། ། ཅི་སྟེ་གཡོ་སྒྱུའི་དབང་གིས་ཞེས་པ་དབང་བདུན་ཐོབ་པའི་རྗེས་ལ་མི་དགེ་བ་བཅུ་ལ་ཞུགས་པའི་དབང་གིས་འཆད་པར་འགྱུར་བའི་རྩ་བའི་ལྟུང་བ་འབྱུང་བར་གྱུར་ན་གང་ཟག་དེའི་དབང་བསྐུར་དང་ལ་སོགས་པས་བརྟུལ་ཞུགས་དང་། རིགས་དྲུག་གི་དམ་ཚིག་འདི་དག་མཐའ་དག་དམྱལ་བར་སྡུག་བསྔལ་བའི་རྒྱུ་ཉིད་དུ་འགྲོ་བར་འགྱུར་ཏེ། དེ་བཞིན་གཤེགས་པའི་ངེས་པ་ལས་ཕྱིན་ཅི་ལོག་གི་སྤྱོད་པ་ལ་འཇུག་པའི་དབང་གིས་སོ། ། ཞེས་པ་ནི་དེ་བཞིན་གཤེགས་པའི་ངེས་པའོ། །
ད་ནི་རྩ་བའི་ལྟུང་བ་ཞེས་པ་ལ་སོགས་པས་རྩ་བའི་ལྟུང་བ་རྣམ་པར་དག་པ་གསུངས་ཏེ། འདིར་གང་གི་ཚེ་འཆད་པར་འགྱུར་བའི་རྩ་བའི་ལྟུང་བ་བྱུང་བར་གྱུར་ན་དེའི་ཚེ་དབང་བདུན་ལ་གནས་པ་དག་གིས་སྔགས་བཟླས་པ་སྟོང་ཕྲག་སུམ་ཅུ་རྩ་དྲུག་གིས་ལྟུང་བ་རྣམ་པར་དག་པར་འགྱུར་ཏེ། དེ་ཡང་ཡོན་ཏན་ལྡན་པ་ཞེས་དང་། ཕྱིས་མི་ཕྱེད་པའི་སྡོམ་པ་ལ་གནས་པའི་དབང་དུ་བྱས་པའོ། ། བུམ་པ་གསང་བའི་དབང་བསྐུར་བ་ལ་གནས་པ་ལ། གང་གི་ཚེ་རྩ་བའི་ལྟུང་བ་བྱུང་བར་གྱུར་ན་ནི། དེའི་ཚེ་གལ་ཏེ་ན་བརྟུལ་ཞུགས་ངེས་པའི་དབང་གིས་ཤེས་པ་ལ་བསོད་ནམས་དང་ཚུལ་ཁྲིམས་ཀྱི་ཚོགས་བསྒོམས་པ་ཉིད་ཀྱིས་དབང་གིས་ལྟུང་བ་རྣམ་པར་དག་པར་འགྱུར་ཏེ། ལྟུང་བ་བྱུང་བ་དེ་ཉིད་ལ་སློབ་དཔོན་གྱིས་བརྟུལ་ཞུགས་ཀྱི་རིམ་པའི་ངེས་པས་འོག་ནས་འབྱུང་བ་ལྟར་ཆད་པ་སྦྱིན་པར་བྱའོ། ། གོང་མ་ལ་ནི་དག་པ་མེད། ། ཅེས་པ་ནི།
ཤེས་རབ་ཡེ་ཤེས་ཀྱི་དབང་བསྐུར་བ་ལ་གང་གི་ཚེ་ཁུ་བ་ལ་འཕོས་པས་རྩ་བའི་ལྟུང་བ་བྱུང་བར་གྱུར་ན། དེའི་ཚེ་ཆད་ལས་ཀྱི་དག་པ་མེད་དོ། ། དོན་ཅི་ཞེས་པ་ཅིའི་ཕྱིར་ཞེ་ན་ཞེས་རྭ་མངས་སུ་འདོན་ཏོ། ། དེ་ལྟ་བུའི་རྩ་ལྟུང་བྱུང་ན་དེ་ལ་སློབ་དཔོན་གྱིས་འདི་ནས་འབྱུང་བའི་ཆད་པ་སྦྱིན་པར་མི་བྱ་སྟེ། རང་གི་བསོད་ནམས་དང་ཚུལ་ཁྲིམས་ཀྱི་ཚོགས་རྫོགས་པ་ཉིད་ཀྱི་སྟོབས་ཀྱིས་བདག་ཉིད་ཀྱིས་སངས་རྒྱས་བྱང་སེམས་ཀྱི་སྤྱན་སྔར་སྡིག་པ་བཤགས་པ་དང་དབང་གོང་མ་བླང་བ་ལ་སོགས་པ་བྱས་ནས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་བྱིན་རླབས་དང་བཅས་པའི་གནས་སུ་གྱུར་ཏེ་ཞེས་པ་སོང་ནས།

བདག་ཉིད་ཀྱིས་ཏིང་ངེ་འཛིན་བསྒོམས་པའི་སྟོབས་ལས་དག་པའི་ཆོས་ཉིད་འཐོབ་བོ་ཞེས་པ་ནི་སངས་རྒྱས་རྣམས་ཀྱི་བཞེད་པའོ། ། སྔ་མ་ཆད་ལས་ཀྱིས་འདག ཕྱི་མ་མི་འདག་པ་ནི་སྔ་མ་ལུས་ངག་དང་རྐྱེན་གཞན་ལ་ལྟོས་ལ། ཕྱི་མ་རང་སེམས་གཙོ་ཡི་གཞན་རྐྱེན་ལ་མི་ལྟོས་པའི་ཕྱིར་རོ། ། ཡང་ན་འཇིག་རྟེན་ན་བྱིས་པ་ཆུང་ངུ་མི་ཤེས་པས་ཉེས་པ་བྱས་པ་དེ་ཉེས་པ་ཆུང་ལ། ཆེར་སྐྱེས་ནས་ཉེས་པ་ཆེ་བ་ཡིན་པ་ལྟར་དབང་བདུན་དང་བུམ་པ་གསང་བ་དང་། ཤེས་རབ་ཡེ་ཤེས་ནི་བྱིས་པ་དང་དར་མ་དང་རྒན་པོའི་ཁྱད་པར་ཡོད་པའི་ཕྱིར་ཉེས་པ་ཆེ་ཆུང་དུ་བཞག་གོ ། ཞེས་གསུང་ངོ་། ། རྩ་བའི་ལྟུང་བ་བྱུང་བ་གང་ཞིག་དག་པའི་སླད་དུ་སླར་ཡང་དཀྱིལ་འཁོར་འདིར་ནི་འཇུག་བྱ་སྟེ། ། ཞེས་པ་ནི་འདིར་གང་གི་ཚེ་དབང་བདུན་ལ་གནས་པ་དང་། བུམ་པ་དང་གསང་བའི་དབང་ལ་གནས་པ་རྩ་བའི་ལྟུང་བ་འབྱུང་བར་གྱུར་ན།
དེའི་ཚེ་དག་པའི་སླད་དུ་སློབ་དཔོན་གྱིས་དཀྱིལ་འཁོར་འདི་བྲིས་ནས་སླར་མི་བྱེད་པའི་དོན་དུ་སླར་ཡང་དཀྱིལ་འཁོར་དུ་འཇུག་པ་ལ་སོགས་པ་བྱའོ། ། དེ་ནས་སློབ་དཔོན་གྱིས་ལྟུང་བ་དག་པའི་རྗེས་སུ་གནང་བ་ཐོབ་ནས་སླར་ཡང་ཚོགས་ཀྱི་འདུས་པར་ཞེས་པ་རང་རིགས་ཀྱི་རྣལ་འབྱོར་པའི་དབུས་སུ་འགྲོ་བ་ན། སྔར་རིགས་ཀྱི་ཐུ་བོ་སྟེ་རྒན་པའི་མིང་གང་ཡིན་པ་དེ་ནི་དོར་ནས་ཆུང་བ་ཉིད་དུ་འགྱུར་ཏེ་ཞེས་པ་གཞོན་པ་ཉིད་དུ་འགྱུར་བས་གལ་ཡང་འོག་ཏུ་བྱ་བ་དང་། སྔར་གཞོན་པར་གྱུར་པ་དེ་དག་ལ་བསྙེན་བཀུར་བྱ་བར་འགྱུར་རོ་ཞེས་པ་སླར་ཡང་མི་བྱེད་པའི་སྡོམ་པའི་སླད་དུ་བཤགས་པས་ཆད་ལས་སྦྱིན་པའི་ངེས་པ་སྟེ་རྩ་ལྟུང་བྱུང་བའི་སློབ་མ་རྣམས་ཀྱིས་གདོན་མི་ཟ་བར་སྤྱད་པར་བྱའོ། ། ད་ནི་དཔལ་ལྡན་ཞེས་པ་ལ་སོགས་པ་རྩ་བའི་ལྟུང་བ་རྣམས་གསུངས་ཏེ། འདིར་རྩ་རྒྱུད་བསྡུས་རྒྱུད་ཐམས་ཅད་ལས་འབྱུང་བའི་རྩ་བའི་ལྟུང་བ་ནི་གྲངས་བཅུ་བཞིའོ། ། དེ་རྣམས་ལས་ཇི་ལྟར་སོ་སོར་ལྟུང་བར་འགྱུར་བ་རྒྱུད་ལས་འབྱུང་བ་དེ་བཞིན་དུ་གསུངས་པ། བུ་རྣམས་ཏེ་དབང་བསྐུར་བའི་སློབ་མ་རྣམས་ཀྱི་རྩ་བའི་ལྟུང་བ་རི་བོང་འཛིན་པ་ཞེས་པ་དང་པོར་འགྱུར་ཏེ། གང་ལས་ན་དཔལ་ལྡན་བླ་མའི་ཐུགས་དཀྲུགས་པ་ལས་ཞེས་པ་ལ་འདིར་བླ་མ་རྣམ་པ་གཉིས་ཏེ་བླ་མ་དམ་པ་དང་བླ་མ་དམ་པ་མ་ཡིན་པའོ། ། དེ་དག་གི་ཐུགས་དཀྲུགས་པ་སྟེ་འཁྲུག་པ་ཡང་རྣམ་པ་གཉིས་ཏེ།
གཞན་གྱི་དོན་དང་རང་གི་དོན་ལས་དེ་ལ་གཞན་གྱི་དོན་ལས་བླ་མ་གང་གི་ཐུགས་འཁྲུགས་པ་དེ་ནི་དཔལ་ལྡན་བླ་མ་དམ་པའོ། ། རང་གི་དོན་ལས་བླ་མ་གང་གི་ཐུགས་འཁྲུག་པ་དེ་ནི་བླ་མ་དམ་པ་མ་ཡིན་པའོ། ། འདིར་སློབ་མ་རྣམས་ཀྱིས་ནི། མི་དགེ་བ་བཅུ་ལ་ཞུགས་པས་དཔལ་ལྡན་བླ་མའི་ཐུགས་དཀྲུགས་པར་འགྱུར་ཏེ། བླ་མའི་ཐུགས་དཀྲུགས་པ་དེ་ལས་རྩ་བའི་ལྟུང་བ་རི་བོང་འཛིན་པར་འགྱུར་རོ། ། རང་གི་དོན་སྒྲུབ་པ་ལ་ཞུགས་པའི་བླ་མ་ནི་གཞན་མི་དགེ་བ་བཅུ་ལ་ཞུགས་པ་ལས་ཐུགས་འཁྲུག་པ་མ་ཡིན་ནོ་ཞེས་པ་སྟེ་དེ་བཞིན་གཤེགས་པའི་ངེས་པའོ། ། དེ་ཡང་ལྟུང་བར་འགྱུར་བ་བླ་མ་དམ་པར་ཤེས་ལ། མི་དགྱེས་པ་བསྐྱེད་པ་ཀུན་སློང་ཉོན་མོངས་ཅན་གྱི་ལུས་ངག་གི་ལས་ཡིན་པ་གཞན་དོན་མ་ཡིན་པར། རང་དོན་ལྷུར་བླང་བའི་བསམ་པ་ཅན་ཡིན་པ། སླར་སྦྱང་བའི་བསམ་པ་མེད་པ་སྟེ་དྲུག་ཚང་དགོས་ཞེས་དཱ་རི་ཀ་པས་དབང་རབ་བྱེད་ཀྱི་འགྲེལ་པ་དང་།
བླ་མའི་མངོན་སུམ་ཡིན་པ་དགོས་གསུང་ངོ་། ། དམ་པ་དེ་ཡི་བཀའ་ལས་འགོངས་པ་གཞན་རྩ་བའི་ལྟུང་བ་གཉིས་པར་འགྱུར་ཏེ། བླ་མའི་ལྐོག་ཏུ་གྱུར་པར་མི་དགེ་བ་བཅུ་བྱེད་པས་བླ་མའི་བཅས་པ་ལས་འདས་པའི་ཕྱིར་རོ། ། འདི་ཡང་སྔར་ལྟར་ཡན་ལག་དྲུག་གིས་འགྱུར་ཞེས་པ་དང་། ལྐོག་ཏུ་སྤྱོད་པར་དགོངས་སོ། ། དེ་བཞིན་དུ་ངེས་པར་སྤུན་ལ་ཁྲོས་པ་གསུམ་པར་འགྱུར་ཏེ། གང་གི་ཚེ་རྡོ་རྗེ་སྤུན་རྒན་པའམ་གཞོན་ནུ་བསླབ་པ་དང་ལྡན་པ་ལ་མནར་སེམས་པས་རབ་ཏུ་ཁྲོ་བར་བྱེད་ན་ལྟུང་བའོ། ། དེ་ཡང་འོག་གི་རིགས་པས་ཁྲོ་བོ་ཆེན་པོ་སྟེ། རྡོ་རྗེ་སྤུན་བསླབ་པ་དང་ལྡན་པ། དེ་མི་དགྱེས་པ་ཡིན་པ།
ཉོན་མོངས་པས་བསླང་བའི་ལས་ཡིན་པ། གཞན་གྱི་དོན་མ་ཡིན་པ། རང་དོན་ལྷུར་བླང་བའི་བསམ་པ་ཅན་ཡིན་པ། སླར་སྦྱང་བའི་བསམ་པ་མེད་པ། རང་གི་རྡོ་རྗེ་སྤུན་ཡིན་པ་སྟེ། ཡན་ལག་བདུན་གྱིས་ལྟུང་བར་འགྱུར་ལ། བླ་མ་གཅིག་གིས་བསྡུས་པ་ནི་རང་གི་སྤུན་ཏེ་ཉེས་པ་ཆེ་ལ། གཞན་གྱི་སྤུན་ལ་ཁྲོས་པ་ནི་ཉེས་པ་ཆུང་ངོ་ཞེས་དཱའོ། ། བྱམས་པ་བཏང་བས་བཞི་པར་འགྱུར་ཏེ་ཞེས་པ་ལ་འདིར་བྱམས་པ་བཏང་བ་ནི་རྣམ་པ་བཞི་སྟེ། ཆུང་ངུ་དང་འབྲིང་པོ་དང་ཆེན་པོ་དང་ཆེན་པོའི་ཆེན་པོའི་དབྱེ་བས་སོ། །
དེ་ལ་ཆུང་ངུ་ནི་སྐད་ཅིག་ཙམ་བྱམས་པ་བཏང་ཞིང་དེ་ནས་ལྡོག་པར་འགྱུར་བ་སྟེ་ཆུ་ལ་དབྱུག་པའི་རི་མོ་ལྟ་བུའོ། ། འབྲིང་པོ་ནི་བྱེ་མའི་རི་མོ་སླར་ཡང་རླུང་གིས་མཉམ་པ་ཉིད་དུ་འགྱུར་བ་ལྟ་བུ་དུས་ཅུང་ཟད་ཙམ་གྱིས་ལྡོག་པའོ། ། ཆེན་པོའི་བདག་ཉིད་ནི་ས་གས་པ་དང་སླར་ཡང་དབྱར་གྱི་ཆུ་ཡིས་མཉམ་པ་ཉིད་དུ་འགྱུར་བ་ལྟ་བུ་དུས་རིང་མོས་ལྡོག་པ་སྟེ། དེ་བཞིན་དུ་བྱམས་པ་མེད་པའི་སེམས་ཆེན་པོའི་ཆེན་པོའི་བདག་ཉིད་ནི་ཇི་ལྟར་ཡོངས་སུ་ཚོས་པའི་རྡོ་གས་པ་ཞེས་མངས་དང་། ཅུང་ཟད་འབྱར་ཡང་རོ་མཉམ་པར་མི་འགྱུར་བ་ཞེས་རྭས་འདོན་པ་ལྟར་ཏེ། དཔེར་ན་མེས་ཡོངས་སུ་སྨིན་པའི་རྡོ་ཐ་དད་དུ་གས་པ་སླར་ཡང་གནས་སྐབས་འགའ་ཞིག་ཏུ་ཅུང་ཟད་འབྱར་བར་འགྱུར་ཡང་། གཅིག་ཏུ་འདྲེས་ནས་ཡོངས་སུ་རྫོགས་པར་རོ་མཉམ་པར་མི་འགྱུར་བ་ལྟ་བུའམ། དཔེར་ན་འབྲས་བུ་སྨིན་པ་ཤིང་ལ་ཡུན་དུ་མི་གནས་པ་དེ་བཞིན་དུ། སེམས་ཅན་རྣམས་ལ་བྱམས་པའི་སེམས་ཡོངས་སུ་གཏོང་བ་གཏན་མི་ལྡོག་པ་སྟེ། དེ་ལས་རྩ་བའི་ལྟུང་བ་བཞི་པར་འགྱུར་རོ་ཞེས་པ་དེ་བཞིན་གཤེགས་པའི་ངེས་པའོ། །
མདའ་ཞེས་པ་རྩ་ལྟུང་ལྔ་པར་འགྱུར་ཏེ། གང་ལས་ན། བྱང་ཆུབ་སེམས་ནི་རབ་ཏུ་ཉམས་པ་ལས་ཀྱང་ཞེས་པ་ལ་འདིར་བྱང་ཆུབ་ཀྱི་སེམས་ནི་ཁུ་བ་སྟེ། དེ་བུད་མེད་ཀྱི་སྐྱེ་གནས་སུ་ཉམས་པ་ལས་འཕོ་བ་མེད་པའི་བདེ་བར་མི་འགྱུར་རོ། ། དེའི་ཕྱིར་དེ་ཁོ་ན་ཉིད་མེད་པ་དབང་པོ་གཉིས་ཀྱི་བདེ་བས་སངས་རྒྱས་ཉིད་འདོད་པ་རྣམས་ལ་རྩ་བའི་ལྟུང་བ་ལྔ་བར་འགྱུར་རོ། ། དེ་ཡང་ཤེས་རབ་ཆེན་པོས་མི་འགྱུར་བའི་རང་བཞིན་ཤེས་པ་དང་། འགྱུར་བའི་བདེ་བ་ཙམ་དང་དུ་བླང་བའི་བསམ་པ་དང་། དེ་ལ་ལེགས་པར་འཛིན་པ་དང་། གསང་དབང་དང་། གཞན་གྱི་བདེན་པའི་དོན་དང་།
རིལ་བུ་ལ་སོགས་པའི་ཆེད་མ་ཡིན་པ་སྟེ། ཆོས་བཞི་དང་ལྡན་པས་སོ་ཞེས་སོ། ། དྲུག་པ་གྲུབ་པའི་མཐའ་ལ་སྨོད་པ་སྟེ་གྲུབ་པའི་མཐའ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་དང་སྔགས་ཀྱི་ཚུལ་ལ་དེ་ཁོ་ན་ཉིད་ཀྱ་ིལེའུ་སྟེ། སྐབས་སམ་རང་བཞིན་ཞེས་རྭས་སོ། ། ཐ་དད་དུ་བཟུང་ནས་ཕར་ཕྱིན་གྱི་དེ་ཁོ་ན་དེ་ལ་སྨོད་པས་སྤོང་བ་གང་ཡིན་པ་དེ་ནི་རྩ་ལྟུང་དྲུག་པའོ། ། དེ་ཡང་གསང་སྔགས་ཀྱི་ཐེག་པ་དང་དབྱེར་མེད་པའི་ཤེས་རབ་ཀྱིས་ཕ་རོལ་ཏུ་ཕྱིན་པའི་ཐེག་པ་ཡིན་པ་དང་། དེ་ལ་ཞེ་སྡང་ལ་གནས་པས་སྨྲས་པ་དང་། གཞན་གྱི་དོན་མ་ཡིན་པ་དང་། ལེགས་པར་འཛིན་པ་དང་། འགྱོད་པ་མེད་པ་སྟེ།
ཆོས་ལྔ་དང་ལྡན་ན་རྩ་ལྟུང་དུ་འགྱུར་ལ། དེ་ལས་གཞན་པའི་ཐེག་པ་ལ་སྨད་ན་རྩ་ལྟུང་མ་ཡིན་ཡང་ཐུན་མོང་གི་དངོས་གྲུབ་འཕྲོག་ཅེས་དཱའོ། ། རི་བོ་དག་ཀྱང་ཞེས་པ་རྩ་ལྟུང་བདུན་པར་འགྱུར་ཏེ། དབང་གིས་མ་སྨིན་པའི་མི་ཉན་ཐོས་ཀྱི་ལམ་ལ་གནས་པ་ལ་གསང་བ་བྱིན་ལས་ཞེས་པ་བདེ་བ་ཆེན་པོའི་ཡེ་ཤེས་བྱིན་པ་ལས་སློབ་དཔོན་རྣམས་ལ་ལྟུང་བའོ། ། དེ་ཡང་གསང་བ་བསྒྲགས་ན་མོས་པ་མ་ཡིན་པ་སྐྱེ་བར་འགྱུར་བའི་གང་ཟག་དང་། འདུལ་བའི་དོན་མ་ཡིན་པ་དང་། བདེ་བ་ཆེན་པོའི་གསང་བ་བསྟན་པ་སྟེ་ཆོས་གསུམ་དང་ལྡན་ན་རྩ་ལྟུང་དུ་འགྱུར་ལ། གཞན་མོས་པར་འགྱུར་བ་དང་། དད་པ་དང་གྲོལ་བའི་སྐལ་ཡོད་པ་ལ་ཉེས་པ་མེད་ཅིང་། བདེ་བ་ཆེན་པོ་ལས་གཞན་པའི་གསང་བ་བསྟན་པས་འཇིག་རྟེན་པའི་དངོས་གྲུབ་འཕྲོག་གོ་ཞེས་དཱའོ། །
ཕུང་པོ་ཉོན་མོངས་པ་ལས་ཀླུ་རུ་རབ་ཏུ་འགྱུར་ཏེ། ཞེས་པ་ནི་རྩ་བའི་ལྟུང་བ་བརྒྱད་པ་སྟེ་ཕུང་པོ་ཉོན་མོངས་པ་དང་། ལ་སོགས་པས་འཇིག་པར་བྱས་པ་ལས་ནི་ལྟུང་བར་འགྱུར་ཏེ། ལུས་སྨྱུང་བར་གནས་པ་ལ་བཀོད་པ་དང་། ཚ་གྲང་བཀྲེས་སྐོམ་ལ་སོགས་པས་གདུང་བ་དང་ལུས་མཚོན་གྱིས་གཅོད་པ་མེས་བསྲེག་པ་ཆུར་མཆོང་བ་ལ་སོགས་པར་བརྗོད་དེ། དེ་ལས་བརྒྱད་པར་འགྱུར་རོ། ། དེ་ཡང་ཕུང་པོ་གཟིར་བས་རྟེན་ཉམས་པ་དང་། འཇིག་པས་རྟེན་མེད་པའི་ཕྱིར་བདེ་བ་མེད་ལ། དེ་མེད་པས་བདེ་བ་ཆེན་པོ་ཡེ་ཤེས་མི་སྐྱེ་བའི་ཕྱིར་རོ། ། དེ་ཡང་ཕུང་པོ་ལ་སོགས་པ་ལ་སངས་རྒྱས་ལ་སོགས་པར་ཤེས་པ་དང་།
དེ་མནར་བས་བདེ་བ་ལས་ཉམས་པར་ཤེས་པ་དང་། གཞན་འདུལ་བའི་དུས་མིན་པ་སྟེ་ཆོས་གསུམ་ལྡན་གྱ་ིལྟུང་བར་འགྱུར་ལ། དེ་ཡང་གསོད་པ་ལ་བརྩོན་པ་ནི་སེམས་བསྐྱེད་པ་ཙམ་གྱིས་ལྟུང་བར་འགྱུར་རོ་ཞེས་དཱའོ། ། སླར་ཡང་ལྟུང་བ་དགུ་པ་ནི་དག་པའི་ཆོས་ཏེ། འཛིན་པ་ཐམས་ཅད་ཀྱིས་སྟོང་པའི་སྟོང་བ་ཉིད་ཀྱི་ཆོས་མི་རྟོག་པ་ལ་མ་དད་པས་སུན་འབྱིན་ཞིང་རྩ་བ་ནས་སྤོང་བར་འགྱུར་བ་གང་ཡིན་པའོ། ། དེ་ཡང་གདུལ་བའི་དོན་མ་ཡིན་པ་དང་། སྟོང་པ་ཉིད་སྤངས་ནས་སྤྲོས་བཅས་དང་དུ་བླངས་པ་སྟེ་ཆོས་གཉིས་ཀྱིས་ལྟུང་བར་འགྱུར་རོ་ཞེས་དཱའོ། ། གཡོ་སྒྱུའི་བྱམས་པ་ནི་སེམས་ཅན་རྣམས་ལ་ཁ་ནས་ཕན་འདོགས་པའི་ཚིག་གཞན་འདོན་ཞིང་སྙིང་ལ་དོན་གཞན་ཀུན་ནས་མནར་སེམས་པ་སྟེ་སྒྱུའི་བྱམས་པ་གང་ཡིན་པ་དེ་ནི་ཕྱོགས་ཞེས་པ་བཅུ་པའོ། ། འདི་ནི་རེ་ཞིག་ཕན་འདོགས་པ་ལྟར་བྱས་ལ་ཕུགས་གནོད་པའི་བསམ་པ་ཅན་ཡིན་པས་བྱམས་པ་རྩ་བ་ནས་བཏང་བ་མིན་པའི་ཕྱིར་ལྟུང་བ་བཞི་པ་དང་ཐ་དད་དོ། ། ཡང་ན་ཚུལ་འཆོས་པ་སྟེ་དམ་ཚིག་ལ་སོགས་པ་ལ་དད་པའི་སྒོ་ནས་སྲུང་བར་མི་བྱེད་ཅིང་རྙེད་བཀུར་ཚིགས་བཅད་ལྷུར་བླང་བའི་ཚུལ་གྱིས་བསྲུང་བ་ལྐོག་ཏུ་མི་དགེ་བ་བྱེད་པ་སྟེ་གཡོའི་དབང་དུ་བྱེད་པ་ཉིད་ཀྱིས་ལྟུང་བར་འགྱུར་རོ་ཞེས་དཱའོ། །
མིང་སོགས་བྲལ་བ་བདེ་བ་སྟེར་ལ་ཞེས་པ་དེ་བཞིན་གཤེགས་པས་བསྟན་པའི་དེ་ཁོ་ན་ཉིད་རྣམ་པ་ཀུན་ལྡན་གྱི་སྟོང་པའི་གཟུགས་ལ་བསྒོམ་པའི་ཚེ་ཕྱི་རོལ་གྱི་གཟུགས་ཀྱི་མཚན་མར་རྟོག་པ་གང་ཡིན་པ་དེ་ནི་མཚན་འཛིན་དུ་འགྱུར་བས་དྲག་པོ་ཞེས་པ་སྟེ་བཅུ་གཅིག་པའོ། ། ཡང་ན་དེ་ཁོ་ནའི་རང་བཞིན་སྔགས་ཀྱི་ཚུལ་ཁུ་བའི་བདེ་བ་འགྱུར་མེད་འཇིག་རྟེན་གྱི་དཔེ་ལས་འདས་པ་བྱིན་པ་ལ་ཐེ་ཚོམ་ཡིད་གཉིས་ཀྱི་ངང་དུ་མི་ལེན་ཅིང་རྟོག་པ་སྟེ་དེ་ཡང་འགྱུར་བའི་བདེ་བ་མ་ཡིན་པ་དང་། མི་འགྱུར་བའི་བདེ་བ་དཔེར་བྱ་བ་ལས་འདས་པ་དང་། གདུལ་བའི་དོན་མ་ཡིན་པ་སྟེ་གསུམ་གྱིས་ལྟུང་བར་འགྱུར་རོ། ། ཞེས་དཱའོ། ། དག་པའི་སེམས་ཅན་དག་ལ་ཏེ་རྣལ་འབྱོར་པ་ལ་ཕྲག་དོག་གི་དབང་གིས་སྐྱོན་བརྗོད་པ་ལས་ཉི་མ་ཞེས་པ་ལྟུང་བ་བཅུ་གཉིས་བར་འགྱུར་རོ། ། རྣལ་འབྱོར་པ་ནི་སྔགས་གྲུབ་པ་ཡན་ཆད་དེ། ཡེ་ལེར། དེ་ལྟར་ལས་དང་པོ་པ་ནི་སྔགས་གྲུབ་པར་གྱུར་པ་ན་རྣལ་འབྱོར་པར་འགྱུར་རོ། ། ཞེས་པས་སོ། །
དེ་ཡང་རྣལ་འབྱོར་གྱི་ངང་ཚུལ་དང་ལྡན་པ་ཡིན་པ་དང་། བདག་གིས་ཕྲག་དོག་གི་དབང་གིས་སྨྲས་པ་དང་། གཞན་གདུལ་བའི་དོན་མ་ཡིན་པ་སྟེ་ཆོས་གསུམ་དང་ལྡན་ན་ལྟུང་བར་འགྱུར་རོ། ། ཞེས་དཱའོ། ། རྣལ་འབྱོར་པ་དང་རྣལ་འབྱོར་མའི་ཚོགས་ཀྱི་འཁོར་ལོ་འདུས་པ་ན་གོ་ཀུ་ལ་སོགས་པའི་བཟའ་བ་དང་། ཆང་གི་བཏུང་བ་དང་། བུད་མེད་ལ་འཁྲིག་པ་བྱེད་པའི་དམ་ཚིག་ཐོབ་པར་གྱུར་ན་དུས་ལ་བབ་ཀྱང་མི་གཙང་བའི་སེམས་ཀྱིས་གཏོང་བས་ཏེ་འདོར་བ་ལས་ཀྱང་གཞན་ཏེ་ལྟུང་བ་བཅུ་གསུམ་པར་འགྱུར་རོ། ། དེ་ཡང་དམ་ཚིག་དུས་ལ་བབ་དང་། གཞན་གྱི་ངོ་བསྲུང་བ་མ་ཡིན་པ་དང་། གཞན་གདུལ་བའི་དོན་མ་ཡིན་པ་སྟེ།
ཆོས་གསུམ་དང་ལྡན་ནའོ་ཞེས་དཱའོ། ། རྡོ་རྗེ་ཐེག་པ་ལ་གནས་པའི་རྣལ་འབྱོར་པས་བུད་མེད་ཐམས་ཅད་ལ་དམན་པའི་སེམས་ཀྱིས་རྡོ་རྗེ་ཐེག་པའི་སྐལ་བ་མེད་པའོ་ཞེས་སྨོད་པ་གང་ཡིན་པ་དེ་ནི་ངེས་པར་ཏེ་གདོན་མི་ཟ་བར་མ་ནུ་ཞེས་ལྟུང་བ་བཅུ་བཞི་པར་འགྱུར་རོ། ། དེ་ཡང་གཞན་འདུལ་བའི་དོན་མ་ཡིན་ནའོ་ཞེས་དཱའོ། ། ཞེས་པ་ངེས་པའོ། ། གང་ལ་ན་གང་དག་རྡོ་རྗེ་ཐེག་པར་གནས་པ་རྣམས་ལ་སྟེ་དབང་བསྐུར་བ་རྣམས་ལའོ། ། ཞེས་པ་སྟེ་གང་གིས་ན་རྡོ་རྗེ་འཛིན་པའི་ངེས་པའི་ངེས་པའོ། ། ལྟུང་བ་སྦོམ་པོ་རྣམས་ནི་རྣམ་གྲངས་དུ་མ་སྟེ། དེ་རྣམས་ལ་འཆད་པ་ཤིན་ཏུ་ཆུང་བར་འགྱུར་རོ་ཞེས་པ་ནི་ངེས་པའོ། ། བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་འགྲེལ་བཤད་རྩ་བའི་རྒྱུད་ཀྱི་རྗེས་སུ་འཇུག་པ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་ཅེས་བྱ་བ་ལས་གཙོ་བོར་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བའི་ཚུལ་བསྟན་པའི་མདོར་བསྡུས་ཆེན་པོ་སྟེ་བཞི་པའོ། ། གནས་པ་བདུན་པ་སློབ་མ་དང་སྐུ་གཟུགས་ལ་སོགས་པ་ཐམས་ཅད་ཏུ་རབ་ཏུ་གནས་པའི་གནས་པ་སྟོན་པ་ནི།
རབ་གནས་བྱས་ནས་ཞེས་པ་རྭ་མངས་སུ། བྱ་ཕྱིར་ཞེས་འདོན་པས་དམ་ཚིག་པ་ལ་ཡེ་ཤེས་པ་རོ་མཉམ་པས་རབ་ཏུ་གནས་པར་བྱ་བའི་ཕྱིར་བརྒྱ་བྱིན་སོགས་ལྷ་དང་བཅས་པའི་ལྷ་མིན་དབང་པོར་བདེན་བྲལ་ལ་སོགས་པ་དང་། ཀླུ་ཡི་དབང་པོ་མཐའ་ཡས་ལ་སོགས་པ་དང་། མིའི་དབང་པོ་འཁོར་ལོས་བསྒྱུར་བ་ལ་སོགས་པའི་ཚོགས་ཀྱིས་གང་གི་ཞབས་ལ་ཕྱག་བྱས་པ་བདེ་སྟོང་དབྱེར་མེད་དུས་ཀྱི་འཁོར་ལོ་དེ་ལ་གུས་པས་སྤྱི་བོས་རབ་ཏུ་བཏུད་ནས་སྐུ་གཟུགས་དང་། ལ་སོགས་པས་མཆོད་རྟེན་བགྲང་ཕྲེང་གླེགས་བམ་རས་བྲིས་རྡོར་དྲིལ་སློབ་མ་སོགས་རྣམས་ཀྱིས་རབ་གནས་བྱ་བའི་ཚུལ་པད་མ་དཀར་པོ་བདག་གིས་བརྗོད་པར་བྱའོ། ། དེ་དག་ལས་འདིར་དཔལ་མཆོག་གི་དང་པོའི་སངས་རྒྱས་ལས་རབ་ཏུ་གནས་པའི་ཆོ་ག་འཇམ་དཔལ་གྱིས་ཚིགས་སུ་བཅད་པ་བཞི་ལྷག་པའི་བརྒྱ་པ་ལ་སོགས་པ་ཕྱུང་བ་ནི་འགྲེལ་བཤད་ཀྱིས་དགྲོལ་བར་བྱ་སྟེ། ཀླུ་དང་ཞེས་པ་ལ་སོགས་པ་ནི་འདིར་དང་པོར་འཆད་པར་འགྱུར་བའི་སེམས་ཅན་གཞུག་པའི་དོན་གྱི་ཀུན་རྫོབ་ཀྱི་བུམ་པ་ལ་སོགས་པའི་དབང་བསྐུར་བ་རྣམས་ཀྱིས་མངོན་པར་དབང་བསྐུར་ཏེ། དེ་ནས་རྒྱུད་ཀྱི་ཚིག་དོན་ཐམས་ཅད་ཤེས་ཤིང་བླ་མ་གཞན་ལ་མི་བསྟེན་པའི་དམ་བཅའ་བ་ལ་གནས་པའི་སློབ་མ་ནི་རྡོ་རྗེ་སློབ་དཀྱིལ་འཁོར་དུ་དབང་བསྐུར་བའི་བདག་པོ་ཆེན་པོར་བྱ་བའི་སླད་དུ་བླ་མས་འོག་ནས་འབྱུང་བ་ལྟར་དབང་བསྐུར་བར་བྱའོ། ། དེ་ཡང་དབང་བདུན་ཐོབ་ནས་ཀྱེ་དཔལ་ལྡན་བླ་མ་ཁྱོད་ཀྱི་བཀའ་དྲིན་ལས་ནི་ད་ནི་བདག་གིས་བདེ་བར་གཤེགས་པའི་ལམ་ཐམས་ཅད་ཤེས་སོ་ཞེས་བླ་མ་ལ་ཞུ་བ་བྱས་ནས་དམ་བཅའ་བ་བྱ་སྟེ། ཇི་ལྟར་ན་དུས་འདི་ནས་བརྩམས་ཏེ་ཁྱོད་དང་སངས་རྒྱས་དང་བྱང་ཆུབ་སེམས་དཔའ་རྣམས་སྤངས་ནས་བླ་མ་གཞན་བརྟེན་པར་མི་བགྱིའོ་ཞེས་བྱ་བས་སོ། །
དེ་ལྟར་ཡོན་ཏན་ཐམས་ཅད་དང་ལྡན་པའི་སློབ་མ་དམ་བཅའ་བ་ལ་གནས་པ་གཟིགས་ཏེ། དེ་ནས་སྔར་བརྗོད་པའི་རྒྱལ་བ་དང་རྣམ་པར་རྒྱལ་བའི་བུམ་པ་དང་བཅས་པའི་བུམ་པ་རྣམས་ཀྱིས་དབང་བསྐུར་ཏེ། དེ་དག་ཀྱང་ཀླུ་ཞེས་པ་བརྒྱད་དམ་བཞིའམ། རྒྱལ་བའི་བུམ་པ་གཅིག་གིས་དཀྱིལ་འཁོར་གྱི་བདག་པོ་རྣམ་པ་གསུམ་ཉིད་ལ་དབང་སྦྱིན་པར་བྱ་སྟེ། དེ་ཡང་ཀླུ་རྣམས་ཀྱིས་དགེ་སློང་རྡོ་རྗེ་འཛིན་པ་ལའོ། ། བཞི་ཡིས་དགེ་ཚུལ་ལའོ། ། གཅིག་གིས་ཁྱིམ་པ་དགེ་བསྙེན་ལ་སྟེ། དེ་ལྟར་ཞེས་རྭ་མངས་འདོན་པ་ལྟར་ཏེ། སྔར་གསུངས་པའི་ཆོ་གས་ནོར་བུའི་གསེར་གྱི་རང་བཞིན་གྱི་བུམ་པ་དག་གམ། རྒྱལ་པོ་ཞེས་བོས་ནས་སའི་རང་བཞིན་གྱི་བུམ་པ་རིན་ཆེན་ལྔ་དང་བཅས་པ་སྨན་དང་དྲི་དང་འབྲུ་ལ་སོགས་པ་དང་ལྡན་པའི་བུམ་པ་རྣམས་ཀྱིས་དབང་བསྐུར་རོ། །
ཇི་ལྟར་དབང་བསྐུར་ན། འདིར་དཀྱིལ་འཁོར་གྱི་ཁང་པའི་ཕྱི་རོལ་དུ་མཉམ་པའི་སའི་ཆར་ཁྲུ་བཞི་པ་ལ་རྭ་བ་ལྔ་ཡི་རེ་ཁཱ་བྱས་ནས་དབུས་སུ་རྒྱར་ཁྲུ་གཉིས་པའི་པདྨ་འདབ་མ་བརྒྱད་པ་མཚན་མ་ལྔ་དང་བྲལ་བ་ཁ་དོག་སྣ་ཚོགས་པ་བྱའོ། ། འདི་ཉིད་ནི་དགེ་སློང་གི་གདན་གྱི་པདྨ་སྟེ། ཤིང་སྟན་གྱི་སྟེང་དུ་ཚོན་སྣ་ལྔ་ཡིས་བྲི་བར་བྱའོ། ། པདྨ་དེའི་དབུས་ཀྱི་སྟེང་དུ་དགེ་སློང་བཀོད་ནས་བུམ་པ་བརྒྱད་རྒྱལ་བ་དང་རྣམ་པར་རྒྱལ་བ་དག་དང་བཅས་པ་བཅུ་ཡིས་ཁྲུས་བྱས་ཏེ། བུ་མོ་གཟུགས་མཛེས་ཤིང་རྒྱན་ཐམས་ཅད་དང་ལྡན་པ། བུ་མ་སྐྱེས་པ་བརྒྱད་དང་། གཞོན་ནུ་མ་སྐྱེ་གནས་མ་ཉམས་པ་གཉིས་ཀྱིས་མགོ་བོར་ཅོད་པན་དང་དར་དཔྱངས་དང་ཕྱག་རྒྱ་དྲུག་དང་བཅས་པ་བཅིངས་ཏེ་ཁྲུས་བྱའོ། ། དགེ་སློང་རྡོ་རྗེ་འཛིན་པར་བྱས་ཞེས་འབྲོས་འདོན་པ་ལྟར་ཏེ། དེ་ལྟར་དགེ་སློང་རྡོ་རྗེ་འཛིན་པར་དབང་བསྐུར་བར་བྱས་པས་བདུད་རྣམས་ལ་ནི་རྡོ་རྗེའི་དབྱུག་པ་ཞེས་པ་ལྟར་གདུག་པ་ཅན་བདུད་ཀྱི་རིས་ཐམས་ཅད་བསྡིགས་ཤིང་འཇོམས་པར་བྱེད་པའི་མཆོག་རྡོ་རྗེ་སེམས་དཔར་དབང་བསྐུར་བའི་སློབ་དཔོན་གང་གི་ངུར་སྨྲིག་གི་གོས་མཐོང་བ་ཡིས་ཀྱང་ལྷ་མིན་འབྱུང་པོའི་རིགས་ཐམས་ཅད་སྐྲག་ནས་སའི་འོག་ཏུ་འགྲོ་ཞིང་འབྱེར་བར་བྱེད་དོ། །
ཞེས་པ་སྟེ། དེ་ལྟར་ན་ཀླུའི་བུམ་པ་དག་གིས་ནི་དཔལ་ལྡན་ཅོད་པན་བཅིངས་ཏེ་ནོར་གྱི་འདབ་མ་ཅན་གྱི་པདྨར་དབང་བསྐུར་བར་བྱའོ་ཞེས་པའོ། ། དགེ་ཚུལ་མ་ཡང་དར་དཔྱངས་བཅིང་བར་བྱ་སྟེ་བུ་མོ་བཞི་དང་གཞོན་ནུ་མ་གཉིས་ཀྱིས་དར་དཔྱངས་ཕྱག་རྒྱ་དྲུག་དང་བཅས་པ་བཅིངས་ཏེ། རྡུལ་ཚོན་གྱི་པདྨ་སྤངས་ཤིང་རེ་ཁཱ་ལྔ་བྱས་པའི་དཀྱིལ་འཁོར་ཁྲུ་དོ་གྲུ་བཞི་པའི་དབུས་སུ་པདྨ་མེད། ཤིང་སྟན་འབའ་ཞིག་བྱིན་ནས་ཁྲུས་བྱའོ། ། དེ་ལྟར་དབང་བསྐུར་བ་ལས་སློབ་དཔོན་འབྲིང་པོའོ། ། དེ་ནས་ཕྱག་རྒྱ་ལ་ནི་ཞེས་པ་དགེ་བསྙེན་ལ་མཐེ་བོའི་རྡོ་རྗེ་སྟེ་རྡོ་རྗེའི་སོར་གདུབ་ཅེས་རྭ་མངས་སུ་འདོན་ཏེ། བྱིན་ནས་དཔལ་ལྡན་རྒྱལ་བའི་བུམ་པ་གཅིག་དང་རྣམ་པར་རྒྱལ་བ་དུང་གིས་སམ། རྣམ་པར་རྒྱལ་བའི་བུམ་པ་གཅིག་གིས་ཞེས་འགྱུར་མངས་སུའོ། ། བུ་མོ་གཅིག་དང་གཞོན་ནུ་མ་གཅིག་གིས་ཁྲུས་བྱའོ། །
འདིར་ནི་པདྨ་དང་བྲལ་བ་རེ་ཁཱ་ལྔ་པོ་སྤངས་ཤིང་ཕྱིའི་ཕྱུག་པ་ཞེས་པ་གཤེར་ཚོན་དཀར་པོ་ཞེས་འགྱུར་མངས་སུའོ། ། དེ་ནས་གཤེར་ཚོན་དཀར་པོས་རེ་ཁཱ་གསུམ་པའི་དཀྱིལ་འཁོར་ཁྲུ་གང་བ་བྱས་ནས་ཤིང་སྟན་མེད་པར་ཐུན་མོང་གི་ལ་ཕལ་པའི་ཞེས་རྭ་མངས་འདོན་པ་ལྟར་གདན་བྱིན་ལ་ཁྲུས་བྱས་ཏེ་སློབ་དཔོན་ཐ་མ་ལའོ། ། དེ་ལྟར་རིམ་པ་ཇི་ལྟ་བ་བཞིན་དུ། སློབ་དཔོན་ཆེན་པོ་ལ་དབང་སྟེགས་ཁྲུ་བཞི་པ་དང་། འབྲིང་པོ་ལ་ཁྲུ་གཉིས་པ་དང་། ཐ་མ་ལ་ཁྲུ་གཅིག་པའི་གདན་བྱས་ནས་དགེ་སློང་དང་དགེ་ཚུལ་དང་། ཁྱིམ་པ་དགེ་བསྙེན་རྣམས་ལ་རྡོ་རྗེ་སློབ་དཔོན་གྱིས་དབང་བསྐུར་བ་དང་། རྒྱུད་བསྟན་པའི་དོན་དུ་གསུང་ངམ་ཞེས་པ་ལ། ཚིག་གི་ཞེས་འགྱུར་མངས་སུ་འདོན་པས། བཞི་པ་ཚིག་ཙམ་གྱི་སྒོ་ནས་རྗེས་སུ་གནང་བ་སྦྱིན་པར་བྱའོ་ཞེས་པ་ནི་དེ་བཞིན་གཤེགས་པའི་ངེས་པའོ། །
འདིས་སློབ་དཔོན་གྱི་དབང་གི་རྗེས་ལ་མཆོག་དབང་སྦྱིན་པར་བསྟན་ཏོ། ། དེ་ནས་དང་པོར་ཞེས་པ་ལ་སོགས་པས་དབང་རྣམ་པར་དག་པ་གསུངས་ཏེ། འདིར་དང་པོར་དབང་བདུན་པོ་ནི་ཆུའི་མིང་ཅན་དག་ལ་མངོན་པར་དབང་བསྐུར་བར་འགྱུར་བ་ནི་ས་བདུན་པར་ལུང་བསྟན་པའི་ཕྱིར་སྔགས་ཀྱི་ཚུལ་ལ་དགེ་བསྙེན་དུ་བརྗོད་དེ། དེས་ན་སྔགས་ཀྱི་དགེ་བསྙེན་ཉིད་དུ་འགྱུར་རོ་ཞེས་པ་ནི་ངེས་པའོ། ། བུམ་པའི་དབང་བསྐུར་བ་ལ་ཡང་། སྔགས་ཀྱི་ཚུལ་ལ་དགེ་ཚུལ་དག་ཏུ་འགྱུར་ཏེ། ས་བརྒྱད་པ་མི་གཡོ་བ་ཐོབ་པར་ལུང་བསྟན་པའི་ཕྱིར་སངས་རྒྱས་ཀྱི་སྲས་པོ་སྟེ་རྒྱལ་བུ་གཞོན་ནུའོ་ཞེས་པའི་དོན་ཏོ། ། དེ་ནས་གསང་བའི་དབང་ལ་སྔགས་ཀྱི་དགེ་སློང་དུ་འགྱུར་ཏེ། ས་དགུ་པ་ལེགས་པའི་བློ་གྲོས་སུ་ལུང་བསྟན་པའི་ཕྱིར་སངས་རྒྱས་ཀྱི་རྒྱལ་ཚབ་བོ། ། དེ་ནས་གོང་མ་ནི་གསུམ་པའི་བྱེད་པ་ལ་ཡང་སྟེ་ཞེས་པ་གསུམ་པ་ཤེས་རབ་ཡེ་ཤེས་ཀྱི་དབང་ལ་མངོན་པར་དབང་བསྐུར་བ་ནི་གནས་བརྟན་རྒན་པོ་སྐེ་དགུའི་བདག་ཅེས་པ་ཆོས་སྟོན་པར་བྱེད་པ་དང་སློབ་མ་བསྡུད་པའི་བྱེད་པ་པོར་འགྱུར་བ་སྟེ་ས་བཅུ་པ་ཆོས་ཀྱི་སྤྲིན་ལ་ལུང་བསྟན་པའི་ཕྱིར་སངས་རྒྱས་གཉིས་པ་ཉིད་དོ། །
དེ་བཞིན་དུ་ངེས་པར་ཡང་མཚན་ཡང་དག་པར་བརྗོད་པ་ལས་བཅོམ་ལྡན་འདས་ཀྱིས་གསུངས་པ། འཇིག་རྟེན་སྐུ་གསུམ་སྟེ་དེ་ཁོ་ན་ཆོས་དབྱིངས་ཀྱི་ངོ་བོས་འགྱུར་བ་མེད་པའི་ཕྱིར་གཞོན་ནུ། ལུས་སམ་སྐུ་ཐམས་ཅད་བསྐྱེད་པའི་རྒྱུ་ནི་གཉིས་སུ་མེད་པ་བདེ་བ་ཆེན་པོའི་ངོ་བོ་སྐུ་གཅིག་པུའོ། ། དེ་ཉིད་ཕྱག་རྒྱ་གསུམ་ལས་མཆོག་ཡིན་པའི་ཕྱིར་དང་། དངོས་གྲུབ་ཐམས་ཅད་ཀྱི་མཆོག་ཡིན་པས་གནས་བརྟན་ཏིང་ངེ་འཛིན་གྱི་རིམ་པས་ཡེ་ཤེས་རྒན་པའི་ངོ་བོས་རྒན་པོའོ། ། བཞི་པ་འདས་པའི་འོད་གསལ་གྱི་ཡེ་ཤེས་ཀྱི་གཟུགས་ཅན་དུ་སྲོག་ཆགས་ཀུན་བསྐྱེད་པའི་ཕྱིར་སྐྱེ་དགུ་ཀུན་གྱི་བདག་གོ ། དཀར་ནག་གི་ཆ་བཅུ་དྲུག་པ་གཉིས་གཅིག་པའི་ངོ་བོས་སུམ་ཅུ་རྩ་གཉིས་མཚོན་པར་བྱ་བས་མཚན་ཏེ། དེ་འཛིན་པས་སུམ་ཅུ་རྩ་གཉིས་མཚན་འཆང་བ། ། ཆོས་ཐམས་ཅད་རོ་གཅིག་པས་ཐམས་ཅད་ཀྱིས་འདོད་བྱ་ཡིན་པས་སྡུག་གུ། རང་བྱིན་གྱིས་བརླབས་པའི་རིམ་པ་གསལ་བས་ལྟ་བས་ཆོག་མི་ཤེས་པའི་ཕྱིར།
འཇིག་རྟེན་སྐུ་གསུམ་གཅིག་པ་ཉིད་ཀྱིས་ན་མཛེས་པའོ་ཞེས་དང་། དེ་བཞིན་དུ་འཁོར་ལོ་བཞིའི་ལྟེ་བར་གནས་པས་རླུང་ཉི་ཁྲི་ཆིག་སྟོང་བཞི་བརྒྱ་འགགས་པས་མི་གཡོ་བ་ཐོབ་པས་ཕྱིར་མི་ལྡོག་པ། ཉོན་མོངས་དབང་དུ་གྱུར་པས་ཕྱིར་མི་འོང་། རྩ་མཐའ་དག་བདེ་བ་ཆེན་པོའི་ཚུལ་དུ་ཐོབ་པས་འདྲེན་པར་རང་རྒྱལ། མི་འཕོ་བའི་ཚུལ་གྱིས་ཁུ་བ་རྩ་ཐམས་ཅད་དུ་འཕོ་བས་བསེ་རུའི་ཚུལ། འཁོར་ལོ་དྲུག་གི་པད་མའི་ལྟེ་བར་རྟོག་པ་ཉོན་མོངས་སྡུག་བསྔལ་ལས་ངེས་པར་འཐོན་པས་ངེས་འབྱུང་སྣ་ཚོགས། བདེ་བ་ཆེན་པོའི་ཚུལ་ཉིད་དུ་བྱུང་བ་ལས་བྱུང་བ། འབྱུང་བ་ལྔ་རྣམས་ཀྱི་རྒྱུ་བྱེད་པའི་སྟོང་པ་གཉིས་སུ་མེད་པ་གཅིག་པུའི་བདག་ཉིད་ཀྱིས་འབྱུང་བ་ཆེན་པོ་རྒྱུ་གཅིག་པོ། འདོད་ཡོན་ལྔ་ལ་སྤྱོད་ཀྱང་ཉོན་མོངས་དང་བྲལ་བས་དགེ་སློང་། རྫོགས་པའི་བྱང་ཆུབ་ཀྱི་དབང་ལས་ཉོན་མོངས་རྣམ་རྟོག་གི་དགྲ་ཀུན་བཅོམ་པས་དགྲ་བཅོམ་པ།
མ་རིག་པ་མཐའ་དག་སྤངས་པས་ཟག་པ་ཟད་པ། འོད་གསལ་དུ་ཞུགས་པས་རང་བཞིན་གྱིས་འདོད་ཆགས་དང་བྲལ་བའི་བདེ་ཆེན་ཉམས་སུ་མྱོང་བས་འདོད་ཆགས་བྲལ་བ། ཁུ་རྡུལ་གཙུག་ཏོར་དང་ནོར་བུར་བརྟན་པས་དབང་ཡུལ་ཐམས་ཅད་ཟིལ་གྱིས་གནོན་པས་སམ། དབང་པོ་གཉིས་སྦྱོར་ལས་མ་སྐྱེས་པས་དབང་པོ་ཐུལ། འདོད་ཡོན་ལྔ་ལ་སྤྱོད་པས་སྔོན་མེད་པའི་བདེ་བ་ངོ་མཚར་བ་ཐོབ་པས་བདེ་བ་རྙེད་པ། མི་འཕོ་བའི་བདེ་བ་ཉམས་པའི་འཇིགས་པ་མེད་པས་འཇིགས་མེད་ཐོབ། ལྷན་སྐྱེས་ཀྱི་དགའ་བའི་རྩི་ཆེན་པོ་དང་ལྡན་པས་ལུས་ངག་སེམས་ཀྱིས་གཡེང་བའི་མེ་མཐའ་དག་ཞི་བས་བསིལ་བར་གྱུར་པ། ཆགས་པ་ཆགས་བྲལ་ལ་སོགས་པས་མ་གོས་པའི་ཕྱིར་རྙོག་པ་མེད་ཅེས་དང་། དེ་བཞིན་དུ་ཁུ་བ་མི་འཛག་པའི་ཕྱིར་མགོ་ཟླུམ། ཕུང་ཁམས་དབང་སོགས་རང་བཞིན་མེད་པར་བྱེད་པའི་བརྟུལ་ཞུགས་ཆེན་པོ་འཆང་།
ཁུ་བ་མི་འཛག་པས་ཚངས་པར་སྤྱོད་པ། དེའི་ཕྱིར་བརྟུལ་བཞུགས་མཆོག་འཛིན་པ། མཆོག་ཏུ་བདེ་བས་གང་བའི་སངས་རྒྱས་ཀྱི་ཆོས་ཐམས་ཅད་མངོན་དུ་བྱེད་པས་དཀའ་ཐུབ་མཐར་ཕྱིན། རྟག་ཏུ་རྡོ་རྗེ་པདྨ་སྦྱོར་བ་གོམས་པས་ཐིག་ལེའི་དབུས་སུ་དབུགས་དྲུག་ཐིམ་པར་བྱེད་པས་ཐིག་ལེ་རྡོ་རྗེའི་རྩེར་བཟའ་བའི་མཚན་ཉིད་ཅན་གྱི་དཀའ་ཐུབ་ཆེན་པོ་དང་ལྡན་པའོ། ། སྦྱོར་བ་དྲུག་ཡོངས་སུ་རྫོགས་པས་བསམ་གྱིས་མི་ཁྱབ་པའི་བདེ་བ་ཆེན་པོའི་ཆུ་བོར་རྟག་ཏུ་བཀྲུས་པས་གཙང་ནས། ལྷན་སྐྱེས་ཀྱི་དགའ་བའི་ངོ་བོས་དམ་པ། མི་འགྱུར་བདེ་བའི་ངོ་བོས་གཽ་ཏ་མ་ཤཱཀྱ་ཐུབ་པའོ། ། ཡི་གེ་ལྔའམ་ངོ་བོའི་ཕྱིར་ཧཾ་གི་རྣམ་པ་དེ་བཞིན་གཤེགས་པ་ལྔའི་བདག་ཉིད་ཅན་གྱི་ནཱ་ད་ཁོང་དུ་ཆུད་ནས་སྤྱི་བོར་ཐིམ་ནས་རྟོག་པའི་རླུང་ཐམས་ཅད་མི་རྒྱུ་བས་བྲམ་ཟེ། ཡན་ལག་དྲུག་བསྡུས་པས་ཚངས་པའི་གནས་ཡན་ལག་བཞི་པ། བསམ་གཏན་བཞིའི་རང་བཞིན་ལས་རང་བཞིན་གྱིས་འོད་གསལ་སྟོང་ཉིད་སྙིང་རྗེ་དབྱེར་མེད་ཀྱི་ཡེ་ཤེས་ནི་ཚངས་པ།
དེ་ཉམས་སུ་མྱོང་བས་ཚངས་པ་ཤེས། དགའ་བ་ཚངས་པའི་ངོ་བོ་ཉིད་ཅེས་པ་ཚངས་པ་དེའི་དགའ་བ་ཐོབ་པས་མྱ་ངན་འདས་པ་ཚངས་པ་ཐོབ། སྟོང་ཉིད་མྱོང་བ་ནམ་མཁའ་ཇི་སྲིད་པར་འཇིག་པ་མེད་པའི་བདེ་བ་ཐོབ་པས་གྲོལ་བ་ཐར་པ་ཐོབ་པའོ། ། ཡང་དག་པའི་ཡེ་ཤེས་ཀྱི་རྡུལ་མུན་སྙིང་སྟོབས་ཐལ་བར་བྱས་པའི་ཕུང་པོ་ངོ་བོ་ཉིད་ཀྱི་རྣམ་གྲོལ་གྱི་ལུས་འཛིན་པ་རྣམ་གྲོལ་ལུས། རང་བཞིན་གྱིས་ཆགས་སོགས་འཆིང་བ་དང་བྲལ་བས་འདོད་ཡོན་ལ་ལོངས་སྤྱོད་པས་ཆགས་ཆེན་ཡོངས་སུ་ཤེས་པ་ཐོབ་པའི་ཕྱིར་རྣམ་གྲོལ་ཏེ་བཅོམ་ལྡན་འདས་སོ། ། རྟག་ཏུ་དགེ་བས་ཞི་བས་ཞི་བ་ཉིད་ཅེས་པས་སྟོང་ཉིད་ཡེ་ཤེས་ཀྱི་རང་བཞིན་གྱི་ཕྱིར་ཞི་བ། གཟུང་འཛིན་ལ་སོགས་པའི་སེམས་ཀྱི་རྣམ་གཡེང་ཞི་བས་ཞི་བ་ཉིད་ཅེས་ཉི་མ་དཔལ་ལོ། ། ཡང་ན་བུམ་དབང་བསྐུར་བས་ས་བརྒྱད་པ་ཐོབ་པའི་ཕྱིར་འཇིག་རྟེན། ལུས་ངག་ཡིད་གསུམ་གྱི་ཁུ་བ་འཕོ་བ་མེད་པས་ཕྱིར་མི་ལྡོག་པའི་བྱང་ཆུབ་སེམས་དཔར་གྱུར་ལ། རྒྱལ་ཚབ་ཏུ་མ་གྱུར་པས་རྒྱལ་བའི་སྲས་ཀྱི་གཞོན་ནུར་གྱུར་པས་འཇིག་རྟེན་གསུམ་ན་གཞོན་ནུའི་སྐུའོ། །
གསང་དབང་བསྐུར་བས་ས་དགུ་པ་ཐོབ་པའི་ཕྱིར་རྒྱལ་བའི་སྲས་སྔ་མ་ལས་གཅིག་ཤོས་རྒྱལ་ཚབ་ཏུ་གྱུར་པའོ། ། ཤེས་རབ་ཡེ་ཤེས་ཀྱི་དབང་བསྐུར་བས་ས་བཅུ་པ་ཐོབ་པས་སངས་རྒྱས་གཉིས་པར་གྱུར་པས་གནས་བརྟན། དེའི་ཕྱིར་གནས་སྐབས་བཞི་ལས་རྒན་པའི་གནས་སྐབས་ཐོབ་པས་རྒན་པོ། ། ཆོས་ཀུན་སྟོན་པ་དང་། སློབ་མ་ཀུན་གྱི་བདག་པོར་གྱུར་པས་སྐྱེ་དགུའི་བདག ལྟེ་བར་གནས་པའི་རྩ་སུམ་ཅུ་རྩ་གཉིས་ཀྱི་ཁམས་མི་འཕོ་བས་སུམ་ཅུ་རྩ་གཉིས་མཚན་འཆང་བ། ཡིད་དུ་འོང་བའི་དགའ་བ་བསྡུད་པས་སྡུག་གུ། འཇིག་རྟེན་གྱི་བདེ་བ་ལས་མཆོག་ཏུ་གྱུར་པའི་མི་འཕོ་བའི་བདེ་བ་ཐོབ་པས་འཇིག་རྟེན་གསུམ་ན་མཛེས་ཞེས་དང་། དེ་བཞིན་དུ་མི་འཕོ་བའི་ཚུལ་ཁྲིམས་ཀྱི་དབང་གིས་ས་བརྒྱད་པ་ཐོབ་པས་ཕྱིར་མི་ལྡོག་པ། དེའི་ཕྱིར་འཛག་བདེའི་དབང་གིས་སླར་འཁོར་བར་མི་ལྡོག་པས་ཕྱི་མི་འོང་།
འདྲེན་པ་རྩའི་ཀུན་སྤྱོད་དོ་ཞེས་པ་ལྟར་འཁོར་ལོ་དྲུག་གི་ལྟེ་བ་ནས་ལྟེ་བར་ཞུ་བ་སྟེང་དུ་བགྲོད་པས་འདྲེན་པ། ངག་གི་རང་བཞིན་གྱི་རླུང་འཕོ་བ་མེད་པས་རང་རྒྱལ་བསེ་རུའི་ཚུལ་འཆང་བ། ཁམས་གསུམ་ལས་ངེས་པར་འབྱུང་བའི་ལམ་སྣ་ཚོགས་སྟོང་པ་ཉིད་ཀྱི་གཟུགས་ཤེར་ཕྱིན་ལས་བྱུང་སྟེ་དེ་ཉིད་ཁམས་ལྔའི་རླུང་འཕོ་བ་མེད་པར་གྱུར་པས་འབྱུང་བ་ཆེན་པོའོ། ། སྒྲིབ་བྲལ་གྱི་རླུང་ཤེར་ཕྱིན་གྱི་རྒྱུ་གཅིག་པུ་ལས་སྐྱེས་པའོ། ། གསང་དབང་བསྐུར་བས་ས་དགུ་པ་ཐོབ་སྟེ། སྔགས་ཀྱི་དགེ་སློང་དུ་གྱུར་པས་དགེ་སློང་བདུད་དང་ཉོན་མོངས་ཀྱི་དགྲ་བཅོམ་པའོ། ། ཤེས་རབ་ཡེ་ཤེས་ཀྱི་དབང་བསྐུར་བས་ས་བཅུ་པ་ཐོབ་སྟེ། འཕོ་བའི་བག་ཆགས་སྤངས་པས་ཟག་པ་ཟད། འཛག་བདེ་ལ་ཆགས་པ་དང་བྲལ་བས་འདོད་ཆགས་བྲལ་བ། དབང་པོ་འཛིན་པའི་ཡུལ་སྒྲིབ་པ་དང་བྲལ་བས་དབང་པོ་ཐུལ།
འགྱུར་མེད་བདེ་བ་རྙེད་པས་ཁུ་བ་འཕོས་པའི་ཆགས་པ་དང་བྲལ་བ་ལས་སླར་འཁོར་བའི་སྡུག་བསྔལ་དུ་འཇུག་པ་མེད་པས་སྡུག་བསྔལ་གྱི་འཇིགས་པ་མེད་པའི་གོ་འཕང་ཐོབ་ལ། ཉོན་མོངས་ཀྱི་གདུང་བ་དང་བྲལ་བས་བསིལ་བར་གྱུར་པ། རྟོག་པའི་རྙོག་པ་མེད་པའི་ཡེ་ཤེས་ཀྱི་སྐུ་ཐོབ་པའོ་ཞེས་དང་། ། དེ་བཞིན་དུ་བུམ་དབང་བསྐུར་བས་སྐྱེ་གནས་སུ་བསྲུབས་པ་ལས་བྱང་སེམས་མི་གཡོ་བའི་ཕྱིར་མགོ་ཟླུམ་གྱིས་ཚངས་པར་སྤྱོད་པའི་བརྟུལ་ཞུགས་ཆེན་པོ་འཆང་པའི་དགེ་ཚུལ་དུ་གྱུར་པའོ། ། དེ་ནས་གསང་དབང་བསྐུར་བས་མི་འཕོ་བའི་ཚངས་པར་སྤྱོད་པའི་བརྟུལ་ཞུགས་ཀྱི་མཆོག་དགེ་སློང་གི་སྡོམ་པ་དང་ལྡན་པར་འགྱུར་ལ། ཤེས་རབ་ཡེ་ཤེས་ཀྱི་དབང་ལས་ས་བཅུ་ཐོབ་པས་འགྱུར་མེད་བདེ་བ་ཐོབ་པས་ཚངས་པར་སྤྱོད་པའི་དཀའ་ཐུབ་ཀྱི་མཐར་ཕྱིན་པའི་གནས་བརྟན་རྒན་པོར་འགྱུར་ཏེ། དེ་ཉིད་ནི་ཚངས་སྤྱོད་ཀྱི་དཀའ་ཐུབ་ཆེན་པོ་ཚུལ་ཁྲིམས་ཀྱི་ཚོགས་རྫོགས་པ་ཅན་ནོ། ། དེ་ཉིད་ཀྱི་ཕྱིར་མི་གཙང་བ་སྲིད་པའི་གནས་ལས་བརྒལ་བས་གཙང་མའི་གནས་སུ་གནས་པ། བདེ་བ་ཆེན་པོའི་ཆར་གྱིས་གཞན་དོན་བྱེད་པས་དམ་པ། སུ་ག་ཏ་རྟོགས་པའི་དོན་ལའང་འཇུག་པས་མི་འགྱུར་བའི་བདེ་བ་རྟོགས་པས་གོའུ་ཏ་མ།
དེ་ཉིད་རིགས་དྲུག་པ་རྡོ་རྗེ་སེམས་དཔའི་ངོ་བོ་ཡིན་པས་རིགས་རྣམས་ཀྱི་མཆོག་ཏུ་གྱུར་པ་བྲམ་ཟེའི་རིགས་ཅན་ཀྱང་ཡིན་ལ། ཚངས་པ་སྒྲིབ་བྲལ་སངས་རྒྱས་ཉིད་ཅེས་པ་ལྟར། སྒྲིབ་པ་དང་བྲལ་བས་ཚངས་པ། སྒྲིབ་བྲལ་གྱི་ཆོས་མ་ལུས་པ་རྟོགས་པས་ཚངས་པ་ཤེས་པ། ཁམས་གསུམ་ལས་འདས་པས་མྱ་ངན་ལས་འདས་པ། ཚངས་པ་སྐུའི་རྡོ་རྗེ་ཞེས་སོགས་ལྟར་ལུས་ཀྱི་ཐིག་ལེ་མི་འཕོ་བས་ཚངས་པ་ཐོབ། རླུང་འཕོ་བ་དང་བྲལ་བས་གྲོལ་བ། སེམས་ཅན་སྒྲིབ་པ་ལས་ཐར་བས་ཐར་པ། སད་པའི་གནས་སྐབས་ལས་རྣམ་པར་གྲོལ་བའི་ལུས་ཅན་རྨི་ལམ་གྱི་གནས་སྐབས་ལས་རྣམ་པར་གྲོལ་བ། གཉིད་སྟུག་གི་གནས་སྐབས་ཞི་བ།
བཞི་པའི་གནས་སྐབས་ཞི་བ། རྡོ་རྗེ་སེམས་དཔའ་སངས་རྒྱས་གཉིས་པ་ཉིད་ཅེས་པ་སྟེ་སློབ་དཔོན་གྱི་དབང་ངོ་། ། དེ་ནས་སྐུ་དང་གསུང་དང་ཐུགས་རྡོ་རྗེ་བྱེད་པའི་སླད་དུ་རྡོ་རྗེའི་སྐུ་བྱེད་པའི་དོན་དུ་སློབ་མ་དེ་ལ་ཕྱག་རྒྱ་དྲུག་སྦྱིན་པར་བྱའོ། ། རྡོ་རྗེ་སྐུ་ལ་ཕྱག་རྒྱ་སྦྱིན་ནོ་ཞེས་མངས་དང་། རྭས་ལུས་ལ་རྡོ་རྗེའི་ཕྱག་རྒྱ་སྦྱིན་པ་དང་ཞེས་ཟེར་རོ། ། སློབ་མ་དེ་ལ་དར་དཔྱངས་དང་ཅོད་པན་ཏེ་ཐོད་པའི་དབུ་རྒྱན་དག་སྦྱིན་པར་བྱ་བ་ནི། འཇུག་ཕྱིར་ཁྱབ་འཇུག་བརྗོད་པར་བྱ། ། ཞེས་པ་ལྟར་ཁྱབ་འཇུག་ཏུ་བྱེད་པའི་སླད་དུ་སྦྱིན་ཏེ། ཁྱབ་འཇུག་ཇི་ལྟ་བུ་ཞེ་ན། ཐུགས་རྡོ་རྗེ་བྱེད་པའི་སླད་དུའོ་ཞེས་པའི་དོན་ཏོ། །
རྡོ་རྗེ་མཆོད་ཕྱིར་ཐོགས་གསེར་གྱི་རང་བཞིན་ནམ། སྐུད་པའི་རང་བཞིན་སྦྱིན་པ་ནི། ཚངས་པ་སྒྲིབ་བྲལ་སངས་རྒྱས་ཉིད། ། ཅེས་པ་ལྟར་ཚངས་པ་བྱེད་པའི་སླད་དུ་སྟེ་སྐུ་རྡོ་རྗེ་བྱེད་པའི་སླད་དུ་བླ་མ་མཆོག་གིས་སྦྱིན་པར་བྱའོ། ། དེ་ལྟར་རྒན་པོ་དགེ་སློང་དང་། གཞོན་ནུ་དགེ་ཚུལ་དང་། དགེ་བསྙེན་དེ་དག་རྣམས་ལ་སློབ་དཔོན་དུ་བྱ་བའི་སླད་དུ་རང་གི་རྒྱལ་བའི་རིགས་ཀྱི་དབང་གིས་ཞེས་པ་གང་ལ་མེ་ཏོག་ལྷུང་བའི་ལྷའི་རིགས་ཀྱི་དབང་གིས་རང་གི་རིགས་ཀྱི་ཕྱག་རྒྱས་གདབ་སྟེ། རྭས། མེ་ཏོག་བསྐུར་བའི་དབང་ལས་རྒྱས་གདབ་ཅེས་དང་། དེ་ལྟར་རྣམ་པར་དག་པའི་དབང་བསྐུར་ཞེས་འགྱུར་མངས་སུ།
དེ་ལྟར་རང་རིགས་རྣམས་དག་པའི་ཕྱག་རྒྱས་དབང་བསྐུར་བ་ཉིད་སྦྱིན་པར་བྱ་བ་ནི་གསུང་གི་རྡོ་རྗེ་རྣམ་པར་དག་པར་བྱེད་པའི་སླད་དུ་སྟེ་རྟག་ཏུ་དགེ་བ་ཞི་བ་ཉིད་ཅེས་པ་ལྟར་དབང་ཕྱུག་ཆེན་པོ་བྱེད་པའི་སླད་དུའོ། ། དེ་ལྟར་བཤད་པའི་ཁམས་མི་འཛག་པ་སྒྲིབ་བྲལ་དུ་གྱུར་པས་བཤང་བའི་རྩ་དང་ལུས་ཀྱི་ཁམས་རྣམ་པར་དག་པ་ནི་ཚངས་པ་སྟེ། དེ་ཉིད་ནི་སྐུའི་རྡོ་རྗེ་འཛིན་པའོ། ། གཅི་བའི་ཁམས་མི་འཛག་པས་གཅི་བའི་རྩ་དང་། ངག་གི་ཁམས་རྣམ་པར་དག་པ་གསུང་གི་རྡོ་རྗེ་ནི་དབང་ཕྱུག་ཆེན་པོའོ། ། ཁུ་བའི་ཁམས་མི་འཛག་པ་དུང་ཅན་མ་དང་སེམས་ཀྱི་ཁམས་རྣམ་པར་དག་པ་ནི་ཀྱེ་རྒྱལ་པོ་ཞེས་ཟླ་བ་བཟང་པོ་ལ་བོས་ནས་ཐུགས་ཀྱི་རྡོ་རྗེ་འཛིན་པ་སྟེ། དེ་ཡང་ཁྱབ་འཇུག་སྟེ། སེམས་རྣམ་པར་དག་པ་རྫུ་འཕྲུལ་ཆེན་པོ་དང་ལྡན་པའོ། ། དེ་ལྟར་རྡོ་རྗེ་གསུམ་གྱིས་དབང་བསྐུར་བ་ནི་རྡོ་རྗེ་སློབ་དཔོན་ཞེས་དང་། དེ་བཞིན་མཚན་ཡང་དག་པར་བརྗོད་པ་ལས།
བཅོམ་ལྡན་འདས་ཀྱིས་གསུངས་པ། རྗེས་དྲན་གྱིས་གཏུམ་མོ་འབར་བའི་རྩེ་མོ་དང་ལྡན་པས་གཙུག་ཕུད་ཅན། མ་ཡིས་རྡུལ་ལས་བྱུང་བའི་ལྤགས་པ་ཤ་ཁྲག ཕའི་ཁུ་བ་ལས་བྱུང་བའི་རུས་རྐང་ཁུ་བ་སྒྲིབ་བྲལ་དུ་གྱུར་པས་ཕུད་བུ་ཅན། ཆོས་ཐམས་ཅད་རོ་གཅིག་ཏུ་གྱུར་པས་ལྕང་ལོ་ཅན། དངོས་པོ་ཀུན་མི་འགྱུར་བའི་ངོ་བོ་ཉིད་ཀྱི་རལ་པ་ཅན། ཉོན་མོངས་རྣམ་རྟོག་ཐམས་ཅད་བཞར་བས་མུན་ཛ་སྟེ་མགོ་ཟླུམ། གཙུག་ཏོར་ཆེན་པོ་དང་ལྡན་པས་ཅོན་པན་ཐོགས། སྲོག་ལ་སོགས་པའི་རླུང་ལྔའམ་ཕུང་པོ་ལྔ་སྒྲིབ་བྲལ་དུ་གྱུར་པས་གདོང་ལྔ་པ་ཅན། སྣང་མཆེད་ཐོབ་པ་འོད་གསལ་ཆོས་དབྱིངས་ལྔ་དང་ལྡན་པས་ཟུར་ཕུད་ལྔ་དང་ལྡན།
གནས་སྐབས་བཞི་དང་བཞི་པ་ལས་འདས་པའི་ཕྱིར་ཟུར་ཕུད་ལྔ་པ་མེ་ཏོག་ཐོད། ཅེས་ཉི་མ་དཔལ་ལོ། ། ཡང་ན་ལས་དབང་ལྔ་སྒྲིབ་བྲལ་དུ་གྱུར་པའི་གཙུག་ཕུད་ལྔ་དང་། ལས་དབང་གི་ཡུལ་ལྔ་སྒྲིབ་བྲལ་དུ་གྱུར་པས་ཕུད་བུ་ལྕང་ལོ་ལྔ་དང་ལྡན་པ་ཅན་སྐུ་རྡོ་རྗེའོ། ། ཕུང་པོ་ལྔའི་རླུང་སྒྲིབ་བྲལ་དུ་གྱུར་པའི་རལ་པ་ལྔ་དང་། ཐོད་པའི་ཅོད་པན་ཐོགས་པ་ཞེས་འགྱུར་མངས་སུ་འདོན་པས་ཐོད་པ་ནི་བདེ་བ་སྐྱོང་བ་སྟེ། ཡུམ་གྱིས་མཚོན་པ་ཁམས་ལྔའི་རླུང་སྒྲིབ་བྲལ་དུ་གྱུར་པའི་ཅོད་པན་ཐོགས་པ་ཅན་གསུང་རྡོ་རྗེ་སྟེ། དེ་ཉིད་ནི་དབང་ཕྱུག་གདོང་ལྔ་པ་ཅན་ནོ། ། ཕུང་པོ་ལྔ་སྒྲིབ་བྲལ་དུ་གྱུར་པའི་ཟུར་ཕུད་ལྔ་པ་ཅན། རླུང་བཅུ་སྒྲིབ་བྲལ་དུ་གྱུར་པའི་མངོན་ཤེས་ལྔའི་མེ་ཏོག་གི་ཐོད་ཀྱིས་བརྒྱན་པ་ཐུགས་རྡོ་རྗེ་ཞེས་པ་སྟེ།
བསྡུས་པའི་རྒྱུད་ལས་རྒྱུད་གཞན་རྩ་རྒྱུད་ཐམས་ཅད་ལས་གསུངས་པའི་བཅོམ་ལྡན་འདས་ཀྱི་སྐུ་གསུང་ཐུགས་རྡོ་རྗེའི་དབང་བསྐུར་བའི་ངེས་པའོ། ། འདིར་རྒྱུད་སྟོན་པ་པོའི་རྡོ་རྗེ་སློབ་དཔོན་གྱི་དབང་ལ་མངོན་པར་དབང་བསྐུར་བའི་དགེ་སློང་ངམ་དགེ་ཚུལ་ལམ་ཁྱིམ་པ་དགེ་བསྙེན་གྱི་སྐྱེ་བོ་ཕལ་པ་དང་། རང་ལས་བསླབ་པ་གཞོན་པ་རྣམས་ཀྱི་གཡོག་བྱེད་པ་ལ་སོགས་པའི་ཆོས་དང་། ཚོང་དང་ཞིང་རྨོད་པ་ལ་སོགས་པའི་ཁྱིམ་པའི་ཆོས་མི་བྱའོ། ། གལ་ཏེ་ཁྱིམ་པའི་ཆོས་རལ་གྲི་དང་གནག་ཚ་པ་ནི་ཡི་གེ་ཞེས་འགྱུར་མངས་ཏེ། གཞན་གྱི་ཡི་གེ་པ་དང་ཚོང་ལ་སོགས་པ་བྱེད་ན། དེའི་ཚེ་རྒྱལ་བའི་བཀའ་བཅག་པར་འགྱུར་ཞིང་། བཀའ་བཅག་པ་ལས་མནར་མེད་པར་འགྲོ་བར་འགྱུར་ཏེ་སློབ་དཔོན་གྱི་ཆོས་རྣམ་པར་བཤིག་པའི་ཕྱིར་རོ། ། དེ་ལྟར་སློབ་མ་རྣམ་གསུམ་རྡོ་རྗེ་སློབ་དཔོན་དབང་བསྐུར་བའི་བདག་པོར་བྱེད་པའི་དབང་གི་ཆོ་གའི་སྒོ་ནས་སློབ་དཔོན་རབ་ཏུ་གནས་པའི་ཚུལ་ངེས་པའོ། ། འདིར་སྐུ་གཟུགས་ལ་སོགས་པ་རྣམས་ཀྱི་རབ་ཏུ་གནས་པ།
སྟེང་དུ་བླ་བྲེ་བཀོད་ཅིང་ས་ཡི་མཐིལ་གྱི་གནས་དག་ཏུ་ཡང་རི་མོ་གསུམ་ནི་ཀུན་ནས་སོ། ། ཞེས་པ་ལ་སོགས་པའི་ཚིགས་སུ་བཅད་པ་ནས་བརྩམས་པ་ཚིགས་སུ་བཅད་པ་བཅུ་གཉིས་ནི་གོ་སླ་སྟེ། ཇི་སྲིད་སློབ་མས་སྨོན་ལམ་གདབ་པ་དང་ཡོངས་སུ་བསྔོ་བ་བྱེད་པ། བསོད་ནམས་འདི་ཡིས་སེམས་ཅན་རྣམས་ནི་རྣམ་གསུམ་སྲིད་པ་ལ་གནས་བླ་མེད་བྱང་ཆུབ་ཐོབ་པར་ཤོག ཅེས་པའི་མཐར་ཐུག་པ་རབ་ཏུ་གནས་པའི་ཆོ་ག་ནི་གོ་སླའོ། ། དེས་ན་འགྲེལ་བཤད་མ་བྱས་སོ། ། དེའི་ཕྱིར་སློབ་དཔོན་སྔ་མ་རྣམས་ཀྱིས་མན་ངག་གིས་འཆད་པ་ནི། རྟེན་གྱི་རབ་གནས་ཀྱི་ཆེད་དུ། ཁྲུས་ཀྱི་མཎྜལ་བྱ་སྟེ། དེའི་སྟེང་དུ་བླ་བྲེ་བཀོད་ཅིང་ཕྱོགས་མཚམས་སུ་གདུགས་དང་རྒྱལ་མཚན་དང་།
བ་དན་དང་དྲིལ་བུའི་སྒྲ་དང་གླུ་དབྱངས་ལ་སོགས་པ་ཇི་ལྟར་ནུས་པས་ཡིད་དུ་འོང་བར་བྱས་ལ། སྟོང་པའི་ངང་ལས་ས་བོན་ལས་རྫོགས་པའམ་སྐད་ཅིག་གིས་དམ་ཚིག་སེམས་དཔའི་ཐུགས་ཁར་ས་བོན་དང་བཅས་པ་བསམས་ལ། ན་བཟའ་དམར་པོ་བསྐོན་ཏེ་རབ་ཏུ་གནས་པ་བརྩམ་པར་བྱའོ། ། མཎྜལ་ཇི་ལྟ་བུ་བྱ་ཞེ་ན། སའི་མཐིལ་གྱི་གནས་དཀྱིལ་འཁོར་གྱི་ཕྱི་རོལ་ཤར་གྱི་ཕྱོགས་དག་ཏུ་ཡང་ཁྲུས་ཀྱི་སྟེགས་བུ་ཐུགས་ཀྱི་དཀྱིལ་འཁོར་གྱི་ཚད་གྲུ་བཞི་པ་ལ་བདུད་རྩི་ལྔ་དང་བ་བྱུང་ལྔས་བྱུགས་ཏེ། ཕྱི་ནས་དཀར་དམར་གནག་པའི་རི་མོ་གསུམ་གྲུ་བཞི་པས་ནི་ཀུན་ནས་བསྐོར་བ་ནུབ་ཀྱི་སྒོ་དང་ལྡན་པ་རྟ་བབས་མེད་པའི་དབུས་སུ་པད་མ་འདབ་བརྒྱད་ལ་རིགས་ལྔ་ཡབ་ཡུམ་བཞིའི་མཚན་མ་བྲིས་པའོ། ། སྟེགས་བུ་དེ་རྣམས་ཀྱི་ཟུར་དུ་ནོར་བུའམ་གསེར་གྱི་བུམ་པ་དྲི་བཟང་པོའི་ཆུ་སྔར་བཤད་པའི་སྨན་སོགས་དང་བཅས་པས་བཀང་བ་སྐུད་པ་དཀར་པོས་དཀྲིས་པ་དང་ལྡན་པ། བུམ་པའི་པདྨའི་ཁ་ཡལ་འདབ་ཀྱིས་བརྒྱན་པ་རྣམས་སོ། ། གཞན་ཡང་ཁྲུས་ཆུའི་སྣོད་དུང་ཆོས་དང་ཉ་ཕྱིས་ལ་སོགས་པ་དང་། གསེར་གྱི་སྣོད་དང་།
ཡང་ན་དངུལ་གྱི་རང་བཞིན་གྱི་སྣོད་དག་ཏུ་སྔར་བཤད་པ་ལྟར་དྲིའི་ཆུ་ནི་བསྒྲུབ་སྟེ་བླུག་པར་བྱ་ཞིང་། དེ་བཞིན་དུ་འོག་ནས་སྦྲང་རྩི་མར་དང་ཞོ་དང་འོ་མ་ཆུ་ཡིས་བཀྲུ་པར་བྱ་ཞེས་དང་། ནང་ལེར། གདོན་གྱིས་གཟིར་བའི་ཁྲུས་ཆོག་གི་སྐབས་སུ། བུམ་རམ་ཤིང་གི་ཁུ་བ་དང་དྲིའི་ཆུས་བཀྲུ་བར་གསུངས་པ་ལ། འདིར་བུ་རམ་ཤིང་གི་ཁུ་བ་མ་གཏོགས་པ་མཆོད་ཡོན་གྱི་རྫས་གཞན་རྣམས་ཚང་བས་དེ་བསྣན་ལ། དེ་དག་བླུགས་པའི་སྣོད་བདུན་བཞག་པར་བྱའོ། ། དེ་དག་ལ་རབ་གནས་གཞན་ལྟར་རང་རང་གི་མིང་ཅན་གྱི་སྔགས་ཀྱིས་བྱིན་གྱིས་བརླབ་པའམ། ཡང་ན་རྡོ་རྗེ་དྲུག་གི་སྔགས་ཀྱིས་བྱིན་གྱིས་བརླབ་བོ། ། སྟེགས་བུ་དེའི་སྙིང་པོར་ཏེ་དབུས་སུ།
གསེར་གྱི་རང་བཞིན་གསལ་བའི་ཁྲུས་གདན་པདྨ་འདབ་བརྒྱད་བྲིས་པ་དག་ལ་སྐུ་གཟུགས་སོགས་བཞུགས་སུ་རུང་བ་རྣམས་སྒོ་ལ་མངོན་པར་ཕྱོགས་པས་རབ་ཏུ་བཀོད་པའམ། མི་རུང་བ་རྣམས་ལ་མེ་ལོང་བཀོད་ནས། དེར་གཟུགས་བརྟན་འཆར་བར་བྱས་ཏེ། དེ་ལ་ཁྲུས་ནི་བརྩམ་པར་བྱའོ། ། དེ་ཡང་ནང་ལེར། དང་པོར་ཡི་གེ་དྲུག་པ་བཟླས་པའི་དུར་བ་དང་བཅས་པ་བ་ལྕིའི་ཆང་བུ་དང་། དོན་གྲུབ་སྟེ་ཉུངས་ཀར་དང་ཟན་ཆངས་རྣམས་ལག་པ་གཉིས་སུ་བཟུང་ལ་གཡོན་དུ་ལན་གཉིས་སུ་བསྐོར་ཞིང་རྟེན་ལ་བྱབ་པ་དང་། དེ་ནས་མར་མེ་དག་གིས་བསྐོར་བཞིན་པ་དང་། རྣམ་པ་མང་པོའི་འབྲས་བུ་མཆོག་གིས་རྟེན་འདི་ལ་བསྐོར་ཞིང་ངེས་པར་བྱབས་ནས་ནི། སཱ་དྷུ་པུ་ཏྲ་ལྟར་ན་ལག་པ་ཉེ་རེག་བྱས་ལ་ཐུགས་ཁར་དྲི།
དབུ་ལ་མེ་ཏོག མདུན་དུ་ཡོན་ཆབ་ཕུལ་ཏེ། མར་དང་སྤོས་དཀར་བསྲེས་པའི་བདུག་སྤོས་ཡི་གེ་དྲུག་པ་བཟླས་པ་བདུག་པར་བྱའོ། ། དེ་ནས་ནང་ལེར་གསུངས་པའི་སྣ་མའི་མེ་ཏོག་སོགས་ཀྱིས་དྲི་བགོས་པ་དང་། ཉི་མ་དང་མེ་ཡིས་སྨིན་པར་བྱས་པའི་ཏིལ་མར་དག་གིས་ལྷའི་སྐུ་གཟུགས་སམ། གཟུགས་བརྙན་ཤར་བའི་མེ་ལོང་ལ་བྱུག་པར་བྱའོ། ། དེ་ནས་ནང་ལེར་གསུངས་པའི་ཕྱི་མ་རྣམས་ཀྱིས་དྲིལ་ཕྱིས་བྱས་ནས་བཀྲུ་བར་བྱའོ། ། དེ་ཡང་གོ་རིམ་ནང་ལེ་ནས་འབྱུང་བ་ལྟར། ཆུ་གཙང་དང་། འོ་མ་དང་།
ཞོ་དང་མར་དང་སྦྲ་རྩི་དང་། བུ་རམ་ཤིང་ཁུ་དང་། དྲི་ཡི་ཆུ་ཡིས་བྱུག་པ་དྲིལ་ཕྱིས་དང་སྤེལ་ཞིང་བཀྲུ་བར་བྱའོ། ། དེ་ནས་ནང་ལེ་ལྟར་ན་ལྷ་བུམ་རྣམས་ཀྱིས་ཀྱང་བཀྲུའོ། ། དེ་དག་གི་བར་དུ་རྟེན་ནམ་མེ་ལོང་ལ་ཆགས་པའི་ཆུ་རས་འཇམ་པོས་ཕྱིས་ཏེ་ན་བཟའ་དབུལ། སྙིང་ཁའི་ས་བོན་གྱི་འོད་ཀྱིས་ཡེ་ཤེས་སེམས་དཔའ་སངས་རྒྱས་བྱང་སེམས་རྣམས་མདུན་གྱི་ནམ་མཁའ་སྤྱན་དྲངས་ལ། གསང་གཏོར་དང་མཆོད་ཡོན་དབུལ་བ་སྔོན་དུ་འགྲོ་བའི་ལྷ་མོ་བཅུ་གཉིས་མཆོད་ལ་སྙན་གསན་དབབ། གཤེགས་སུ་གསོལ། སློབ་མའི་སོ་ཤིང་ཆོ་ག་ལྟར་བསྲུང་བ་བྱ། གཏོར་མ་བཏང་།
དེ་ནས་ཁྲུས་སྟེགས་དེའི་གནས་ནས་རྟེན་དེ་བསྐྱོད་པའམ། བསྐྱོད་པར་བསྒོམ་པར་བྱ་སྟེ། སྐུ་ཡང་དམར་པོའི་གོས་དག་གིས་ནི་ཡང་དག་གཡོག་པར་བྱའོ། ། སྟ་གོན་ནོ། ། དེ་ནས་དངོས་གཞིའི་དུས་སུ་དཔལ་ལྡན་དཀྱིལ་འཁོར་གྱི་མཐར་ཤར་ཕྱོགས་སུ་ནི་ས་ཡི་མཉམ་པའི་གནས་ལ་ཚངས་ཐིག་ནས་རེ་ཁཱའི་བར་སོར་ཕྱེད་རྒྱལ་བ་སྟེ། ཉེར་བཞི་ཕྱེ་བའི་ཆ་སོར་ཕྱེད་ཕྱེད་གཉིས་ཀྱི་ཆ་ཡིས་རེ་ཁཱ་ལྔ་སྤྲོ་རིམ་གྱིས་བཀོད་པ་དང་། ནུབ་ཀྱི་སྒོ་ཐབ་ལྟར་རྟ་བབས་དང་བཅས་པ་བྲི་བར་བྱ་སྟེ། དེའི་དབུས་སུ་པད་མ་འདབ་མ་བརྒྱད་པ་ལ་རྟེན་རང་རང་གི་རིགས་གང་ཡིན་པའི་མཚན་མ་དབུས་དང་། དེ་ལ་ལྟོས་པའི་ཕྱོགས་བཞི་རྣམས་སུ་གནས་པའི་རྒྱལ་བ་རིགས་ལྔའམ་ཡུམ་ལྔའི་མཚན་མ་ཡིས་བརྒྱན་པའོ། ། སྟེགས་བུ་དེའི་དབུས་སུ་རྟེན་བཞག་པར་བྱ་བ་ནི།
ཞལ་གྱི་པད་མ་ནུབ་ཀྱི་དཀྱིལ་འཁོར་ལ་ཕྱོགས་པའི་ལྷ་ཡབ་དང་ལྷ་མོའི་སྐུའམ། མཆོད་རྟེན་དང་སོགས་པས་རྡོ་རྗེ་དྲིལ་བུ་བགྲང་ཕྲེང་ལ་སོགས་དང་གླེགས་བམ་དག་གམ་ཐང་སྐུ་ཞེས་པ་ལའང་དེ་བཞིན་དུ་དཀྱིལ་འཁོར་དེ་ལ་མངོན་པར་ཕྱོགས་པར་སྔགས་པས་བཞག་པར་བྱའོ། ། དེ་ནས་སྔར་ལྟར་བཀྲུས་ནས་བདག་གིས་རྒྱལ་བ་མཆོག་ཡེ་ཤེས་རྡོ་རྗེ་དང་བཅས་པ་སྐུ་གསུང་ཐུགས་ཀྱི་རྡོ་རྗེ་སྟོང་པའི་རང་བཞིན་རྣམ་ཐར་སྒོ་བཞི་དག་ཏུ་བྱས་ནས་ནི། ཕྱི་ནས་འདོད་པའི་ལྷ་ཡི་དམིགས་པ་མདོར་བསྡུས་པ་སྔར་བརྗོད་པའི་སྦྱོར་བ་དག་གིས་ཟླ་བ་ཉི་མ་རྡོ་རྗེ་ལས་སྐྱེས་པའི་དུས་ཀྱི་འཁོར་ལོར་བདག་ཉིད་བསྒོམ་པར་བྱའོ། ། དེ་ནས་རབ་ཏུ་གནས་བྱའི་རྟེན་རིག་པ་ཡབ་དྲུག་དང་སོགས་ལས་ཁྲོ་བོ་བྱང་སེམས་ཡབ་ཡུམ་དང་སངས་རྒྱས་རྣམས་སྟོང་པའི་ངང་ལས་ཨཱ་ལི་ཀཱ་ལིའི་རིགས་ལས་སྐྱེས་པའི་ཟླ་ཉི་རང་རང་གི་ས་བོན་དང་ཕྱག་མཚན་གྱིས་རྫོགས་པར་བསྐྱེད་པ་རྣམས་ཀྱི་སྙིང་མགྲིན་ལྟེ་བ་གསང་བ་མགོ་སྟེ་དཔྲལ་བ་དང་གཙུག་ཏོར་གྱི་འཁོར་ལོ་དག་ལ་རང་རང་གི་རིགས་ཀྱི་དབང་གིས་སྒྲ་གཅན་ལ་སོགས་པའི་གདན་དྲུག་གི་སྟེང་དུ་ཡིག་འབྲུ་དྲུག་བསྒོམ་པར་བྱའོ། ། དེ་ལྟར་ངེས་པ་ཉིད་དུ་དམ་ཚིག་སེམས་དཔའ་བསྒོམ་པར་བྱ་སྟེ་སླར་ཡང་མཐའ་དག་ལྷ་དམ་ཚིག་པ་དེ་རྣམས་དག་གི་ལུས་ལ་ཡང་རང་རང་གི་ས་བོན་ལས་བྱུང་བའི་ཁྲོ་བོའི་རྒྱལ་པོ་ལྔ་པོ་དག་གིས་སྲིད་མེད་མྱང་འདས་དང་སྲིད་པ་འཁོར་བ་རོ་མཉམ་པ་ཉིད་དུ་གྱུར་པའི་ཡེ་ཤེས་སེམས་དཔའ་ཛཿཡིག་གིས་རང་གི་སྙིང་ཁ་ནས་བཀུག་སྟེ། ཧཱུྃ་ཡིག་གིས་དམ་ཚིག་པ་ལ་གཞུག་པ་དག་དང་ནི་བཾ་ཡིག་གིས་བཅིང་བ་དང་། ཧོཿཡིག་གིས་མཉེས་པ་དང་ནི་ཧི་ཡིག་གིས་རོ་མཉམ་པར་བྱེད་པ་དག་ཀྱང་རབ་ཏུ་གནས་བྱའི་ལྷ་རྣམས་ཀྱི་ནི་རང་གི་ལུས་ལ་བྱའོ། ། དེ་ནས་སློབ་དཔོན་གྱི་ཁྲུས་ཀྱི་དང་པོར་གོས་བསལ་བ་ཞལ་ནི་རབ་ཏུ་གསལ་བར་བྱས་པའི་ལྷ་ལ་ཕྱག་དག་འཚལ་ཞིང་བརྟན་པར་བཞུགས་པར་གསོལ་བ་གདབ་པར་བྱའོ། ། ཡེ་ཤེས་སེམས་དཔའ་ཇི་ལྟ་བུ་ཞེ་ན།
ཨ་སོགས་དབྱངས་དང་ཀ་སོགས་གསལ་བྱེད་དག་ལས་སྐྱེས་པའི་ལྷ་དང་ལྷ་མོ་རྣམས་ཀྱི་རང་རང་གི་རིགས་ཀྱི་ཡོན་ཏན་ལ་གནས་པའི་ས་བོན་གང་ཡིན་པ་དེ་དང་དེའི་རིགས་ཀྱི་ལྷ་དང་ལྷ་མོར་བསྐྱེད་པའོ། ། ཚུལ་ཇི་ལྟར་ན་ལྷ་རང་རང་གི་ས་བོན་དེ་ནི་རང་དུས་འཁོར་དཔའ་གཅིག་ཏུ་བསྐྱེད་པའི་སྙིང་གི་དབུས་སུ་ཨ་སོགས་ལྡན་པ་ཟླ་བ། ཀ་སོགས་ལྡན་པ་ཉི་མ། ཧཱུྃ་ཡིག་སྒྲ་གཅན་ཁ་སྦྱོར་ལ་གནས་པ་སྟེ། ཟླ་ཉི་སྒྲ་གཅན་ནི་སྐུ་གསུང་ཐུགས་ཀྱི་རྡོ་རྗེ་གསུམ་དང་ལྡན་པའོ། ། དེ་བཞིན་དུ་གླེགས་བམ་གྱི་རབ་གནས་ལ་གླེགས་བམ་སྟོང་པའི་ངང་ལས་ཨཱཿལས་གསུང་རྡོ་རྗེ་ཡབ་ཡུམ་དུ་བསྐྱེད། རིགས་དྲུག་བཀོད་ནས། དེ་ཞུ་བ་ལས་བྱུང་བའི་ཡི་གེའི་ཚོགས་གསུང་རྡོ་རྗེའི་རང་བཞིན་དུ་བསྒོམ་ཞིང་སྔར་ལྟར་ཡི་གེ་མཐའ་དག་རང་གི་ལུས་ལ་སྙིང་ཁར་གནས་པའི་སུམ་ཅུ་རྩ་གཉིས་མཚན་གྱི་ཡན་ལག་དང་དཔེ་བྱད་མཁའ་དང་བརྒྱད་ཀྱི་སྟེ་བརྒྱད་ཅུ་རྣམས་རྣམ་པ་དབྱངས་གསལ་བྱེད་ཀྱི་ཡི་གེ་རྣམས་ཀྱིས་ཕྱེ་བར་གྱུར་པ་དེ་ཉིད་རབ་ཏུ་གསལ་བར་སྙིང་ཁ་ནས་ཕྱུང་སྟེ་ཤོག་གུའི་འདབ་མར་གླེགས་བམ་གྱི་ཡི་གེ་རྣམས་ལ་ཞུགས་པར་བསྒོམ་པར་བྱའོ། ། མཆོད་རྟེན་ལྷ་ཁང་དྲི་གཙང་ཁང་ལ་སོགས་པའི་རབ་གནས་ལ། སྟ་གོན་གྱི་རྗེས་ལ་དེ་རྣམས་ཨོཾ་ལས་སྐུ་རྡོ་རྗེ་ཡབ་ཡུམ་དུ་བསྐྱེད།
རིགས་དྲུག་བཀོད། དེ་ཞུ་བ་ལས་མཆོད་རྟེན་ལ་སོགས་པའི་གཟུགས་བརྙན་སྐུ་རྡོ་རྗེའི་ངོ་བོའི་དམ་ཚིག་པར་བསྐྱེད་ལ། མཆོད་རྟེན་སྙིང་པོ་སྟེ་བུམ་པར་དཔལ་ལྡན་འཁོར་ལོ་ཅན་རྣམ་སྣང་དབུས་དང་། ཕྱོགས་བཞིར་རྡོ་རྗེ་མི་བསྐྱོད་པ། ནོར་བུ་རིན་ཆེན་འབྱུང་། པདྨ་དཔག་མེད་དག་དང་། བྱང་དུ་རལ་གྲི་དོན་གྲུབ་ཉིད་བསྐྱེད་ནས་སྙིང་ཁའི་རིགས་ལྔ་ཡེ་ཤེས་པ་གཞུགས་པ་སོགས་སྔར་ལྟར་དང་། ལྷ་ཁང་དང་དྲིའི་གཙང་ཁང་ལ་སོགས་པར་སངས་རྒྱས་ཆོས་བྱང་སེམས་ཉན་རང་ལ་སོགས་པར་བསྒོམས་ལ་ཡེ་ཤེས་པ་དང་རོ་མཉམ་བྱའོ། ། བགྲང་ཕྲེང་གི་རབ་གནས་ལ་ནི་སྟོང་པའི་ངང་ལས་ཧཱུྃ་གི་ཡི་གེ་ཡོངས་སུ་གྱུར་པ་ལས་ཐུགས་རྡོ་རྗེ་ཡབ་ཡུམ་དུ་བསྐྱེད། རིགས་དྲུག་བཀོད།
ཞུ་བ་ལས་ནོར་བུ་ཡོངས་སུ་བགྲང་བ་ཕྲེང་རྡོག་རྣམས་སུ་གྱུར་པ་ལ་ནི་མཚན་དང་དཔེ་བྱད་ཀྱི་རང་བཞིན་ཨཱ་ལི་ཀཱ་ལི་རྣམས་སྙིང་ཁ་ནས་ཕྱུང་ལ་བཅུག་སྟེ། མདོ་འཛིན་རྡོ་རྗེ་བཞིའི་རང་བཞིན་བཞི་དང་། ཕྲེང་རྡོག་བརྒྱ་རྩ་བརྒྱད་དེ་དེ་རྣམས་མཚན་དཔེ་བརྒྱ་བཅུ་གཉིས་ཀྱི་རང་བཞིན་དུ་བལྟའོ། ། དྲིལ་བུ་ཡུམ་གྱི་སྐུ་ལ་རིགས་དྲུག་བཀོད་དེ། ཞུ་བས་དྲིལ་བུར་བལྟས་ལ། སྙིང་ཁ་ནས་དབྱངས་ནི་གསུམ་གྱིས་བསྒྱུར་བའི་བཅུ་སྟེ་ཐུང་རིང་སུམ་ཅུ་རྣམས་ཕྱུང་སྟེ་བཅུག་ལ་དེ་དག་རྣམ་ཐར་བཞིའི་ངོ་བོར་བསྒོམ་པ་དང་ཀ་སོགས་སྡེ་པ་དྲུག་གིས་གསལ་བྱེད་སུམ་ཅུ་རྣམས་སྙིང་ཁ་ནས་ཕྱུང་ལ་རྡོ་རྗེ་གཙོ་བོར་བསྒོམ་པའི་རིགས་དྲུག་བཀོད་པ་ལ་བཅུག་ལ་ཚངས་པའི་གནས་བཞིའི་ངོ་བོར་བསྒོམ། དབྱངས་གསལ་དེ་དག་ཁོ་ན་སྙིང་ཁ་ནས་ཕྱུང་ལ་མཆོད་ཕྱིར་ཐོགས་སྐུ་རྡོ་རྗེར་བསྒོམས་པ་ལ། གཞུག་ཅིང་བཅུ་ཡིས་བསྒྱུར་བ་ནོར་གྱི་དཔེ་བྱད་དེ། དཔེ་བྱད་བརྒྱད་ཅུའི་ས་བོན་གསལ་བྱེད་བརྒྱད་ཅུ་སྙིང་ཁ་ནས་ཕྱུང་བ་རྣམས་ནི་སྟོད་གཡོགས་ལ་གཞུག་གོ ། ཀ་སོགས་སྡེ་པའི་གསལ་བྱེད་སུམ་ཅུ་དབྱངས་ཐུང་རིང་བཅུ་གཉིས་ཀྱིས་བསྒྱུར་བ་དང་བཅས་པ།
མཁའ་རོ་ཡོན་ཏན་ཏེ་སུམ་བརྒྱ་དྲུག་ཅུ་རྣམས་ནི་སྙིང་ཁ་ནས་ཕྱུང་ལ་པུས་མཁྱུད་དག་ལ་ཞུགས་པར་བསྒོམ་པར་བྱའོ། ། ཧཾ་ཧཱཿལས་དཔལ་ལྡན་རྣ་ཆ་གཡོན་གཡས་འོད་དཔག་མེད་ཡབ་ཡུམ་དུ་བསྒོམ་སྟེ། སྙིང་ཁ་ནས་ཡེ་ཤེས་པ་དེ་འདྲ་བ་གཞུག་ཅིང་། ཨཾ་ཨཿཞེས་པ་ཟུང་ལས་ནི་མགུལ་རྒྱན་རིན་འབྱུང་ཡབ་ཡུམ་དུ་བསྐྱེད་པ་དང་། སྐ་རགས་དོན་གྲུབ་ཡབ་ཡུམ་དག་ཏུ་བསྐྱེད་པ་དག་ལ་སྙིང་ཁ་ནས་རང་འདྲའི་ཡེ་ཤེས་པ་གཞུག་གོ ། དེ་བཞིན་དུ་ཡང་ཨ་དང་ཨཱ་ཡིག་ཟུང་ལས་ནི་གདུ་བུ་དག་རྣམ་སྣང་དུ་བསྒོམས་ལ་ཡེ་ཤེས་པ་གཞུག་པར་འགྱུར་ཏེ། རྐང་གདུབ་དག་ལ་ཧ་ཧཱ་ཡང་ས་བོན་དུ་འགྱུར་རོ། ། མཐའ་དག་ལུས་ལ་གནས་པ་སྟོང་པ་ཆེན་པོ་ལྔའི་རྣམ་པ་སྟེ་ཡི་གེ་ཨ་ཨི་རྀ་ཨུ་ལྀ་ལྔ་པ་དག་ནི་ཐལ་བ་དག་གི་ས་བོན་ལ་བསྒོམ་པར་བྱ་སྟེ། ཡང་ན་ཡིག་འབྲུ་དེ་དང་དེ་ཞུ་བ་ལས་དོན་དེ་དང་དེར་བསྒོམས་ལ་སྙིང་ཁ་ནས་ཡི་གེ་དེ་དང་དེར་སྤྲོས་པ་རོ་མཉམ་པ་ལས་ལྷ་དེ་དང་དེའི་རང་བཞིན་དུ་བལྟའོ། ། དཀྱིལ་འཁོར་གྱི་རབ་གནས་ལ་ནི་རང་རང་གི་དམ་ཚིག་གི་དཀྱིལ་འཁོར་བསྐྱེད་ལ་སློབ་དཔོན་རང་གི་ལུས་ཀྱི་ནང་དུ་བསྒོམས་པའི་ཡེ་ཤེས་པ་དམ་ཚིག་གི་ལྷའི་རྣམ་པ་ཅན་དག་ཕྱུང་བ་ལས་རོ་མཉམ་པར་བསྒོམ་སྟེ་ཇི་ལྟར་ན་སྐུ་གསུང་ཐུགས་རྡོ་རྗེ་གསུམ་གྱིས་བྱིན་གྱིས་བརླབས་པ་དང་བཅས་པའི་སྒྲིབ་མེད་ཀྱི་ཕུང་པོ་ཁམས་ལ་སོགས་བདུན་གྱི་རང་བཞིན་གྱི་ལྷ་སངས་རྒྱས་བྱང་སེམས་ཁྲོ་བོ་ཡབ་ཡུམ་རྣམས་ཀྱི་ནི་སྐུ་རང་གི་སྙིང་ཁའི་པདྨ་རང་རང་གི་ས་བོན་དག་གི་རིམ་པས་བསྐྱེད་པ་རྣམས་སུ་དམ་ཚིག་གི་ལྷ་སོ་སོ་ལ་རོ་མཉམ་པར་དགོད་པར་བྱའོ། །
དེ་ལྟར་དམ་ཚིག་པ་ལ་རང་རང་གི་ས་བོན་ལས་རྫོགས་པའི་ཡེ་ཤེས་པ་རོ་མཉམ་པར་བཀོད་ན་རབ་ཏུ་གནས་པ་བྱས་པར་འགྱུར་ཏེ་མི་བདག་པོ་ཞེས་ཟླ་བ་བཟང་པོ་ལ་བོས་ནས་མཆོད་རྟེན་དང་སྐུ་གཟུགས་སོགས་རབ་ཏུ་གནས་པ་ལའོ། ། ཡེ་ཤེས་པ་རང་གི་སྙིང་ཁར་ཉེ་བར་བསྡུ་བའི་དུས་སུ། སློབ་དཔོན་གྱིས་ལག་པའི་རྡོ་རྗེ་བསྡུ་བའི་ཕྱག་རྒྱ་དག་གིས་སློབ་དཔོན་རང་གི་ལུས་ལ་སྙིང་ཁར་ལྷ་རང་རང་གི་ས་བོན་བསྒོམས་པ་ལ་གཞུག་པར་བྱའོ། ། ཡེ་ཤེས་པ་ཉེ་བར་བསྡུ་བ་དངོས་གཞིའི་སྐབས་འདི་དང་། དང་པོ་རུ་སྟ་གོན་དུ་ཡང་རི་མོར་བྲིས་པའི་ཐང་སྐུ་ལ་སོགས་པ་བཀྲུ་རུ་མི་རུང་བ་རྣམས་ཀྱི་གཟུགས་མེ་ལོང་ལ་ནི་ཤར་བ་དང་། བཀྲུར་རུང་བ་རྣམས་ལ་ཁྲུས་སུ་འགྱུར་རོ། ། རབ་ཏུ་གནས་ཤིང་གསོལ་བ་བཏབ་པའི་ཕྱི་ནས་དྲི་དང་སྤོས་དང་ཤིན་ཏུ་དྲི་བཟང་པོའི་མེ་ཏོག་རྣམས་དང་། སྙན་པའི་གླུ་དང་། རོལ་མོའི་ཁྱད་པར་དུ་མ་དག་དང་ནི་གར་དང་རྣམ་པ་མང་པོ་མཆོག་གི་གོས་དང་རྔ་ཡབ་དང་ནི་གདུགས་རྣམས་དག་གིས་རབ་གནས་བྱས་པའི་ལྷ་ལ་མཆོད་ཅིང་བསྟོད་པར་བྱ་བ་སྟེ། མངའ་དབུལ་བ་རྒྱས་པར་བྱའོ། །
དངོས་གཞིའི་ཆོ་གའོ། ། དེ་ལྟར་རབ་གནས་བྱས་ནས་གཏོར་མ་བཏང་། ཡོན་བདག་གིས་རྟེན་ལ་སྐོར་བ་དང་ཕྱག་མཆོད་བྱས་ཏེ། རྣམ་པ་མང་པོའི་ཟས་མཆོག་གི་རོ་དང་ལྡན་པ་ཁ་ན་མ་ཐོ་བ་མེད་པ་རྣམས་དག་གིས་དགེ་འདུན་ལ་མཆོད་སྟོན་དང་། སློབ་དཔོན་ལ་ཡོན་ཕུལ་བ་རབ་ཏུ་སྦྱིན་ནོ། ། ཁྲོན་པ་དང་རྫིང་དང་མཚེའུར་རབ་ཏུ་གནས་པ་ལ་ནི་སྟོང་པའི་ངང་ལས་ཁྲོན་པའི་དབུས་སུ་ཆུ་ལྷ་འཆད་འགྱུར་དང་། ཕྱོགས་དང་ཕྱོགས་བྲལ་དུ་ནི་ཀླུའི་རྒྱལ་པོ་དུང་སྐྱོང་ལ་སོགས་པ་ནོར་ཏེ་བརྒྱད་པོ་རྣམས་དགོད་པར་བསམ་པར་བྱའོ། ། རྫིང་བུའི་ཆུ་ལན་ཚྭ་ནས་སྦྲང་གི་རྒྱ་མཚོའི་བར་ཆུ་གཏེར་བདུན་པོ་རང་རང་གི་ས་བོན་གྱི་མིང་གི་ཡི་གེ་དང་པོ་ཀྵཱ་མ་ཨཾ་དུ་ད་གྷྲི་མ་རྣམས་ལས་བསྐྱེད་དེ། རྫིང་བུ་དེར་སྦྲང་རྩི་ཆུ་དང་ལྡན་པའི་དྲི་ལྔ་གཞུག་པར་བྱ་ཞིང་། མེ་ཏོག་ལ་སོགས་པས་མཆོད་ནས་ཆུ་གཏེར་བདུན་གྱི་རང་བཞིན་དུ་བསྒོམ་མོ། །
སཱ་དྷུ་པུ་ཏྲ། བདུད་རྩི་ལྔ་ཡང་བཞུག་ཟེར་རོ། ། རབ་ཏུ་གནས་པའི་རྗེས་སུ་སྦྱིན་སྲེག་གིས་ལྷ་རྣམས་ཚིམ་པར་བྱས་པའི་མཐར་ནི་རྫིང་བུ་དང་མཚེའུ་ལ་སོགས་པ་དག་ལ་ཆུ་ལྷ་དཀར་པོ་ཕྱག་ན་ཞགས་པ་ཅན་བསྒོམ་པར་བྱ་སྟེ། དེ་ལ་མཆོད་ཅིང་བསྟོད་གཏོར་མ་བྱིན་ནས་ཆུ་མི་ཟད་པར་བསྒོམ་ཞིང་། དེ་ལྟར་གྱུར་པར་བསམས་ནས་ཤིས་པ་བརྗོད་དོ། ། སྐྱེད་མོས་ཚལ་དུ་རབ་ཏུ་གནས་པ་ལ་ཤིང་གི་གཙོ་བོ་གཅིག་སྟོང་པའི་ངང་ལས་དཔག་བསམ་ལྗོན་པ་ཆེན་པོར་བསྒོམས་ཏེ། མཐའ་དག་ཕྱོགས་ལ་གནས་པའི་དཔག་བསམ་ལྗོན་ཤིང་རྣམས་རང་གི་སྙིང་ཁར་བཀུག་ལ་སྙིང་ཁ་ནས་ཕྱུང་སྟེ། ཤིང་ལ་གནས་པར་མོས་པས་ཤིང་གི་གཙོ་བོར་དབང་ནི་བསྐུར་ནས་ཤིང་རྣམས་མི་ཟད་ཅིང་འཕེལ་བར་བྱིན་གྱིས་བརླབ་ཅིང་ཤིས་པ་བརྗོད་པས་སོ། ། རབ་གནས་ཟིན་ནས་དཀྱིལ་འཁོར་གྱི་ཡོ་བྱད་ཅོན་པན་དང་དར་དཔྱངས་དག་དང་དོ་ཤལ་དང་། གདུ་བུ་དང་ནི་དེ་བཞིན་དུ་རྣ་ཆ་དང་སྐ་རགས་དང་སྟོད་གཡོགས་ལ་སོགས་པ་སློབ་དཔོན་ལ་ནི་རབ་ཏུ་སྦྱིན་པར་འགྱུར་ཏེ་ཀྱེ་མིའི་བདག་པོ་ཞེས་བོས་ནས་ཡོན་དབུལ་བ་ཡང་བདག་ཉིད་ཀྱི་ནུས་པ་དང་མཐུན་པས་སོ། །
སྦྱིན་བདག་གིས་ནི་ཡོན་ཕུལ་ནས་བསོད་ནམས་སྤེལ་བའི་སླད་དུ། མཐའ་དག་ཚོགས་ཀྱི་རིགས་ཀྱི་རྣལ་འབྱོར་མ་རྣམས་ལ་ཚོགས་ཀྱི་འཁོར་ལོའི་མཆོད་པ་བྱས་ནས་གཞན་དོན་དུ་བྱང་ཆུབ་ཐོབ་པ་དོན་དུ་གཉེར་བའི་ཕྱིར་སྨོན་ལམ་བྱ་སྟེ་ཇི་ལྟར་ན། བསོད་ནམས་འདི་ཡིས་སེམས་ཅན་རྣམས་ནི་འདོད་པ་གཟུགས་གཟུགས་མེད་རྣམ་པ་གསུམ་གྱི་སྲིད་པ་ལ་གནས་པ་རྣམས་བླ་ན་མེད་པའི་བྱང་ཆུབ་སངས་རྒྱས་ཐོབ་པར་ཤོག་ཅེས་པའོ། ། མཇུག་གི་ཆོ་གའོ། ། ད་ནི་ཇི་སྲིད་ཕྱོགས་ཀྱི་ལོ་ཞེས་པ་ལ་སོགས་པས་གནས་པ་དྲུག་པའི་དུམ་བུ་དབང་གོང་མའི་ཆོ་ག་གསུངས་ཏེ། དབང་མདོར་བསྟན་དུ། འགྱུར་དང་འགྱུར་དང་དེ་ནས་འཛག ། དེ་ནས་གཞན་ནི་མི་འཛག་གོ ། ལུས་ངག་སེམས་ནི་ལེགས་དག་པས། ། དབང་བསྐུར་གསུམ་པོ་རིམ་པ་ཡིས། །
བཞི་པ་ཡེ་ཤེས་ཡང་དག་དག ། ལུས་ངག་སེམས་ཀྱང་དག་པར་བྱེད། ། བྱིས་པ་དར་མ་དེ་ནས་རྒན། ། བཞི་པ་སྐྱེ་དགུའི་བདག་པོ་འོ། ། ཤེས་རབ་ནུ་མར་ཡན་ལག་ནི། ། རེག་པས་བྱང་ཆུབ་སེམས་འཕོའི་བདེ། ། འོ་མ་འཛིན་པས་དབང་བསྐུར་བ། ། གང་ལས་བདེ་ཐོབ་དེ་བྱིས་པའོ། ། ཡུན་རིང་གསང་བར་སྤྲོས་ལས་སྐྱེས། ། བྱང་ཆུབ་སེམས་ནི་འཕོ་བའི་བདེ། །
གསང་བའི་དབང་བསྐུར་གསང་བར་ནི། ། གང་ལས་བདེ་ཐོབ་དེ་དར་མ། ། ཡུན་རིང་གསང་བར་སྤྲོས་ལས་སྐྱེས། ། རྡོ་རྗེ་རྩེ་མོར་གཡོ་བའི་བདེ། ། ཤེས་རབ་ཡེ་ཤེས་དབང་བསྐུར་བ། ། གང་ལས་གཡོ་བར་བགྲོད་དེ་རྒན། ། ཕྱག་རྒྱ་ཆེན་པོ་རྗེས་ཆགས་པས། ། སྐྱེས་པ་གཡོ་མེད་བདེ་བ་ནི། ། ཤེས་རབ་ཆེན་པོའི་དབང་བསྐུར་བ། ། གང་ལས་གཡོ་མེད་རྟོགས་པ་དེ། །
སྐྱེ་དགུའི་བདག་པོར་རྣམ་ཤེས་བྱ། ། སྐྱོབ་པ་ཐམས་ཅད་བསྐྱེད་མཛད་པ། ། ཞེས་པ་ལྟར་དབང་བསྐུར་བ་ལས་འདིར་བུམ་པ་ལ་སོགས་པའི་དབང་གི་དོན་དུ་ཕྱག་རྒྱ་ནི་ཇི་སྲིད་ཕྱོགས་ཀྱི་ལོ་ཞེས་པ་ལོ་གཅིག་ནས་བཅུའི་བར་སྤང་བར་བྱའོ། ། གཞོན་ནུ་མ་ཉིད་ཀྱི་ཕྱིར་རོ། ། གང་གི་ཕྱིར་གཞོན་ནུ་མ་ཉིད་ཀྱི་སྤང་བར་བྱ་ཞེ་ན། སྣ་ཚོགས་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་དག་པ་གཞོན་ནུ་མའི་གནས་སྐབས་གཅིག་པུ་ལོ་ཡི་དབྱེ་བས་རྣམ་པ་བཅུའི་བར་དུ་འགྱུར་ཏེ། ལོ་བཅུ་པོ་སོ་སོར་སྦྱིན་པ་ལ་སོགས་པའི་ཕར་ཕྱིན་བཅུའི་བདག་ཉིད་ནུས་མ་བཅུ་རྣམ་པར་དག་པས་སོ། ། བཅུ་པོ་དེ་ལ་ཡང་ཇི་སྲིད་སོ་ལྷུང་བར་མ་གྱུར་པའི་ལོ་བརྒྱད་མ་ལོན་པ་དེ་སྲིད་ཡེ་ཤེས་ཀྱི་ཁམས་པ་སྟེ་དེའི་བར་ལ་རྡུལ་མི་འཛག་པ་ཉིད་ཀྱི་ཕྱིར་རོ། ། རྭས་མི་འཛག་པའི་ཕྱིར་ཞེས་པས་སོ། ། དེ་ནས་ལོ་བརྒྱད་པ་ལ་སོ་ལྷུང་ནས་ལོ་བཅུ་ལོན་གྱི་བར་ནམ་མཁའི་ཁམས་སོ། །
དེ་ལྟར་ཡེ་ཤེས་དང་ནམ་མཁའི་ཁམས་གཉིས་ཀྱིས་གཞོན་ནུ་མའི་གནས་སྐབས་རྫོགས་ཏེ། སྐྱེ་གནས་མཉམ་པའི་ཕྱག་རྒྱའོ། ། དེས་ན་འཇིག་རྟེན་ཀུན་རྫོབ་ཀྱི་ལམ་ལ་ཞུགས་པའི་དབང་གི་དོན་དུ་ཕྱག་རྒྱ་དེའི་གསང་གནས་དེ་ནི་བལྟ་བར་བྱ་བ་དང་ནི་ནུ་མ་ལ་རེག་པར་བྱ་བ་དང་། ལག་བཅངས་པ་དང་། གཉིས་ཀྱིས་གཉིས་འཁྱུད་པས་མཆོད་པར་བྱའོ། ། ལོ་བཅུ་པོ་ལོན་པ་དེ་ནས་ལོ་བཅུ་གཅིག་པ་དང་པོར་བོར་བར་བྱས་ནས་ཇི་སྲིད་ལོ་ཉི་ཤུ་ལོན་པའི་མཐར་ཐུག་པར་འཇིག་རྟེན་ལས་འདས་པའི་དབང་གོང་མ་གསུམ་གྱི་དོན་དུ་འཁྱུད་པར་བྱ་སྟེ། དེ་ཡང་རོ་དང་བཅས་པའི་ཆུ་གཏེར་ཞེས་པ་ནི་དྲུག་དང་བཅས་པའི་ཕྱག་རྒྱ་བཞིའོ། ། དེས་ན་གཡོ་བ་ལ་སོགས་ཏེ་རླུང་ཁམས་པ་ལ་སོགས་པའི་ཕྱག་རྒྱ་བཅུ་རྣམས་ནི་དབང་པོ་གཉིས་སྦྱོར་གྱི་དོན་དུ་བསྟེན་པར་བྱའོ། ། དེའི་ཕྱི་རོལ་ལོ་བཅུ་གཅིག་མ་ལ་རླུང་གིས་ཁམས་པ་སྒྲོལ་མའི་རིགས་སོ། ། བཅུ་གཉིས་པ་ལ་མེ་ཁམས་པ་གོས་དཀར་མོའོ། །
བཅུ་གསུམ་པ་ལ་ཆུ་ཁམས་མཱ་མ་ཀཱིའོ། ། བཅུ་བཞི་པ་ལ་སྤྱན་མའི་རིགས་ས་ཁམས་པ་སྟེ་ཕྱག་རྒྱ་བཞིའོ། ། བཅོ་ལྔ་པ་ལ་སྒྲ་རྡོ་རྗེ་མའོ། ། བཅུ་དྲུག་མ་ལ་རེག་རྡོ་རྗེ་མ་དག་གོ ། བཅུ་བདུན་མ་ལ་རོ་རྡོ་རྗེ་མའོ། ། བཅོ་བརྒྱད་མ་ལ་གཟུགས་རྡོ་རྗེ་མའི་རིགས་སོ། ། བཅུ་དགུ་མ་ལ་དྲི་རྡོ་རྗེ་མའོ། ། ཉི་ཤུ་མ་ལ་ཆོས་ཀྱི་ཁམས་མ་རྡོ་རྗེ་དབྱིངས་མའི་རིགས་སོ། ། དེ་ནས་ལོ་ནི་ཉི་ཤུ་ཡན་ཆད་བཞི་བཅུ་རྩ་དྲུག་གི་བར་གྱི་ཕྱག་རྒྱ་ནི་ཁུ་བ་ལྷག་པར་འཕྲོག་པས་མཆོག་ཏུ་འཇིགས་བྱེད་མ་སྟེ་དེ་དག་ཁྲོ་བོ་དང་འབྱུང་པོ་དང་ལྷ་མིན་གྱི་རིགས་ཀྱི་ཆ་ལས་བྱུང་བ་ཅན་ནོ། ། དེ་ཡང་འདི་ལོ་ཉི་ཤུའི་ཕྱི་ནས་གཞན་ལོ་ཉི་ཤུ་རྩ་གཅིག་ནས་བརྩམས་ཏེ་ལོ་བཅུ་སོ་སོ་རྣམས་ནི་གྲངས་བཞིན་དུ།
ཤིན་ཏུ་སྔོན་མོ་དང་། ཤིན་ཏུ་སྟོབས་ལྡན་མ་དང་། ཡམ་བྷི་རྨུགས་བྱེད་མ་དང་། ཁེངས་ལྡན་མ་དང་། རེངས་བྱེད་མ་དང་། འོད་ཟེར་སྤྱན་མ་དང་། ཙུནྡཱ་དང་། ཁྲོ་གཉེར་ཅན་མ་དང་། རྡོ་རྗེ་ལྕགས་སྒྲོགས་མ་དང་། དྲག་སྤྱན་མ་སྟེ་ཁྲོ་བོ་བཅུའི་ལྷ་མོ་རྣམས་སོ། །
དེ་ནས་ལོ་སུམ་ཅུ་རྩ་གཅིག་ནས་བརྒྱད་ཀྱི་བར་ནི་འབྱུང་པོའི་ཆ་སྟེ། ཙར་ཙི་ཀའམ། རྒན་བྱད་མ་དང་། ཕག་མོ་དང་། དྲག་མོ་དང་། དབང་མོ་དང་། ཚངས་མ་དང་། དཔལ་ཆེན་མོ་དང་། གཞོན་ནུ་མ་དང་། ཁྱབ་འཇུག་མའོ། །
ད་ེནས་ལོ་སུམ་ཅུ་རྩ་དགུ་ནས་ཞེ་དྲུག་གི་བར་བརྒྱད་ནི་ལྷ་མིན་གྱི་ཆ་སྟེ། ཁྱི་གདོང་མ་དང་། ཕག་གདོང་མ་དང་། སྟག་གདོང་མ་དང་། ལྕེ་སྤྱང་གདོང་མ་དང་། མཁའ་ལྡིང་གདོང་མ་དང་། འུག་གདོང་མ་དང་། བྱ་རྒོད་གདོང་མ་དང་། བྱ་རོག་གདོང་མ་སྟེ། ཇི་སྲིད་ལོ་ཉི་ཤུ་ནས་བཞི་བཅུ་རྩ་དྲུག་གི་བར་དུ་ལོན་པའི་ཕྱག་རྒྱ་ནི་རྗེས་དྲན་གྱི་སྐབས་སུ་བདེ་བ་ཆེན་པོ་བསྒོམ་པའི་དོན་དུ་ཕྱག་རྒྱར་གཟུང་བར་བྱའོ། །
དབང་གི་དོན་དུ་སླར་ཡང་ཕྱག་རྒྱ་དྲུག་དང་བཞི་སྟེ། དེ་དག་བདེ་མཉམ་འབྲས་བུ་སྟེར་བའི་ཕྱིར་རོ་ཞེས་པ་མེའི་ཁམས་པ་ནས་བརྩམས་ཏེ་ཇི་སྲིད་ཆོས་ཀྱི་ཁམས་ཀྱི་རིགས་ཀྱི་བར་དུ་གཟུང་བར་བྱའོ་ཞེས་པའོ། ། ལོ་བཅུ་གཅིག་མ་རླུང་གི་ཁམས་པ་ནི་རྡུལ་འཛག་པ་མེད་པ་ཉིད་ཀྱི་ཕྱིར་ཕྱག་རྒྱུར་གཟུང་བར་མི་བྱའོ་ཞེས་པ་ཕྱག་རྒྱའི་ངེས་པའོ། ། འོ་ན་ཕྱག་རྒྱ་དེ་དག་ལ་བརྟེན་པའི་དབང་གོང་མ་ནི་ཇི་ལྟ་བུ་ཞེ་ན། འདིར་དབང་གོང་མ་ནི་རྣམ་པ་གཉིས་ཏེ། ཀུན་རྫོབ་དྲང་དོན་གྱི་དབང་བཞི་གཅིག་ནི་སེམས་ཅན་རྡོ་རྗེ་ཐེག་པའི་ལམ་ལ་གཞུག་པའི་ལམ་ཡོངས་སུ་ཤེས་པའི་དོན་དང་། རྒྱུད་ཉན་པ་ལ་དབང་པའི་དོན་དུ་སྦྱིན་པའོ། ། གཞན་འཇིག་རྟེན་ལས་འདས་པ་ངེས་དོན་གྱི་དབང་བཞི་ནི། སློབ་དཔོན་ཆེན་པོའི་གནས་སྦྱིན་པ་དང་། རྒྱུད་སྟོན་པ་པོ་བྱེད་པའི་སླད་དུ་སྦྱིན་པའོ། །
དེ་ལ་དང་པོ་ལམ་ལ་གཞུག་པའི་དབང་འདི་ལ་རེ་ཞིག་སྐྲག་པ་དང་འཁྲུལ་པའི་སེམས་ལ་སོགས་པའི་སྐྱོན་དང་བྲལ་བ་ལོ་བཅུ་གཉིས་པ་ལ་སོགས་པ་དབང་དང་དམ་ཚིག་གིས་རྒྱུད་ཡོངས་སུ་སྨིན་པ་ནི་དབང་གི་དོན་དུ་སློབ་མས་བླ་མ་ལ་དབུལ་བར་བྱའོ། ། དེ་ནས་འོག་ལྟར་གསོལ་བ་གདབ་པ་ལ་སོགས་པ་བྱས་ནས་སློབ་མས་བླ་མ་ལ་འཆད་པར་འགྱུར་བའི་བསྟོད་པས་གསོལ་བ་གདབ་པར་བྱའོ། ། དེ་ནས་བླ་མ་མཉེས་པར་འཇིག་རྟེན་གྱི་ཀུན་རྫོབ་གཡོ་བའི་བདེ་བ་མྱོང་བ་ཉིད་ཀྱི་ལམ་ལ་འཇུག་པའི་དབང་བསྐུར་བའི་དོན་དུ། དང་པོར་གདོང་བཅིངས་ནས་དཔལ་ལྡན་ཤེས་རབ་རང་གི་རིགས་ཀྱི་ཕྱག་རྒྱའི་ནུ་མ་ལ་ཡང་སློབ་མའི་ལག་པས་རེག་པར་བྱེད་དུ་གཞུག་སྟེ་འོ་མའི་བུམ་པ་ལ་ཡན་ལག་རེག་པ་གང་ཡིན་པ་ལས་ཁུ་བ་གཡོ་བའི་བདེ་བ་བྱིན་པ་དགའ་བའི་ཡེ་ཤེས་སྐྱེ་བ་དེས་ན་བུམ་པའི་དབང་ནི་ཕྱག་རྒྱའི་ནུ་མ་རེག་པ་དེ་ཉིད་དོ། ། དེ་ནས་ཆོ་ག་བཞིན་དུ་སློབ་དཔོན་གྱིས་ཕྱག་རྒྱ་ལ་གསང་བའི་མཆོད་པ་བྱས་ནས་སློབ་མ་མིག་བཀབ་པའི་ལྕེ་ལ། ཀྱཻ་རྡོ་རྗེར། མཐེ་བོང་སྲིན་ལག་དག་གིས་ནི། ། སློབ་མའི་ཁར་ནི་ལྟུང་བར་བྱ། ། ཞེས་དང་། ནཱ་རོ་པས།
གང་གི་ཕྱིར་ལག་པ་གཡོན་པའི་མཐེ་ཆུང་ལ་སོགས་པའི་སོར་མོ་ལྔ་ནམ་མཁའ་ལ་སོགས་པའི་རང་བཞིན་རྣམས་ཀྱི་དབུས་སུ་མཐེ་བོང་དང་མིང་མེད་པ་དང་རླུང་གི་རང་བཞིན་དག་པ་ལྷ་མཉེས་པའི་ཕྱག་རྒྱ་གསང་བའི་དབང་བསྐུར་གྱི་དོན་དུ་སློབ་མའི་ཁ་དང་ལྷ་མཉེས་པ་ལ་ཡང་སྟོན་པའི་ཕྱིར་ས་དང་རླུང་དག་ཕན་ཚུན་གཟུང་བ་དང་འཛིན་པའི་དངོས་པོ་ཤེས་རབ་དང་ཐབས་ཉིད་དུ་གྲུབ་བོ་ཞེས་པ་ལྟར་བདུད་རྩི་དག་སྦྱིན་ཞིང་། དེ་ནས་མིག་ཕྱེ་སྟེ་ཕྱག་རྒྱའི་བྷ་ག་ཡང་གསལ་བར་བྱེད་དུ་གཞུག་གོ ། དེ་ལས་གཡོ་བའི་བདེ་བ་ལང་ཚོའི་གནས་སྐབས་མཆོག་དགའི་ཡེ་ཤེས་སྐྱེ་བ་དེས་ན་རི་བོང་འཛིན་པ་ཁུ་བ་མྱང་བ་དང་ནི་གསང་བར་བལྟ་བ་དག་གིས་གསང་བའི་དབང་དུ་འགྱུར་རོ། ། དེ་ནས་ཤེས་རབ་ཡེ་ཤེས་ཀྱི་དབང་ལ་སྐུའི་ཞལ་ཏེ་སྒོ་བྱིན་གྱིས་རློབ་བྱེད་ཨོ་ཡིག་ལ་སོགས་པའི་ས་བོན་རྣམས་ཀྱིས་འོག་ནས་འཆད་པ་ལྟར་རྒྱལ་བ་ལྔ་མཐའ་དག་གི་རིགས་ཀྱི་ཡན་ལག་དཔྲལ་བ་ལ་སོགས་པའི་རིགས་ལྔའི་ས་བོན་གྱི་ཆ་དང་ལྡན་པ་སྦྱང་བ་བྱས་ནས་ནི་དེ་ནས་ཇི་ལྟར་ཕྱག་རྒྱ་ཆེན་པོ་བསྒོམ་པའི་སྣོད་དུ་མ་གྱུར་པས་སྐལ་བ་ངན་པའི་སེམས་ཅན་འདི་ནི་རྣམ་པར་མི་རྟོག་པ་བསྒོམ་པ་ལ་སོགས་པ་ལ་དབང་བར་བྱ་བ་དང་། འདི་ཞེས་པ་འགྱུར་མངས་ལ་མེད་དོ། ། རྒྱུད་ཉན་པའི་སླད་དུ་སློབ་དཔོན་དུ་དབང་བསྐུར་བ་སྟེ། སེམས་ཅན་རྣམས་ལ་རྒྱུད་བསྟན་པ་དང་། དཀྱིལ་འཁོར་བྲིས་ནས་སློབ་མ་ལ་དབང་བསྐུར་བའི་སླད་དུ་སློབ་དཔོན་དབང་བསྐུར་བ་ནི་མ་ཡིན་ནོ། ། ཞེས་བླ་མས་རྒྱལ་བ་སྟེ་རྡོ་རྗེ་སེམས་དཔའ་དག་ཀྱང་དཔང་པོར་བྱས་ནས་ལག་བཅངས་དང་། གཉིས་གཉིས་འཁྱུད་པ་བྱེད་པའི་སླད་དུ་གསང་དབང་གི་རྟེན་ཕྱག་རྒྱ་དེ་སློབ་མ་ལ་ནི་སྦྱིན་པར་བྱ་སྟེ།
ལག་པ་བཅངས་པ་དེ་ལས་གཡོ་བའི་བདེ་བ་དར་མ་ཁྱད་དགའི་ཡེ་ཤེས་སྐྱེས་པ་ནི་དབང་གསུམ་པའོ། ། དེ་ནས་ཐབས་ཤེས་ཀྱི་དབང་པོ་གཉིས་འཁྱུད་ཅིང་རེག་པ་ལས་ཐིག་ལེ་གསུམ་གྱི་མཐར་ཁྱད་དགའི་རྗེས་སུ་ལྷན་ཅིག་སྐྱེས་པའི་སྐད་ཅིག་མྱོང་བ་ནི་ལྷན་སྐྱེས་ཀྱི་དགའ་བ་སྟེ་ཀུན་རྫོབ་ཀྱི་བཞི་པའོ་ཞེས་སློབ་མ་ལ་བསྟན་པར་བྱའོ། ། དང་པོར་སློབ་མ་ལམ་ལ་གཞུག་པ་ལ་ཀུན་རྫོབ་འཇིག་རྟེན་པའི་དབང་བཞི་བསྐུར་བའི་ངེས་པའོ། ། དབང་བསྐུར་བ་དེ་བཞིན་དུ། ཀྱཻ་རྡོ་རྗེར། སློབ་དཔོན་གསང་བ་ཤེས་རབ་དང་། ། བཞི་པ་དེ་ཡང་དེ་བཞིན་ནོ། ། དབང་ནི་བཞི་ཡི་གྲངས་ཀྱིས་ནི། ། དགའ་བ་ལ་སོགས་རིམ་ཤེས་བྱ། ། ཞེས་སོ། །
དེ་དག་གི་རྣམ་པར་དག་པ་ཇི་ལྟ་བུ་ཞེ་ན། ཐུན་མོང་གི་སློབ་དཔོན་དུ་བྱེད་པ་བུམ་པའི་དབང་ནི་རྒོད་པ་དང་རེག་པ་ལས་རླུང་གི་ཡོན་ཏན་རེག་སྒྲ་གཉིས་ཀྱི་བདག་ཉིད་ཀྱི་ཁུ་བ་འཕོ་བའི་བདེ་བ་མྱོང་བའི་གཟུགས་ཀྱི་ལྷ་གྱ་ནོམ་སྣང་དང་ཤིན་ཏུ་མཐོང་། གང་རུང་གཅིག་བོར་བ་མི་ཆེ་བ་ལ་སོགས་པ་བཞི་དང་། ཚད་མེད་འོད་སོགས་བཞི་སྟེ་གཟུགས་ཀྱི་ལྷ་བརྒྱད་ཀྱི་བདེ་བ་རྣམ་པར་དག་པས་སོ། ། གསང་བ་ཞེས་པའི་དབང་ནི་རྒོད་པ་རེག་པ་ལྟ་བ་ལས་མེའི་ཡོན་ཏན་གཟུགས་རེག་སྒྲ་གསུམ་གྱི་བདག་ཉིད་ཀྱི་ཁུ་བ་འཕོ་བའི་བདེ་བ་མྱོང་བ་གཟུགས་ཀྱི་ལྷ་སྔ་མ་བརྒྱད་ཀྱི་སྟེང་དུ་དགེ་རྒྱས་ལ་སོགས་པའི་གཟུགས་ཀྱི་ལྷ་བཅུ་གཉིས་ཀྱི་བདེ་བ་རྣམ་པར་དག་པས་སོ། ། ལག་པ་བཅངས་པ་ཅན་ཤེས་རབ་ཡེ་ཤེས་ཞེས་པའི་དབང་ནི་རྒོད་པ་བལྟ་བ་རེག་པ་ལག་བཅངས་ལས་ཆུའི་ཡོན་ཏན་རོ་གཟུགས་རེག་སྒྲ་བཞིའི་བདག་ཉིད་ཀྱི་ཁུ་བ་འཕོ་བའི་བདེ་བ་མྱོང་བ་ཚངས་རིས་ལ་སོགས་པའི་གཟུགས་ཀྱི་ལྷ་བཅུ་དྲུག་གི་བདེ་བ་རྣམ་པར་དག་པས་སོ། ། གཉིས་གཉིས་འཁྱུད་པའི་བདེ་བ་ཅན་ཀུན་རྫོབ་ཀྱི་དབང་བཞི་པ་ནི། རྒོད་པ་བལྟ་བ་རེག་པ་ལག་བཅངས་དབང་པོ་གཉིས་སྦྱོར་ལས་སའི་ཡོན་ཏན་དྲི་རོ་གཟུགས་རེག་སྒྲའི་ལྔའི་བདག་ཉིད་ཁུ་བ་འཕོ་བའི་བདེ་བ་མྱོང་བའི་འདོད་ཁམས་ཀྱི་ལྷའི་བདེ་བ་རྣམ་པར་དག་པས་སོ། ། ཞེས་པ་ལ་སོགས་པ་ནི་འཆད་པར་འགྱུར་བའི་ལེའུ་ལྔ་པའི་མཆོག་ཏུ་མི་འགྱུར་བའི་ཡེ་ཤེས་གྲུབ་པ་ལས་བརྗོད་པར་བྱའོ། ། དེ་ལྟར་ཡང་རྡོ་རྗེ་སྙིང་པོས།
རྒོད་པས་དགའ་བ་ཐོབ་པ་ནི། ། རྒོད་པ་དག་ལ་སློབ་དཔོན་ཉིད། ། བལྟ་བས་དགའ་བ་ཐོབ་པ་ནི། ། བལྟ་བ་གསང་བ་དེ་བཞིན་དུ། ། ལག་བཅངས་དགའ་བ་ཐོབ་པ་ནི། ། ལག་བཅངས་ལ་ནི་ཤེས་རབ་ཉིད། ། གཉིས་གཉིས་སྤྲད་པས་བདེ་ཐོབ་པ། ། གཉིས་གཉིས་འཁྱུད་པས་དེ་བཞིན་ཉིད། ། དེ་ལྟར་དབང་ནི་རྣམ་པ་བཞི། ། ཕྱི་དང་ནང་གི་དབྱེ་བ་ཡིས། །
རྡོ་རྗེ་སློབ་དཔོན་བློ་ལྡན་པས། ། སློབ་མ་སྐྱེ་བ་མཆོག་ལ་བསྟན། ། སེམས་ཅན་རྣམས་ཀྱི་དངོས་གྲུབ་ཕྱིར། ། དབང་ནི་རྣམ་པ་བཞི་རུ་བཤད། ། ཅེས་པ་ལྟར་རོ། ། འཇིག་རྟེན་པའི་ཀུན་རྫོབ་འཛག་བཅས་ཀྱི་དགའ་བ་བཞིས་སེམས་ཅན་ལམ་ལ་གཞུག་པའི་སླད་དུ་དབང་རྣམ་པ་བཞི་བསྐུར་བའི་ངེས་པའོ། ། འདིར་ཡང་འགྱུར་མངས་སུ། ཤུ་ཀྲ་བདེ་བ་གཉིས་འགྱུར་གྱི་བདག་ཉིད་ཅན་དེ་ཉིད་རྣམ་པར་དག་པས་སོ། ། གསང་བ་ནི་བལྟས་པ་སྟེ། སུམ་འགྱུར་གྱི་བདག་ཉིད་རྣམ་པར་དག་པས་སོ། །
ལག་པ་བཅངས་ཞེས་བྱ་བ་བཞི་འགྱུར་གྱི་བདག་ཉིད་ཅན་རྣམ་པར་དག་པས་སོ། ། གཉིས་ཀྱིས་གཉིས་ཞེས་བྱ་བས་ཤུ་ཀྲའི་བདེ་བ་ལྔ་འགྱུར་གྱི་བདག་ཉིད་ཅན་དེ་ཉིད་རྣམ་པར་དག་པ་ཞེས་འདོན་ཏོ། ། འཇིག་རྟེན་ཀུན་རྫོབ་ཀྱི་དབང་ཐོབ་པ་ལམ་ལ་ཞུགས་པ་སྟེ་དེ་ནས་མི་རྟོག་བསྒོམ་ཞིང་འགྲེལ་བཤད་དང་བཅས་པའི་རྒྱུད་ཐམས་ཅད་ཐོས་ཤིང་ཤེས་པར་གྱུར་པ་ན་བདག་པོ་ཆེན་པོ་ཉིད་ཀྱི་དབང་ཞུ་བའི་སླད་དུ་རྩ་བའི་རྒྱུད་ལས་གསུངས་པའི་རིག་མ་བཅུ་པོ་རྣམས་གོ་རིམ་ཇི་ལྟ་བ་བཞིན་དུ་ཞེས་རྭས་འདོན་པ་ལྟར་ཏེ། ཁྱིམ་ན་གནས་པའི་སློབ་མས་བླ་མ་ལ་དབུལ་བར་བྱའོ། ། ཇི་ལྟར་གསུངས་ཤེ་ན། འདིར་རྩ་བའི་རྒྱུད་ལས་བཅོམ་ལྡན་འདས་ཀྱི་ཕྱག་རྒྱ་སྦྱིན་པའི་རིམ་པ་གསུངས་པ། སྒྲོལ་མའི་རིགས་ཚ་མོ་དང་ནི་གོས་དཀར་པོའི་རིགས་བུ་མོ་དང་། མཱ་མ་ཀཱིའི་རིགས་སྲིང་མོ་དང་། དེ་བཞིན་དུ་སྤྱན་མའི་རིགས་སྐྱེད་བྱེད་མ་དང་། དེ་བཞིན་དུ་སྒྲ་རྡོ་རྗེ་མའི་རིགས་ཆུང་མའི་མ་ཉིད་དང་ནི།
དེ་བཞིན་དུ་རེག་རྡོ་རྗེ་མའི་རིགས་ཞང་པོའི་ཆུང་མ་དང་། རོ་རྡོ་རྗེ་མའི་རིགས་ཕའི་སྤུན་ཟླའི་ཆུང་མ་དང་། དེ་བཞིན་དུ་གཟུགས་རྡོ་རྗེ་མའི་རིགས་ཕའི་སྲིང་མོ་དང་། དྲི་རྡོ་རྗེ་མའི་རིགས་རང་གི་མའི་སྤུན་ཟླ་ཉིད་དང་། ཆོས་ཁམས་རྡོ་རྗེ་མའི་རིགས་རང་གི་ཆུང་མ་མཆོག་ཏུ་མཛེས་པའི་གཟུགས་ཅན་མ་སྟེ། དེ་ལྟར་ན་སྒྲོལ་མ་ལ་སོགས་ཆོས་ཁམས་རྡོ་རྗེ་མའི་མཐར་ཐུག་པའི་ཕྱག་རྒྱ་རང་རང་གི་རིགས་ལས་སྐྱེས་པའི་རིག་མ་བཅུ་པོ་དེ་རྣམས་ཐར་པ་འདོད་པའི་སློབ་མ་ཁྱིམ་པ་ཡིས་བདག་པོ་ཆེན་པོ་ཡི་དབང་གི་དུས་སུ་བླ་མ་ལ་རབ་ཏུ་སྦྱིན་པར་བྱའོ། ། གལ་ཏེ་རིག་མ་འདི་དག་རིགས་ལས་ཉམས་པ་བསྲུང་བའི་ཕྱིར་གལ་ཏེ་བླ་མར་མི་འབུལ་ན། དེའི་ཚེ་ཁྱིམ་ན་གནས་པའི་སློབ་མ་རྣམས་ལ་རིག་མ་གཞན་གྱིས་བདག་པོ་ཆེན་པོའི་དབང་བསྐུར་བྱིན་པར་མི་བྱའོ། ། དཀྱིལ་འཁོར་དུ་ནི་དབང་བསྐུར་བས་རྒྱུད་སྨིན་པའི་ཕྱག་རྒྱ་དམངས་རིགས་ལས་སྐྱེས་པའི་སྒྲོལ་མ་ལ་སོགས་པའི་རིགས་ཀྱིས་ཕྱག་རྒྱ་སྔ་མ་ཚ་མོ་སོགས་དེ་དག་ལས་གཞན་པ་དག་གིས་དགེ་སློང་དགེ་ཚུལ་རྣམས་ལ་ནི་བླ་མས་བདག་པོ་ཆེན་པོའི་དབང་སྦྱིན་པར་བྱའོ། ། ཀྱེ་མིའི་བདག་པོ་ཞེས་པ་ཟླ་བ་བཟང་པོ་ལ་སོགས་བོས་པོ། །
དེ་ལ་དམངས་རིགས་ལས་སྐྱེས་པ་སོགས་ནི་རིགས་རླུང་ཁམས་སོགས་ཆོས་ཁམས་མའི་མཐར་ཐུག་པའི་རིགས་སུ་འགྱུར་ཏེ། དམངས་རིགས་རླུང་མོ། རྒྱལ་རིགས་མེ་དང་། དེ་བཞིན་དུ་བྲམ་ཟེ་མོ་ཆུ་ཁམས་མ། རྗེ་མོ་ས་ཁམས་མ། གདོལ་མོ་སྒྲའི་རིགས་མ། ཉ་བ་མོ་རེག་གི་རིགས་མ། གར་མ་རོའི་རིགས་མ། དེ་བཞིན་དུ་ཚོས་མཁན་པ་གཟུགས་ཀྱི་རིགས་མ། ཀོ་པགས་བྱེད་པ་དྲིའི་རིགས་མ།
གཏུམ་མོ་ནི་ཞེས་འགྱུར་མངས་སུ་སྟེ། ཆོས་ཁམས་རྡོ་རྗེའི་རིགས་ལས་སྐྱེས་མ་སྟེ་དེའི་མཐར་ཐུག་པར་རིག་མ་བཅུའོ། ། འདི་རྣམས་རིག་མ་ཆེན་མོར་ཡང་དག་པར་བརྗོད་དེ། གསང་བ་གྲུབ་པར། ལྷར་རྫས་ལོངས་སྤྱོད་གྲོལ་སྟེར་བ། ། ཞེས་པ་ལྷ་རྫས་ཀྱི་ལོངས་སྤྱོད་བདེ་བའི་གོ་འཕང་སྲིད་པའི་བདེ་བ་ལས་གྲོལ་བའི་འགྱུར་མེད་བདེ་བའི་འབྲས་བུ་རབ་ཏུ་སྟེར་བའོ། ། ཞེས་པ་སྟེ། དེ་ལྟར་གསུངས་པའི་རླུང་སོགས་ཀྱི་རིགས་ཀྱི་རིམ་པས་དམངས་རིགས་སོགས་བཅུ་ནི་ཕ་རོལ་ཏུ་ཕྱིན་པ་བཅུ་དང་། དབང་བཅུ་དང་། ས་བཅུ་དང་།
སྟོབས་བཅུ་རྣམ་པར་དག་པར་འགྱུར་རོ། ། དེ་བཞིན་དུ་མཚན་ཡང་དག་བརྗོད་པའི་ཆོས་ཀྱི་དབྱིངས་ཀྱི་བསྟོད་པ་ལས། བཅོམ་ལྡན་འདས་ཀྱིས་གསུངས་པ། བདེ་ཆེན་རྒྱས་པས་སངས་རྒྱས། འོད་གསལ་ཡེ་ཤེས་ཀྱི་སྐུར་གྱུར་པས་རྣམ་པར་སྣང་མཛད་ཆེ། བརྗོད་མེད་ཀྱི་བདེ་བས་སྒོ་གསུམ་ཐུབ་པ་ཆེན་པོ། བདེ་བ་ཆེན་པོའི་རང་བཞིན་ཇི་བཞིན་ཡིད་ལ་བྱེད་པས་ཐུབ་ཆེན་ལྡན། ཡིད་སྐྱོབ་པའི་གསང་སྔགས་བདེ་ཆེན་ཡེ་ཤེས་ཀྱི་ཚུལ་ཐོབ་པ་ལས་བྱུང་བས་གསང་སྔགས་ཚུལ་ཆེན་ལས་བྱུང་བ། བདེ་ཆེན་ལས་བྱུང་བ་ཉིད་ཀྱང་བདེ་ཆེན་ཡིན་པས་གསང་སྔགས་ཚུལ་ཆེན་བདག་ཉིད་ཅན། དབང་བདུན་སྔོན་དུ་འགྲོ་བས་འཇིག་རྟེན་ལས་འདས་པའི་དབང་སྦྱིན་པ་ནི་སྦྱིན་པ།
པད་མ་རྡོ་རྗེ་སྦྱོར་བ་ན་བྱང་སེམས་བསྲུང་བ་ཚུལ་ཁྲིམས། ཆོས་ཀུན་མི་རྟོག་པར་རྟོགས་པ་ལ་བཟོད་པས་བཟོད་པ། ཕྱག་ཆེན་གསལ་བའི་ངོ་བོར་བརྩོན་པ་བརྩོན་འགྲུས། བསམ་གཏན་བཞི་པར་ཕྱིན་པ་བསམ་གཏན། ཕྱག་རྒྱ་མཆོག་གི་བདག་ཉིད་ཤེས་རབ། ཏིང་ངེ་འཛིན་གསལ་བའི་དོན་དུ་བཙན་ཐབས་ཀྱི་སྦྱོར་བ་བསྒོམ་པ་ཐབས། ཏིང་ངེ་འཛིན་རྟོག་པའི་སྐད་ཅིག་ལ་མངོན་པར་བྱང་ཆུབ་པའི་སྐད་ཅིག་འབྱུང་བས་རང་བཞིན་གྱིས་དོན་ཐམས་ཅད་རྫོགས་པ་སྨོན་ལམ། བདེ་བ་ཆེན་པོའི་མཐུ་དང་ནོར་བུ་ནས་གཙུག་ཏོར་དུ་བྱང་སེམས་བརྟན་པའི་བདེ་བ་ཡེ་ཤེས་ཏེ། བཅུ་པོ་འདི་སྔོན་དུ་བྱས་པས་ཕ་རོལ་ཕྱིན་བཅུ་ཐོབ་པ་སྟེ། བཅུ་པོ་འདི་བྱང་སེམས་མཐའ་གཅིག་ཏུ་བདེ་བའི་རང་བཞིན་ཉིད་ཀྱིས་ཕ་རོལ་ཏུ་ཕྱིན་པ་བཅུ་ལ་གནས།
དེའི་ཚེ་རྟེན་དང་བརྟེན་པའི་འབྲེལ་པ་མེད་པ་ཕ་རོལ་ཕྱིན་བཅུ་དག་པ་སྟེ། དེས་ན་འགྱུར་མེད་གཅིག་པུ་ཉིད་རྒྱུ་ཕ་རོལ་ཏུ་ཕྱིན་པ་བཅུའི་དབྱེ་བས་རྣམ་པ་བཅུར་འགྱུར་བས་ཕ་རོལ་ཏུ་ཕྱིན་པ་བཅུ་ཡི་ཚུལ། ཏིང་ངེ་འཛིན་གྱི་རྗེས་སུ་འགྲོ་བས་སེམས་ཅན་ཐམས་ཅད་ལྷུན་གྱིས་གྲུབ་པར་བྱིན་གྱིས་རློབ་པའི་ཕྱིར་མགོན་པོ། ལྷན་སྐྱེས་ཡེ་ཤེས་ཀྱིས་ཁྱབ་པས་གནས་ལ་སོགས་པའི་མཚན་ཉིད་ཅན་རབ་དགའ་ལ་སོགས་པའི་ས་བཅུའི་དབང་ཕྱུག་སྟེ། རླུང་སེམས་ཁུ་ཁྲག་རྐང་རྒྱུས་པ་ཤ་དབང་པོ་པགས་པ་སྟེ་ཁམས་བཅུ་རོ་མཉམ་པ་ལ་མི་གནས་པའི་མྱང་འདས་ཀྱི་ཚུལ་གྱིས་གནས་པས་ས་བཅུ་ལ་ནི་གནས་པ་པོ། དེའི་རྒྱུ་སོར་བསྡུད་ཀྱི་རྟགས་བཅུ་ཤེས་བཅུ་རྣམ་དག་བདག་ཉིད་ཅན། ། བསམ་གཏན་གྱིས་ཡུལ་ཡུན་གཅིག་ཏུ་གྱུར་པའི་སྣ་ཚོགས་གཟུགས་འཛིན་པས་ཤེས་བཅུ་རྣམ་དག་འཆང་བ་པོ། ། སྲོག་རྩོལ་གྱི་གཡས་གཡོན་གྱི་རླུང་བཅུ་དབུ་མར་འགོག་པས་རྣམ་པ་བཅུ་པོ་འགོག་པའོ། ། འཛིན་པས་རྩ་བ་དང་ཡན་ལག་གི་རླུང་བཅུ་སྟེ་འོག་གི་འཁོར་ལོ་ལྔར་བཅིངས་པས་དོན་རླུང་བཅུ་འདོད་ཅིང་དོན་དུ་གཉེར་བ་ལྟར་འཛིན་པའོ། ། དེ་ལས་ལྷན་སྐྱེས་ཀྱི་གཏུམ་མོ་གསལ་བའི་ནུས་པ་ཐོབ་པས་ཐུབ་དབང་།
མཆོག་ཏུ་མི་འགྱུར་བ་སྒྲུབ་བྱེད་འདོད་པའི་གནས་སྐབས་བཅུའི་མཚན་ཉིད་ཀྱིས་མཚོན་པའི་ཏིང་ངེ་འཛིན་བཅུ་ཐོབ་པས་སྟོབས་བཅུ་བ་ཅན། ལྷན་སྐྱེས་ཀྱི་གཏུམ་མོའི་སྣང་བས་འཇིག་རྟེན་གསུམ་ཁྱབ་པའི་ཕྱིར་ཁྱབ་པའི་བདག ཕུང་ཁམས་སྐྱེ་མཆེད་དོན་ལྷན་སྐྱེས་ཀྱི་བདེ་བའི་ངོ་བོར་གསལ་བར་བྱེད་པ་ཀུན་གྱི་དོན་མི་ལུས་བྱེད། ཏིང་ངེ་འཛིན་གྱི་ཡན་ལག་གིས་རླུང་བཅུ་འགོག་པས་རྣམ་བཅུ། རྟོག་པ་མཐའ་དག་མི་འགྱུར་བའི་བདེ་བར་མི་ཕྱེད་པར་དབང་དུ་གྱུར་པས་དབང་ལྡན། ལྷན་སྐྱེས་ཀྱི་གཟུགས་ཀྱི་འཇིག་རྟེན་གསུམ་ཁྱབ་པའི་ཕྱིར་ཆེ་བ་པོའོ། ། ཞེས་ཉི་མ་དཔལ་ལོ། ། ཡང་ན་ཡེ་ཤེས་ཀྱི་འཁོར་ལོར་རླུང་བཅིངས་པ་ལས་རྣམ་ཐར་བཞི་གཅིག་ཏུ་འདྲེས་པར་གྱུར་པ་དམིགས་པ་མེད་པའི་ཚད་མེད་བཞིའི་རང་བཞིན་གྱི་དམིགས་བྱ་ཐབས་ཤེས་ཀྱི་བདག་ཉིད་ཅན་གྱི་དེ་ཁོ་ན་ཉིད་ཟག་པ་མེད་པའི་བདེ་བ་ནི་སངས་རྒྱས་ཏེ་རྡོ་རྗེ་སེམས་དཔའོ། ། སའི་འཁོར་ལོར་རླུང་བཅིངས་པས་བཤང་བའི་ཁམས་མི་འཛག་པ་ནི་རྣམ་པར་སྣང་མཛད་ཆེན་པོའོ། ། ནམ་མཁའི་འཁོར་ལོར་རླུང་བཅིངས་པས་བཅིང་བའི་ཁམས་ཕྱི་རོལ་དུ་འཕོ་བ་མེད་པ་ནི་ཐུབ་པ་ཆེན་པོ་བསྐྱོད་པའོ། །
ཆུའི་འཁོར་ལོར་རླུང་བཅིངས་པས་ཁུ་བ་འཕོ་བ་མེད་པ་ནི་ཐུབ་ཆེན་ལྡན་པ་འོད་དཔག་མེད་དེ། འགྱུར་མངས་སུ་མི་གསུང་ཆེ་ལྡན་ཞེས་འདོན་ཏོ། ། མེའི་འཁོར་ལོར་རླུང་བཅིངས་པ་མི་འགྱུར་བའི་གསང་སྔགས་ཀྱི་ཚུལ་ཏེ་ལམ་ཆེན་པོ་ལས་བྱུང་བ། ཁྲག་གི་ཁམས་འཕོ་བ་མེད་པ་ལས་སྡུག་བསྔལ་མེད་ལ། དེ་ལས་བདེ་སྡུག་སེལ་བ་མཐར་འབྱུང་བ། ཆགས་བྲལ་ལུས་ནི་ཟད་པ་པོ་རིན་ཆེན་འབྱུང་ལྡན་ནོ། །

རླུང་གི་འཁོར་ལོར་རླུང་བཅིངས་པས་ཡིད་སྐྱོབ་པའི་མཚན་ཉིད་ཅན་གྱི་གསང་སྔགས་ཀྱི་ཚུལ་ཏེ་ལམ་ཆེན་པོ་ལས་བྱུང་བ་ཤའི་ཁམས་ཀྱི་སྒྲིབ་པ་ཟད་པས་མིག་སོགས་ཡུལ་ལ་འདུ་མི་བྱེད་པས་ལྷའི་མིག་དང་གཞན་གྱི་སེམས་ཤེས་པས་ཐམས་ཅད་ལ་ཁྱབ་པའི་ཕྱིར། བདག་རིག་གཞན་རིག་ཐམས་ཅད་པ། ། ཀུན་ལ་ཕན་པ་གང་ཟག་མཆོག ། འཇིག་རྟེན་དཔེ་ལས་འདས་པ་སྟེ། ། ཤེས་བྱ་ཤེས་པའི་བདག་པོ་མཆོག ། དོན་གྲུབ་ཀྱི་བདག་ཉིད་ཅན་ནོ། ། ཚུལ་དེ་ལྟ་བུས་ལུས་དང་རྫས་ལ་སྲེད་པ་སྤངས་པ་སྦྱིན་པ། ཕྱག་རྒྱའི་སྐྱེ་གནས་སུ་བསྲུབས་ཀྱང་ཐིག་ལེ་མི་འཕོ་བ་ཚུལ་ཁྲིམས། སྒྲ་སོགས་ཡུལ་ལ་དབང་པོ་མི་འཇུག་པ་བཟོད་པ། གཡས་གཡོན་གྱི་རླུང་འཕོ་བ་འགོག་པ་བརྩོན་འགྲུས། ལྷན་སྐྱེས་བདེ་བར་སེམས་རྩེ་གཅིག་པ་བསམ་གཏན།
གཞོམ་མེད་ཀྱི་གསུང་འགྲོ་བ་ཀུན་གྱི་སྒྲར་བརྗོད་པ་ཤེས་རབ། དེ་ལས་སེམས་ཅན་གྱི་འདུལ་བའི་ཐབས་སྣ་ཚོགས་ཤེས་པ་ཐབས། གདུལ་བྱ་འདུལ་བ་དང་མཐུན་པར་ཞི་དྲག་གི་རྣམ་པ་ཅན་གྱི་སྟོང་གཟུགས་སྣ་ཚོགས་སྤྲུལ་པའི་རྫུ་འཕྲུལ་སྨོན་ལམ། འགྱུར་མེད་བདེ་བའི་ཏིང་ངེ་འཛིན་གྱིས་སྲིད་པ་མཐར་བྱེད་པ་སྟོབས། དེ་ལས་སླར་འཁོར་བར་མི་སྐྱེ་བར་བྱེད་པའི་ཡེ་ཤེས་ཀྱི་ཕ་རོལ་ཏུ་ཕྱིན་པ་བཅུ་ཐོབ་པ་སྟེ། དེ་མངོན་དུ་བྱེད་པ་ནི་ཕ་རོལ་ཏུ་ཕྱིན་པ་བཅུ་དག་པའི་རང་བཞིན་རིག་མ་བཅུ་ལ་བརྟེན་ནས་བདག་པོ་ཆེན་པོར་བསྐུར་བ་ལ་གནས་པས། རིག་མ་བཅུ་ནི་ཕ་རོལ་ཏུ་ཕྱིན་པ་བཅུ་རྣམ་པར་དག་པ་སྟེ། དེའི་ཕྱིར་རིག་མ་བཅུ་པོ་རྣམས་ནི་ཕ་རོལ་ཏུ་ཕྱིན་པ་བཅུའི་ཚུལ་ཏེ་ལམ་ཡོངས་སུ་རྫོགས་པ་སྟེར་བ་པོའོ། ། དེ་ལས་ཕ་རོལ་ཏུ་ཕྱིན་བཅུ་རྫོགས་པས་མི་འགྱུར་བའི་བདེ་བ་ཐོབ་པས་སྡུག་བསྔལ་སྐྱོབ་པའི་མགོན་པོ་རབ་དགའ་སོགས་བྱང་སེམས་ཀྱི་ས་བཅུའི་དབང་ཕྱུག་ཏུ་འགྱུར་ཏེ། དེ་ལས་ཁམས་བཅུ་དག་པའི་ས་བཅུ་ལ་ནི་རབ་ཏུ་གནས་པར་འགྱུར་རོ། །
རབ་ཏུ་གནས་ཞེས་འགྱུར་མངས་སུའོ། ། དེ་ལ་རླུང་བཅུ་འགོག་པ་ལས་ཤེས་རབ་ཡེ་ཤེས་ཀྱི་མཚན་ཉིད་ཅན་ཏིང་ངེ་འཛིན་བཅུ་ཐོབ་པས་སྒྲིབ་པ་རྣམ་པར་དག་པའི་བདག་ཉིད་ཅན་དུ་འགྱུར་བས་ཡེ་ཤེས་བཅུ་རྣམ་པར་དག་པས་འཆང་བ་པོའོ། ། དེ་ལས་ཁུ་རྡུལ་འབྱུང་ལྔ་བརྟན་གཡོའི་ཁམས་རྣམ་པ་བཅུའི་དོན་སྒྲིབ་པ་དང་བྲལ་བས་རྡོ་རྗེའི་སྐུ་ཤེས་རབ་ཡེ་ཤེས་བཅུའི་རྟེན་གྱི་དོན་མངོན་དུ་འགྱུར་བ་སྟེ་རྣམ་པ་བཅུའི་དོན་ཞེས་འགྱུང་མངས་སུའོ། ། དེ་ལས་སྒོ་གསུམ་མི་དགེ་བ་ལས་ཐུབ་པའི་དབང་པོའི་ཡོན་ཏན། སྲིད་པ་མཐར་བྱེད་པའི་སྟོབས་བཅུ་ལ་ཁྱབ་པའི་བདག་ཉིད་དང་། རྫུ་འཕྲུལ་གྱིས་སེམས་ཅན་ཀུན་གྱིས་དོན་ནི་མ་ལུས་བྱེད་པ་དང་། བྱང་ཆུབ་སེམས་དཔའི་དབང་བཅུ་དང་ལྡན་པས་འཇིག་རྟེན་གསུམ་ན་ཆེ་བ་པོ་ཞེས་པ་སྟེ། དབང་བཅུ་རྣམ་ལྡན་ཆེ་བ་པོ་ཞེས་རྭས་སོ། ། རྒྱུད་སྟོན་པའི་བདག་པོ་ཉིད་བྱེད་པའི་སླད་དུ་སློབ་དཔོན་ཆེན་པོའི་གནས་སམ་གོ་འཕང་མངོན་པར་འདོད་པའི་ཁྱིམ་པའམ་རབ་ཏུ་བྱུང་བས་གོང་གི་ཕྱག་རྒྱ་བཅུ་སློབ་དཔོན་ལ་སྦྱིན་པར་བྱའོ་ཞེས་པ་ནི་དེ་བཞིན་གཤེགས་པས་བདག་པོ་ཆེན་པོའི་སླད་དུ་ཕྱག་རྒྱ་དབུལ་བའི་ངེས་པའོ། ། དེ་ལྟར་སློབ་མས་བླ་མ་ལ་འདོད་པའི་སྦྱིན་པ་ཕྱག་རྒྱ་བཅུ་ཕུལ་ཏེ།
དེ་ན་བཀའ་སྩལ་དོན་དུ་གཉེར་བར་བྱའོ། ། ཇི་ལྟར་ན་ཀྱེ་བདུད་དང་ཉོན་མོངས་པ་བཅོམ་པས་བཅོམ་ལྡན་འདས་ཞེས་སློབ་དཔོན་ལ་བོས་ནས་བདག་གིས་སྦྱོར་བ་དྲུག་བསྒོམས་པ་ལས་ཕ་རོལ་ཏུ་ཕྱིན་པ་བཅུ་པོ་ཐམས་ཅད་ཐོབ་བོ། ། ད་ནི་བདག་གིས་བྱ་བ་ཅི་ཞིག་སྒྲུབ་པར་བགྱི་ཞེས་པས་སོ། ། དེ་ནས་སློབ་དཔོན་གྱིས་གནང་བ་གསུངས་པ། ཕྱག་རྒྱ་བཅུའི་ནང་ནས་རང་གི་ཆུང་མ་མཆོག་གི་གཟུགས་ཅན་མ་ཆོས་དབྱིངས་རྡོ་རྗེ་མའི་རིགས་བཟུང་ནས་དེ་དང་ལྷན་ཅིག་ཏུ་བདག་ལ་ཇི་ལྟར་འདོད་པའི་དོན་གསོལ་བ་གདབ་པར་བྱོས་ཤིག་ཅེས་པའོ། ། ཇི་ལྟར་བསྲུང་སྙམ་ན། དགེ་སློང་དང་དགེ་ཚུལ་རྣམས་ལ་ནི་གཏུམ་མོ། མཐར་སྐྱེས་ཆོས་ཁམས་རྡོ་རྗེ་མའི་རིགས་རང་གི་ཆུང་མར་བྱའོ། ། དེ་ནས་བླ་མའི་གསུང་གི་ངེས་པས་རིག་མ་ཆོས་ཁམས་རྡོ་རྗེ་མ་སྟེ་བཟུང་ནས་དེ་དང་གཉིས་ཀྱིས་གསེར་ལ་སོགས་པའི་མེ་ཏོག་རྣམས་ཀྱིས་མཎྜལ་བྱས་ཏེ་དེ་ནས་གསོལ་བ་གདབ་པར་བྱའོ། ། ཇི་ལྟར་ན་ཕུང་ཁམས་སྐྱེ་མཆེད་ཀྱི་སྒྲིབ་པ་ཐམས་ཅད་བཅོམ་པ་ཡི་དུས་མི་འགྱུར་བདེ་བའི་བདག་ཉིད་ཀྱི་རྒྱུ་ལས་བྱུང་བའི་འཁོར་ལོ་བདེ་སྟོང་དབྱེར་མེད་ཁྱོད་ལ་འདུད།
མཆོག་ཏུ་མི་འགྱུར་བའི་བདེ་བ་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྫོགས་པའི་ཡེ་ཤེས་ཀྱི་སྐུ་ཅན་ཁྱོད་ལ་གུས་པས་འདུད་དོ། ། དམིགས་བཅས་སྟོང་པ་ཉིད་དང་། དམིགས་མེད་སྙིང་རྗེ་དབྱེར་མེད་པའི་བྱང་ཆུབ་སེམས་ཀྱི་ནི་འགྱུར་བ་མེད་པ་གང་ཡིན་པས་དབང་བསྐུར་བ་དེ་ཡིས་བདག་ལ་ནི་སྡུག་བསྔལ་ལས་སྐྱོབ་པའི་མགོན་པོ་ཞེས་བོས་ནས་ད་ལྟ་ཉིད་དུ་ནི་བཀའ་དྲིན་གྱིས་བསྐྱབ་པར་མཛོད། ལོངས་སྤྱོད་བུ་དང་ཆུང་མ་ལ་སོགས་པས་རྫས་དང་བཅས་པའི་བདག་ལུས་ནི་དུས་གསུམ་ཀུན་ཏུ་སློབ་དཔོན་ཁྱོད་ཀྱི་བཀའ་བཞིན་བསྒྲུབ་པའི་འབངས་སུ་བགྱི་བས་དུས་ཇི་སྲིད་བྱང་ཆུབ་སྙིང་པོའི་མཐར་ཐུག་པའི་བར་དུ་བདག་ལ་སྡུག་བསྔལ་ལས་སྐྱོབ་པའི་སྐྱབས་གཞན་ཡོད་པ་མ་ཡིན་ཞེས་པས་སོ། ། དེ་ལྟར་གསོལ་བ་བཏབ་པར་གྱུར་པའི་སློབ་མ་ཆུང་མ་དང་བཅས་པ་གཟིགས་ནས་སློབ་དཔོན་གྱིས་རབ་བྱུང་ལ་གདོལ་པ་མོ་སྒྲ་རྡོ་རྗེ་མའི་རིགས་ལ་རྒྱན་ཐམས་ཅད་དཀྲོལ་ཞིང་གཅེར་བུར་བྱས་ནས་སློབ་མ་ལ་འཁྱུད་དུ་གཞུག་པར་བྱའོ། ། ཁྱིམ་པ་རྣམས་ནི་སྒྲ་རྡོ་རྗེ་མའི་རིགས་ཆུང་མའི་མ་ལ་འཁྱུད་དུ་གཞུག་གོ ། དེ་ནས་ཤར་དུ་སྒྲོལ་མའི་རིགས་དམངས་རིགས་སམ་ཚ་མོ་དང་། ལྷོར་གོས་དཀར་མོའི་རིགས་རྒྱལ་རིགས་མ་འམ་བུ་མོ་དང་། བྱང་དུ་མཱ་མ་ཀཱིའི་རིགས་བྲམ་ཟེ་མོའམ་སྲིང་མོ་དང་། རླུང་དུ་དྲི་རྡོ་རྗེ་མའི་རིགས་ཀོ་པགས་བྱེད་མའམ་མའི་སྤུན་ཟླ་སྟེ།
དེ་དག་རྣལ་འབྱོར་མའི་འཁོར་ལོའི་ལྷ་གཅེར་མོ་སྐྲ་གྲོལ་བ་ཕྱག་ན་གྲི་གུག་དང་ཐོད་པ་ཅན་དུ་བསྒོམས་པ་རྣམས་དགོད་པར་བྱ་སྟེ། རིག་མ་དགུ་པོ་རྣམས་ཀྱིས་རིམ་པ་བཞིན་དུ་སློབ་མ་ལ་འཁྱུད་དུ་གཞུག་པར་བྱའོ། ། དེ་ལྟར་སྔར་དབང་བདུན་བསྐུར་བ་ནི་ཆུ་ལ་སོགས་པ་རྣམ་པ་བདུན་ནོ། ། དེ་ནས་ལམ་སྒོམ་པ་སོགས་ལ་གཞུག་པའི་དོན་གྱི་གོང་མའི་དབང་རྣམས་ནི་རིགས་ཀྱི་ངེས་པ་མེད་པར་སྤྱི་ཐུན་མོང་དུ་ལོའི་ངེས་པས་བཞག་པའི་ལས་ཀྱི་ཕྱག་རྒྱ་ལོ་བཅུ་གཉིས་ནས་ཉི་ཤུའི་བར་གྱིས་སོ། ། རྒྱུད་སྟོན་པའི་བདག་པོར་བྱ་བའི་དོན་གོང་མའི་ཡང་གོང་མའི་དབང་རྣམས་ནི་དམངས་རིགས་ལས་སྐྱེས་པ་ལ་སོགས་པའམ་ཚ་མོ་སོགས་རང་རིགས་ལས་སྐྱེས་པའི་ཕྱག་རྒྱ་བླ་མ་ལ་དབུལ་བའི་དོན་དུ་སྔར་གསུངས་པ་བཅུ་པོ་རྣམས་གཏད་པ་ཉིད་ཀྱིས་སོ། ། དེ་ཡང་དང་པོར་ཀླུ་སྟེ་བུམ་པ་བརྒྱད་དང་རྒྱལ་བ་དང་རྣམ་པར་རྒྱལ་བའི་བུམ་པས་དམངས་རིགས་ལ་སོགས་པའི་ཕྱག་རྒྱ་བཅུ་དག་གིས་དགེ་སློང་ལ་ཁྲུས་བྱའོ། ། དགེ་ཚུལ་ལ་བཅུ་པོ་དེ་རྣམས་ཀྱི་ནང་ནས་ཡུམ་བཞི་དང་སྒྲ་རྡོ་རྗེ་དང་ཆོས་དབྱིངས་རྡོ་རྗེ་མའི་རིགས་ཀྱི་ཕྱག་རྒྱ་དྲུག་གིས་ལྷའི་བུམ་པ་བཞི་དང་། རྒྱལ་བ་དང་རྣམ་པར་རྒྱལ་བའི་བུམ་པ་དག་གིས་ཁྲུས་བྱའོ། ། སློབ་མ་ཁྱིམ་ན་གནས་པ་ལ་ཚ་མོ་ལ་སོགས་པ་དགུ་པོ་དེ་དག་རང་གི་ཆུང་མ་དང་བཅས་པ་རྣམས་ཀྱི་ནང་ནས་རང་གི་ཆུང་མ་གཅིག་པུ་ཡིས་རྣམ་པར་རྒྱལ་བའི་བུམ་པ་གཅིག་པུས་མངོན་པར་དབང་བསྐུར་བར་བྱ་ཞིང་ཁྲུས་བྱ་སྟེ། ཚུལ་སྔར་དབང་བདུན་བསྐུར་བའི་ཆོ་གར་གསུངས་པས་སོ། །
དེ་ནས་བུམ་པའི་དབང་སྦྱིན་པའི་དོན་དུ་ཕྱག་རྒྱ་དབུལ་བར་བྱའོ་ཞེས་འབྲོ་མངས་སུའོ། ། བུམ་དབང་སོགས་ཞེས་སྦྱར་རོ། ། གོང་མའི་ཡང་གོང་མའི་དབང་འདིར་ཕྱག་རྒྱ་རྒྱན་རྣམས་ཐམས་ཅད་དང་ལྡན་པ་ཞུན་མའི་གསེར་དང་མཚུངས་པར་ཡིད་དུ་འོང་ཞིང་། བཅུ་གཉིས་ཀྱི་ལོ་ལོན་པའམ་གཟུགས་མཛེས་པའི་བུ་མོ་ནི་ལོ་ཉི་ཤུའི་མཐར་ཐུག་པ་ཁྲག་ལྡན་ཏེ་རྡུལ་དང་ལྡན་པ་ལ་གསང་དབང་བསྐུར་བའི་དོན་དུ་ཤེས་རབ་ཐབས་ཀྱི་བདག་ཉིད་དག་གིས་ཞེས་པ་སྒྲུབ་ལེར་འཆད་པར་འགྱུར་བའི་ལྷའི་རྣལ་འབྱོར་གྱིས་རང་གི་རྡོ་རྗེ་ནོར་བུས་འདོད་པ་སྤྱད་ནས་ས་བོན་དང་བཅས་པའི་རྡོ་རྗེ་དག་ཀྱང་བདག་པོ་ཆེན་པོའི་སླད་དུ་གོང་མའི་གོང་མའི་དབང་ལ། སློབ་མ་སེམས་རྒྱུད་གཙང་མི་གཙང་དུ་འཛིན་པའི་རྟོག་པས་དག་པར་ཤེས་ན་ཁ་རུ་འཕང་བར་བྱས་ནས་ནི་ཕྱི་ནས་ཤེས་རབ་ཡེ་ཤེས་ཀྱི་དབང་བསྐུར་བའི་ཚེ་སློབ་དཔོན་རང་གི་ཕྱག་རྒྱ་སྦྱིན་བྱ་སྟེ་ཞེས་པ་སློབ་དཔོན་གྱིས་གང་ལ་འཁྱུད་པའི་ཕྱག་རྒྱ་དེ་སྦྱིན་པར་བྱའོ། ། ཡང་ན་བུ་སློབ་མའི་ཆུང་མ་སློབ་དཔོན་རང་གིས་བཀའ་སྩལ་བྱིན་པ་དེ་ལ་སློབ་དཔོན་རང་གིས་ཐོག་མར་གསང་དབང་གིས་དུས་སུ་མངོན་པར་བགྲོད་དེ། དེ་ནས་ཤེས་རབ་ཡེ་ཤེས་ཀྱི་དབང་གི་དུས་སུ་སློབ་མ་གཏད་པ་སྐབས་སུ་བབ་པ་ན། སློབ་མ་ལ་སླར་ཡང་སློབ་མ་རང་གི་ཆུང་མ་ཕྱག་རྒྱར་གཏད་པར་བྱའོ། ། དེ་ནས་སླར་ཡང་ཕྱག་རྒྱ་གཞན་ནི་དུ་བའི་ལམ་སོགས་ལྡན་པ་ཕྱག་རྒྱ་ཆེན་པོ་ནི་སློབ་མ་ལ་སྦྱིན་པར་བྱའོ། ། ཞེས་པ་བཞི་པ་མདོར་བསྟན་པའོ། །
བདག་པོ་ཆེན་པོའི་དབང་བསྐུར་བ་འདིར་ཤེས་རབ་ཀྱི་ནུ་མ་ལ་སློབ་མས་ཐབས་ཀྱིས་རེག་པར་བྱ་སྟེ། གང་ལ་ན་བུམ་པའི་དབང་ལ་བླ་མ་ལས་གནང་བ་ཐོབ་པའི་སློབ་མས་རང་གི་ཆུང་མ་ལའོ། ། གསང་བའི་དབང་ལ་སློབ་མའི་ཆུང་མའི་གསང་བའི་ཁར་རྡོ་རྗེ་གཞུག་པར་བྱའོ། ། སློབ་མའི་ཞེས་འབྲོ་མངས་སུའོ། ། དེའི་ཚེ་སློབ་མའི་མིག་གོས་ཀྱིས་བཅིངས་ཏེ། བླ་མས་ཤེས་རབ་ཀྱི་ནཱ་ར་ན་སི་ཀ་མའི་སྣ་གཞིབ་པར་བྱའོ། ། དེ་ནས་ཤེས་རབ་ཡེ་ཤེས་ཀྱི་ཕྱིར་རང་གི་ཆུང་མ་ཕྱག་རྒྱར་གཏད་པར་བྱ་སྟེ་འདིར་ཐམས་ཅད་དུ་བདག་པོ་ཆེན་པོའི་དབང་གི་ཆོ་གའོ་ཞེས་འགྱུར་མངས་ཏེ། འདིར་གོང་དུ་བཤད་པའི་དབང་ཐམས་ཅད་བདག་པོ་ཆེན་པོའི་དབང་གི་ཆོ་གར་ཤེས་པར་བྱའོ། ། གལ་ཏེ་དབང་བསྐུར་བ་ན་ཕྱག་རྒྱ་བཅུ་ཆར་ཚང་བར་ཡོད་ན་དེའི་ཚེ་ཕྱག་རྒྱ་བཅུ་གང་དང་གང་ལ་འདོད་པ་སྤྱོད་པར་ནུས་པ་ན་ནི་འདོད་པ་ཞེས་འགྱུར་མངས་སུ་འདོན་པས་འདོད་པའི་ཕྱག་རྒྱ་དེ་དང་སློབ་མ་ལ་གཏད་པར་བྱ་སྟེ། མཚན་མོ་ཕྱེད་རྫོགས་ནས་ཐོ་རངས་ཆུ་ཚོད་གཉིས་ཀྱི་རྟིང་ལ་ཉི་མ་འཆར་བ་ཇི་སྲིད་པའོ། །
དེ་ནས་ཚོགས་ཀྱི་འཁོར་ལོར་འདུས་པ་རྣམས་གཤེགས་སུ་གསོལ་བར་བྱ་སྟེ། གཤེགས་སུ་གསོལ་ནས་སློབ་མ་ལ་སྡོམ་པ་སྦྱིན་པར་བྱའོ། ། ཇི་ལྟར་ན། བདག་གིས་སྔར་བཞི་པར་བརྗོད་པ་གང་ཡིན་པ་ཁྱད་པར་དགའ་བའི་མཐར་བྱུང་བ་ལྷན་ཅིག་སྐྱེས་པའི་སྐད་ཅིག་འདི་ནི་ཀུན་རྫོབ་ཀྱི་བཞི་པ་སྟེ། ཐིག་ལེ་གྲོལ་བ་གསུམ་གྱི་མཐར་འཛག་པའི་བདེ་བ་གང་ཡིན་པ་དེ་ནི་དོན་དམ་པར་མི་འགྱུར་རོ། ། འོ་ན་དོན་དམ་པ་ཇི་ལྟ་བུ་ཞེ་ན། དོན་དམ་པར་རྣལ་འབྱོར་པ་རྣམས་ཀྱི་བཞི་པའི་བདེ་བ་ནི་འཕོ་བ་མེད་པའོ། ། དེས་ན་བཞི་པར་འགྱུར་མེད་བདེ་བ་ཆེན་པོ་འདི་ནི་ཁྱོད་ཀྱིས་མ་ཉམས་པར་བསྲུང་བར་བྱའོ། ། དེ་བཞིན་དུ་དང་པོའི་སངས་རྒྱས་ལས་བཅོམ་ལྡན་འདས་ཀྱིས་བདེ་བ་སྲུང་བར་གསུངས་པ། ནུ་མ་དང་སྐྲར་ལྡན་པའི་ལས་ཀྱི་ཕྱག་རྒྱའི་དབང་པོ་དང་རབ་ཏུ་སྦྱོར་བ་དང་།
ཡིད་ཀྱིས་བཏགས་པའི་ལྷ་མོའི་གཟུགས་ཡེ་ཤེས་ཀྱི་ཕྱག་རྒྱའི་རྗེས་སུ་ཆགས་པ་ལའང་བདེ་བ་ཆེན་པོ་བསྐྱེད་པའི་བྱང་ཆུབ་ཀྱི་སེམས་གཏུམ་མོའི་མེས་ཞུ་བ་ནི་མི་འཕོ་བའི་ཚུལ་ཁྲིམས་ཀྱི་བརྟུལ་ཞུགས་བརྟན་པོ་དང་ལྡན་པས་མི་འཛག་པར་བསྲུང་བར་བྱ་སྟེ། རྗེས་དྲན་གྱི་སྐབས་སུ་བདེ་བ་ཆེན་པོའི་ཕྱག་རྒྱ་གསུམ་གྱི་བྷ་གར་ལིང་ག་རབ་ཏུ་བཞག་ནས་མཉམ་པར་སྦྱར་བ་ནའང་བྱང་ཆུབ་ཀྱི་སེམས་ནོར་བུའི་རྩེ་མོར་ལྷུང་བ་ནི་ཕྱག་རོལ་དུ་སྤྲོ་ཞིང་འཛག་པར་མི་བྱའོ། ། ཐབས་གང་ལས་ན་ལུས་ངག་ཡིད་ཀྱི་ཐིག་ལེའི་ཁམས་གསུམ་པོ་ནི་མ་ལུས་པའི་གནས་གསང་གནས་ཀྱི་རྣམ་ཀུན་མཆོག་ལྡན་གྱི་སངས་རྒྱས་ཀྱི་སྐུ་ལ་ནི་དམིགས་ཏེ་བསྒོམ་པར་བྱའོ། ། མ་ལུས་པ། ། སངས་རྒྱས་སྐུར་ནི་བསྒོམ་པར་བྱ། ། ཞེས་རྭ་མངས་སུའོ། ། བསྲུང་བའི་ཐབས་འདི་ཉིད་ཁོ་ན་ཡིས་ཁམས་དྲུག་ལྡན་པ་མིའི་སྐྱེ་བ་འདི་ལ་སྟོབས་སོགས་ཀྱི་ཡོན་ཏན་དང་ལྡན་པའི་སངས་རྒྱས་ཉིད་སྟེར་བ་བྱེད་དེ། ཚུལ་ཇི་ལྟར་ན། འཁོར་ལོ་དྲུག་གི་ཐིག་ལེར་སྲོག་བཅིངས་པས་འཕོ་བ་མེད་པའི་ཚུལ་ཁྲིམས་ཀྱི་ཚོགས་ནི་ཡང་དག་པར་རྫོགས་ཤིང་། དེ་ལས་ལུས་རྫས་ཕུང་པོ་དབང་པོ་ལ་ལྟོས་པ་མེད་པའི་བསོད་ནམས་ཀྱི་ཚོགས་དང་འགྱུར་མེད་བདེ་བའི་བདག་ཉིད་ཡེ་ཤེས་ཀྱི་ཚོགས་ཡང་དག་པར་ལྡན་པས་སྔར་བཤད་པའི་ཕ་རོལ་ཏུ་ཕྱིན་པ་བཅུ་ཡོངས་སུ་རྫོགས་པར་ཐོབ་པའི་དབང་གིས་རྫོགས་པའི་སངས་རྒྱས་དུས་གསུམ་དུ་ཡེ་ཤེས་ཀྱི་གཟིགས་པ་འཇུག་པར་འགྱུར་རོ། །
དུས་གསུམ་འཇུག་པའི་ཡེ་ཤེས་འདི་ཡིས་སྒྲིབ་པ་ཐམས་ཅད་སྤངས་པ་ལས་གཞོམ་དུ་མེད་པའི་གསུང་གིས་རྫོགས་སངས་རྒྱས་ཀུན་གྱི་ཆོས་ཀྱི་འཁོར་ལོ་གདུལ་བྱ་སོ་སོའི་སྐད་ཀྱིས་རབ་ཏུ་བསྐོར་ཏེ། རང་དང་གཞན་གྱི་དོན་སྒྲུབ་པའི་སླད་དུ། དམིགས་བཅས་སྟོང་ཉིད་དང་། དམིགས་མེད་སྙིང་རྗེ་དབྱེར་མེད་པའི་བདག་ཉིད་ལུས་ངག་ཡིད་ཀྱི་ཁམས་གསུམ་སྒྲིབ་པ་དང་བྲལ་བའི་དབང་ཕྱུག་ཏུ་གྱུར་པའི་ལྷན་སྐྱེས་ཀྱི་ཡེ་ཤེས་དག་པའི་སྐུ་ཐོབ་པ་ནི་ཐིག་ལེ་འཕོ་བ་བསྲུང་པ་འདི་ལས་གཞན་པའི་ཐབས་ཀྱིས་འགྲུབ་པ་ཡོད་པ་མ་ཡིན་པའི་ཕྱིར། དེས་ན་སྡུག་བསྔལ་ལས་སྐྱོབ་པའི་སངས་རྒྱས་ཀུན་གྱི་སྡོམ་པ་མཆོག་འཛག་བདེ་བསྲུང་བ་ནི། གལ་ཏེ་སློབ་མ་ཁྱོད་ཀྱིས་བསྲུངས་ན་དེའི་ཚེ་བདག་གི་བུ་རྒྱལ་བའི་སྲས་བྱང་ཆུབ་སེམས་དཔར་འགྱུར་ཞིང་། དེའི་ཚེ་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པའི་སྐུ་ཅན་རྡོ་རྗེ་སེམས་དཔའི་བདག་ཉིད་ཀྱི་རྫོགས་པའི་བྱང་ཆུབ་ཐོབ་པར་འགྱུར་རོ། ། ཅི་སྟེ་འགྱུར་བའི་བདེ་ལ་ཆགས་པས་ཟིལ་གྱིས་མནན་པའི་དབང་གིས་བདག་ཉིད་ཀྱིས་དཀྱིལ་འཁོར་གྱི་གཙོ་བོ་དུས་ཀྱི་འཁོར་ལོའི་མདུན་དུ་འཛག་བདེ་བསྲུང་བའི་སྡོམ་པ་བླངས་ནས་ནི་ཇི་ལྟར་ཁས་བླངས་པ་ལྟར་སྡོམ་པ་དེ་སྐྱོང་བར་མི་བྱེད་ན་དེའི་ཚེ་དམྱལ་བ་ངུ་འབོད་དུ་འགྲོ་བར་འགྱུར་བས། འཛག་བདེ་ལ་ཆགས་པའི་དམན་པའི་སེམས་ལས་ལས་ཕྱག་རྒྱ་དང་སྦྱར་བ་ན་སྐྱེ་གནས་སུ་གང་གི་ཚེ་བྱང་ཆུབ་ཀྱི་སེམས་ལྷུང་བར་གྱུར་ན་དེའི་ཚེ་ཕྱག་རྒྱའི་སེམས་འཛེམས་པ་དང་དོགས་པས་ཤིན་ཏུ་དག་པར་ཤེས་ནས་ནི་པད་མའི་ཕྱི་རོལ་ན་གནས་པ་རང་གི་ལྕེས་དང་ནང་ན་གནས་པ་མིང་མེད་ཀྱིས་བླང་ཞིང་། ཕྱག་རྒྱའི་སེམས་མ་དག་ན་མ་ཚོར་བར་བླངས་ནས་མྱང་བར་བྱ་སྟེ།
དོན་དམ་བསྙེན་པར། ཆུ་སྐྱེས་སྙིང་པོར་དཔལ་ལྡན་བྱང་ཆུབ་སེམས་ལྷུང་གྱུར། ། ཕྱག་རྒྱའི་སེམས་ནི་ཤིན་ཏུ་རྣམ་དག་ཤེས་བྱས་ནས། ། དེ་ནས་ཆུ་སྐྱེས་ཕྱི་རོལ་རང་གི་ཁམས་གཟུང་བྱ། ། མ་དག་ཕྱག་རྒྱའི་ཆུ་སྐྱེས་ལ་གནས་རང་གི་སེམས། ། མ་ཉམས་རྣམས་ནི་མ་ཚོར་མིང་མེད་ཀྱིས་གཟུང་བྱ། ། ཞེས་པ་སྟེ། སློབ་དཔོན་གྱིས་སློབ་མ་ལ་སྡོམ་པ་བྱིན་ནས། སློབ་མས་ཀྱང་བླ་མ་ལ་ཡོན་དབུལ་ལོ། ། སྐྲག་དང་ཞེས་པ་གོ་སླའོ། །
ཞེས་རྭས་སོ། ། དེས་ན་མན་ངག་གིས་འཆད་པ་ལ་དབང་དུས་སུ་སྤང་བྱ་དང་བསྟེན་བྱའི་ཕྱག་རྒྱ་ཇི་ལྟ་བུ་ཞེ་ན། གསང་བའི་དམ་ཚིག་ལ་སྐྲག་པས་སྤོང་བ་དང་། དོན་ལོག་པར་འཛིན་པའམ་ཆགས་པའི་དབང་གིས་རྣམ་པར་འཁྲུལ་བའི་སེམས་དང་ལྡན་ལ། སེམས་གྱ་གྱུར་བྱེད་པས་གཡོ་སྒྱུ་ཅན་དང་། སྐྱེས་པ་གཞན་གྱི་དབང་དུ་འགྲོ་བ། ནད་ཀྱིས་གཟིར་བས་ཁམས་ཆ་མི་མཉམ་པ་དང་ལྡན་པས་ལུས་རྒུད་པ་དང་། བུ་སྐྱེས་པས་སྐྱེ་གནས་སྤངས་ཤིང་བདེ་བ་མི་འབྱུང་བས་བདེ་ཉམས་མ་དང་། ཅུང་ཟད་ཙམ་ལའང་ཁྲོ་བས་ཁྲོ་བའི་ཆེ་བ་དང་། རིགས་ལ་སོགས་པའི་ང་རྒྱལ་གྱིས་སེམས་ཁེངས་པ་དང་།
ནོར་ལ་སྲེད་པས་རྔན་པ་འདོད་པ་དང་། མི་བདེན་པ་བརྫུན་སྨྲ་བ་དང་། རྟག་ཏུ་རྩོད་པ་ལ་དགའ་བ་དང་། རྐང་ལག་དང་མིག་ལ་སོགས་པ་མ་ཚང་བས་ནང་གི་ཡན་ལག་དམན་པ་དང་། ཞར་བ་དང་འཐེང་པོ་ལ་སོགས་པར་གྱུར་པས་ཡན་ལག་རྣམ་པར་དག་པ་མིན་པའི་ཤེས་རབ་མཚན་ཉིད་དང་མི་ལྡན་པ་འདི་དག་ཤེས་རབ་ཡེ་ཤེས་ཀྱི་དབང་ལ་ཤིན་ཏུ་མཁས་པའི་བླ་མ་དག་གིས་དབང་གི་རྟེན་དུ་སྤང་བར་བྱའོ། ། མིའི་དབང་ཞེས་ཟླ་བ་བཟང་པོ་ལ་བོས་པའོ། ། དེ་ལས་གཞན་སྔར་བརྗོད་པའི་རིགས་པ་དང་ལྡན་པའི་ཕྱག་རྒྱ་སངས་རྒྱས་ལ་གུས་པའི་བཀའ་ལས་མི་འགོང་པ་དང་། བླ་མས་བྱིན་པའི་དམ་ཚིག་ཇི་ལྟ་བ་བཞིན་དུ་འཛིན་མའི་ཕྱག་རྒྱ་ལོ་བཅུ་གཉིས་ལ་སོགས་པ་རྣམས་ནི་ཕྱག་འཚལ་བ་དང་མཆོད་པར་བྱ་བའི་གནས་སུ་གྱུར་ཏེ། སློབ་དཔོན་གཉིས་པ་ཡིན་པའི་ཕྱིར་རོ། ། དེས་ན་ཕྱག་རྒྱ་དེ་ལྟ་བུ་དབང་དུས་སུ་བསྟེན་ཞིང་སྦྱིན་པར་བྱ་སྟེ།
སླར་ཡང་མཎྜལ་བྱས་ནས་གསོལ་གདབ་པར་བྱའོ། ། ཇི་ལྟར་ན་བཅོམ་ལྡན་འདས་བདག་ལ་དབང་བསྐུར་བའི་རབ་ཏུ་བྱེད་པའི་བཀའ་དྲིན་མཛད་དུ་གསོལ། ཞེས་པས་སོ། ། དེ་ནས་བླ་མས་སློབ་མ་བོས་ཏེ། བུ་ཁྱོད་ཉོན་ཅིག ཀུན་རྫོབ་ཀྱི་དགའ་བ་ཇི་ལྟ་བ་དེ་བཞིན་དུ་རྣལ་འབྱོར་པ་དང་རྣལ་འབྱོར་པ་མ་ཡིན་པའི་སེམས་ཅན་ཐམས་ཅད་ཀྱི་ཐུན་མོང་གི་བདེ་བ་དགའ་བ་བཅུ་དྲུག་གི་མཚན་ཉིད་ནི་ཚིགས་སུ་བཅད་པ་ཉི་ཤུ་རྩ་གཅིག་ལྷག་པའི་བརྒྱ་པ་ལ་སོགས་པ་རྣམས་ཀྱིས་མཆོག་གི་དང་པོའི་སངས་རྒྱས་ལས་འཇམ་པའི་རྡོ་རྗེས་ཕྱུང་བ། འདོད་པ་བསྐྱོད་པ་ཞེས་པ་ལ་སོགས་པས་བསྟན་ཏེ། འདིར་འདོད་པའི་གནས་སྐབས་ནི་འགྲོ་བ་ཐམས་ཅད་རང་གི་ཡིད་ལ་ཆགས་པ་བསྐྱེད་པ་སྟེ་གཡོ་བ་བྱེད་པ་ནི་དང་པོ་དགའ་བའོ། ། དེ་ནས་གང་བའི་གནས་སྐབས་དག་ནི་ཤེས་རབ་ལ་འཁྱུད་པ་ལ་སོགས་པས་གཙུག་ཏོར་ནས་དཔྲལ་བར་བྱང་ཆུབ་ཀྱི་སེམས་བབས་པས་དཔྲལ་བའི་གནས་རྫོགས་པར་ཁྱབ་པ་ཉིད་ཀྱི་ཕྱིར་དཔྲལ་བར་ཁུ་བས་གང་བ་ཉིད་དུ་འགྱུར་བ་སྟེ་གཉིས་པ་མཆོག་དགའོ། ། གང་པ་གཉིས་པ་ནི་ཡན་ལག་གི་རྡོ་རྗེ་པད་མ་སྦྱོར་བ་དག་ལ་འཁྲིག་པ་ལ་བརྟེན་ནས་ཆགས་པ་འབར་བའི་གནས་སྐབས་སུ་ནི་རི་བོང་འཛིན་པ་ཐིག་ལེ་ཁུ་བ་སྟེ་ཞུ་བར་བྱས་ནས་དཔྲལ་བ་ནས་ལྟེ་བའི་བར་དུ་ཐིག་ལེ་བཟང་པོ་འཛག་པའི་བདེ་བ་སྟེ་གསུམ་པ་ཁྱད་པར་དགའ་བ་རྫོགས་པར་བྱེད་དོ། །
དེ་ནས་ཨོཌྜའི་གནས་སྐབས་ནི་ཐིག་ལེ་འཕོ་བའི་དུས་སྐུ་དང་ཐུགས་ཀྱི་ཐིག་ལེ་གྲོལ་བ་སྟེ། འཛག་པ་དག་ནི་གསུམ་རྣམས་ཀྱི་མཐར། ཐིག་ལེ་བཞི་པ་ཡེ་ཤེས་ཀྱི་ཐིག་ལེ་འབྱུང་བའི་དུས་ན་ལྟེ་བ་ནས་ནོར་བུའི་བར་དུ་ཆགས་པའི་མེས་ཐིག་ལེ་བཀུག་པ་ལས་འཛག་བཅས་མཆོག་གི་བདེ་བ་འཕོ་བའི་རང་བཞིན་གྱིས་སྟེར་བ་ཉམས་སུ་མྱོང་བས་ལྷན་ཅིག་སྐྱེས་པའི་དགའ་བ་རྫོགས་པར་བྱེད་པ་སྟེ། དེ་དག་གང་ལས་བྱུང་ན། ཤེས་རབ་ལ་བལྟ་བ་ལས་འདོད་པའི་གནས་སྐབས་དང་། ཤེས་རབ་ལ་རེག་ཅིང་འཁྱུད་པ་དང་ཙུམྦ་སོགས་ལས་གང་བའི་གནས་སྐབས་དང་། རྡོ་རྗེ་པདྨ་མཉམ་པར་འགྲོགས་པ་སྟེ་སྦྱར་བ་ལས་གང་བ་གཉིས་པའམ། ཆགས་པ་འབར་བའི་གནས་སྐབས་དང་། ལྟེ་བ་ནས་ནོར་བུའི་བར་ཁུ་བ་འཛག་པའི་བདེ་བ་མྱོང་བ་ལས་ཨོཌྜའི་གནས་སྐབས་སུ་ཏེ། གནས་སྐབས་བཞི་པོ་འདི་དག་སྔར་བསྟན་པ་ལྟར་དགའ་བ་དང་ལ་སོགས་པས།
མཆོག་དགའ། ཁྱད་དགའ། ལྷན་སྐྱེས་དགའ་བའི་དབྱེ་བ་དག་གིས་ཕྱེ་བའི་གནས་སྐབས་རྣམས་སོ། ། ཚུལ་ཇི་ལྟར་ན། འདོད་པའི་གནས་སྐབས་ནི་མི་རྣམས་ཀྱི་ནི་ཤེས་རབ་ལ་མིག་གིས་བལྟ་བ་དག་ལས་འདོད་ཆགས་གཡོ་བས་དགའ་བར་བྱེད་པ་ཉིད་དེ། དགའ་བ་བཞི་དང་པོ་དགའ་བ་དག་ཀྱང་རྫོགས་པའོ། ། དེའི་ཕྱི་ནས་གང་བའི་གནས་སྐབས་ནི། ཤེས་རབ་ལ་རབ་ཏུ་སྦྱར་ཞིང་འཁྱུད་པ་ལ་སོགས་པས་དཔྲལ་བར་ཁུ་བ་རྫོགས་པའི་བདེ་བ་མྱོང་བ་སྟེ། དེ་ཉིད་ནི་སླར་ཡང་དགའ་བ་གཉིས་པ་མཆོག་གི་དགའ་བ་རགས་པ་ཉིད་དོ། ། འབར་བའི་གནས་སྐབས་ནི།
རྡོ་རྗེས་པདྨ་ལ་སྦྱར་བས་རང་ལུས་ཀྱི་དཔྲལ་བ་ལས་ལྟེ་བའི་བར་དུ་སྐུ་གསུང་ཐུགས་ཀྱི་ཐིག་ལེ་འཛག་པ་དང་ནི། དེ་ལས་འཕོ་བའི་དགའ་བ་ཡང་མྱོང་བ་སྟེ། ཁྱད་པར་གྱི་དགའ་བ་རྫོགས་པ་ཉིད་དོ། ། ཨོཌྜའི་གནས་སྐབས་ནི་སྐུ་གསུང་ཐུགས་ཀྱི་ཐིག་ལེ་གསུམ་མགྲིན། སྙིང་། ལྟེ་བར་འཕོས་པ་རྣམས་ཀྱིས་མཐའ་རུ། ལྟེ་བ་ནས་རྡོ་རྗེ་ནོར་བུའི་བར་ཁུ་བ་འཛག་པར་བྱེད་པ་ལས་ཆགས་བྲལ་དུ་མ་ཞུགས་པའི་དང་པོར་འགྱུར་བའི་བདེ་བ་ལ་ཡིད་རྩེ་གཅིག་ཏུ་གནས་པ་ནི་ལྷན་ཅིག་སྐྱེས་པའི་དགའ་བ་རྫོགས་པ་སྟེ། དེ་ལྟར་དགའ་བ་བཞི་པོ་དེ་རེ་རེ་ལ་ཡང་ཚེས་གཅིག་ལ་སོགས་པའི་ཆ་ལྔ་ལྔ་པོ་ནམ་མཁའ་དང་རླུང་དང་མེ་དང་ཆུ་དང་སའི་རང་བཞིན་དགའ་བ་དང་བཟང་པོ་དང་། རྒྱལ་བ་དང་སྟོང་པ་དང་རྫོགས་པའི་མིང་ཅན། ཨ་ཨི་རི་ཨུ་ལྀ་ཀ
ཨ་ཨེ་ཨར་ཨོ་ཨལ་ཙ། ཨ་ཡ་ར་ཝ་ཕཊ། ཅེས་པའི་དབྱངས་འདི་དག་གི་ཆོས་ཅན་ལུས་ངག་སེམས་ཀྱི་ཐིག་ལེ་འཛག་པ་རྣམས་ཀྱིས་དགའ་བ་དང་དང་པོ་གསུམ་རྫོགས་སོ། ། དེ་ལྟར་ན་ཆ་ལྔ་པ་དང་པོས་ནི་དགའ་བའི་གནས་སྐབས་རྫོགས་པའོ། ། བཅུ་པས་ནི་མཆོག་དགའི་གནས་སྐབས་རྫོགས་པའོ། ། ཉས་ནི་ཁྱད་པར་གྱི་དགའ་བ་རྫོགས་པའོ། ། བཞི་པ་ལྷན་ཅིག་སྐྱེས་པའི་དགའ་བ་ཞེས་པ་རྫོགས་པ་ནི་ཆ་བཅུ་དྲུག་པ་སྟེ་དེ་ནི་ཁམས་ཐམས་ཅད་གཅིག་ཏུ་བསྡུས་པ་རོ་མཉམ་པ་དང་། ཚོགས་པའི་རང་བཞིན་ཡེ་ཤེས་ཀྱི་ཁམས་དང་། ལུས་ངག་ཡིད་ཀྱི་གསང་བ་གསུམ་འདུས་པ་དང་། བདེ་བ་རང་བཞིན་གྱི་སྡོམ་པའོ། །
དེ་ལྟར་ན་བྱང་ཆུབ་ཀྱི་སེམས་ཀྱི་ཆགས་པས་ཞུ་བ་ནི་དཀར་པོའི་ཕྱོགས་ཏེ་ཁུ་བ་འཕོས་པས་ཆགས་པ་དང་བྲལ་བ་ནི་ནག་པོའི་ཕྱོགས་སོ། ། དེ་བཞིན་དུ་མཚན་ཡང་དག་པར་བརྗོད་པ་ལས་བཅོམ་ལྡན་འདས་ཀྱིས་གསུངས་པ། ཆགས་པའི་མཐའ་ཁུ་བ་འཕོས་པས་ཆགས་པ་དང་བྲལ་བའི་དང་པོ་ཁུ་བ་མི་འཕོ་བའི་བདེ་བ་ནི་འཕོ་བའི་བདེ་བ་ཐམས་ཅད་སེལ་བར་བྱེད་པས་ཆགས་པ་ཆེན་པོའོ། ། དེའི་ཆོས་མི་མཐུན་པས་ཆ་བཅོ་ལྔའི་བདག་ཉིད་ཅན་དཀར་པོའི་ཕྱོགས་ནི་ཆགས་པའོ། ། དེ་ཉིད་ཁ་དོག་སྣ་ཚོགས་པ་འབར་བའི་འོད་ཅན་རྣམ་པ་ཀུན་ལྡན་གྱི་སྟོང་པ་ཉིད་དང་དབྱེར་མི་ཕྱེད་པའི་བདག་ཉིད་དེ། བྱང་ཆུབ་སེམས་ཀྱི་རྡོ་རྗེ་ནོར་བུའི་ནང་དུ་པདྨའི་ཟེའུ་འབྲུ་ཆུད་པ་ལས་གནས་པས་སྐྱིལ་ཀྲུང་འགྱུར་བ་མེད་པའི་ཕྱིར་རྫོགས་སངས་རྒྱས། དེ་ཉིད་ནི་སངས་རྒྱས་རྣམས་ཀྱིས་བརྗོད་པའི་ཆོས་སྐུ་གསུང་ཐུགས་ཡེ་ཤེས་ཀྱིས་ཐིག་ལེ་གཞི་འཛིན་པ་ཞེས་དང་། དེ་བཞིན་དུ་ཁམས་གསུམ་རྒྱུ་མི་རྒྱུའི་རྣམ་པ་ཀུན་དང་ལྡན་ཡང་། རྒྱུ་མི་རྒྱུའི་རྣམ་པ་ཀུན་གྱི་ངོ་བོར་མེད་པ་ཤེར་ཕྱིན་སངས་རྒྱས་ཀྱི་གཟུགས་བརྟན་ནི་རྒྱུའོ། ། དེ་ལས་སྐྱེས་པའི་འབྲས་བུ་བྱང་ཆུབ་ཀྱི་སེམས་བཅུ་དྲུག་པའི་ཕྱེད་བརྒྱད་དེ།
དེའི་ཡང་ཕྱེད་བཞིའི་ཐིག་ལེ་འཆང་བ་ནི་དེ་བཞིན་གཤེགས་པའི་ཤེས་རབ་ཆེན་པོའི་ཡེ་ཤེས་སོ། ། ཆ་བཅོ་ལྔ་རྫོགས་པའི་མཐར་གནས་པས་ཆ་མེད། ནག་པོའི་ཚེས་གཅིག་ལ་མ་ཞུགས་པས་ཆ་ལས་འདས་པ་པོ། བསམ་གཏན་བཞི་པའི་རྩེ་མོ་ལྷན་ཅིག་སྐྱེས་དགའི་མཐའ་ལྷན་སྐྱེས་ཀྱི་ལྷན་སྐྱེས་འཆང་བ་པོའོ། ། ཞེས་པ་ནི་བཅོམ་ལྡན་འདས་ཀྱིས་ཆ་བཅུ་དྲུག་པ་བསྟན་པའི་ངེས་པའོ། ། དེ་ལྟར་དོན་དམ་པས་ལེའུ་ལྔ་པ་ལས་ཕྱག་རྒྱ་ཆེན་པོའི་ཡེ་ཤེས་རྒྱ་ཆེར་བརྗོད་པར་བྱ་སྟེ། དེས་ན་འདིར་རྒྱས་པར་མ་བྱས་སོ། ། ད་ནི་འདོད་པ་ཞེས་པ་ལ་སོགས་པས་དགའ་བ་བཅུ་དྲུག་པོ་རྣམས་ཀྱི་རིམ་པས་སྐུ་གསུང་ཐུགས་ཡེ་ཤེས་ཀྱི་སྦྱོར་བ་བཞི་གསུངས་ཏེ། འདིར་སེམས་ཅན་ཐམས་ཅད་ཀྱི་སད་པ་དང་རྨི་ལམ་དང་ཤིན་ཏུ་གཉིད་ལོག་པ་དང་བཞི་པའི་གནས་སྐབས་བཞིའི་དབྱེ་བ་ཡིས་སྐུ་དང་གསུང་དང་ཐུགས་དང་ཡེ་ཤེས་ཀྱི་དགའ་བ་བཞིའི་སྦྱོར་བ་བཞི་སྟེ། དེ་རེ་རེ་དག་ཀྱང་དགའ་བ་བཞི་དང་།
ལ་སོགས་པས་མཆོག་དགའ་ཁྱད་དགའ་ལྷན་སྐྱེས་ཀྱི་དགའ་བ་བཞིའི་དབྱེ་བས་དགའ་བ་བཅུ་དྲུག་གོ ། དེ་ལ་འདོད་པ་དང་ཞེས་པ་ནི་སྐུའི་དགའ་བའོ། ། དགའ་བ་དང་ཞེས་པ་ནི་གསུང་གི་དགའ་བའོ། ། འདིར་ཁྱད་པར་དགའ་བ་ཞེས་པ་ནི་ཐུགས་ཀྱི་དགའ་བའོ། ། འགྱུར་མེད་ཅེས་པའི་མིང་གིས་ཡེ་ཤེས་ཀྱི་དགའ་བ་དག་གོ ། དེ་ལྟར་བཞི་པོ་ཡིས་ནི་སྐུ་གསུང་ཐུགས་ཡེ་ཤེས་དང་དགའ་བ་སྦྱར་བའི་སྦྱོར་བ་གཅིག་གོ ། དེ་བཞིན་དུ་གང་བ་དང་ཞེས་པ་ནི་སྐུའི་མཆོག་དགའོ། ། འདིར་གསུང་གི་མཆོག་གི་དགའ་བ་དང་། ལ་སོགས་པས་གསུང་གི་ཁྱད་པར་དགའ་བ་དང་། གསུང་གི་ལྷན་སྐྱེས་དགའ་བ་གསུམ་པོ་གཞུང་དུ་དགའ་བ་བཞི་ཚན་གསུམ་གྱི་མཐའ་མར་བསྟན་པ་རྣམས་འདིར་བཞི་ཚན་གསུམ་གྱིས་གཉིས་པ་དང་།
ལ་སོགས་པས་གཉིས་པ་རྣམས་བཞི་པར་བྱས་ཏེ། གསུང་དང་ཐུགས་དང་ཡེ་ཤེས་རྡོ་རྗེ་རྣམས་སྦྱར་བར་བྱ་སྟེ། འདིར་རྒྱུད་དུ་ནུས་དང་སྐྱེ་བ་ཞེས་སོགས་དང་། ཐིག་ལེ་སོགས་དང་། ནཱ་ད་དག་དང་ཞེས་སོགས་ཀྱི་རིམ་པས་བསྟན་པ་ནི་སྡེབ་སྦྱོར་གྱི་དབང་གིས་རིམ་པ་ལས་བཟློག་པས་གསུངས་སོ། ། དེའི་ཕྱིར་སྐྱེ་རིམ་དང་མཐུན་པར་བསྟན་ན་མཆོག་གི་དགའ་བ་ཞེས་པ་ཉིད་ནི་གསུང་གི་མཆོག་དགའ་འོ། ། སྐྱེ་བ་ཞེས་པ་དག་ནི་ཐུགས་ཀྱི་མཆོག་དགའོ། ། ནུས་པ་ཞེས་པ་ནི་ཡེ་ཤེས་ཀྱི་མཆོག་དགའ་སྟེ། མཆོག་དགའ་དང་རྡོ་རྗེ་བཞི་སྦྱར་བའི་སྦྱོར་བ་གཉིས་པར་ངེས་པར་རབ་ཏུ་འགྱུར་བའོ། ། སྦྱོར་བ་གཉིས་པོའོ་ཞེས་རྭ་འོག་མར་ཡང་ངོ་། །
འབར་བ་ཞེས་པ་ནི་སྐུའི་ཁྱད་པར་གྱི་དགའ་བའོ། ། སླར་ཡང་ཁྱད་པར་དགའ་བ་ཞེས་པ་ཉིད་ནི་གསུང་གི་ཁྱད་པར་དགའ་བའོ། ། རྒྱལ་བ་ཞེས་པ་དག་ནི་ཐུགས་ཀྱི་ཁྱད་པར་གྱི་དགའ་བའོ། ། ཐིག་ལེ་ཞེས་པ་ནི་ཡེ་ཤེས་ཀྱི་ཁྱད་པར་དགའ་བ་སྟེ། ཁྱད་དགའ་རྡོ་རྗེ་བཞི་སྦྱར་བའི་སྦྱོར་བ་གསུམ་པའོ། ། དེ་བཞིན་དུ་ཨོཌྜ་ཞེས་པ་ནི་སྐུའི་ལྷན་ཅིག་སྐྱེས་པའི་དགའ་བའོ། ། ལྷན་ཅིག་སྐྱེས་པའི་དགའ་བ་ཞེས་པ་ནི་གསུང་གི་ལྷན་ཅིག་སྐྱེས་པའི་དགའ་བའོ། ། གཉིད་ཅེས་པ་ནི་ཐུགས་ཀྱི་ལྷན་ཅིག་སྐྱེས་པའི་དགའ་བའོ། ། ནཱ་ད་ཞེས་པ་ཡེ་ཤེས་ཀྱི་ལྷན་ཅིག་སྐྱེས་པའི་དགའ་བ་དག་སྟེ། དེ་རྣམས་ཉིད་ནི་ལྷན་སྐྱེས་དང་བཞི་སྦྱོར་བ་བཞི་པར་འགྱུར་བའོ། །
དེ་ལྟར་ན་སྤྲུལ་པའི་སྐུ་དང་། ལོངས་སྤྱོད་རྫོགས་པའི་སྐུ་དང་། ཆོས་ཀྱི་སྐུ་དང་། ངོ་བོ་ཉིད་ཀྱི་སྐུའི་དབྱེ་བས་སྐུ་རྣམ་པ་བཞི་དང་། ། སྤྲུལ་ལོངས་ཆོས་དག་པའི་གསུང་རྣམ་པ་བཞི་སྟེ། དེ་བཞིན་དུ་ཐུགས་རྣམ་པ་བཞི་དང་ཡེ་ཤེས་རྣམ་པ་བཞིའོ། ། དེ་ལྟར་དགའ་བ་བཞི་ལ་རྡོ་རྗེ་བཞིའི་དབྱེ་བས་བཅུ་དྲུག་གི་ཆར་དབྱེ་བ་འདི་ནི་ལེའུ་ལྔ་པའི་མདོར་བསྡུས་གཉིས་པར་འཆད་པར་འགྱུར་བ་ལས་རྒྱ་ཆེར་བརྗོད་པར་བྱའོ། ། དེ་ལྟར་དགའ་བ་བཅུ་དྲུག་གི་མཐར་བྱུང་བའི་ཡེ་ཤེས་ཀྱི་ལྷན་ཅིག་སྐྱེས་པ་འདི་ཀུན་རྫོབ་ཀྱི་བཞི་པའོ་ཞེས་པ་ནི་དེ་བཞིན་གཤེགས་པའི་ངེས་པའོ། ། ད་ནི་སེམས་ཀྱི་ཞེས་པ་ལ་སོགས་པས་ལས་ཀྱི་ཕྱག་རྒྱའི་རྣམ་པར་དག་པ་གསུངས་ཏེ། འདིར་བསྡུས་པའི་རྒྱུད་ཐམས་ཅད་ལས།
མ་ལ་སོགས་པའི་ལས་ཀྱི་ཕྱག་རྒྱ་རྣམས་ཁྱིམ་གནས་ལ་མ་སྦྱར་བར་ཚངས་སྤྱོད་ལ་གནས་མི་གནས་ཀྱི་རྣལ་འབྱོར་པ་ཐུན་མོང་གི་ཕྱག་རྒྱར་གསུངས་ཏེ། དེ་ནི་སྔགས་གྲུབ་པའི་རྣལ་འབྱོར་པ་སྲོག་འཇིགས་པ་རྣམས་ལམ་དུས་སུ་རྗེས་སུ་ཆགས་པའི་རྣལ་འབྱོར་བྱེད་པའི་སླད་དུ་བསྟན་པའོ། ། རྗེས་ཆགས་ཀྱི་རྣལ་འབྱོར་དེ་ཡང་བྱང་ཆུབ་ཀྱི་སེམས་མི་འཛག་པར་བརྟན་པར་བྱས་པ་རྣམས་ཀྱིས་བྱ་བ་ཡིན་གྱི། དེ་ལས་གཞན་པ་རྣམས་ཀྱིས་ནི་བྱ་བ་མ་ཡིན་ནོ། ། གཞན་ཁུ་བ་མི་བརྟན་པའི་རྣལ་འབྱོར་པ་རྣམས་ཀྱི་དབང་དུ་བྱས་ན་བུད་མེད་གཅིག་ཉིད་ལ་འཁྲིག་པའི་གནས་སྐབས་ཀྱི་དབྱེ་བས་འཇིག་རྟེན་གྱི་ཐ་སྙད་ཀྱིས་བཞག་པ་དང་ལྡན་པའི་མ་སྲིང་ལ་སོགས་པར་འགྱུར་ཏེ། གཞན་གྱི་བུད་མེད་ལ་གནས་སྐབས་ཀྱི་དབྱེ་བས་འཇིག་རྟེན་གྱི་ཐ་སྙད་དུ་མ་ལ་སོགས་པར་འགྱུར་ཏེ་ཞེས་འགྱུར་མངས་སུའོ། ། འདིར་གང་གི་ཚེ་རྣལ་འབྱོར་པ་བུད་མེད་ལ་སེམས་པར་བྱེད་ན་དེའི་ཚེ་སེམས་ཀྱི་བསམ་པ་བྱས་པ་ཡིས་ནི། སའི་ཁམས་པ་འཁྲུག་པ་ལས་ཁམས་སྤྱན་མ་ཡིན་ཞིང་སྤྱན་མ་དག་པའི་ཕྱག་རྒྱ་མ་ཡིན་པས་མར་འགྱུར་རོ། ། བུད་མེད་ལ་རེག་པས་ནི་ཆུ་ཁམས་འཁྲུག་པས་སྲིང་མོར་འགྱུར་ཏེ་མཱ་མ་ཀཱི་དག་པའི་ཕྱག་རྒྱ་སྲིང་མོ་ཡིན་པའི་ཕྱིར་རོ། ། རྡོ་རྗེ་ཞུགས་པས་མེ་ཁམས་འཁྲུག་པའི་ཕྱིར་བུ་མོར་འགྱུར་ཏེ་མེ་གོས་དཀར་མོ་དག་པའི་བུ་མོ་ཡིན་པའི་ཕྱིར་རོ། །
དེ་བཞིན་དུ་དབང་པོ་གཉིས་སྲུབ་པར་བྱེད་པ་དང་བཅས་པས་ཤིན་ཏུ་དགའ་བ་བྱས་པས་རླུང་ཁམས་འཁྲུག་པའི་ཕྱིར་ཚ་མོ་དག་ཉིད་དུ་འགྱུར་ཏེ། རླུང་སྒྲོལ་མ་དག་པའི་ཕྱག་རྒྱ་ཚ་མོ་ཡིན་པའི་ཕྱིར་རོ། ། ཐིག་ལེ་ནོར་བུར་ལྷུང་བར་གྱུར་པ་ན་ནམ་མཁའི་ཁམས་འཁྲུག་པའི་ཕྱིར་ཆུང་མར་འགྱུར་ཏེ་ནམ་མཁའ་ཆོས་དབྱིངས་དག་པ་ཆུང་མ་ཡིན་པའི་ཕྱིར་རོ། ། དེ་རྣམས་ལས་རིགས་གཞན་ཡེ་ཤེས་སྣ་ཚོགས་ཡུམ་གྱི་རིགས་ལ་གནས་པ་གཏུམ་མོའི་རྣལ་འབྱོར་མར་ནི་ཁུ་བ་འཕོས་པས་འདོད་ཆགས་ཉམས་པར་འགྱུར་པ་ལས་འགྱུར་ཏེ། ཆགས་བྲལ་ལས་ཡེ་ཤེས་ཀྱི་ཁམས་ཉམས་པརའགྱུར་བའི་ཕྱིར་རོ། ། དེ་ལྟར་དྲུག་པོ་འདི་དག་རྣལ་འབྱོར་པ་ཁུ་བ་མི་བརྟན་པའི་རིགས་ཀྱི་ཕྱག་རྒྱ་དྲུག་སྟེ། དེ་ལྟ་བུའི་རྣལ་འབྱོར་པ་རྣམས་ཀྱི་ས་ལ་སོགས་པའི་ཁམས་རྣམས་འཁྲུག་ཅིང་འཛག་པར་བྱེད་པས་སོ། ། འདིར་འཁྲིག་པའི་གནས་སྐབས་དང་པོར་སའི་ཁམས་འཁྲུག་གོ ། དེ་བཞིན་དུ་ཆུ་དང་མེ་དང་རླུང་དང་ནམ་མཁའི་ཁམས་འཁྲུག་སྟེ་འཁྲུག་པ་རྣམས་ལས་ཁུ་བ་འཛག་གོ ། དེའི་ཕྱིར་དེ་རྣམས་ས་ཆུ་བསྲེག་ཟ་རླུང་དང་ནམ་མཁའ་དང་རྟག་ཆད་གཉིས་ཀྱི་ཡ་གྱལ་ཆད་པའི་དངོས་པོའི་གནས་སྐབས་རྣམས་ཏེ་འཕོ་བའི་གནས་སྐབས་དྲུག་གོ །
དེ་བཞིན་དུ་སྣ་བུག་གཡས་དང་གཡོན་གྱི་དཀྱིལ་འཁོར་ལྔ་ཟད་པ་ཡང་སྣ་བུག་གཡས་གཡོན་གྱི་རླུང་དབུ་མར་འཕོ་བའི་དུས་སུ་འབྱུང་བར་རིགས་པར་བྱ་སྟེ། མ་ལ་སོགས་པའི་རང་བཞིན་ཁམས་དྲུག་རྣམ་པར་དག་པའོ་ཞེས་པ་སྟེ་དེའི་ཕྱིར་དེ་ཉིད་བསྒོམ་པའི་དུས་སོ། ། དེ་བཞིན་དུ་ས་སོགས་རྣམ་པར་དག་པས་འཁོར་ལོ་དང་རྣ་ཆ་དང་མགུལ་རྒྱན་དང་ལག་གདུབ་དང་སྐ་རགས་དང་ཐལ་བ་རྣམས་ནི་རྣལ་འབྱོར་པ་རྣམས་ཀྱི་ཕྱག་རྒྱ་དྲུག་གོ་ཞེས་པའོ། ། ས་སོགས་དྲུག་དག་པས་དྲུག་ཏུ་བཞག་པ་དེ་བཞིན་དུ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་རྣམ་པར་དག་པས་ཀྱང་ཕྱག་རྒྱ་དྲུག་ཏུ་སྔར་བརྗོད་པས་སོ་ཞེས་པ་ནི་ཕྱག་རྒྱའི་རྣམ་དག་གི་ངེས་པའོ། ། ད་ནི་ཆུ་སྐྱེས་ཞེས་པ་ལ་སོགས་པས་སྐུ་ལ་སོགས་པའི་ཕྱག་རྒྱ་གསུམ་གསུངས་ཏེ། འདིར་རྒྱུད་ཐམས་ཅད་ལ་ཕྱི་རོལ་དུ་དྲང་བའི་དོན་གྱིས་དཔྲལ་བར་སྐུའི་ཕྱག་རྒྱ་ཨོཾ་ཡིག་གིས་རྒྱས་གདབ་པའོ། ། མགྲིན་པར་གསུང་གི་ཕྱག་རྒྱ་ཨཱཿའོ། ། སྙིང་ཁར་ཐུགས་ཀྱི་ཕྱག་རྒྱ་ཧཱུྃ་བསྒོམ་པའོ། ། འདིར་ངེས་པའི་དོན་གྱིས་ཀྱང་དཔྲལ་བའི་ཆུ་སྐྱེས་ཀྱི་ལྟེ་བ་ལ་ནི་རྡོ་རྗེ་རབ་ཏུ་ཞུགས་ཏེ་རྡོ་རྗེ་ཡེ་ཤེས་ཀྱི་རླུང་རྟག་ཏུ་ལངས་པ་མི་གཡོ་བ་ནི་སྐུའི་ཕྱག་རྒྱའོ། ། རྩེ་མོ་ཅན་ལ་རླུང་དང་ཞེས་པ་མགྲིན་པ་ཡན་ཆད་ཀྱི་རྩ་དབུ་མ་ལ་སྲོག་གི་རླུང་རབ་ཏུ་ཞུགས་པ་མི་གཡོ་བར་འཆིངས་པ་ནི་གསུང་གི་ཕྱག་རྒྱའོ། །
ཐིག་ལེ་མི་ལྷུང་བ་ནི་སྙིང་ཁ་ཡན་ཆད་ཀྱི་དབུ་མར་སྲོག་ཞུགས་པ་མི་གཡོ་བར་འཆིངས་པ་ལ་སྟེ་གསུམ་པ་ཐུགས་ཀྱི་ཕྱག་རྒྱའོ། ། ཕྱག་རྒྱ་གསུམ་པོ་འདི་དག་སྐུ་གསུང་ཐུགས་རྡོ་རྗེའི་རྣལ་འབྱོར་གསུམ་གྱི་རབ་ཏུ་གསལ་བར་བསྟན་ཏོ། ། རྣལ་སྦྱོར་གསུམ་ནི་ངེས་པར་དབུ་མ་ལ་བརྟེན་པའི་སྐུ་དང་གསུང་དང་ཐུགས་ཀྱི་ཕྱག་རྒྱ་རྣམས་སུ་གྲངས་བཞིན་དུ་འགྱུར་རོ། ། ཕྱག་རྒྱ་གསུམ་པོ་དེའི་སྟེང་དུ་ཆགས་དང་ཆགས་བྲལ་མཐར་གྱུར་དང་པོ་ཞེས་པ་ལ་ཆགས་པ་ནི་དཀར་པོའི་ཕྱོགས་ཏེ་དེའི་མཐར་གྱུར་པའོ། ། ཆགས་བྲལ་ནི་ནག་པོའི་ཕྱོགས་ཏེ་དེའི་དང་པོའོ། ། དེ་ལྟར་ན་ཆགས་པ་རླུང་མི་འཕོ་བའི་མཐར་གྱུར་པ་ཆགས་བྲལ་རླུང་ནོར་བུ་ལས་ཕྱིར་འཕོས་པའི་དང་པོ་ནི་རླུང་གི་ཆ་བཅུ་དྲུག་པར་བཞག་པར་བྱ་སྟེ་ཇི་སྲིད་ནོར་བུ་ལས་རླུང་ཕྱིར་མི་འཛག་པ་དེ་སྲིད་དུ་ནོར་བུ་རླུང་བཅིངས་པ་དེ་ནི་མཐའ་དག་ཡོན་ཏན་གྱི་གཏེར་ཆེན་པོ་འགྱུར་བ་མེད་པའི་མཆོག་གི་བདེ་བ་སྦྱིན་པ་པོ་རྣལ་འབྱོར་རྣམས་ཀྱི་རྟོགས་བྱའི་ཡུལ་བཞི་པ་ཡེ་ཤེས་ཀྱི་ཕྱག་རྒྱའོ་ཞེས་པ་ནི་རྣལ་འབྱོར་པ་རྣམས་ཀྱི་ཡན་ལག་དྲུག་གི་སྦྱོར་བ་ཁོ་ནས་རྟོགས་པར་བྱ་བ་སྟེ། སྦྱོར་བ་དྲུག་ལས་གཞན་པ་རྣམས་ཀྱིས་རྟོགས་པ་ནི་མ་ཡིན་ནོ། ། ཕྱག་རྒྱ་རྣམས་ལས་ཞེས་པ་སྔ་མ་ལ་སོགས་དྲུག་དང་། ཕྱག་རྒྱ་ཕྱི་མ་བཤད་པ་ཐེག་པ་གསུམ་སྟེ་དགུ་པོ་རྣམས་ལས་ཡེ་ཤེས་ཀྱི་ཕྱག་རྒྱ་དེ་ནི་ལེགས་པའི་མ་སངས་རྒྱས་ཐམས་ཅད་སྐྱེད་བྱེད་ཀྱི་མར་འགྱུར་ཏེ། དེ་ནི་ཕྱི་རོལ་དུ་བྱིས་པ་མངལ་ནས་སྐྱེས་པའི་དུས་ནས་བརྩམས་ཏེ་འཆི་བའི་མཐའི་བར་དུ་ཡང་རྣམ་པར་བཞག་པར་འགྱུར་རོ། །
ཡེ་ཤེས་ཀྱི་ཕྱག་རྒྱ་དེའི་དབྱེ་བ་རྣམ་པ་བཅུ་ནི། དུ་བ་ལ་སོགས་པའི་མཚན་མ་བཅུ་བསྟན་པའི་དབྱེ་བས་སྦྱིན་པ་ལ་སོགས་ཕ་རོལ་ཏུ་ཕྱིན་པ་བཅུ་པའི་ནུས་མའི་རང་བཞིན་རླུང་བཅུ་བསྟན་པ་ལས་བཅུར་དབྱེ་སྟེ། དེ་ནི་དཔལ་ལྡན་བླ་མ་རྡོ་རྗེ་སེམས་དཔའི་ཞལ་འདིའོ་ཞེས་པ་ནི་ཡེ་ཤེས་ཀྱི་ཞལ་བཞི་པ་འདིའི་དབྱེ་བའོ་ཞེས་པའི་དོན་ཏོ། ། དེ་ནི་སྐུ་བཞི་ལས་ངོ་བོ་ཉིད་སྐུའི་ཆོས་ཅན་ནོ་ཞེས་པ་ཕྱག་རྒྱའི་ངེས་པའོ། ། ད་ནི་གནས་པ་བརྒྱད་པ་དམ་ཚིག་གི་འཁོར་ལོ་འདུས་པ་དང་། དམ་ཚིག་གི་མཆོད་པའི་ངོ་བོ་ཉིད་ཀྱིས་གནས་པ་འཆད་པ་ནི། དེ་ལྟར་སློབ་མ་དབང་བསྐུར་བའི་དོན་དུ་ཕྱག་རྒྱའི་མཚན་ཉིད་རབ་ཏུ་བསྟན་ནས་ཚོགས་ཀྱི་འཁོར་ལོའི་སླད་དུ་བླ་མས་རྣལ་འབྱོར་མཆོད་པའི་ངེས་པ་སྦྱིན་པར་བྱའོ། ། དེ་ལ་མཆོད་ཡུལ་རིགས་སུམ་ཅུ་རྩ་དྲུག་གི་ལྷ་མོ་རྣམས་སྤྱན་དྲངས་ནས་མཆོད་པར་བྱ་སྟེ། དེ་ནས་ཉིན་མོའི་དུས་སུ་སྔ་དྲོའི་ཆུ་ཚོད་དང་པོ་ལ་ལོ་བཅུ་ཡན་ཆོད་ལོན་པའི་གཞོན་ནུ་མ་བཅུ་ལ་འོ་ཐུག་ལ་སོགས་པ་མངར་བའི་ཟས་ཀྱི་སྟོན་མོ་བྱས་ཏེ་ཡོན་ཕུལ་ནས་གཤེགས་སུ་གསོལ་བར་བྱའོ། ། དེ་ནས་ཆུ་ཚོད་བདུན་པའི་དུས་ལ་དགེ་སློང་དང་དགེ་སློང་མའི་དགེ་འདུན་མངར་བའི་ཁ་ཟས་ཤ་དང་བྲལ་བ་རྣམས་ཀྱིས་ཡང་དག་པར་མཆོད་དེ་དེ་ཡང་སངས་རྒྱས་ལ་ཕྱིའི་མཆོད་པ་རྣམ་བཅུས་གཙོ་བོར་མཆོད་པར་བྱས་ནས་དགེ་འདུན་ལ་ཡོན་ཕུལ་ཏེ།
དགེ་འདུན་ཆེན་པོ་གཙུག་ལག་ཁང་དུ་གཤེགས་སུ་གསོལ་བར་བྱའོ་ཞེས་རྭས་སོ། ། དེ་ནས་སྐྱེ་བོ་དང་བྲལ་བའི་ཁྱིམ་བུག་པ་མེད་པར་ཚོགས་ཀྱི་འཁོར་ལོའི་ཆོ་གས་དཔའ་བོ་དང་དཔའ་མོའི་དབང་ཕྱུག་མ་རྣམས་ཀྱི་གནས་རྣམས་བཤམ་པར་བྱའོ་ཞེས་འགྱུར་མངས་སུའོ། ། འདིར་འབྱོར་པ་དང་རྗེས་སུ་མཐུན་པས་གཙོ་བོ་བླ་མ་ཤེས་རབ་དང་ཐབས་ཀྱི་བདག་ཉིད་ནི་དབུས་དང་ཕྱོགས་བཞིའི་ཆར་རྣལ་འབྱོར་མ་བཞི་རྣམས་བཞུགས་སུ་གསོལ་ཏེ། པད་འདབ་བརྒྱད་པའི་དབུས་སུ་གདོལ་པ་མོ་དབྱིངས་ཕྱུག་མ་དང་། ཤར་དུ་དམངས་རིགས་མོ་སྒྲོལ་མ་དང་། ལྷོར་རྒྱལ་རིགས་མོ་གོས་དཀར་མོ་དང་། བྱང་དུ་བྲམ་ཟེ་མོ་མཱ་མ་ཀཱི་དང་། ནུབ་ཏུ་རྗེའུ་རིགས་མོ་སྤྱན་མ་སྟེ་ཚོགས་ཀྱི་གཙོ་བོ་ལྔའི་བདག་ཉིད་དོ། ། འདི་རྣམས་ཀྱི་གདན་ནི། མིའི་པགས་པ་དང་།
ཁྱིའི་པགས་པ་དང་། རྟའི་པགས་པ་དང་། བ་ལང་གི་པགས་པ་དང་། གླང་པོ་ཆེའི་པགས་པའོ། ། དེ་ནས་རྣལ་འབྱོར་མ་གཉིས་པ་ནི། ཕྱོགས་བྲལ་རྣམས་སུ་དགོད་དེ། དབང་ལྡན་དུ་གཅིན་གྱི་སྣོད་དང་། རླུང་དུ་བཤང་བའི་སྣོད་དང་། བདེན་བྲལ་དུ་ཁྲག་གི་སྣོད་དང་། མེར་རྐང་གི་སྣོད་དོ། །
དེ་ནས་ཟླུམ་སྐོར་གཉིས་པ་ཐུགས་ཀྱི་འཁོར་ལོའི་གནས་འཁོར་ལོ་བརྒྱད་ལ། ཤར་དུ་མཁར་བ་མ་མཁན་མོ་སྒྲ་རྡོ་རྗེ་མ་དང་། ལྷོར་འོད་མའི་སྨྱུག་མའི་རྩེ་མོར་གར་བྱེད་མཁན་མོའི་གླིང་བུ་མཁན་ཞེས་ཕྱག་རྡོར་ཏེ་ཤིན་ཏུ་སྔོན་མོ་དང་། བྱང་དུ་ནོར་བུ་བྱེད་མཁན་མ་ཆོས་ཁམས་རྡོ་རྗེ་མ་དང་། ནུབ་ཏུ་ཁྲོན་པ་བྱེད་མ་ཞེས་རྭ་མངས་ཏེ་དྲག་སྤྱན་མ་དང་། མེར་ཐགས་མཁན་མ་རེག་བྱ་རྡོ་རྗེ་མ་དང་། བདེན་བྲལ་དུ་ཆང་འཚོང་མ་རོ་རྡོ་རྗེ་མ་དང་། དབང་ལྡན་དུ་གསེར་མཁན་མ་གཟུགས་རྡོ་རྗེ་མ་དང་། རླུང་དུ་མེ་ཏོག་གི་ཕྲེང་བ་མཁན་མ་ཞེས་མངས་སུའོ། ། དྲི་རྡོ་རྗེ་མ་སྟེ་ཐུགས་ཀྱི་རྣལ་འབྱོར་མ་བརྒྱད་དོ། །
འདི་རྣམས་ཀྱི་གདན་རྣམས་ནི་གྲངས་བཞིན་དུ་ལུག་གི་པགས་པ་དང་། འབྲོག་དགོན་པའི་ཁྱི་སྤྱང་གི་པགས་པ་དང་། རྔ་མོའི་པགས་པ་དང་། འདམ་སེང་གི་པགས་པ་དང་། རའི་པགས་པ་དང་། རི་དྭགས་ཀྱི་པགས་པ་དང་། བོང་བུའི་པགས་པ་དང་། ཕག་གི་པགས་པ་རྣམས་སོ། ། དེ་ནས་ཟླུམ་སྐོར་གསུམ་པ་གསུང་གི་འཁོར་ལོའི་གནས་ལ། ཤར་དུ་ཤ་འཚོང་མ་ཙ་མུཎྜ་དང་།
མེར་རྫ་མཁན་མ་ཁྱབ་འཇུག་མ་དང་། ལྷོར་ཁུར་བ་མཁན་མ་ཕག་མོ་དང་། བདེན་བྲལ་དུ་སྨད་འཚོང་མ་གཞོན་ནུ་མ་དང་། ནུབ་ཏུ་ཚེམ་བུ་མ་དབང་མོ་དང་། རླུང་དུ་ཉ་བ་མོ་ཚངས་མ་དང་། བྱང་དུ་གར་མཁན་མ་དྲག་མོ་དང་། དབང་ལྡན་དུ་ཚོས་མཁན་མ་དཔལ་མོ་སྟེ་གསུང་གི་རྣལ་འབྱོར་མ་བརྒྱད་དོ། ། འདི་རྣམས་ཀྱི་གདན་རྣམས་ནི་ཆུ་སྲིན་ཀུམྦྷི་རའི་པགས་པ་དང་། མགྲོན་བུའི་ཕུང་པོ་དང་། ཀརྐར་ཊ་སྲིན་བུ་ཀ་ཀ་རུའི་རུས་པའི་ཕུང་པོ་དང་།
ཉ་སྐམ་པོ་དང་། ཆུ་སྲིན་མ་ཀ་རའི་པགས་པ་དང་། སྦལ་བའི་པགས་པ་དང་། རུས་སྦལ་གྱི་ཁོག་པ་དང་། དུང་རྣམས་གྲངས་བཞིན་ནོ། ། དེ་ནས་ཟླུམ་སྐོར་བཞི་པ་སྐུའི་འཁོར་ལོའི་གནས་བརྒྱད་ལ་ཤར་དུ་ལྕགས་མཁན་མ་ཤིན་ཏུ་སྟོབས་མ་དང་། ལྷོར་རྒྱ་སྐྱེགས་ཀྱི་ཚོས་བྱེད་མཁན་མ་རྨུགས་བྱེད་མ་དང་། ནུབ་ཏུ་སྲིན་བལ་མཁན་མ་རེངས་བྱེད་མ་དང་། བྱང་དུ་ཏིལ་མར་མཁན་མ་ཁེངས་བྱེད་མ་དང་། མེར་སྨྱུག་མ་མཁན་ལྕགས་སྒྲོག་མ་དང་།
བདེན་བྲལ་དུ་ཤིང་མཁན་མ་ཁྲོ་གཉེར་ཅན་མ་དང་། རླུང་དུ་ཀོ་ལྤགས་མཁན་མ་འོད་ཟེར་ཅན་དང་། དབང་ལྡན་དུ་སེན་མོ་འབྲེག་མཁན་མ་ཙུན་དཱ་སྟེ་སྐུའི་རྣལ་འབྱོར་མ་བརྒྱད་དོ། ། འདི་རྣམས་ཀྱི་གདན་ནི་བསེའི་པགས་པ་དང་། སྟག་གི་པགས་པ་དང་། དོམ་གྱི་པགས་པ་དང་། ནེའུ་ལེའི་པགས་པ་དང་། འབྲིའི་པགས་པ་དང་། ལྕེ་སྤྱང་གི་པགས་པ་དང་། སྲམ་གྱི་པགས་པ་དང་།
བྱི་ལའི་པགས་པ་རྣམས་སོ། ། དེ་ནས་ཟླུམ་སྐོར་ལྔ་པ་དུར་ཁྲོད་ཀྱི་གནས་བརྒྱད་ལ། ཤར་དུ་ཀླ་ཀློ་དཀའ་ཐུབ་པའི་ཆུང་མ་ཁྱི་གདོང་མ་དང་། ལྷོ་རུ་མི་གཙང་བ་འཕྱག་པ་མོ་ཕག་གདོང་མ་དང་། ནུབ་ཏུ་མི་གསོད་པའི་ཆུང་མ་གཏུམ་མོ་ལྕེ་སྤྱང་གདོང་མ་དང་། བྱང་དུ་སྟག་གཟིག་མ་སོགས་མོ་སྟག་གདོང་མ་དང་། མེར་བསྙོན་ཐབས་མ་སྐོ་སྐྱ་མ་ཞེས་རྭས་ཏེ་བྱ་རོག་གདོང་མ་དང་། བདེན་བྲལ་དུ་རོ་བསྲེག་མའམ་དུར་ཁྲོད་མ་ཞེས་རྭ་མངས་ཏེ་བྱ་རྒོད་གདོང་མ་དང་། རླུང་དུ་བྷི་ལླཱྀ་མི་རྒོད་མ་ཞེས་རྭ་མངས་སུ་སྟེ་མཁའ་ལྡིང་གདོང་མ་དང་། དབང་ལྡན་དུ་རི་ཁྲོད་མ་རི་བྲག་མ་འུག་གདོང་མ་སྟེ་རབ་གཏུམ་མ་བརྒྱད་དོ། །
འདི་རྣམས་ཀྱི་གདན་རྣམས་ནི་གོ་དྷ་རྟ་སྦྲུལ་ཞེས་འབྲོ་འམ་དཔྱིད་དེ་ལྷོ་སྦལ་ཆེན་པོའི་པགས་པ་དང་། བྱི་བའི་པགས་པ་དང་། སཱ་ལི་ཛ་ཏ་ཀ་ཨོ་ཀ་ར་ཞེས་འབྲོ་དང་། བྱི་ཙི་པད་ཅེས་མངས་ཀྱི་མཆན་དང་། དམིགས་པ་ཆེན་པོ་ཡང་ཟེར། བྱི་བ་མཇུག་ལེབ་ཅེས་ལོ་གྲགས་ཏེ་དེའི་པགས་པ་དང་། སྤྲེའུ་ཡི་པགས་པ་དང་། རི་བོང་གི་པགས་པ་དང་། གཟུངས་མོ་བྱ་དུར་གྱི་པགས་པ་དང་། ཨི་ཤུ་ཀ་པ་ཤུ་ཤ་བ་ཞེས་འགྱུར་མངས་ཀྱི་མཆན་དང་།
དམིགས་པ་ཆུང་བ་ཞེས་ཟེར་བའི་པགས་པ་དང་། རྩངས་པའི་པགས་པ་རྣམས་སོ། ། པགས་པ་འདི་རྣམས་མེད་ན་ཤར་དང་མེར་ཁྱིའི་པགས་པ་དང་། ལྷོ་དང་བདེན་བྲལ་དུ་རྟའི་པགས་པ་དང་། ནུབ་དང་རླུང་དུ་གླང་པོའི་པགས་པ་དང་། བྱང་དང་དབང་ལྡན་དུ་བ་ལང་གི་པགས་པ་དང་། དབུས་སུ་མིའི་པགས་པའོ། ། དེ་རྣམས་གདན་དུ་འགོད་པ་ནི་རྣལ་འབྱོར་མ་རྣམས་ཐང་དང་ཆུ་དང་། ནགས་ལ་སྤྱོད་པའི་སེམས་ཅན་དེ་དང་དེའི་གཟུགས་སུ་སྒྱུར་བར་བྱེད་པའི་ཕྱིར་རོ། ། དེ་ལྟར་གདན་རྣམས་བཀོད་ནས་རྣལ་འབྱོར་རྣམས་བཞུགས་སུ་གསོལ་བར་བྱའོ། །
པགས་པ་འདི་རྣམས་ཀྱི་སྡེར་སྦྱིན་པར་བྱ་སྟེ། དེ་བཞིན་དུ་སྐྱོགས་རྣམས་ནི་ཤར་དུ་ཉ་ཕྱིས་ཀྱི་སྣོད་དེ་མེ་རུ་ཡང་དེ་བཞིན་ནོ། ། ལྷོ་དང་བདེན་བྲལ་དུ་ཤིང་ཐོག་ནཱ་རི་ཀེ་ལའི་སྐྱོགས་སོ། ནུབ་དང་རླུང་དུ་ཁམ་ཕོར་རོ། ། བྱང་དང་དབང་ལྡན་དུ་མིའི་ཐོད་པའོ། ། དབུས་སུ་ཤིང་གི་སྣོད་དོ། ། དེ་ནས་ཆང་ལ་སོགས་པ་ཕུལ་ནས་ཟན་ལ་སོགས་པའི་བཟའ་བ་དང་། བཅའ་བ་ཁུར་བ་ལ་སོགས་པ་སྒྲོན་མ་ཤ་ལྔ་དང་བཅས་པ་དང་། འོག་ནས་འཆད་པར་འགྱུར་བའི་མཆོད་པ་རྣམ་པ་བཅུ་པོ་དང་བསང་ཆུ་དང་མཆོད་ཡོན་ལ་སོགས་པ་ཕུལ་ཏེ། མཎྜལ་བྱས་ནས་སློབ་མས་ལས་ཀྱི་རྡོ་རྗེ་ཅན་དང་ལྷན་ཅིག་ཏུ་མཆོད་པའི་རྫས་དབུལ་བར་བྱའོ། །
དེ་ལྟར་ན་ཚོགས་ཀྱི་འཁོར་ལོ་ལ་འདུས་པའི་རྣལ་འབྱོར་མ་རྣམས་ཀྱི་གནས་དང་གདན་སྡེར་སྐྱོགས་ཀྱི་རིགས་སྦྱིན་པའི་ངེས་པའོ། ། དེ་ནས་ལེའུ་ལྔ་པ་ལས་གསུངས་པའི་ཆོ་གས་རྒྱུ་བ་དང་ཞེས་རྭ་མངས་ཀྱིས་ཏེ། ནང་དུ་དུས་སྦྱོར་བཅུ་གཉིས་ལ་སྲོག་གི་རླུང་རྒྱུ་བ་དང་ལྷན་ཅིག་རྣལ་འབྱོར་མ་སོ་སོའི་ས་བོན་དང་། བཅོམ་ལྡན་འདས་ཀྱི་ཕྲེང་བའི་སྔགས་བཟླས་པས་འཇིག་རྟེན་པའི་དངོས་གྲུབ་སྒྲུབ་པ་དང་། རྣལ་འབྱོར་མ་དེ་རྣམས་ཀྱི་རིགས་ལ་དབང་དང་ལམ་གྱི་དུས་སུ་འཁྲིག་པའི་ཀུན་ཏུ་སྤྱོད་པ་ཡང་བསྟེན་པས་མཉེས་པར་བྱའོ། ། འཁྲིག་པའི་ཀུན་ཏུ་སྤྱོད་པ་དེ་ལ་ཤེས་རབ་ཡུམ་གྱི་ནང་ནས་ཚོགས་ཀྱི་གཙོ་བོ་དབྱིངས་ཕྱུག་མ་དེ་ནི་མཆོག་གི་ཡུམ་ཞེས་པ་སྒྲིབ་བྲལ་གྱི་སྲིད་གསུམ་སྐྱེད་བྱེད་ཀྱི་མར་འགྱུར་ཏེ། གདོལ་པ་མོ་དང་གཏུམ་མོའོ། ། གང་གི་མར་འགྱུར་ཞེ་ན། ཚོགས་ཀྱི་འཁོར་ལོ་ལ་ཕྱོགས་མཚམས་ཐམས་ཅད་དུ་གནས་པའི་རྣལ་འབྱོར་མ་རྣམས་ཀྱི་ཞེས་རྭས་དང་མངས་ཀྱང་དེ་དང་དོན་འདྲའོ། ། སྤྱན་མ་ལ་སོགས་པ་བཞི་རྣམས་ནི་སྲིང་མོའོ། །
སྒྲ་རྡོ་རྗེ་ལ་སོགས་པ་དྲུག་དང་སྔོན་མོ་དང་དྲག་སྤྱན་མ་དང་ནི་ཚ་མོ་རྣམས་སོ། ། དམ་ཚིག་མེད་པས་ཕྱུགས་ཀྱི་སྐྱེ་བོ་དང་འདྲ་བའི་སྐྱེ་བོ་རྨོངས་པ་ལ་འཆི་བའི་འཇིགས་པ་སྟེར་བྱེད་ཙརཙི་ཀའམ་ཙ་མུཎྜ་སོགས་བརྒྱད་ནི་ཡང་ཚ་མོའོ། ། ཤིན་ཏུ་སྟོབས་མ་ལ་སོགས་པ་ཁྲོ་མོ་ལྷག་མ་བརྒྱད་ནི་ཡང་ཚའི་བུ་མོའོ། ། རབ་གཏུམ་མ་བརྒྱད་ནི་སྲིང་མོའི་བུ་མོ་སྟེ་ཕྱག་རྒྱ་སུམ་ཅུ་རྩ་དྲུག་པོ་འདི་རྣམས་ནི་དཀྱིལ་འཁོར་གྱི་འཁོར་ལོ་ལ་གནས་པའི་ལྷ་དུས་གསུམ་ཀུན་ཏུ་ནི་དབང་བྱེད་པ་དང་ལོངས་སྤྱོད་པ་དང་། ཐིམ་པ་དང་བདག་པོའི་དབྱེ་བ་ཐུན་མཚམས་དང་ཐུན་ཚོད་དང་དུས་སྦྱོར་ཕྱེད་ཀྱི་དུས་ཀུན་ཏུ་སྤྱོད་པས་རང་རིགས་ཀྱི་ས་ལ་གནས་པ་རྣམས་ཏེ། དེ་རྣམས་རྣལ་འབྱོར་པ་ཡིས་བརྟེན་ཅིང་མཉེས་པར་བྱའོ། ། རང་རིགས་ཀྱིས་ཇི་ལྟ་བུ་ཞེ་ན། གནས་གཉིས་དང་། ཞིང་གཉིས་དང་། ཚནྡོ་གཉིས་དང་།
འདུས་པ་གཉིས་དང་། འཐུང་གཅོད་གཉིས་དང་། དུར་ཁྲོད་གཉིས་ཏེ་ས་བཅུ་གཉིས་ལ་གནས་པ་རྣམས་བསྟེན་པར་བྱ་ཞེས་པ་སྟེ། སྐྱེ་བོ་དང་བཅས་པའི་གྲོང་གི་དབུས་སུ་དང་ཚོགས་ཀྱི་འཁོར་ལོ་དང་ཞེས་རྭ་མངས་སུའོ། ། དཀྱིལ་འཁོར་གྱི་འཁོར་ལོའི་ཕྱི་རོལ་ལྷའི་སྐྱེ་བོ་གཞན་མེད་པར་ནམ་ཡང་རྣལ་འབྱོར་པས་དོར་བར་མི་བྱའོ། ། ཞེས་པ་ནི་དེ་བཞིན་གཤེགས་པའི་ངེས་པའོ། ། རྣལ་འབྱོར་མ་དེ་དག་ཐམས་ཅད་གཅེར་བུ་གོས་དང་བྲལ་ཞིང་སྐྲ་གྲོལ་བ་ལག་ན་གྲི་གུག་དང་ཐོད་པ་ཐོགས་པའི་གཟུགས་ཅན་གྱི་ཚོགས་ཀྱི་འཁོར་ལོའི་འདུས་པར་ཡང་དག་པར་རྒྱུ་བར་བྱེད་དོ། ། དེ་བཞིན་དུ་ཚོགས་ཀྱི་གཙོ་བོ་དཔལ་རྡོ་རྗེ་ཅན་ནི་སློབ་དཔོན་ཏེ་གདོལ་བའི་རིགས་སོ། ། དཔལ་ལྡན་ཡབ་ནི་གཏུམ་པོའོ། ། དེ་ཉིད་ནི་སློབ་དཔོན་ཏེ་ཚོགས་ཀྱི་གཙོ་བོ་ཉིད་ཀྱི་ཕྱིར་རོ། །
ཅིའི་ཕྱིར་གདོལ་པ་དང་གཏུམ་པོར་བཞག་ཅེ་ན། གཙོ་མོ་གདོལ་པ་མོ་དང་། གཏུམ་མོའི་ལྷག་མ་ཟ་བ་དང་དེ་དག་དང་མཉམ་པར་སྦྱོར་བས་འཁྲིག་པ་བྱེད་པའི་ཕྱིར་རོ། ། དེ་ལྟ་རིགས་རྣམ་པར་དག་པའི་རྣལ་འབྱོར་པ་རྣམས་ཀྱིས་རང་གི་མ་ལ་སོགས་པའི་རིགས་ལས་སྐྱེས་པ་རང་རང་གི་གནས་སུ་འོངས་པ་རྣམས་ཞེས་རྭས་སོ། ། དབང་དང་ལམ་གྱི་དུས་སུ་དོར་བར་མི་བྱ་ཞིང་དེ་ལ་ངོ་ཚ་བར་མི་བྱ་བར་མཉམ་པར་སྦྱར་བར་བྱའོ། ། དེ་བཞིན་དུ་རྣལ་འབྱོར་མ་རྣམས་ཀྱིས་ཀྱང་དཔལ་ལྡན་རྡོ་རྗེ་ཅན་སློབ་དཔོན་ནི་དཔལ་ལྡན་ཡབ་ཏུ་འགྱུར་ཏེ། དེས་ན་སྒྲིབ་མེད་ཀྱི་སྲིད་གསུམ་བསྐྱེད་མཛད་རྡོ་རྗེ་སེམས་དཔའ་བཞིན་དུ་བལྟ་བར་བྱའོ། ། སངས་རྒྱས་ཐམས་ཅད་མིང་པོ་སྟེ། ། ཞེས་པ་དམངས་རིགས་ལ་སོགས་པ་བཞིར། དེའི་རིགས་འཕྱག་པ་མེད་པ་ལ་སོགས་པ་གཏུམ་མོ་བརྒྱད་རྣམས་སོ། །
མིག་ལ་སོགས་པ་སེམས་དཔའ་དྲུག་དང་། གནོད་མཛེས་དང་གཙུག་ཏོར་གྱི་རིགས་རྣམས་ནི་མིང་པོའི་བུ་ཚའོ་སྟེ། མཁར་བ་མཁན་པོ་ལ་སོགས་པ་དྲུག་དང་། འོད་མའི་གར་མཁན་དང་། ཁྲོན་པ་མཁན་རྣམས་སོ། ། དེ་དག་ལས་གཞན་པ་ཡི་ནི་རིགས་རྣམ་པ་མང་པོ་ལས་ཡང་ཚ་རྣམས་ནི་སྲིན་པོ་ལ་སོགས་པའི་རིགས་བརྒྱད་དེ་ཤན་པ་ལ་སོགས་པའོ། ། ཡང་ཚའི་བུ་ནི་ལྕགས་མཁན་ལ་སོགས་པ་ཤིན་ཏུ་སྟོབས་སོགས་ཁྲོ་བོ་ལྷག་མ་བརྒྱད་པོའི་རིགས་རྣམས་ཏེ། དེ་ལྟར་རྣལ་འབྱོར་པ་སུམ་ཅུ་རྩ་དྲུག་ནི་དཀྱིལ་འཁོར་གྱི་འཁོར་ལོ་ལ་གནས་པའི་ལྷ་ཐུན་མཚམས་ཐུན་ཚོད་དུས་སྦྱོར་ཕྱེད་ཀྱི་དུས་ཀུན་ཏུ་སྤྱོད་པས་རང་རིགས་ཀྱི་སར་གནས་པ་རྣམས་སོ། ། དེ་རྣམས་ནི་རྣལ་འབྱོར་མ་རྣམས་དག་གིས་བསྟེན་ཅིང་རབ་ཏུ་དགའ་བར་བྱ་སྟེ། ས་གང་དུ་ན།
གནས་དང་། ཞིང་དང་། ཚན་དྷོ། འདུས་པ། འཐུང་གཅོད། དུར་ཁྲོད་དེ་ས་བཅུ་གཉིས་ལ་གནས་པའོ། ། དེ་རྣམས་སྐྱེ་བོ་དང་བཅས་པའི་གྲོང་དང་། ཚོགས་ཀྱི་འཁོར་ལོ་དང་། དཀྱིལ་འཁོར་གྱི་འཁོར་ལོའི་ཕྱི་རོལ་སྐྱེ་བོ་མེད་པར་འོངས་པ་ན་ནམ་ཡང་རྣལ་འབྱོར་མ་རྣམས་ཀྱིས་དོར་བར་མི་བྱའོ། ། རྣལ་འབྱོར་ཕོ་མོ་ཕན་ཚུན་སེམས་རྣམ་པར་དག་པས་རང་རིགས་ལ་འཁྱུད་པའི་ངེས་པའོ། །
ཚོགས་ཀྱི་འཁོར་ལོ་དེ་ལ་བུད་མེད་ཟླ་བ་ལྟར་རྒྱས་པའི་བཞིན་དང་ཨུཏྤ་ལའི་འདབ་མ་ལྟ་བུའི་མིག་ཅན་མཆོག་གི་དྲི་ཡིས་རྗེས་སུ་བྱུགས་པ་གང་སྦྱིན་པ་པོ་རྣལ་འབྱོར་མ་སུ་དག་བསོད་ནམས་ཀྱི་ཚོགས་དག་གི་རྒྱུ་རུ་ལུས་ངག་སེམས་དག་པ་གསུམ་གྱིས་རྡོ་རྗེའི་སློབ་དཔོན་དཔའ་བོའི་ཚོགས་དང་བཅས་ལ་ནི་མཆོད་པའི་ཕྱིར་འབུལ་བར་བྱེད་ན། སྦྱིན་པ་རྣམ་བཅུའི་ས་གཞི་སྦྱིན་པ་དང་། གླང་པོ་དང་། རྟ་དང་། ཤིང་རྟ་དུ་མའི་སྦྱིན་པ་དང་། བུ་མོ་རབ་ཏུ་སྦྱིན་པ་ལས་བསོད་ནམས་གང་ཞིག་ཐོབ་པར་འགྱུར་བའི་བསོད་ནམས་དེ་དག་ཐམས་ཅད་དང་མཉམ་པའི་བསོད་ནམས་རྣལ་འབྱོར་མ་དེ་ལ་ཐོབ་པར་འགྱུར་རོ། ། མི་བདག་ཅེས་པ་ནི་ཟླ་བ་བཟང་པོ་ལ་བོད་པའོ། ། དུས་ཇི་སྲིད་གཅིག་ཏུ་ཞེ་ན། ཟླ་བ་ཉི་མ་ཇི་སྲིད་ནམ་མཁར་གནས་པའི་བར་དུ་སྟེ། ནམ་མཁའ་ལ་ཉི་མ་ཟླ་བ་གནས་ཀྱི་བར་དུ་མི་ཟད་ཅེས་རྭ་སྟེ་ས་ཐོབ་པར་འགྱུར་ཞེས་པའི་དོན་ཏོ། །
ད་ནི་སྒྲོལ་མ་ཞེས་པ་ལ་སོགས་པས་གནས་པ་དགུ་པའི་དུམ་བུ་རིགས་སོ་དྲུག་ལས་སྐྱེས་པའི་རྣལ་འབྱོར་མའི་མཚན་ཉིད། མཚན་མ། དམ་ཚིག་གི་བརྡ་དང་། རིགས་ལ་སོགས་པ་བསྟན་པའི་ཕྱིར་དམངས་རིགས་ལ་སོགས་པའི་རིགས་རྣམས་སྒྲོལ་མ་ལ་སོགས་པའི་རིགས་སུ་ཞེས་འགྱུར་མངས་ལྟར། རིགས་རྣམས་སུ་གསུངས་ཏེ། མིའི་འཇིག་རྟེན་འདིར་རང་རང་གི་ལས་ཀྱི་རྗེས་སུ་མཐུན་པས་རིགས་སུ་གྲགས་སོ། ། དེ་ལ་རིགས་བཞིའི་དམངས་རིགས་ལ་ལས་ཀྱི་སྒོ་ནས་རྣམ་པ་བཞིར་དབྱེ་སྟེ། ས་གཞི་རྨོ་བ་དང་བ་ལང་སྐྱོང་བ་དང་འཇིམ་པའི་ལས་བྱེད་པ་དང་ཁྱིམ་ལ་སོགས་པའི་གནས་ཀྱི་ཤིང་གི་ལས་བྱེད་པའོ། ། རྭས་ཤིང་གི་ལས་བྱེད་པ་རྣམས་ཞེས་བྱའོ་ཞེས་སོ། ། དེ་བཞིན་དུ་སྒྲོལ་མའི་རིགས་ནི་དམངས་རིགས་མོ་རྣམ་པ་བཞི་རུ་སའི་སྟེང་དུ་འགྱུར་རོ། །
གོས་དཀར་པོའི་རིགས་ནི་རྒྱལ་རིགས་མར་འགྱུར་ཏེ། དེ་ལ་དབྱེ་ན་རྒྱལ་རིགས་ཀྱི་ཆོས་དཔུང་ཚོགས་ཀྱི་ཡན་ལག་གི་དབྱེ་བས་རྣམ་པ་བཞི་སྟེ། རྐང་ཐང་གི་དཔུང་ཚོགས་ཀྱིས་བསྐོར་བ་དང་། རྟ་ལ་ཞོན་པའི་དཔུང་ཚོགས་ཀྱིས་བསྐོར་བ་དང་། གླང་པོ་ཆེ་ལ་ཞོན་པའི་དཔུང་ཚོགས་ཀྱིས་བསྐོར་བ་དང་། ཤིང་རྟ་ལ་ཞོན་པའི་དཔུང་ཚོགས་ཀྱིས་བསྐོར་བ་དང་། འདི་དག་ཀྱང་ཕྱི་མ་ཕྱི་མ་སྔ་མ་སྔ་མའི་དཔུང་ཚོགས་དང་ལྡན་པས་དཔུང་ཚོགས་ཡན་ལག་གཅིག་པ་དང་གཉིས་པ་དང་གསུམ་པ་དང་བཞི་པ་དང་ལྡན་པའོ། ། ས་སྟེ་སྤྱན་མའི་རིགས་ནི་རྗེའུ་རིགས་མ་རྣམས་ཏེ། དེ་ལ་ཡང་རྗེའུ་རིགས་ཀྱི་ཆོས་ཀྱི་རིགས་ལས་རྣམ་པ་གསུམ་སྟེ། ཚོང་བྱེད་པ་དང་།
ཡིག་མཁན་བྱེད་པ་དང་། སྨན་བྱེད་པའོ། ། མཱ་མ་ཀཱིའི་རིགས་ནི་གཉིས་སྐྱེས་བྲམ་ཟེའི་སྐྱེ་བོའི་རིགས་ལས་སྐྱེས་པ་བྲམ་ཟེ་མོ་སྟེ། དེ་ལ་ཡང་གཉིས་སྐྱེས་ཀྱི་ཆོས་རིག་བྱེད་ཀློག་པའི་དབྱེ་བ་ལས་རྣམ་པ་བདུན་དུ་འགྱུར་ཏེ། རིག་བྱེད་ཀྱི་ཡལ་ག་སྟེ་ཡན་ལག་ངེས་བརྗོད་ཀྱི་རིག་བྱེད་འདོན་པ་དང་། རིག་བྱེད་ཀྱི་ཡན་ལག་མཆོད་སྦྱིན་གྱི་རིག་བྱེད་འདོན་པ་དང་། རིགས་བྱེད་ཡལ་ག་སྙན་ངག་གི་རིག་བྱེད་འདོན་པ་དང་། རིག་བྱེད་ཀྱི་ཡལ་ག་སྲིད་བསྲུང་གི་རིག་བྱེད་འདོན་པ་དང་། ནགས་ན་རབ་ཏུ་གནས་པའི་བྲམ་ཟེའི་ཆུང་མ་དང་། དོན་དམ་བསྙེན་པར།
དག་པའི་བྲམ་ཟེ་མོ་གང་བ་དག་པོའི་བརྟུལ་ཞུགས་ཅན། ། ཞེས་པ་ལྟར། བདག་པོ་ལས་གཞན་ལ་མི་གཡེམ་པའི་བརྟུལ་ཞུགས་འཛིན་པའི་བྲམ་ཟེའི་ཆུང་མ་དང་། ཕྱི་རོལ་གྱི་རྫས་དང་། ཁྱིམ་གྱི་འཆིང་བ་ཐམས་ཅད་ལས་གྲོལ་བའི་བྲམ་ཟེ་དཀའ་ཐུབ་པའི་ཆུང་མ་སྟེ་རྣམ་པ་བདུན་ནོ། ། དེ་བཞིན་དུ་ཐུགས་ཀྱི་འཁོར་ལོ་ལ་གནས་པའི་སྒྲ་རྡོ་རྗེ་མ་ཞེས་བྱ་བའི་རིགས་ནི་མཁར་བ་མཁན་མའོ། ། རོ་རྡོ་རྗེ་མའི་རིགས་ནི་ངེས་པར་ཆང་འཚོང་མའོ། ། གཟུགས་རྡོ་རྗེ་མའི་རིགས་ནི་ཡང་དག་པར་ངེས་པར་གསེར་མཁན་མར་འགྱུར་བའོ། ། མིའི་བདག་པོ་འཛིན་མའི་གཞི་དག་ལ་དྲི་རྡོ་རྗེ་མའི་རིགས་ནི་ཕྲེང་བ་མཁན་དུ་རབ་ཏུ་གྲགས་མའོ། ། རེག་བྱ་རྡོ་རྗེ་མའི་རིགས་ནི་རེག་བྱའི་རང་བཞིན་ཡོན་ཏན་དབང་གིས་ཐགས་མཁན་མའོ། །
ཆོས་ཀྱི་དབྱིངས་རྡོ་རྗེའི་མཐའ་ཅན་མའི་རིགས་ནི་ནོར་བུ་མཁན་མར་འགྱུར་བར་འཇིག་རྟེན་དུ་ནི་རབ་ཏུ་གྲགས་པའོ། ། དྲག་སྤྱན་མ་ནི་ཁྲོན་པ་བྱེད་མཁན་མར་འགྱུར་བའོ། ། བཅུ་པ་ཤིན་ཏུ་སྔོན་མོའི་རིགས་ནི་འོད་མའི་གར་མཁན་མའམ། གླིང་བུ་མ་སྟེ་གདོལ་པའི་གར་མཁན་མའོ། བུད་མེད་བཅུ་པོ་དེ་རྣམས་ནི་རྣལ་འབྱོར་པ་ཡིས་མཆོད་པར་བྱའོ། ། དེ་བཞིན་དུ་གསུང་གི་འཁོར་ལོ་ལ་གནས་པའི་ཙ་མུཎྜའི་རིགས་ནི་ཤ་འཚོང་མར་འགྱུར་བའོ། ། ཁྱབ་འཇུག་མའི་རིགས་ནི་རང་གི་རང་བཞིན་ཡོན་ཏན་དབང་གིས་རྫ་མཁན་མའོ། ། ཕག་མོའི་རིགས་ནི་ཁུར་མ་མཁན་མར་ངེས་པར་འགྱུར་བའོ། ། གདོང་དྲུག་མ་གཞོན་ནུ་མའི་རིགས་ནི་སྨད་འཚོང་མའོ། ། དབང་མོའི་རིགས་ནི་ཚེམ་བུ་མའོ། །
ཚངས་མའི་རིགས་ནི་ཉ་བ་མོར་འགྱུར་བའོ། ། ས་གཞིའི་གནས་དག་ཏུ་ཡང་དབང་ཕྱུག་མ་དྲག་མོའི་རིགས་ནི་གར་མཁན་མར་འགྱུར་བའོ། ། དཔལ་མོ་ཟླ་བ་གང་བའི་ཞལ་མའི་རིགས་ནི་ཚོས་མཁན་མར་ཡང་འགྱུར་ཏེ། ཡི་དྭགས་མོའི་རིགས་ཅན་འབྱུང་པོའི་སྐྱེ་གནས་མ་བརྒྱད་དོ། ། དེ་བཞིན་དུ་སྐུའི་འཁོར་ལོ་ལ་གནས་པའི་རྨུག་བྱེད་མའི་རིགས་ནི་རྒྱ་སྐྱེགས་མཁན་མར་འགྱུར་བའོ། ། མི་བདག་རེངས་བྱེད་མའི་རིགས་ནི་སྲིན་བལ་མཁན་མའོ། ། ཁེངས་བྱེད་མ་ཞེས་བྱ་བའི་རིགས་ནི་ཏིལ་མར་འཚིར་མའོ། ། རབ་ཆེ་ཤིན་ཏུ་སྟོབས་མའི་རིགས་ནི་ལྕགས་མཁན་མ་སྟེ་བཞི་པའོ། ། འོད་ཟེར་ཅན་གྱི་རིགས་ནི་ཀོ་ལྤགས་མཁན་མར་རབ་ཏུ་འགྱུར་བའོ། ། དེ་བཞིན་དུ་ཁྲོ་གཉེར་ཅན་གྱི་རིགས་ནི་ཤིང་མཁན་མ་དག་གོ །
དཔལ་ལྡན་ཙུནྡཱ་ནི་འབྲེག་མཁན་མའོ། ། སའི་སྲིད་པ་ལ་གནས་རྡོ་རྗེ་ལྕགས་སྒྲོག་མ་ནི་སྨྱུག་མ་མཁན་མ་སྟེ་བརྒྱད་ནི་ཁྲོ་བོའི་ཆ་ཤས་ཏེ་རིགས་ཅན་ཁྲོ་བོ་ལས་སྐྱེས་པ་རྣམས་སོ། ། དུར་ཁྲོད་བརྒྱད་ལ་གནས་པའི་དཔལ་ལྡན་ཁྱི་གདོང་མའི་རིགས་ནི་ཀླ་ཀློ་མར་འགྱུར་བའོ། ། མིའི་བདག་པོ་ཞེས་བོས་ནས་ཕག་གདོང་མའི་རིགས་ནི་བཤང་བ་འཆགས་པ་མའོ། ། ལྕེ་སྤྱང་གདོང་མའི་རིགས་ནི་གཏུམ་མོའོ། ། ས་གཞིའི་གནས་ལ་སྟག་གདོང་མའི་རིགས་ནི་སྟག་གཟིིག་གི་གཉེར་བྱེད་མའོ། ། བྱ་རོག་གདོང་མའི་རིགས་ནི་སྨྱོན་ཐབས་མའམ། མཐའ་འཁོབ་མའོ། ། ཞེས་རྭ་དང་། རབ་ཏུ་གསལ་ཞིང་ངེས་པར་བྱ་རྒོད་གདོང་མའི་རིགས་ནི་རོ་སྲེག་མཁན་མའོ། །
མཁའ་ལྡིང་གདོང་མའི་རིགས་ནི་དཔལ་ལྡན་བྷི་ལླཱིའམ་མི་རྒོད་མར་འགྱུར་བའོ། ། འུག་གདོང་མའི་རིགས་དག་ཀྱང་ནི་རི་ཁྲོད་མ་རི་བྲག་མ་སྟེ་བརྒྱད་ནི་རབ་གཏུམ་མའི་རིགས་སོ། ། དེ་ལྟ་ན་དམངས་རིགས་ལ་སོགས་པ་སུམ་ཅུ་རྩ་དྲུག་གི་རིགས་ཀྱི་དབྱེ་བས་ས་གཞིའི་གནས་སུ་སྒྲོལ་མ་ལ་སོགས་པ་རྣལ་འབྱོར་མ་སུམ་ཅུ་རྩ་དྲུག་རྣམས་དག་གི་རིགས་རྣམས་ཏེ་ཞིང་དང་ཉེ་བའི་ཞིང་དང་། གནས་དང་ཉེ་བའི་གནས་ལ་སོགས་བཅུ་གཉིས་དང་། ཐང་གི་ཡུལ་དང་ཀླུའི་གྲོང་མཆོག་ཆུ་དང་དཔལ་ལྡན་ནགས་སུ་ཡང་དག་གནས་པ་སུམ་ཅུ་རྩ་དྲུག་གི་གཟུགས་སུ་བསྒྱུར་བའི་རྣལ་འབྱོར་མ་རྣམས་ནི་རྨོངས་པས་དམ་ཚིག་དྲལ་བ་རྣམས་དུས་སུ་འཆིང་བར་བྱེད་ཅིང་རབ་མཆོག་དཀྱིལ་འཁོར་གྱི་སའི་སྟེང་དུ་གནས་ནས་རྣལ་འབྱོར་ལྡན་པ་རྣམས་དག་ལ་ལས་ཆེན་བཅུ་གཉིས་ཀྱི་དངོས་གྲུབ་སྟེར་བར་མཛད་མའོ་ཞེས་པའོ། ། སླར་ཡང་རྣལ་འབྱོར་མ་འདི་རྣམས་ཀྱི་དབྱེ་བས་ནི་རིམ་པས་བཞི་དང་དྲུག་དང་དེ་བཞིན་དུ་བརྒྱད་དང་བཅུ་དང་བཅས་པའི་ནོར་ཏེ་བརྒྱད་དང་། གཅིག་པུ་གཅིག་སྟེ། དེ་ལ་བཞི་ནི་དམངས་རིགས་མ་སྒྲོལ་མ་ལ་སོགས་པ་ཡུམ་བཞིའོ། ། དྲུག་ནི་སྒྲ་རྡོ་རྗེ་མ་ལ་སོགས་པ་སེམས་མ་དྲུག་པའོ། ། དེ་བཞིན་དུ་བརྒྱད་ནི་ཙར་ཙི་ཀ་ལ་སོགས་པ་ལྷ་མིན་མོ་བརྒྱད་དོ། །
བཅུ་ནི་ཁྲོ་བོ་བཅུའི་དབྱེ་བས་ཕྱེ་བའི་ཁྲོ་མོ་བཅུ་རྣམས་ཏེ། དེ་དག་ལས་དྲག་སྤྱན་མ་དང་ཤིན་ཏུ་སྔོན་མོ་གཉིས་ནི་སྒྲ་རྡོ་རྗེ་མ་དང་ལ་སོགས་པས་ཆོས་དབྱིངས་མ་རྣམས་ལ་རབ་ཏུ་ཞུགས་ནས་ཐུགས་ཀྱི་དཀྱིལ་འཁོར་ལ་རྣལ་འབྱོར་མ་བརྒྱད་དུ་གནས་སོ། ། ནོར་ནི་བརྒྱད་ཀྱི་དབྱེ་བ་སྟེ། ཁྱི་གདོང་མ་ལ་སོགས་པ་རབ་གཏུམ་མ་རྣམས་སོ། ། དེ་བཞིན་དུ་རྣལ་འབྱོར་པའི་རིགས་སུམ་ཅུ་རྩ་དྲུག་ལས་དམངས་རིགས་ལ་སོགས་པ་བཞི་ནི་སངས་རྒྱས་ཀྱི་དབྱེ་བས་ཕྱེ་བའི་རིགས་རྣམས་སོ། ། མཁར་བ་མཁན་མ་ལ་སོགས་པ་དྲུག་ནི་བྱང་ཆུབ་སེམས་དཔའི་རབ་ཏུ་དབྱེ་བས་ཕྱེ་བའི་རིགས་རྣམས་སོ། ། དེ་བཞིན་དུ་ས་སྟེང་གནས་སུ་ཡི་དྭགས་ཀྱི་རིགས་རྣམས་ནི་ཤན་པ་ལ་སོགས་པ་བརྒྱད་ཀྱི་དབྱེ་བས་ཕྱེ་བའོ། ། ཁྲོ་བོའི་རིགས་རྣམས་ཀྱི་རྒྱ་སྐྱེགས་མཁན་ལ་སོགས་པ་ཕྱོགས་ཀྱི་རབ་ཏུ་དབྱེ་བ་སྟེ་བཅུའོ། ། ལྷ་མིན་གྱི་རིགས་རྣམས་ཀྱང་ནི་ཀླ་ཀློ་ལ་སོགས་པ་བརྒྱད་ཀྱི་དབྱེ་བས་ཕྱེ་བ་རྣམས་ཏེ། བརྒྱད་པོ་དེ་དག་ནི་གདེངས་ཅན་ཀླུའི་སྲིད་པར་གནས་པ་རྣམས་སོ་ཞེས་པ་ནི་རྣལ་འབྱོར་པ་རྣམས་ཀྱི་དབྱེ་བ་སུམ་ཅུ་རྩ་དྲུག་སྟེ་རྣལ་འབྱོར་པ་ཡིས་རིག་པར་བྱའོ། །
གཅིག་པུ་ནི་སྣ་ཚོགས་ཡུམ་དང་གཙོ་བོ་སྟེ་སྲིད་པ་གསུམ་གྱི་གནས་སུ་དཔལ་ལྡན་རྣལ་འབྱོར་མ་དང་རྣལ་འབྱོར་པའི་རིགས་སུམ་ཅུ་རྩ་དྲུག་པོ་རྣམས་དག་གི་ཁྱབ་བྱེད་དེ་སུམ་ཅུ་རྩ་བདུན་པའོ། ། དེ་བཞིན་དུ་དེ་རྣམས་གང་ན་བཞུགས་པ་ནི། ས་འོག་ཀླུའི་སྲིད་པ་རྣམས་སུ་གཏུམ་མོ་བརྒྱད་གནས་ཏེ། ཁྱི་གདོང་མ་ལ་སོགས་པ་རྣམས་སོ། ། མིའི་འཇིག་རྟེན་དུ་ཕྱོགས་མཚམས་སྟེང་འོག་སྟེ་བཅུའི་དཀྱིལ་འཁོར་ལ་བཞུགས་པ་ནི་ཁྲོ་སྐྱེས་རྣམས་སོ། ། ཡི་དྭགས་ཀྱི་རིགས་ཞེས་བྱ་བ་ཙར་ཙི་ཀ་སོགས་བརྒྱད་ནི་ཡི་དྭགས་ཀྱི་འཇིག་རྟེན་དུ་གནས་ཏེ། ལྷ་མཆོག་གནས་སུ་སྒྲའི་རྡོ་རྗེ་ལ་སོགས་དྲུག་ཅེས་པ་ལ། ལྷ་མཆོག་གི་གནས་ན་གནས་པ་ནི་འདོད་པ་ན་སྤྱོད་པ་དྲུག་ཏུ་གནས་པ་དག་གོ ། ཚངས་མའི་ཡུལ་གཟུགས་ཁམས་ཀྱི་སར་དཔལ་ལྡན་ཡུམ་བཞི་གནས་ཏེ། དེ་ནི་ཚངས་རིགས་ལ་སོགས་པའི་གཟུགས་ཅན་ཟད་པར་ས་དང་།
ལ་སོགས་པས་ཆུ་མེ་རླུང་བསྒོམས་པ་རྣམས་སོ། ། གཟུགས་མེད་ན་གནས་པ་རྣམས་ནི་ཟད་པར་སྟོང་པ་བསྒོམས་པའི་ཁམས་སམ་རིགས་ཏེ་རྡོ་རྗེ་དབྱིངས་མའོ། ། རབ་མཆོག་ཞི་བ་མྱ་ངན་ལས་འདས་པའི་གྲོང་དུ་སྒྲིབ་བྲལ་གྱི་ཁམས་གསུམ་དག་གི་ཡུམ་གཅིག་མ་བཞུགས་པ་ནི་ཡེ་ཤེས་ཀྱི་ཁམས་ཀྱ་ིརིགས་ཏེ། ཤེས་རབ་ཀྱི་ཕ་རོལ་ཏུ་ཕྱིན་མའོ། ། འདི་དག་གིས་བྱ་བ་ཅི་མཛད་ཅེ་ན། འདི་དག་རབ་ཏུ་ཁྲོས་པའི་ཞལ་དང་ལྡན་པའི་ཁྲོ་བོ་ཁྲོ་མོ་རྣམས་ཀྱི་ལས་སྣ་ཚོགས་ཏེ་བསྐྲད་དབྱེ་སོགས་དྲག་ལས་དུ་མས་སྲོག་ལུས་ལས་ཡང་དག་པར་སྡུད་པར་བྱེད་ཅིང་། དགྱེས་པའི་ཞལ་ཅན་ཞི་བ་རྣམས་ཀྱིས་ནི་ཞི་བའི་ལས་ཀྱིས་འཇིག་རྟེན་ལ་ཕུན་ཚོགས་སྟེར་བས་སྐྱོང་བར་བྱེད་པ་ཉིད་དོ་ཞེས་པ་ནི་རྣལ་འབྱོར་དང་རྣལ་འབྱོར་མའི་རིགས་ངེས་པའོ། ། ད་ནི་བུ་མོ་ཞེས་པ་ལ་སོགས་པས་རྣལ་འབྱོར་པ་རྣམས་ཀྱིས་ལས་ཀྱི་ཕྱག་རྒྱའི་དངོས་གྲུབ་སྒྲུབ་པའི་དོན་དུ་རྡོ་རྗེ་སེམས་དཔའ་བདེ་སྟོང་དབྱེར་མེད་པའི་རྣལ་འབྱོར་གྱིས་མཆོད་པའི་ངེས་པ་གསུངས་ཏེ། འདིར་དབེན་པར་ཚོགས་ཀྱི་འཁོར་ལོའམ་སྐྱེ་བོ་མེད་པར་བསྒོམ་པའི་དུས་སུ་བུ་མོའི་རྒན་མོའམ་དར་མ་རྣམས་སམ། ལུས་ནི་དྲི་མ་དང་བཅས་པས་མི་གཙང་བའམ།
བྲམ་ཟེ་མོའམ། རྒྱལ་རིགས་མོའམ་རྗེའུ་རིགས་མོའམ། དམངས་མོའམ། མཐར་སྐྱེས་མ་གདོལ་པ་མོ་རྣམས་སམ། མིག་དང་ལག་པ་དང་བྲལ་བའམ། རྣ་བ་ཆད་པའམ། སྣ་ཆད་པའམ། མཆུ་ནི་ཆད་པའམ། ཞེས་པ་ལ་སོགས་པ་ཡན་ལག་མ་ཚང་བ་རྣམས་ཏེ། དེ་ལྟ་བུའི་རིགས་མཐའ་དག་ལ་ནི།
གཙང་རྨེ་མེད་པར་བྱང་ཆུབ་ཀྱི་སེམས་བདེ་བ་ཆེན་པོའི་རྒྱུ་རུ་དམན་པ་ལ་བརྩེ་བའི་མཆོག་གི་སྙིང་རྗེས་ཤེས་རབ་སྟོང་པ་དང་། ཐབས་འགྱུར་མེད་ཀྱི་སྙིང་རྗེའི་བདག་ཉིད་ཀྱིས་རྣལ་འབྱོར་གྱིས་བསྟེན་པར་བྱ་སྟེ། གང་གིས་ན་རྒྱལ་པོ་ཞེས་ཟླ་བ་བཟང་པོ་ལ་བོས་ནས་སློབ་དཔོན་ནམ་རྣལ་འབྱོར་པ་སྙིང་རྗེ་དང་བཅས་པའི་ཐུགས་དང་ལྡན་པ་དྲི་མ་དག་དང་རྣམ་པར་བྲལ་ཏེ་ཞེས་པ་ཁེངས་པ་ལ་སོགས་པའི་སྐྱོན་ལས་གྲོལ་ཞིང་། བྱང་ཆུབ་ཀྱི་སྤྱོད་པ་ཚོགས་གསུམ་ལ་སྤྱོད་པ་ལ་རྗེས་སུ་ཞེན་པ་སྟེ་གནས་པ། རྫས་ལ་ཆགས་པ་དང་། ཕྱི་རོལ་གྱི་ཡུལ་ལ་གཡེང་བ་དང་། ཁྱིམ་གྱི་འཆིང་བ་ཐམས་ཅད་ལས་གྲོལ་བ་རྣམས་ཀྱིས་སོ། ། ཞེས་པ་ནི་བཅོམ་ལྡན་འདས་ཀྱིས་ལས་ཀྱི་ཕྱག་རྒྱ་མཆོད་པའི་ངེས་པའོ། ། ད་ནི་དང་པོར་ཞེས་པ་ལ་སོགས་པས་རྡོ་རྗེའི་མཆོད་པ་བྱ་བའི་ཡུལ་ལ་ཕྱག་རྒྱ་བཞིའི་མིང་གསུངས་ཏེ། འདིར་དམ་ཚིག་བསྟེན་པའི་དོན་དུ་ཐབས་ཤེས་འདུས་པ་ལ་ཕྱག་རྒྱའི་མིང་རྣམ་པ་བཞིར་འགྱུར་བ་ནི།
དང་པོར་ཤེས་རབ་བུད་མེད་གང་ཡིན་པ་དེ་ནི་གསང་བའི་ཕྱག་རྒྱར་འགྱུར་བར་བརྗོད་དོ། ། དམ་ཚིག་ལ་ནི་དཔལ་ལྡན་སྐྱེས་པ་སྟེ་ཞེས་པ་རྣལ་འབྱོར་པ་ཐབས་ནི་ཕྱག་རྒྱ་མཆོག་དམ་ཚིག་གི་ཕྱག་རྒྱར་འགྱུར་རོ། ། དེ་དག་འདུས་པའི་རྩེ་མོ་ལ་ཙུམྦྷ་ན་འཁྱུད་པ་ལ་སོགས་བྱེད་པ་ལས་ནི་ལས་ཀྱི་ཕྱག་རྒྱར་འགྱུར་ཞེས་བརྗོད་དོ། ། དབང་པོ་གཉིས་ཀྱི་སྦྱོར་བའི་བདེ་བ་རོ་མཉམ་པ་དག་གིས་ཆོས་ཀྱི་ཕྱག་རྒྱར་བརྗོད་དོ། ། དམ་ཚིག་དུས་ཀྱི་གསང་བའི་སྐད་བཞི་པོ་འདི་ནི་རྡོ་རྗེའི་མཆོད་པ་ལས་ཕྱག་རྒྱའི་རྣལ་འབྱོར་བྱ་བ་ལ་གསུངས་སོ། ། ད་ནི་ཕོ་ཉ་མོ་ཞེས་པ་ལ་སོགས་པས་ཕོ་ཉའི་ལམ་ཉམས་སུ་ལེན་པ་ན་ཕོ་ཉ་མོ་རྣམས་ཀྱི་ལུས་སམ་སྐྱེ་གནས་ལ་དྲི་བྲོ་བའི་མཚན་ཉིད་ལས་རིགས་ཀྱི་དབྱེ་བ་གསུངས་ཏེ། འདིར་ཕོ་ཉ་མོ་རྣམས་དག་གི་དྲི་ལྔ་ལུས་ལ་གནས་པའམ་པདྨ་ལ་གནས་པར་འགྱུར་ཏེ། དྲི་དེ་བཞིན་དུ་ཕོ་ཉ་མོ་དེ་དག་རྣམས་ཀྱི་རིགས་ནི་རྣམ་པ་ལྔ་རུ་འགྱུར་རོ། ། དེ་ལ་དྲིའི་རང་བཞིན་ནི་ནམ་མཁའ་ལ་སོགས་པའི་ཁམས་ལྔ་སྟེ། དེའི་ཡོན་ཏན་གྱི་དབང་གིས་ནམ་མཁའ་ལ་གླ་རྩིའི་དྲི་དང་།
རླུང་ལས་པདྨའི་དྲི་དང་། མེ་ལས་གཅིན་གྱི་དྲི་དང་། ཆུ་ལས་ཤའམ་ཉའི་དྲི་དང་། ས་ལས་རུས་པའམ་རྣག་གི་དྲིའོ། ། དྲི་དེ་རྣམས་ལ་ལྡན་པའི་ཕོ་ཉ་མོ་རྣམས་གྲངས་བཞིན་དུ། དཔལ་ལྡན་བཟང་པོ་དང་པདྨ་ཅན་དང་། དུང་ཅན་མ་དང་སྣ་ཚོགས་མ་དང་། གླང་ཆེན་མའི་རིགས་ཏེ། འདི་རྣམས་ལ་གླ་རྩི་ལ་སོགས་པའི་དྲི་ལྔ་དང་ལྡན་པར་རིམ་པ་བཞིན་དུ་འགྱུར་རོ། ། དེ་ལ་དཔལ་ལྡན་ཞེས་པ་ནི་རྡོ་རྗེ་དབྱིངས་ཀྱི་དབང་ཕྱུག་མ་སྟེ་དཔལ་ལྡན་ཤིན་ཏུ་བཟང་མོའམ་ཤིན་ཏུ་མཛེས་མའོ། །
སྒྲོལ་མ་ནི་པདྨ་ཅན་དུ་ངེས་པར་འགྱུར་རོ། ། གོས་དཀར་མོ་ནི་ཆུ་ལ་རྒྱུ་མ་དུང་ཅན་མ་ཞེས་བྱ་བར་འགྱུར་བའོ། ། མཱ་མ་ཀཱི་ནི་སྣ་ཚོགས་མའོ། ། རིགས་ཀྱི་དབང་གིས་སྤྱན་མ་ཡང་ནི་གླང་ཆེན་མའོ། ། དེ་བཞིན་དུ་རྣལ་འབྱོར་པ་ལ་ཡང་རིགས་རྣམ་པ་ལྔ་སྟེ། གླ་རྩིའི་དྲི་ལས་སེང་གེའི་རིགས་དང་། པདྨའི་དྲི་ལས་རི་དྭགས་ཀྱི་རིགས་དང་། གཅིན་གྱ་ིདྲི་ལས་རྟའི་རིགས་དང་། ཉའི་དྲི་ལས་ཁྱུ་མཆོག་གི་རིགས་དང་། རྣག་གི་དྲི་ལས་གླང་པོ་ཆེའི་རིགས་ཏེ།
དེ་ལྟ་བུའི་རིགས་ཀྱི་དབྱེ་བ་ལས་སོ། ། དེ་ལ་མི་བསྐྱོད་པ་ནི་སེང་གེའོ། ། དོན་ཡོད་གྲུབ་པ་ནི་རི་དྭགས་སོ། ། དྲི་མེད་ནོར་བུའི་ཕྱག་ཅན་རིན་ཆེན་འབྱུང་ལྡན་ནི་རྟའོ། ། ཕྱག་ན་པད་མ་ཅན་སྣང་བ་མཐའ་ཡས་ནི་ཁྱུ་མཆོག་གོ ། འཁོར་ལོ་ཅན་རྣམ་པར་སྣང་མཛད་ནི་གླང་པོ་ཆེའོ། ། དེའི་ཕྱིར་སྔ་མ་རྣལ་འབྱོར་མ་ལ་བཤད་པ་དེ་བཞིན་དུ་རྣལ་འབྱོར་པ་ལ་ཡང་དྲི་ལྔའི་ངེས་པ་དང་དེ་ལས་རིགས་ཀྱི་དབྱེ་བ་ལྔ་ངེས་པའོ། ། ད་ནི་ཡན་ལག་ཕྲ་ཞེས་པ་ལ་སོགས་པས་ཕོ་ཉ་དང་ཕོ་ཉ་མོ་ལ་སོགས་པ་རྣམས་ཀྱི་ལུས་ཀྱི་མཚན་ཉིད་གསུངས་ཏེ། འདིར་དཔལ་ལྡན་ཤིན་ཏུ་བཟང་མོ་ནི་ཡན་ལག་ཕྲ་ལྡན་སྐྲ་རྣམས་ཕྲ་ཞིང་རྐང་ལག་འཇམ་ལ་སེམས་ཅན་རྣམས་ལ་མགུ་བླ་མས་མཉེས་གཤིན་ཞེས་པ་སྟེ་རྡོ་རྗེ་དབྱིངས་ཀྱི་དབང་ཕྱུག་མའི་རིགས་ཅན་མའོ། ། དེ་བཞིན་དུ་ཡན་ལག་ཅུང་ཟད་ཕྲ་བ་དང་ལྡན་ལ།
ལུས་ཅུང་ཟད་རིང་ཞིང་སྐྱེས་པ་མཐོང་ན་མིག་ནི་གཡོ་བ་མེད་ལ་སྐྲ་ནི་འཁྱོག་པ་ལི་བ་པད་མ་ཅན་ཞེས་པ་སྟེ་སྒྲོལ་མའི་རིགས་ཅན་མའོ། ། དེ་བཞིན་དུ་ངོ་ཚ་མེད་ཅིང་འདོད་པའི་ཆགས་པ་དྲག་ལ་རྩོད་པ་མང་པོ་ལ་དགའ་ཞིང་། སྐྲ་ནི་ཤིན་ཏུ་ཆུང་བའམ་ཐུང་བ་དུང་ཅན་མ་ཞེས་པ་སྟེ་གོས་དཀར་མོའི་རིགས་ཅན་མའོ། ། བོང་རིང་ཞིང་ཡན་ལག་ཐམས་ཅད་རྫོགས་ཤིང་རྒྱས་ལ་ངེས་པ་སྐྱེ་གནས་ཡང་བ་སྙིང་ཁའི་ཡུལ་དང་སྐྲ་ནི་རིང་བ་སྣ་ཚོགས་མ་ཞེས་པ་སྟེ་མཱ་མ་ཀཱིའི་རིགས་ཅན་མའོ། ། དེ་བཞིན་དུ་ལུས་སྦོམ་ཞིང་ཐུང་ལ་ཡན་ལག་བརྟན་ལྡན་སྐྱེ་གནས་ཤིན་ཏུ་སྲ་བའི་ཡུལ་དང་སྐྲ་ནི་སྦོམ་པ་གླང་ཆེན་མ་ཞེས་པ་སྟེ་སྤྱན་མའི་རིགས་ཅན་མའོ། ། དེ་ལྟར་འདིར་ཕོ་ཉ་མོ་རྣམས་མཚན་ཉིད་གཞན་དང་མ་འདྲེས་པར་རང་རང་གི་མཚན་ཉིད་ཁོ་ན་དང་ལྡན་པས་དག་པའི་རིགས་ནི་གནས་སྐབས་འགའ་ཞིག་དག་ཏུ་འབྱུང་བར་འགྱུར་གྱི་དུས་སྐབས་ཀུན་ཏུ་ནི་ཕལ་ཆེར་འདྲེས་པའི་རིགས་སུ་འགྱུར་བ་ཡིན་ནོ། ། ཕོ་ཉ་མོ་རྒྱས་པར་ཕྱེ་ན་སུམ་ཅུ་རྩ་དྲུག་གི་རིགས་དང་། བསྡུ་ན་ལྔའི་རིགས་ཀྱི་ངེས་པ་བསྟན་པའོ། ། ད་ནི་རྣལ་འབྱོར་པ་རྣམས་ཀྱི་མཚན་ཉིད་གསུངས་ཏེ། སེང་གེའི་རིགས་ཅན་དག་ཀྱང་འབྲོག་དགོན་པ་ན་གནས་པར་སྤྲོ་ཞིང་ཡུལ་གཅིག་ཁོ་ནར་འདུག་པ་དང་རྣམ་པར་བྲལ་བ་གཞན་གང་ལ་ཡང་འཇིགས་པ་མེད་ལ་སྦྱིན་པ་ལ་དགའ་བས་གཏོང་བའི་ངང་ཚུལ་ཅན་ཞེས་པའི་མཚན་ཉིད་ཅན་གླ་རྩའི་དྲི་དང་ལྡན་པ་སྟེ་དེ་ནི་མི་བསྐྱོད་པའི་རིགས་ཅན་དུ་ངེས་པའོ། །
རི་དྭགས་ཀྱི་རིགས་ཅན་ནི་མགྱོགས་པར་འགྲོ་བ་དང་ལྡན་པར་འགྱུར་ཞིང་། ལུས་ཡང་བའི་ཡུལ་ཅན་དང་སྐྲག་པའི་སེམས་ཏེ་ཅུང་ཟད་ལ་ཡང་། ཤིན་ཏུ་འཇིགས་པའོ་ཞེས་པའི་མཚན་ཉིད་པད་མའི་དྲི་དང་ལྡན་པ་སྟེ། དེ་ནི་དོན་ཡོད་གྲུབ་པའི་རིགས་ཅན་དུ་ངེས་པའོ། ། རྟའི་རིགས་ཅན་ནི་ངེས་པར་འདོད་ཆགས་ལ་སྲེད་པར་འགྱུར་ཏེ། སྐྱེ་བོ་གཞན་གྱི་དབང་དུ་འགྱུར་བ་དང་། གཅིན་གྱི་དྲི་དང་ལྡན་པ་གཞན་དོན་གཙོ་བོར་དོན་དུ་གཉེར་བའོ་ཞེས་པའི་མཚན་ཉིད་དང་ལྡན་པ་སྟེ། དེ་ནི་རིན་ཆེན་འབྱུང་ལྡན་གྱི་རིགས་ཅན་ནོ། ། ཁྱུ་མཆོག་གི་རིགས་ཅན་ནི་མིག་འཛུམ་པ་བུལ་བས་རེངས་པའི་མིག་ཅན་དང་འགྲོས་དམན་པ་དལ་བར་འགྲོ་བ་དང་ལྡན་པ་ལ་རང་བཞིན་གྱིས་བེམ་པོའི་ཡོན་ཏན་སེམས་བླུན་པོ་དང་ཉའི་དྲི་མནམ་པ་རུ་འགྱུར་བ་ཞེས་པའི་མཚན་ཉིད་དང་ལྡན་པ་སྟེ། དེ་ནི་སྣང་བ་མཐའ་ཡས་ཀྱི་རིགས་སོ། །
གླང་ཆེན་གྱི་རིགས་ཅན་ནི་འདོད་ཆགས་ཤས་ཆེ་བ་དང་ལྡན་པ་ལ་ངེས་པར་འགྲོས་དལ་བར་འགྲོ་བར་འགྱུར་ཏེ་རུལ་བའི་དྲི་དང་ལྡན་ལ་ཤེས་པ་ཤིན་ཏུ་རྨོངས་པའོ། ། ཞེས་པའི་མཚན་ཉིད་དང་ལྡན་པ་སྟེ། དེ་ནི་རྣམ་པར་སྣང་མཛད་ཀྱི་རིགས་ཅན་ཉིད་དེ། དེ་ལྟར་རྣལ་འབྱོར་པ་རྣམས་ཀྱི་ཁྱད་པར་འགའ་ཞིག་ཏུ་ནི་རིགས་གཞན་གྱི་མཚན་ཉིད་ཀྱིས་དག་པས་མ་འདྲེས་པའི་རིགས་སུ་འགྱུར་ཏེ་ཕལ་ཆེར་ཐམས་ཅད་དུ་ནི་འདྲེས་པའི་རིགས་སོ། ། དེ་ལྟར་རྣལ་འབྱོར་པ་སུམ་ཅུ་རྩ་དྲུག་གི་དབྱེ་བས་ཆེ་བ་རྣམ་པའི་སྟེང་གི་གནས་སུ་རིགས་ཀྱི་ངེས་པ་ནི་དྲིའི་རང་བཞིན་ལས་མཚོན་ཏེ་རྣལ་འབྱོར་པ་ཕལ་ཆེར་ཕན་ཚུན་འདྲེས་པའི་རིགས་ལས་སྐྱེས་པར་གྱུར་པའོ། ། དེའི་ཕྱིར་ཕོ་ཉ་མོ་དེ་དག་རྣམས་མཆོད་པའི་དོན་དུ་འདོད་པའི་བསྟན་བཅོས་ཆགས་པའི་ཡོན་ཏན་མང་པོ་བསྐྱེད་པའི་གནས་སུ་གྱུར་པ་ནི་རྣལ་འབྱོར་པ་ཡིས་རིག་ཅིང་ཁོང་དུ་ཆུད་པས་ཕོ་ཉ་མོ་རྣམས་མཆོད་པར་བྱའོ། ། དགོས་པ་གང་ལས་རྒྱུ་མཚན་ཅིའི་ཕྱིར་མཆོད་པར་བྱ་ཞེ་ན། དབང་པོ་གཉིས་སྦྱོར་ལས་ཤིན་ཏུ་བདེ་བས་རྣལ་འབྱོར་མ་རྣམས་དགྱེས་པ་བསྐྱེད་པ་མེད་ན་རྣལ་འབྱོར་པ་ལ་རྣལ་འབྱོར་མས་འདོད་པའི་དངོས་གྲུབ་སྟེར་བར་མི་འགྱུར་རོ། ། རྭས་ཤིན་ཏུ་བདེ་བས་དགྱེས་པ་མེད་ན་རྣལ་འབྱོར་པ་ལ་རྣལ་འབྱོར་མའི་དངོས་གྲུབ་སྟེར་མི་འགྱུར་ཞེས་འདོན། དེའི་ཕྱིར་འཇིག་རྟེན་པའི་དངོས་གྲུབ་ཁུ་བ་འཕོ་བའི་བདེ་བ་ཐོབ་པ་ཉིད་ཀྱི་དོན་དུ་འདོད་པའི་བསྟན་བཅོས་ཤེས་པར་བྱའོ་ཞེས་པ་ནི་རྡོ་རྗེ་མཆོད་པའི་ངེས་པའོ། །
ད་ནི་མཛེས་མ་ཞེས་པ་ལ་སོགས་པས་ཕོ་ཉ་མོ་རྣམས་ཀྱི་ཁྱད་པར་སོ་སོས་ཆོས་ཀྱི་དབྱིངས་ལ་སོགས་པའི་རིགས་སུ་གསུངས་ཏེ། འདིར་མཛེས་མ་ལྷ་མོ་དང་ནི་ཤ་ཟ་མོ་དང་མི་མོ་དང་ནི་སྲིན་མོ་ཀླུ་མོ་དག་ལྷ་མོ་དྲུག་ཏུ་འགྱུར་ཏེ། ཇི་ལྟར་ན་མཛེས་མའམ་བཟང་མོ་ནི་དཔལ་ལྡན་ཆོས་ཀྱི་དབྱིངས་མའི་རིགས་ཅན་མར་འགྱུར་བའོ། ། ལྷ་མོ་ནི་སྒྲའི་རྡོ་རྗེ་མའི་རིགས་ཅན་མའོ། ། ཤ་ཟ་མོ་ནི་དྲི་རྡོ་རྗེ་མའི་རིགས་ཅན་མར་འགྱུར་བའོ། ། མི་མོ་དག་ཀྱང་ནི་གཟུགས་རྡོ་རྗེ་མའི་རིགས་ཅན་མའོ། ། མིའི་དབང་ཞེས་སོ། ། གདུག་པ་སྲིན་མོ་གང་ཡིན་དེ་ནི་ངེས་པར་རོའི་རྡོ་རྗེ་མའི་རིགས་ཅན་མའོ། ། ཀླུ་མོ་ནི་རེག་བྱ་རྡོ་རྗེ་མའི་རིགས་ཅན་མའོ། ། དེ་ལ་མཛེས་མ་ནི་སེམས་ཅན་ལ་ཕན་པ་བྱེད་མ་བླ་མས་བྱིན་པའི་བརྟུལ་ཞུགས་ཉི་ཤུ་རྩ་ལྔའི་ངེས་པ་བསྲུང་བ་ལ་དགའ་བ།
ཁུ་བ་འཕོ་བའི་སྡོམ་པ་དང་། ལྷན་སྐྱེས་ལ་རྩེ་གཅིག་པའི་བསམ་གཏན་བསྒོམ་པའི་ངང་ཚུལ་ཅན་ནོ། ། ལྷ་མོ་ནི་འདོད་པའི་ཡོན་ཏན་ལ་ལོངས་སྤྱོད་པ་ལ་ནི་ལྷག་པར་རྗེས་སུ་ཆགས་པར་འགྱུར་བ་ཅན་ཏེ། ལུས་ལ་དྲི་མས་ཤས་ཆེར་གོས་པ་དང་ལྡན་ཞིང་། ལྷག་མའི་ཟས་ལ་ལྷག་པར་ཆགས་པ་ནི་ཤ་ཟ་མོའོ། ། མི་མོ་ནི་འདོད་ཆགས་ལ་ལྷག་པར་རྗེས་སུ་ཆགས་པ་མ་སྟེ། སྲིན་མོ་ནི་མིའི་ཤ་ཁྲག་ལ་དགའ་ཞིང་སྲོག་ཆགས་གསོད་པའི་སེམས་ཤས་ཆེ་བ་དང་ལྡན་པ་སྟེ། ཀླུ་མོ་དག་ཀྱང་འོ་མའི་ཟས་ལ་ལྷག་པར་དགའ་བ་ཅན་ནོ། ། དེ་རྣམས་རབ་མཆོག་ས་ཡི་སྟེང་དུ་རྣལ་འབྱོར་པ་ཡིས་རྡོ་རྗེའི་མཆོད་པས་མཆོད་པར་བྱ་སྟེ། གང་དུ་ན།
གནས་སྐབས་ཐམས་ཅད་དུ་གནས་དང་ཉེ་བའི་གནས་ལ་སོགས་པ་བཅུ་གཉིས་པོ་རྣམས་སུའོ་ཞེས་པ་ནི་ཕོ་ཉ་མོའི་རིགས་དང་མཚན་ཉིད་ངེས་པའོ། ། གོང་གི་རིགས་ལྔ་དང་དྲུག་པོ་དེ་བཞིན་དུ་གཞན་འདྲེས་པའི་རང་བཞིན་གྱི་རིགས་རྣམས་ཀྱི་ངེས་པ་ནི། ཁམས་ཀྱི་རང་བཞིན་དང་ཡོན་ཏན་གྱི་དབང་གིས་རྣལ་འབྱོར་པ་ཡིས་རིག་པར་བྱ་སྟེ། ཙར་ཙི་ཀ་ལ་སོགས་པ་གསུང་གི་རྣལ་འབྱོར་མ་བརྒྱད་དང་། རྨུགས་བྱེད་མ་ལ་སོགས་པ་སྐུའི་རྣལ་འབྱོར་མ་བརྒྱད་མ། ཁྱི་གདོང་མ་ལ་སོགས་པ་དུར་ཁྲོད་ཀྱི་རྣལ་འབྱོར་མ་བརྒྱད་དོ། ། དེ་ལྟ་བུའི་རིགས་སུམ་ཅུ་རྩ་དྲུག་པོ་རྣམས་ཀྱི་རིགས་ཅན་ནི་དཀྱིལ་འཁོར་ལ་འདོད་མ་དང་ཕྱིར་འདོད་མ་ལ་སོགས་པའི་རང་བཞིན་གྱིས་གནས་ཏེ། དེ་ཡང་སྒྲུབ་ཐབས་ལེའུ་ལས་འཆད་པར་འགྱུར་བའི་ཆོ་གས་ཕྱོགས་དང་ཁ་དོག་གི་དབྱེ་བས་སོ། ། དེ་ལྟར་སའི་སྟེང་གི་གནས་སུ་གནས་པ་དང་། མཁའ་ལ་སྤྱོད་པ་དང་།
ས་ལ་སྤྱོད་པའི་དབྱེ་བས་ཕྱེ་བའི་རྣལ་འབྱོར་མ་རྣམས་ནི་སྒྲོལ་མ་ལ་སོགས་པའི་རིགས་སུམ་ཅུ་རྩ་དྲུག་གི་དབྱེ་བས་ཕྱེ་བའོ། ། ད་ནི་ཆང་ཞེས་པ་ལ་སོགས་པས་རྒྱུད་སྟོན་པ་པོའི་བཏུང་བའི་ངེས་པ་གསུངས་ཏེ། འདིར་ཆང་ཐམས་ཅད་ནི་ཤེས་རབ་ཀྱི་རང་བཞིན་ཏེ། སྦྲང་རྩི་ལས་སྐྱེས་པ་དང་། བུ་རམ་ལས་སྐྱེས་པའམ། འབྲས་བུ་ལས་སྐྱེས་པའམ། ལྗོན་ཤིང་ལས་སྐྱེས་པའི་བཏུང་བའམ། དེ་ལས་གཞན་པ་བཅོས་ཆང་དང་སྦྱར་བའི་ཆང་ལ་སོགས་པའོ། ། དེ་དག་ཕྱག་རྒྱ་དང་བྲལ་བའི་སློབ་དཔོན་དགེ་ཚུལ་དང་དགེ་སློང་གང་ཞིག་འཐུང་བར་བྱེད་པ་དེ་ནི་བདུད་ཀྱི་སྤྱོད་ཡུལ་ཅན་དུ་འགྱུར་ཏེ་ཆང་འཐུང་ནི་མྱོས་པས་སོ་ཞེས་འགྱུར་མངས་སུའོ། ། མྱོས་པའི་དབང་གིས་དམ་ཚིག་དྲལ་བ་ལས་དམྱལ་བར་ལྟུང་བའི་ཕྱིར་རོ་ཞེས་པའི་དོན་ཏོ། །
དེའི་ཕྱིར་སློབ་དཔོན་དེ་ནི་བདུད་ཀྱི་ཚོགས་ཀྱིས་བསྐོར་བར་འགྱུར་རོ། ། དེའི་ཕྱིར་ཤེས་རབ་མ་ལྷག་པར་ལྡན་ཁྱིམ་པའི་སློབ་དཔོན་གྱིས་ཚོགས་ཀྱི་འཁོར་ལོར་མྱོས་བྱེད་རན་པར་བསྟེན་པ་ལས་སྡིག་པའི་དྲི་མ་འཕྲོག་ཅིང་། འཐུང་བ་པོའི་ཁྱིམ་པའི་སྔགས་པ་རྣམས་ལ་རྣལ་འབྱོར་མ་རྣམས་ཀྱིས་དངོས་གྲུབ་སྦྱིན་པར་འགྱུར་ཞེས་པའོ། ། དཀྱིལ་འཁོར་བསྒོམ་པ་དང་ཚོགས་ཀྱི་འཁོར་ལོ་མ་ཡིན་པའི་དུས་འདིར་ནི་ཕྱག་རྒྱ་གང་སུ་ཡང་རུང་བ་སྟེན་པའི་ཚེ། དམ་ཚིག་གི་རྫས་གཞན་དང་རྣམ་པར་བྲལ་ཡང་གསུང་གི་རྡོ་རྗེ་མཆོད་པའི་ཕྱིར་བཏུང་བའི་སླད་དུ་ཆང་འཐུང་བར་རབ་ཏུ་བྱ་སྟེ། དགོས་པ་ནི་རྡོ་རྗེ་མཆོད་པས་རྣལ་འབྱོར་མ་རྣམས་མཆོད་པའི་དོན་དུའོ། ། ཞེས་པ་ནི་ཆང་བསྟེན་པའི་ངེས་པའོ། ། གང་གིས་རྣལ་འབྱོར་པ་རྣམས་ཀྱིས་དམ་ཚིག་བཞི་པ་བདུད་རྩི་བསྟེན་པར་གྱུར་པ་འདིའི་ཡོན་ཏན་གསུངས་ཏེ། ཀྱེ་རྒྱལ་པོ་ཞེས་ཟླ་བ་བཟང་པོ་ལ་བོས་ནས་རི་བོང་མཚན་མ་གཅིག་པུ་ཐམས་ཅད་དུས་སུ་བསྟེན་པ་འཆི་བའི་འཇིགས་པ་འཕྲོག་བྱེད་ན་ཞེས་པ་ལ། ཐམས་ཅད་དུས་སུ་བསྟེན་བྱ་ནི་མི་འཕོ་བའི་བདེ་བ་སྟེ།
དེ་ཡང་ཤེས་རབ་ཀྱི་ཆོས་འབྱུང་བ་ལ་གནས་པའི་ཉིན་མོར་བྱེད་པ་དང་བཅས་པ་ནི་རྡུལ་དང་ལྷན་ཅིག་པའི་རི་བོང་མཚན་མ་ཅན་བྱང་ཆུབ་སེམས་ཀྱི་ཁམས་ཏེ། དེ་ཕྱི་རོལ་དུ་སོང་བ་ཞེས་རྭ་སྟེ། པདྨའི་ཕྱི་རོལ་དུ་ཟགས་པ་ཟོས་པས་ཀྱང་འཆི་བའི་འཇིགས་པ་འཕྲོག་ན། རྣལ་འབྱོར་དང་ལྡན་པས་ཟོས་པ་དག་ལས་ནི་འཆི་བ་འཕྲོག་པ་སྨོས་ཅི་དགོས་ཏེ། ཚུལ་ཇི་ལྟར་ན་རྣལ་འབྱོར་གྱི་སྟོབས་ཀྱིས་མི་འཕོ་བར་བྱས་པས་སོ། ། ཞེས་པའི་དོན་ཏོ། ། དེ་བཞིན་དུ་མི་བསྐྱོད་པ་ནི་གཅིན་ནོ། ། དོན་ཡོད་གྲུབ་པ་ནི་རྐང་ངོ་། ། རྒྱལ་བ་མཆོག་ནི་རྣམ་པར་སྣང་མཛད་དེ། དེ་དག་དང་ལྡན་པའི་ཁུ་བ་སྟེ་བདུད་རྩི་ལྔ་ནི་མི་འཕོ་བར་བྱས་པས་འཆི་བའི་འཇིགས་པ་འཕྲོག་པར་འགྱུར་རོ། །
དེ་བཞིན་དུ་ཁྱི་དང་རྟ་དང་བ་ལང་དང་གླང་པོ་ཆེའི་ཤ་དང་ལྡན་པའི་དམ་ཚིག་བསྟེན་པས་ཉོན་མོངས་འཇོམས་པས་ཉོན་མོངས་རྣམས་ཀྱི་རྡོ་རྗེའི་དབྱུག་པར་འགྱུར་ཏེ་མི་ཤེས་པས་ཕྱུགས་དང་འདྲ་བ་ཉིད་ཀྱི་སྐྱེ་བོ་ལ་སྲོག་འཕྲོག་པའི་འཇིགས་པ་སྦྱིན་པའི་དམ་ཚིག་བརྒྱད་པ་ཁྱི་ཤ་ལ་སོགས་པ་བཞི་ལས་གཞན་ནི་ཤིན་ཏུ་དྲག་ཅེས་པ་ནི་ཤ་ཆེན་པོ་ཟ་བའི་དམ་ཚིག་གོ །

དེ་ལྟར་ན་བཤང་བ་དང་གཅི་བ་དང་རྐང་པ་དང་། སྒྲོན་མ་ཤ་ལྔ་བཟའ་བ་ནི་དམ་ཚིག་བརྒྱད་དེ། དམ་ཚིག་གཉིས་ནི་ཉི་མ་རྡུལ་དང་ཟླ་བ་ཁུ་བ་བཟའ་བ་དག་གོ ། དེ་ལྟར་ན་བདུད་རྩི་ལྔ་དང་སྒྲོན་མ་ལྔས་ཚོགས་ཀྱི་འཁོར་ལོ་ལ་མཆོད་པའི་རྫས་རྣམ་པ་བཅུ་རུ་འགྱུར་རོ། ། ཆང་བཏུང་བ་དང་ཤ་ལྔ་བཟའ་བ་དང་འཁྲིག་པ་བྱ་བ་དང་། བདུད་རྩི་ལྔ་བཟའ་བ་ཞེས་པ་དམ་ཚིག་བཞི་པོ་འདི་ནི་ཁྱིམ་པའི་སློབ་དཔོན་གྱིས་བསྟེན་བྱ་སྟེ། རྣམ་པ་གཞན་དུ་རང་རང་གི་དམ་ཚིག་མི་བསྟེན་ན་སློབ་དཔོན་དེ་བདུད་ཀྱི་ཕྱོགས་ཀྱིས་འཛིན་པའི་ཕྱིར་རོ། ། ཞེས་པ་ནི་དེ་བཞིན་གཤེགས་པའི་དམ་ཚིག་བཞི་བསྟེན་པའི་ངེས་པའོ། ། ད་ནི་ཁྱི་རྟ་ཞེས་པ་ལ་སོགས་པས་རྣལ་འབྱོར་མ་ས་དང་ཆུ་དང་ནགས་སུ་སྤྱོད་པ་རྣམས་ཀྱི་གཟུགས་སུ་ཡོངས་སུ་བསྒྱུར་བས་དམ་ཚིག་གི་རྫས་སུམ་ཅུ་རྩ་དྲུག་གསུངས་ཏེ། འདིར་ཁྱི་མོའི་གཟུགས་སུ་ནི་སྒྲོལ་མ་ཡོངས་སུ་བསྒྱུར་བའོ། ། རྟ་མོའི་གཟུགས་སུ་ནི་གོས་དཀར་མོ་བསྒྱུར་བའོ། །
བ་ལང་གི་ནི་གཟུགས་སུ་མཱ་མ་ཀཱི་བསྒྱུར་བའོ། ། གླང་པོ་ཆེ་མོའི་གཟུགས་ནི་སྤྱན་མ་བསྒྱུར་བའོ། ། རྡོ་རྗེ་དབྱིངས་ཀྱི་དབང་ཕྱུག་མ་ནི་སུམ་ཅུ་རྩ་དྲུག་གི་གཟུགས་ཐམས་ཅད་འཛིན་པའོ། ། ལུག་མོར་ནི་སྒྲ་རྡོ་རྗེ་མ་བསྒྱུར་བའོ། ། ར་མོར་ནི་རེག་བྱ་རྡོ་རྗེ་མ་བསྒྱུར་བའོ། ། རི་དྭགས་མོར་ནི་རོ་རྡོ་རྗེ་མ་བསྒྱུར་བའོ། ། བོང་བུ་མོར་གཟུགས་རྡོ་རྗེ་མ་བསྒྱུར་བའོ། ། ཕག་མོར་ནི་དྲི་རྡོ་རྗེ་མ་བསྒྱུར་བའོ། ། རྔ་མོར་ནི་ཆོས་ཀྱི་དབྱིངས་ཀྱི་རྡོ་རྗེ་མ་བསྒྱུར་བ་སྟེ། སངས་རྒྱས་དང་བྱང་ཆུབ་སེམས་དཔའི་རིགས་ཀྱི་དབྱེ་བས་ཐང་ལ་སྤྱོད་པ་འདི་དག་གི་གྲངས་ནི་ཕྱོགས་ཞེས་པ་བཅུའོ། །
དེ་བཞིན་དུ་ཆུ་སྲིན་ཀུམྦྷི་ར་མོར་ནི་ཙར་ཙི་ཀ་བསྒྱུར་བའོ། ། འགྲོན་བུར་ནི་ཁྱབ་འཇུག་མ་བསྒྱུར་བའོ། ། ཀུ་ལཱིར་ར་ཀརྐ་ཊར་ནི་ཕག་མོ་བསྒྱུར་བའོ། ། ཉར་ནི་གཞོན་ནུ་མ་བསྒྱུར་བའོ། ། ཆུ་སྲིན་མ་ཀ་རར་ནི་དབང་མོ་བསྒྱུར་བའོ། ། སྦལ་པ་མོར་ནི་ཚངས་མ་བསྒྱུར་བའོ། ། རུས་སྦལ་མོར་ནི་དབང་ཕྱུག་མ་བསྒྱུར་བའོ། ། དུང་དུ་ནི་དཔལ་ཆེན་མོ་བསྒྱུར་བ་སྟེ་ཆུ་ལ་སྤྱོད་པ་དེ་དག་ནི་འབྱུང་པོ་ལས་སྐྱེས་པའི་རིགས་རིགས་བརྒྱད་དོ། ། བསེ་མོར་ནི་རྨུག་བྱེད་མ་སྟེ་ཤིན་ཏུ་སྟོབས་མར་བསྒྱུར་བའོ། ། སྟག་མོར་ནི་རེག་བྱེད་མ་སྟེ་རྨུག་བྱེད་མར་བསྒྱུར་བའོ། །
དོམ་མོར་ནི་ང་རྒྱལ་མ་སྟེ་རེངས་བྱེད་མ་བསྒྱུར་བའོ། ། ནེའུ་ལེ་མོར་ནི་ཤིན་ཏུ་སྟོབས་མོ་སྟེ་ཁེངས་བྱེད་མ་བསྒྱུར་བའོ། ། འབྲིར་ནི་རྡོ་རྗེ་ལྕགས་སྒྲོག་མ་བསྒྱུར་བའོ། ། ལྕེ་སྤྱང་མོར་ནི་ཁྲོ་གཉེར་མ་བསྒྱུར་བའོ། ། སྲམ་མོར་ནི་ཙུན་དཱ་སྟེ་འོད་ཟེར་ཅན་མ་བསྒྱུར་བའོ། ། བྱི་ལ་མོར་ནི་འོད་ཟེར་ཅན་མ་སྟེ་ཙུན་དཱ་བསྒྱུར་བའོ། ། འབྲོག་དགོན་པའི་ཁྱི་སྤྱང་མོར་ན་ིཤིན་ཏུ་སྔོན་མོ་བསྒྱུར་བའོ། ། འབྲོག་དགོན་པའི་སེང་གེ་འདམ་སེང་མོར་ནི་དྲག་སྤྱན་མ་བསྒྱུར་ཏེ་འདི་རྣམས་ནི་ཁྲོ་བོ་ལས་སྐྱེས་པའི་རིགས་བཅུའོ། ། དེ་བཞིན་དུ་གོ་དྷཱཏྟ་སྤྲུལ་ལམ་བྱིད་མོར་ནི་བྱ་རོག་གདོང་མའམ་ཁྱི་གདོང་མ་བསྒྱུར་བའོ། ། བྱི་བ་མོར་ནི་ཕག་གདོང་མའོ། །
ཤཱ་ལི་ཛ་ཏཱ་ཀ་ཨོ་ཀར་མོར་ནི་ལྕེ་སྤྱང་གདོང་མ་བསྒྱུར་བའོ། ། སྤྲེའུ་མོར་ནི་སྟག་གདོང་མ་བསྒྱུར་བའོ། ། རི་བོང་མོར་ནི་ཁྱི་གདོང་མའམ་བྱ་རོག་གདོང་མ་བསྒྱུར་བའོ། ། གཟུགས་མོར་ནི་བྱ་རྒོད་གདོང་མ་བསྒྱུར་བའོ། ། ཨི་ཤུ་ཀ་ཤ་བ་མོར་ནི་མཁའ་ལྡིང་གདོང་མ་བསྒྱུར་བའོ། ། རྩང་པ་མོར་ནི་འུག་གདོང་མ་བསྒྱུར་བ་སྟེ་ནགས་ན་སྤྱོད་པ་བརྒྱད་ནི་ལྷ་མིན་ལས་སྐྱེས་པ་རྣམས་ཀྱི་དམ་ཚིག་དང་གཟུགས་ཡོངས་སུ་བསྒྱུར་བའི་རིགས་རྣམས་སོ། ། དེ་ལྟར་ན་ས་ལ་སྤྱོད་པ་དང་ཆུ་དང་ནགས་ལ་སྤྱོད་པའི་དམ་ཚིག་གི་ངེས་པའོ། ། ད་ནི་ཁེངས་ལྡན་ཞེས་པ་ལ་སོགས་པས་མཁའ་ལ་སྤྱོད་པ་རྣམས་ཀྱི་དམ་ཚིག་སུམ་ཅུ་རྩ་དྲུག་གསུངས་ཏེ། འདིར་སྔར་གྱི་ཁྱི་ལ་སོགས་པ་བཞི་པོ་ཇི་ལྟ་བ་དེ་བཞིན་དུ་ཡུམ་བཞི་ང་རྒྱལ་གྱིས་ཁེངས་པ་དང་ལྡན་པའི་འདབ་ཆགས་བཞིའི་གཟུགས་སུ་སྒྱུར་བར་བྱེད་དེ། སྒྲོལ་མ་ཙཱ་ཏ་ཀ་ཁུག་རྟ་ཞེས་རྭ་འབྲོ་དང་།
རྨ་བྱ་ཞེས་འགྱུར་མངས་སུའོ། ། དཀར་མོ་ནེ་ཙོ་དང་། མཱ་མ་ཀཱི་ཁུ་བྱུག་དག་དང་། སྤྱན་མ་རི་སྐྱེགས་སུ་བསྒྱུར་ཏེ་རབ་ཏུ་གསལ་བར་ཆུའི་གཏེར་ཞེས་པ་དམ་ཚིག་གི་རྫས་བཞི་སྟེ། སྒྲོལ་མ་ལ་སོགས་པ་ཡུམ་བཞིའི་དམ་ཚིག་གོ ། དེ་བཞིན་དུ་རོ་དང་བཅས་ཏེ་སྒྲ་རྡོ་རྗེ་མ་ལ་སོགས་པ་སེམས་མ་དྲུག་ལས་ནི་སྒྲའི་ལཱ་བ་བྱ་ཝང་ཞེས་ཞེས་རྭ་དང་། གླ་བྱི་ཞེས་འབྲོའོ། ། རོའི་ཕུག་རོན་དང་། གཞན་གཟུགས་ནི་བྱ་དཀར་ཞེས་བྱ་བ་དང་། དྲིའི་ཙ་ཊ་ཀ་མཆིལ་པ་མོ་དང་།
རེག་བྱའི་ངུར་པ་ངང་སེར་དང་། ཆོས་ཀྱི་ངང་པ་སྐྱ་བོ་ཞེས་པ་ནི་སེམས་མ་དྲུག་གི་དམ་ཚིག་ངེས་པའོ། ། དེ་བཞིན་དུ་འབྱུང་པོ་ལས་སྐྱེས་པའི་དམ་ཚིག་བརྒྱད་ནི། ཙ་མུཎྜའི་དཔའ་ལྡན་ཁྲུང་ཁྲུང་དང་། ཁྱབ་འཇུག་མའི་ཁུ་བྱུག་མིག་ཁུ་བྱུག་ཆེན་པོ་དང་ཕག་མོའི་རཱ་ཛ་ཀི་སྲིན་བྱ་དང་། གདོང་དྲུག་མའི་བྷ་ག་བ་ཏི་ཞེས་པ་པོ་ཏ་ཀའི་ཀྱུང་ཀ་དང་། དབང་མོའི་ཏི་ཏི་རི་སྲེག་པ་དང་། ཚངས་མའི་བཞད་ནི་ལུག་ཙམ་པའི་བྱ་དཀར་པོ་མགྲིན་པ་ཁ་དོག་དཀར་དམར་སེར་གསུམ་གྱི་ཕྲེང་བ་ཡོད་པ་ཧ་ཧ་ཞེས་པའི་སྒྲ་འབྱིན་པ་དང་། དབང་ཕྱུག་མའི་ཆུ་ལ་འཇུག་པ་ཞེས་པ་ཆུའི་བྱ་རོག་དང་། དཔལ་མོའི་ཆུ་སྐྱར་ཏེ་ནོར་རྣམས་ཞེས་པ་བརྒྱད་ནི་ཙ་མུཎྜལ་ལ་སོགས་པ་རྣམས་ཀྱི་དམ་ཚིག་སྟེ།
ཚིགས་བཅད་བརྒྱ་སོ་གཅིག་པ་སོགས་གསུངས་པའི་རིམ་པ་ཡིས་ནི་རིག་པར་བྱའོ། ། དེ་བཞིན་དུ་གཞན་ཏེ་ཁྲོ་བོ་ལས་སྐྱེས་པ་རྣམས་ཀྱི་དམ་ཚིག་གི་རྫས་བཅུ་ནི། རྨུགས་བྱེད་མའམ་ཤིན་ཏུ་སྟོབས་ཀྱི་བྱ་རོག་དང་། རེངས་བྱེད་དམ་རྨུག་བྱེད་མའི་བྱ་རྒོད་དང་། ཁེངས་བྱེད་དང་རྨུགས་བྱེད་མའི་བྱ་རྒོད་དང་། ཁེངས་བྱེད་མའམ་རེངས་བྱེད་མའི་འུག་པ་དང་། ཤིན་ཏུ་སྟོབས་མའམ་ཁེངས་བྱེད་མའི་རི་དྭགས་དགྲ་ཞེས་པ་ཧོར་པ་ཆེན་པོའམ་བྱན་ཀླག་དང་། ལྕགས་སྒྲོག་མའི་གཙུག་ཕུད་ཅན་པུ་ཤུད་དམ་རྨ་བྱ་དང་། ཁྲོ་གཉེར་མའི་བླ་གག་གམ་ཁྱིམ་བྱ་དང་། ཙུན་དཱའམ་འོད་ཟེར་ཅན་མའི་བྷེ་དྲ་ཞེས་པ་སན་ཙ་ཀ་བོང་ཁྲ་དང་།
ཙུན་དཱའི་གྷ་ར་ཞེས་པ་འོལ་བ་དང་། ཤིན་ཏུ་སྔོན་མོའི་ཧོར་པ་བྱ་ཁྲ་དང་། དྲག་སྤྱན་མའི་ལྗོན་ཤིང་དགྲ་ཤིང་རྟ་མོ་སྟེ་ཁྲོ་བོ་བཅུ་པོ་ལས་སྐྱེས་པ་ཁྲོ་བོ་ཡི་ནི་རིགས་རྨུག་བྱེད་མ་ལ་སོགས་པ་ཁྲོ་མོ་བཅུའི་རིམ་པ་ཇི་ལྟ་བས་དམ་ཚིག་ཏུ་འགྱུར་རོ། ། དེ་བཞིན་དུ་ཁྱི་གདོང་མ་ལ་སོགས་པ་ལྷ་མིན་མོ་རྣམས་ཀྱི་དམ་ཚིག་གི་རྫས་ནི། བྱ་རོག་གདོང་མའི་མིག་སྔོན་འདྲེ་བྱ་མོ་དང་། ཕག་གདོང་མའི་ཙ་ཀོ་ར་གོང་མོ་དང་། ལྕེ་སྤྱང་གདོང་མའི་ཨ་ནི་ལ་མཁའ་ལྡིང་དང་། སྟག་གདོང་མའི་གུ་ཏ་མུ་ཁ་ཞེས་པ་ཕ་ཝང་དང་། ཁྱི་གདོང་མའི་བུག་ཀི་ཞེས་པ་དད་པུ་ཧ་ནེ་ཙོ་དང་། བྱ་རྒོད་གདོང་མའི་རྐང་སྟེང་ཉལ་ཞེས་པ་ཊི་ཊི་བྷི་ག་ཅོ་ག་ཞེས་པ་འབྲོ་མངས་སུའོ། །
ཡང་ན་ཐིང་རིལ་ལོ། ། མཁའ་ལྡིང་གདོང་མའི་བྷེ་རུནྡ་དང་། འུག་གདོང་མའི་ཨ་མ་བྷིར་ཀ་སྟེ་མིའི་བདག་པོ་ཀྱེ། ཞེས་ཟླ་བ་བཟང་པོ་ལ་བོས་ནས་བྱ་རོག་གདོང་མ་ལ་སོགས་པ་ལྷ་མིན་མོ་བརྒྱད་རྣམས་ཀྱི་མཆོག་གི་དམ་ཚིག་འདབ་ཆགས་བརྒྱད་དུ་འགྱུར་རོ། ། དེ་ལྟར་སུམ་ཅུ་རྩ་དྲུག་གི་རིགས་ཀྱི་དབྱེ་བས་ས་ཡི་སྲིད་པ་ལ་གནས་པ་ས་སྤྱོད་དང་། མཁའ་ལ་སྤྱོད་པ་རྣམས་རིགས་སུ་གྱུར་པའི་དམ་ཚིག་གི་རྫས་ཏེ་དམ་ཚིག་བདུན་ཅུ་རྩ་གཉིས་པོ་མཐའ་དག་གི་ཤ་རྣམས་ནི་མཆོད་པའི་དུས་སུ་རྣལ་འབྱོར་པས་བཟའ་བར་བྱའོ། ། དམ་ཚིག་དེ་དག་ཀྱང་རྣལ་འབྱོར་མ་རྣམས་ཀྱི་ཚོགས་ཀྱི་འཁོར་ལོར་བྱིན་ཏེ། དེའི་ཚེ་བདག་ཉིད་རྨོངས་པས་གཏི་མུག་གི་དབང་དག་ལས་གལ་ཏེ་ཚོགས་ཀྱི་འཁོར་ལོ་ལ་དམ་ཚིག་བྱིན་པ་རྣམས་སྤངས་ན་དེའི་ཚེ་རྣལ་འབྱོར་པ་མྱུར་དུ་ཉམས་པར་རབ་ཏུ་འགྱུར་ཏེ། གང་གིས་ན་དམ་ཚིག་ལ་མི་གཙང་བར་འཛིན་པས་སྨད་པའི་སེམས་ཀྱིས་སོ། ། ད་ནི་སོ་དང་ཞེས་པ་ལ་སོགས་པས་ལུས་ཀྱི་ཆ་ཤས་ཀྱི་དམ་ཚིག་གསུངས་ཏེ།
སོ་དང་སྐྲ་དང་པགས་པ་དང་ཤ་དང་ཆུ་རྒྱུས་དང་རུས་པ་དང་། སྙིང་ངམ་གྲོད་པ་ཞེས་རྭ་མངས་དང་། མཁལ་མ་ཞེས་འགྱུར་མངས་ཏེ། པད་མ་ཞེས་པ་སྐྱེ་གནས་དང་། ཤིག་དང་བ་སྤུ་དང་། སྲིན་བུ་དག་དང་རབ་མཆོག་མི་ཡི་བདག་པོ་ཞེས་བོས་ནས་གློ་བ་དང་རྒྱུ་མ་དང་ཆུ་སོའམ། རྫི་ཤ་དང་ཞེས་རྭ་མངས་སུའོ། ། བད་ཀན་ནམ་ཀླད་པ་དང་ཞེས་འགྱུར་མངས་སུའོ། ། མཁྲིས་པ་དང་ཆུའམ་མཆིན་པ་དང་ཞེས་རྭས་སོ། ། རྣག་དང་སྣ་ཚོགས་ལུས་ལ་གནས་པ་ཞེས་པ་དེ་ལྟ་བུའི་ཁམས་སྣ་ཚོགས་སེམས་ཅན་རྣམས་ཀྱི་ལུས་ལ་གནས་པ་རྣམས་དང་།
ཁྲག་དང་རྔུལ་དང་ཚིལ་བུ་དང་མཆི་མ་དག་དང་མཆིལ་མ་དང་། སྣབས་དང་དྲི་ཆུ་དང་སེར་དང་ཞག་དང་བཤང་བ་རྣམས་ཏེ་ཁ་དོག་སྣ་ཚོགས་རྣམས་ཀྱིས་སོ་ཞེས་རྭས་འདོན་ཏེ། དེ་ལྟ་བུའི་ཁ་དོག་སྣ་ཚོགས་པ་དང་དྲི་སྣ་ཚོགས་པ་ཅན་གྱི་ཁམས་ཀྱིས་མཆོད་པ་བྱའོ། ། དེ་བཞིན་དུ་ལྕེ་དང་མིག་དང་རྣ་བ་དང་སྣ་དང་རི་བོང་ཅན་བཅས་ཞེས་པ་ཁུ་བ་དང་། ཉིན་བྱེད་ཅེས་པ་རྡུལ་ཏེ་དམ་ཚིག་གི་རྫས་འདི་རྣམས་ཀྱིས་དཀྱིལ་འཁོར་གྱི་ལྷ་རྣམས་ལ་མཆོད་པར་བྱ་སྟེ། ཚོགས་ཀྱི་འཁོར་ལོ་ལ་འདུས་པ་ནའོ། ། གང་གི་ན་རྣལ་འབྱོར་པ་རྣམས་ཀྱིས་ཞེས་པ་དམ་ཚིག་གིས་མཆོད་པའི་ངེས་པའོ། ། སུམ་ཅུ་རྩ་དྲུག་གི་ཡི་གེ་རྣམས་ནི་དེ་དག་གི་རང་བཞིན་ཡོན་ཏན་དབང་གིས་ཞེས་པ་མཁའ་ལ་སོགས་པའི་ཁམས་ཀྱི་དབང་གིས་དམ་ཚིག་གི་རྫས་དེ་དག་གི་ས་བོན་དུ་འགྱུར་ཏེ། ང་གྷ་ག་ཁ་ཀ ཉ་ཛྙ་ཛ་ཚ་ཙ།
ཎ་ཌྷ་ཌ་ཋ་ཊ། མ་བྷ་བ་ཕ་པ། ན་དྷ་ད་ཐ་ཏ། ྈྐ་ཤ་ཥ་ཉྤ་ས། ཧ་ཡ་ར་ཝ་ལ་ཀྵ་ཞེས་པའོ། ། འདི་རྣམས་ནི་བྱང་ཆུབ་ཀྱི་ཕྱོགས་ཀྱི་ཆོས་རྣམས་ཀྱི་ས་བོན་ཀྱང་སྟེ་བཅོམ་ལྡན་འདས་མ་སྣ་ཚོགས་ཡུམ་དང་བཅས་པ་རྣལ་འབྱོར་མ་སུམ་ཅུ་རྩ་བདུན་གྱི་ས་བོན་ནོ། ། དེ་བཞིན་དུ་སུམ་ཅུ་རྩ་དྲུག་ཀྱང་མཁའ་ལ་སོགས་པའི་ཁམས་ཀྱི་དབྱེ་བས་བྱང་ཆུབ་ཀྱི་ཕྱོགས་དང་། བཅོམ་ལྡན་འདས་དང་བཅས་པ་རྣལ་འབྱོར་པའི་རིགས་སུམ་ཅུ་རྩ་དྲུག་གི་ས་བོན་དུ་འགྱུར་ཏེ། དེ་དག་ཀྱང་། ཨ་ཨཱ།
ཨི་ཨཱི། རྀ་རཱྀ། ཨུ་ཨཱུ། ལྀ་ལཱྀ། ཨཾ་ཨ། ཨ་ཨཱ། ཨེ་ཨཻ། ཨར་ཨཱར། ཨོ་ཨཽ། ཨལ་ཨཱལ།
ཨཾ་ཨཿ ཧ་ཧཱ། ཡ་ཡཱ། ར་རཱ། ཝ་ཝཱ། ལ་ལཱ། ཧཾ་ཧཿཞེས་པ་སུམ་ཅུ་རྩ་དྲུག་སྟེ། དབྱངས་གསལ་གཉིས་ཀ་སྤྲོ་བའི་རིམ་པས་བསྟན་པ་ནི་དཀྱིལ་འཁོར་དུ་འདི་དག་གི་རིགས་གཉིས་ཀ་ཤེས་རབ་ཏུ་བསྟན་པའི་དོན་དུའོ། ། ས་བོན་འདི་དག་ནི་མཐའ་དག་ལུས་ཀྱི་སྲིད་པ་གསུམ་པ་ལ་གནས་པའི་ཐབས་ཤེས་ཀྱི་རིགས་སུམ་ཅུ་རྩ་དྲུག་རྣམས་དང་། དེ་དག་གི་མཚན་མ་སུམ་བཅུ་རྩ་དྲུག་དང་།
ཕྱག་རྒྱ་སུམ་ཅུ་རྩ་དྲུག་མཚོན་པར་བྱེད་པ་དག་གོ ། དེ་བཞིན་དུ་དབྱངས་རིང་པོ་སོ་དྲུག་དང་བཅས་པའི་གསལ་བྱེད་ཀྱི་ཡི་གེ་སོ་སོས་བསྐྱེད་པའི་ལྷ་རྣམས་ནི་ཀ་རྡོ་རྗེའི་རྒྱུད་ལ་སོགས་པ་རྣལ་འབྱོར་གྱི་རྒྱུད་སུམ་ཅུ་རྩ་དྲུག་གི་གཙོ་བོ་དག་གོ ། དེ་བཞིན་དུ་དབྱངས་ཐུང་ངུ་སོ་དྲུག་དང་བཅས་པའི་གསལ་བྱེད་སོ་དྲུག་གིས་བསྐྱེད་པའི་ལྷ་རྣམས་ནི་རྣལ་འབྱོར་མའི་རིགས་ཀྱི་རྒྱུད་སོ་དྲུག་རྣམས་ཀྱི་གཙོ་མོར་འགྱུར་ཏེ་ཁྱབ་བྱེད་བཅོམ་ལྡན་འདས་མ་དང་བཅས་པ་རྒྱུད་སུམ་ཅུ་རྩ་དྲུག་གི་ལྷ་ཐམས་ཅད་རེ་རེ་ཞིང་ལྷ་སུམ་ཅུ་རྩ་བདུན་གྱི་བདག་ཉིད་དུ་རིག་པར་བྱའོ། ། ཞེས་པ་ནི་དཀྱིལ་འཁོར་གྱི་ས་གཞི་དག་ལ་གནས་པའི་རྣལ་འབྱོར་དང་རྣལ་འབྱོར་མའི་རྒྱུད་ཀྱི་ལྷ་རྣམས་སོ་ཞེས་པ་སྟེ་ཐབས་ཤེས་ཀྱི་རྒྱུད་ཀྱི་ལྷའི་ངེས་པའོ། ། དེ་དག་གི་ལྷག་མ་དུར་ཁྲོད་ན་གནས་པ་ལ་སོགས་པའི་ལྷ་རྣམས་ནི་རིགས་གཞན་དང་མ་འདྲེས་དག་པའི་རིགས་སུ་མི་འགྱུར་ཏེ། དེ་དག་གི་ས་བོན་ནི་གསལ་བྱེད་ཁམས་སྣ་ཚོགས་ཀྱི་རང་བཞིན་འདྲེས་པའི་ཆོས་ཅན་ཉིད་ཀྱི་ཕྱིར་རོ། ། དེ་ལྟར་རིགས་སུམ་ཅུ་རྩ་དྲུག་གི་དཀྱིལ་འཁོར་བྲི་བ་དང་རྣལ་འབྱོར་མ་སུམ་ཅུ་རྩ་དྲུག་རྣམས་རྒྱུད་སྟོན་པ་ལ་སོགས་པའི་སླད་དུ་མཆོད་པའི་ཆོ་ག་ནི་ཉ་སོ་སོ་ལ་བྱའོ་ཞེས་པ་ནི་དེ་བཞིན་གཤེགས་པའི་ངེས་པའོ། ། ད་ནི་ཆུ་དང་ཞེས་པ་ལ་སོགས་པས་འཁོར་ལོ་འདུས་པ་ལ་མཆོད་ཡོན་ལ་སོགས་པ་བཅུ་དབུལ་བ་གསུངས་ཏེ། བསང་ཆུའི་སྣོད་དང་། མཆོད་ཡོན་གྱི་སྣོད་དང་།
དྲིའི་སྣོད་དང་། སྤོས་ཀྱི་སྣོད་དང་། མེ་ཏོག་གི་སྣོད་དག་དང་། འབྲུའི་སྣོད་དང་། འབྲས་བུ་མ་ཉམས་པའི་སྣོད་དང་། མར་མེའི་སྣོད་དང་། ལྷ་བཤོས་ཀྱི་སྣོད་དག་དང་འདིར་ནི་ན་བཟའ་འམ་གོས་ཀྱི་སྣོད་དག་ཏུ་འགྱུར་ཏེ། དེ་ལྟར་མཆོད་པའི་རྫས་རྣམ་པ་བཅུ་པོ་རྣམས་ནི་ཚོགས་ཀྱི་འཁོར་ལོ་ལ་འདུས་པ་དང་། དཀྱིལ་འཁོར་གྱི་འཁོར་ལོ་དག་ལ་ཡང་མཆོད་པའི་དོན་དུ་དབུལ་བར་བྱའོ། ། དེ་བཞིན་དུ་ནང་གི་རྫས་རྣམ་པ་བཅུ་དབུལ་བར་འགྱུར་ཏེ་ཁུ་བ་དང་གཅིན་དང་།
བཤང་བ་དག་དང་། ཤ་དང་མཆིན་པ་དག་གམ་མཚེར་པ་དང་མཁྲིས་པ་དང་། ཁྲག་དང་ནི་རྒྱུ་མ་དང་པགས་པ་རྣམས་ཏེ་རྣམ་པ་བཅུ་ནི། ཚོགས་ཀྱི་འཁོར་ལོར་འདུས་པ་ལ་ལྷ་མོ་རྣམས་མཆོད་པའི་དོན་དུ་དབུལ་བར་འགྱུར་རོ། ། རྒྱལ་པོ་ཞེས་པ་ནི་ཟླ་བ་བཟང་པོ་ལ་བོད་པའོ། ། ད་ནི་སྒྲོལ་མ་ལ་སོགས་པའི་རིགས་ལས་སྐྱེས་པའི་རྣལ་འབྱོར་མ་རྣམས་ཕྱག་མཚན་གང་ལས་བསྐྱེད་པའི་མཚན་མ་སུམ་ཅུ་རྩ་དྲུག་གསུངས་ཏེ། འདིར་ཚོགས་ཀྱི་འཁོར་ལོ་ལ་ཞུགས་པ་རྣམས་སམ། གྲོང་ངམ་གྲོང་ཁྱེར་དུ་གནས་པའི་རྣལ་འབྱོར་མ་རྣམས་ཀྱི་དཔྲལ་བའམ་ཕྲག་པ་གཉིས་ཀའམ། གཡོན་པ་དང་གཡས་པའི་དཔྱིའི་ཕྱོགས་ལ་ཁ་དོག་གི་མིང་ཝརྞ་ཞེས་པ་རིགས་པ་ལའང་འཇུག་པས་གནས་སྐབས་གང་གི་ཚེ་ལུས་ཀྱི་མཚན་མ་ལས་རྣལ་འབྱོར་མ་གང་ཞིག་རིགས་གཞན་དང་གཞན་དུ་རྟོགས་པར་འགྱུར་བ་དེ་ལས་ནི་རིགས་སོ་སོའི་རིགས་ཅན་དུ་རིག་པར་བྱ་སྟེ། གང་ཡང་ལག་པ་དང་རྐང་པའི་མཐིལ་དུ་རིགས་སོ་སོའི་མཚན་མ་འབྱུང་བར་འགྱུར་བ་དེ་ནི་མཚན་མའི་རི་མོ་རྣམས་ཀྱི་ཚུལ་རིག་པར་བྱའོ། །
དེས་ན་རྣལ་འབྱོར་མ་རྣམས་ཀྱི་ལག་པའི་མཚན་མ་བཟུང་བའི་སླད་དུ་བུད་མེད་དང་སྐྱེས་པ་བརྟག་པའི་མཚན་ཉིད་རྣལ་འབྱོར་པས་བསླབ་པར་བྱའོ། ། མཚན་ཉིད་ཤེས་པ་ན་རྣལ་འབྱོར་པ་གང་ཞིག་གིས་གཞན་གྱི་བུད་མེད་རྣམས་ཀྱི་རང་གི་མཚན་ཉིད་དུ་ལག་པ་གཏད་པ་ཞེས་རྭས་འདོན་པ་ལྟར། རང་རང་གི་ཚེ་དང་བདེ་སྡུག་གི་གནས་སྐབས་ཀྱི་མཚན་མ་བལྟ་བ་ཉིད་ཀྱི་དོན་དུ་རྣལ་འབྱོར་པ་ང་ལག་པ་གཏོད་དུ་སྟེར་བ་ལ་བལྟར་འཇུག་པར་བྱེད་ན་རྣལ་འབྱོར་པ་དེས་ལག་པའི་མཚན་མ་ལྟ་བའི་ཟོལ་གྱིས་རྣལ་འབྱོར་མ་དེ་དག་གི་ལུས་ལ་གནས་དང་། ལག་པ་དང་རྐང་བའི་མཐིལ་ན་གནས་པ་དང་། ཁྱིམ་དུ་བྲིས་པའི་མཚན་མ་ལས་རིགས་སོ་སོ་གང་ཡིན་རིག་པར་བྱའོ། ། ཞེས་པ་ནི་མཚན་མ་ལས་རིགས་བརྟག་པའི་ཐབས་སོ། ། དེ་ལ་རྣལ་འབྱོར་མ་གང་གི་སྐྱེ་བའི་གནས་ལྔ་རྣམས་སུ་རྡོ་རྗེ་མཐོང་ན་དེ་ལས་ནི་རྡོ་རྗེ་དབྱིངས་ཀྱི་དབང་ཕྱུག་མའི་ཁ་དོག་གམ་རིགས་སུ་བཞག་སྟེ་དེ་ནི་རྣལ་འབྱོར་མ་དེའི་ལག་པའི་མཐིལ་ལམ་རྐང་པ་དག་ལ་ནི་རྡོ་རྗེའི་རི་མོ་ཡོད་པ་རྣམས་ཀྱིས་ཤེས་སོ། ། དེ་བས་ན་རྣལ་འབྱོར་མ་གང་ལ་རྡོ་རྗེའི་མཚན་མ་མཐོང་བ་དེ་ནི་ནམ་མཁའི་ཁམས་ཀྱི་རིགས་ཅན་མའོ། ། དེ་བཞིན་དུ་སྒྲོལ་མའི་རིགས་ལ་གནས་ལྔར་རལ་གྲིའི་རི་མོའོ། ། གོས་དཀར་མོའི་རིགས་ལ་གནས་ལྔར་མདའམ་རིན་པོ་ཆེའི་རི་མོའོ། །
མཱ་མ་ཀཱིའི་རིགས་ལ་གནས་ལྔ་པད་མ་འདབ་མ་བརྒྱད་པའི་རི་མོའོ། ། སྤྱན་མའི་རིགས་ལ་གནས་ལྔར་ལྔ་པ་འཁོར་ལོའི་མཚན་མ་སྟེ། དེ་ལྟར་རལ་གྲི་ལ་སོགས་པ་བཞི་ནི་རླུང་དང་མེ་དང་ཆུ་དང་སའི་རིགས་ལས་སྐྱེས་པའི་རྣལ་འབྱོར་མ་རྣམས་ཀྱི་མཚན་མ་རྣམས་སོ། ། དེ་བཞིན་དུ་སྒྲ་རྡོ་རྗེ་མའི་རིགས་རོལ་མོ་འདོད་མ་ལ་རྒྱུད་མངས་སོ། ། གཟུགས་རྡོ་རྗེ་མའི་རིགས་རྒྱན་འདོད་མ་ལ་མེ་ལོང་ངོ་། ། རོ་རྡོ་རྗེ་མའི་རིགས་ཟས་འདོད་མའི་སྣོད་དུ་འགྱུར་བ་ཉིད་དོ། ། མིའི་བདག་པོ་ཞེས་བོས་ནས། དྲི་རྡོ་རྗེ་མའི་རིགས་དྲི་འདོད་མའི་མེ་ཏོག་ཕྲེང་བའོ། ། རེག་བྱ་རྡོ་རྗེ་མའི་རིགས་གོས་འདོད་མའི་གོས་སོ། ། ཆོས་ཀྱི་དབྱིངས་རྡོ་རྗེ་མའི་རིགས་འཁྲིག་འདོད་མའི་མཚན་མ་དྲུག་པ་ཆོས་འབྱུང་སྟེ།
དེ་ལྟར་དབང་པོ་དྲུག་གི་ཡུལ་གྱི་རིགས་ལས་སྐྱེས་པའི་རྣལ་འབྱོར་མ་རྣམས་ཀྱི་སྐྱེ་བའི་གནས་ལྔ་རྣམས་སམ། ལག་པའི་མཐིལ་དང་རྐང་པ་རྣམས་ལ་མཚན་མ་དེ་དག་མཐོང་བས་རིགས་ངེས་པར་འགྱུར་རོ་ཞེས་པ་ནི་སྒྲ་རྡོ་རྗེ་མ་ལ་སོགས་པ་རྣམས་ཀྱི་མཚན་མའོ། ། དེ་བཞིན་དུ་ངེས་པར་གྲི་གུག་ལ་སོགས་པའི་མཚན་མ་རྣམ་པ་བརྒྱད་དེ། དེ་ལ་ཙར་ཙི་ཀའི་རིགས་འཕྲུག་འདོད་མའི་གྲི་གུག་གོ ། ཁྱབ་འཇུག་མའི་རིགས་མཆིལ་མ་འདོར་འདོད་མའི་བུམ་པ་ཞེས་པའོ། ། དེ་བཞིན་དུ་ནི་ཕག་མོའི་རིགས་ལུས་ཀྱི་དྲི་མ་འདོད་མའི་བཅུ་གཟར་རམ་ལྕགས་གཟར་ཞེས་འགྱུར་མངས་སུ། ། སྤོས་ཁང་ཞེས་རྭས་སོ། ། གཞོན་ནུ་མའི་རིགས་གར་འདོད་མའི་གོས་ནི་སེར་པོའོ། ། དབང་མོའི་རིགས་བསྙེས་འདོད་མའི་ཁབ་བམ་ཡང་ན་ཐོ་བའོ། ། རབ་ཏུ་གསལ་ཞིང་ངེས་པ་དག་ཏུ་ཚངས་མའི་རིགས་རྒྱལ་འདོད་མའི་ཉའི་རྒྱའོ། །
དྲག་མོའི་རིགས་སྟན་འདོད་མའི་རྩེ་གསུམ་མོ། ། དཔལ་མོའི་རིགས་རྒྱལ་སྲིད་འདོད་མའི་ཆུ་བླུགས་གྱིན་རས་བརྡུང་བའི་གཞི་རྡོ་བ་གྲུ་བཞི་པར་འགྱུར་ཏེ་མཚན་མ་བརྒྱད་པོ་འདི་དག་ནི་མིའི་བདག་པོ་ཞེས་བོས་ནས། འབྱུང་པོ་ལས་སྐྱེས་རྣམས་ཀྱི་ཞེས་པ་འཆི་མེད་ལྷ་དང་སྲིན་པོ་ལ་སོགས་པའི་རིགས་ལས་སྐྱེས་པ་རྣམས་ཀྱི་མཚན་མའོ། ། དེ་བཞིན་དུ་ཁྲོ་བོ་ལས་སྐྱེས་པ་རྣམས་ཀྱི་མཚན་མ་བཅུ་སྟེ་དེ་ལ་རྨུག་བྱེད་མའི་རིགས་སྐེམས་འདོད་མའི་དམར་པོ་སྨུག་རྩིའི་སྣོད་དེ་ཉིན་མོར་བྱེད་པ་དང་མཚུངས་པའི་ཟླུམ་པོའོ། ། ལ་སོགས་པས་རེངས་བྱེད་མའི་རིགས་འཆིང་འདོད་མའི་དར་གྱི་སྲིན་བུའོ། ། ང་རྒྱལ་ཅན་མའི་རིགས་སྨྲ་འདོད་མའི་ཀུ་ཤའོ། ། ཤིན་ཏུ་སྟོབས་མའི་རིགས་སྐྲོད་འདོད་མའི་ཆུ་གྲིའོ། ། འོད་ཟེར་ཅན་མའི་རིགས་ཕུར་གདབ་མའི་རིགས་ཀོ་བ་ལས་བྱས་པའི་མཐིལ་ལྷམ་མོ། ། ཙུན་དཱའི་རིགས་ཕྱག་འཚལ་འདོད་མའི་སྤུ་གྲི་ཞེས་བྱ་བའོ། ། དེ་བཞིན་དུ་ཁྲོ་གཉེར་ཅན་གྱི་རིགས་དགུག་འདོད་མའི་ཤིང་ལྷ་མོ།
རྡོ་རྗེ་ལྕགས་སྒྲོ་མའི་རིགས་རེག་འདོད་མའི་གདུགས་སོ། ། དྲག་སྤྱན་མའི་རིགས་རྒྱུག་འདོད་མའི་ཏོག་རྩེའོ། ། ཤིན་ཏུ་སྔོན་མོའི་རིགས་གདུང་འདོད་མའི་འོད་མའམ་དབྱུག་པའི་གླིང་བུ་སྟེ། དེ་ལྟར་མཚན་མ་བཅུའི་ཁྲོ་བོ་ལས་སྐྱེས་པ་རྣམས་ཀྱི་རང་གི་མཚན་མ་རྣམ་པ་བཅུར་འགྱུར་ཏེ། རྣམ་གཉིས་ལས་དང་དཔང་པོ་ཞེས་རྭས་འདོན་པ་ལྟར་ལས་ཀྱི་དབང་པོ་ལྔ་པོ་རྣམས་ཀྱི་རིགས་ཅན་མའོ། ། དེ་བཞིན་དུ་ལྷ་མིན་མོ་རྣམས་ཀྱི་མཚན་མ་ནི་ཁྱི་གདོང་མའི་རིགས་ཡན་ལག་བསྐྱོད་འདོད་མའི་བ་ལང་གི་རྭའོ། ། ཕག་གདོང་མའི་རིགས་བཤང་གཅི་ཟག་འདོད་མའི་ཁམས་ཕོར་ཞེས་པ་སའི་ཕོར་བའོ། ། ལྕེ་སྤྱང་གདོང་མའི་རིགས་བསླུ་འདོད་མའི་རྒྱུད་ལྡན་ནམ་ཐགས་ཞེས་རྭ། ། སྟག་གདོང་མའི་རིགས་རྩོད་པ་འདོད་པའི་འཕང་ངོ་། ། བྱ་རོག་གདོང་མའི་རིགས་ལྷག་མ་ཟ་འདོད་མའི་ཤའི་གསལ་ཤིང་ངམ།
ཤ་མདུང་སྟེ་ཤ་འཛིན་པའི་ལག་པའི་མཐིལ་དུ་འབྱུང་བར་འགྱུར་བ་ཡིན་ནོ། ། བྱ་རྒོད་གདོང་མའི་རིགས་གཡུལ་འདོད་མའི་རྒྱུད་མངས་ཉེ་བའི་ཡན་ལག་སྟེ་པི་ཝང་ཞེས་རྭ་མངས་ཏེ་མིའམ་ཅི་མོའི་རིགས་ཅན་ནོ། ། མཁའ་ལྡིང་གདོང་མའི་རིགས་སྤྲུལ་འཆིང་འདོད་མའི་མདའོ། ། འུག་གདོང་མའི་རིགས་བྱིས་པ་ཁྲོ་འདོད་མའི་གཙུག་ཅན་གྱི་ཞེས་པ་རྨ་བྱའི་མཇུག་མ་སྟེ། མཚན་མ་བརྒྱད་པོ་འདི་ནི། ཁ་ལ་སོགས་པ་ལུས་ཀྱི་སྒོ་བརྒྱད་རྣམ་པར་དག་པས་ཁྱི་གདོང་མ་ལ་སོགས་པ་རིགས་བརྒྱད་པོ་རྣམས་ཀྱི་གནས་ལྔ་སོགས་ལ་མཐོང་བར་འགྱུར་རོ། ། དེ་ལྟར་མཚན་མ་སུམ་ཅུ་རྩ་དྲུག རྣལ་འབྱོར་མ་གང་དག་ལ་མཐོང་བ་དེ་དག་ནི་སྒྲོལ་མ་ལ་སོགས་པ་སུམ་ཅུ་རྩ་དྲུག་པོ་དེའི་རིགས་ཅན་ཏེ་མཚན་མའི་དབྱེ་བ་དེ་དང་དེས་ལྷ་དེ་དང་དེའི་རིགས་སུ་ཤེས་ནས་རབ་མཆོག་སའི་སྟེང་དུ་རྣལ་འབྱོར་པ་ཡིས་མཆོད་བྱའོ་ཞེས་པ་མཚན་མའི་ངེས་པའོ། ། སླར་ཡང་སྟེ་སྒྲོལ་མ་ལ་སོགས་པ་ཡུམ་རྣམས་ཀྱི་དམངས་རིགས་ལ་སོགས་པའི་རིགས་ཅན་གྱི་མཚན་མར་འགྱུར་བ་གཞན་གསུངས་ཏེ། འདིར་དམངས་རིགས་ཀྱི་ཡོན་ཏན་བ་ལང་སྐྱོང་བ་དང་ས་གཞི་རྨོ་བ་ལ་སོགས་པའི་ཡོན་ཏན་ཉིད་ཀྱི་དབང་གིས་སྒྲོལ་མའི་རིགས་ལས་སྐྱེས་པ་དབྱེ་འདོད་མའི་རྣམས་ཀྱི་མཚན་མ་ཨུཏྤལ་འམ་ཐོང་གཤོལ་མཐོང་བར་འགྱུར་རོ། །
རྒྱལ་རིགས་ཀྱི་ཆོས་ཀྱི་ཡོན་ཏན་གྱི་དབང་གིས་རྒྱལ་རིགས་མ་སྟེ་གོས་དཀར་མོའི་རིགས་ལས་སྐྱེས་པའི་བསྐྱོད་འདོད་མའི་མཚན་མ་རིན་ཆེན་ནམ་དར་དཔྱངས་སུ་འགྱུར་བའོ། ། རྗེའུ་རིགས་ཀྱི་ཆོས་ཡིག་མཁན་ལ་སོགས་པའི་ཡོན་ཏན་གྱི་དབང་གིས་རྗེའུ་རིགས་མ་སྟེ་སྤྱན་མའི་རིགས་ལས་སྐྱེས་པ་རེངས་འདོད་མའི་སྨྱུ་གུའམ་རིན་ཆེན་ཕྲེང་བའོ། ། མིའི་བདག་པོ་ཞེས་བོད་པའོ། ། གཉིས་སྐྱེས་མ་སྟེ་བྲམ་ཟེའི་ཡོན་ཏན་གྱི་དབང་གིས་མཱ་མ་ཀཱིའི་རིགས་ལས་སྐྱེས་པའི་རྒྱས་འདོད་མ་ལ་ཆུ་ན་རྒྱུ་བ་དུང་ངམ་ཟངས་མའི་སྣོད་དོ། ། དེ་བཞིན་དུ་དབྱེ་འདོད་མ་ལ་སོགས་བཞི་ལ་སྔ་མ་དང་ཕྱི་མར་ཡུམ་གྱི་མཚན་མ་རྣམས་དང་བཞི་སྟེ། གདོལ་པ་མོའི་རིགས་ཅན་རྡོ་རྗེ་དབྱིངས་ཀྱི་དབང་ཕྱུག་མའི་རིགས་ལས་སྐྱེས་པའི་གསོད་འདོད་མའི་མཚན་མ་ཌ་མ་རུའམ་རྔ་ཆེན་མོ། དེ་བཞིན་དུ་གཏུམ་མོ་ཤེས་རབ་ཀྱི་ཕ་རོལ་ཏུ་ཕྱིན་མ་སྣ་ཚོགས་ཡུམ་གྱི་རིགས་ལས་བསྐྱེད་པའི་བསྐྱེད་འདོད་མའི་མཚན་མ་ཅོད་པན་ཉིད་དམ་བགྲང་ཕྲེང་ངོ་། ། དེ་ལྟར་ན་རྣལ་འབྱོར་མ་གང་གི་དཔྲལ་བའམ་གཡས་གཡོན་གྱི་ཕྲག་པའམ། དཔྱི་འམ་ལག་པ་དང་རྐང་པའི་མཐིལ་རྣམས་ལ་རྡོ་རྗེ་ལ་སོགས་པའི་མཚན་མ་གང་ཞིག་མཐོང་བའམ། ཁྱིམ་དུ་བྲིས་ཤིང་མཆོད་པ་བྱེད་པ་དེས་ནི་སྒྲོལ་མ་ལ་སོགས་པ་དེའི་རིགས་ཅན་དུ་རྣལ་འབྱོར་པས་རིག་པར་བྱའོ། །
རྣལ་འབྱོར་མ་དེ་དང་དེས་གང་བྱིན་པའི་དམ་ཚིག་གི་རྫས་དང་། ལན་བདུན་དུ་འཁོར་བའི་མཐར་ཐུག་པ་ཞེས་འགྱུར་མངས་དང་། སྲིད་པ་ལན་བདུན་གྱི་མཐར་གྱུར་པ་ཞེས་རྭས་འདོན་པ་ལྟར་དམ་ཚིག་གི་རྫས་དེ་དག་གཙང་རྨེ་མེད་པར་བཟའ་བར་བྱའོ། ། ཇི་སྲིད་མིའི་སྲིད་པ་ལན་བདུན་གྱི་མཐར་ཐུག་པ་སྐྱེ་བ་བར་མ་ཆད་པར་བླངས་པའི་ཤ་དེ་ཡོངས་སུ་བསྟེན་པར་བྱ་སྟེ། དེ་ནས་དམ་ཚིག་གི་རྫས་སྐྱེ་བདུན་གྱི་ཤ་དེས་རྣལ་འབྱོར་མ་མཁའ་ལ་སྤྱོད་པའི་གོ་འཕང་ཉིད་དུ་འགྲོ་བར་འགྱུར་ཞེས་པ་ནི་བཅོམ་ལྡན་འདས་ཀྱི་ངེས་པའོ། ། ད་ནི་བཤང་བ་ལ་སོགས་པའི་དམ་ཚིག་གི་རྫས་རྣམས་ལས། ལ་སོགས་པའི་ཁམས་སོ་དྲུག་གི་རིགས་ཀྱི་ལྷ་མོའི་རྣམ་པར་དག་པ་གསུངས་ཏེ། འདིར་བཤང་བ་དང་གཅི་བ་དང་ནི་ཁྲག་དང་བཅས་པ་དང་ཤ་དང་བཅས་པའི་བདུད་རྩི་བཞི་ནི་གྲངས་བཞིན་དུ་ས་དང་ཆུ་དང་མེ་དང་རླུང་གི་རིགས་ཀྱི་ལྷ་མོ་ཡུམ་བཞི་རྣམས་ཀྱི་དམ་ཚིག་བཞིར་འགྱུར་རོ། ། གཞུང་ལས་དངོས་སུ་མ་སྨོས་ཀྱང་ཁུ་བ་ནི་རྡོ་རྗེ་དབྱིངས་ཀྱི་དབང་ཕྱུག་མ་ཞེས་པའི་དམ་ཚིག་སྟེ་ནམ་མཁའི་ཁམས་སོ། ། དེ་བཞིན་དུ་རྣ་བ་དང་སྣ་དང་མིག་དང་ལྕེ་དང་བཤང་ལམ་དང་བྷ་ག་ནི་སྒྲ་རྡོ་རྗེ་མ་དང་དྲི་རྡོ་རྗེ་མ་དང་གཟུགས་རྡོ་རྗེ་མ་དང་རོ་རྡོ་རྗེ་མ་དང་རེག་རྡོ་རྗེ་མ་དང་།
ཆོས་ཀྱི་དབྱིངས་ཀྱི་རྡོ་རྗེ་མ་ལྷ་མོ་རྣམས་ཀྱི་དམ་ཚིག་དྲུག་སྟེ། སྒྲའི་རྡོ་རྗེ་མ་ལ་སོགས་དྲུག་ཅེས་པའི་དོན་རྣམས་སོ། ། དེ་བཞིན་དུ་རྣག་དང་བད་ཀན་དང་ནི་ཤིག་དང་སྲིན་བུ་དང་ཆུ་སེར་དང་ཞག་དང་བ་སྤུ་རྣམས་དང་སྐྲ་རྣམས་ཞེས་པ་དམ་ཚིག་བརྒྱད་པོ་ཡང་ནི་གྲངས་བཞིན་དུ་ཙར་ཙི་ཀ་དང་ཁྱབ་འཇུག་མ་དང་། ཕག་མོ་དང་གཞོན་ནུ་མ་དང་དབང་མོ་དང་། ཚངས་མ་དང་དྲག་མོ་དང་དཔལ་ཆེན་མོ་སྟེ། རྣལ་འབྱོར་མ་འབྱུང་པོ་ལས་སྐྱེས་པ་རྣམས་ཀྱི་དམ་ཚིག་གོ ། དེ་བཞིན་དུ་རྒྱུ་མ་དང་མཁྲིས་པ་དང་རུས་པ་དང་རྐང་དང་། གཞན་ཡང་སྣ་ཚོགས་ལུས་ལ་གནས་པ་ཞེས་པ་སེམས་ཅན་ཐམས་ཅད་ཀྱི་ལུས་ལ་གནས་པའི་ཁམས་རྣམས་ཏེ། མཆིན་པ་དང་ནི་གློ་བ་དང་རྩ་དང་པགས་པ་རྣམས་སྙིང་ངམ་མཁལ་མ་ཞེས་རྭ་འབྲོ་མངས་སུ་དང་། ཚིལ་བུ་སྟེ་དེ་ལྟར་ལུས་ཀྱི་ཁམས་བཅུར་འགྱུར་རོ། །
མིའི་དབང་ཞེས་བོད་པའོ། ། རྒྱུ་མ་ལ་སོགས་པ་ཚིལ་བུའི་མཐར་ཐུག་པ་དག་ནི་གྲངས་བཞིན་རྨུགས་བྱེད་མ་དང་རེངས་བྱེད་མ་དང་ང་རྒྱལ་ཅན་མ་དང་། ཤིན་ཏུ་སྟོབས་མ་དང་རྡོ་རྗེ་ལྕགས་སྒྲོག་མ་དང་ཁྲོ་གཉེར་ཅན་དུ་ཙུན་དཱ་དང་། འོད་ཟེར་ཅན་དང་དྲག་སྤྱན་མ་དང་ཤིན་ཏུ་སྔོན་མོ་སྟེ་ཁྲོ་བོའི་ལྷ་མོ་འདི་རྣམས་ཀྱི་དམ་ཚིག་བཅུའོ། ། དེ་བཞིན་དུ་རྣ་བའི་དྲི་མ་དང་ནི་སྣའི་དྲི་མ་དང་མིག་གི་དྲི་མ་དང་ལྕེའི་དྲི་མ་དང་། བཤང་ལམ་དབུས་ཀྱི་དྲི་མ་དང་བྷ་གའི་དྲི་མའམ་རྟགས་ཀྱི་དྲི་མ་དག་དང་མཆན་ཁུང་གི་དྲི་མ་དང་། ལུས་ཀྱི་ཡན་ལག་བརྒྱད་ལ་གནས་པ་ཐམས་ཅད་ཀྱི་དྲི་མ་སྟེ། དམ་ཚིག་བརྒྱད་པོ་དེ་ནི་མིའི་བདག་པོ་ཞེས་བོས་ནས་ལྷ་མིན་མོ་བརྒྱད་ཀྱི་གྲངས་ཇི་ལྟ་བ་བཞིན་དུ་དམ་ཚིག་ཏུ་འགྱུར་ཏེ། ཁྱི་གདོང་མ་དང་ཕག་གདོང་མ་དང་། ལྕེ་སྤྱང་གདོང་མ་དང་།
སྟག་གདོང་མ་དང་། བྱ་རོག་གདོང་མ་དང་། བྱ་རྒོད་གདོང་མ་དང་། མཁའ་ལྡིང་གདོང་མ་དང་། འུག་གདོང་མ་སྟེ་འདི་རྣམས་ཀྱི་དམ་ཚིག་བརྒྱད་དོ། ། དེ་བཞིན་དུ་རྣལ་འབྱོར་མ་རྣམས་ནི་འཇིགས་མ་ལ་སོགས་པ་སྟེ། གསུང་དཀྱིལ་གྱི་འདབ་མའི་ལྷ་མོ་རྣམས་ལྷ་མོ་གང་ཞིག་བརྒྱད་པ་བརྒྱད་དེ་དྲུག་ཅུ་རྩ་བཞི་པོ་དེ་རྣམས་ཀྱི་དམ་ཚིག་ནི་སེན་མོ་ཉི་ཤུ་དང་བཅས་པ། སོ་སུམ་ཅུ་རྩ་གཉིས་དང་ཐོད་པ་ཡན་ལག་སྟེ་དུམ་བུ་བཅུ་གཉིས་རྣམས་སུ་འགྱུར་ཏེ། དེ་དག་ལ་གནས་པའི་རྩ་རླུང་དང་བྱང་ཆུབ་ཀྱི་སེམས་འབབ་པའི་དབྱེ་བས་དམ་ཚིག་གི་རྫས་དྲུག་ཅུ་རྩ་བཞིའོ། ། དེ་བཞིན་དུ་རྣལ་འབྱོར་མའི་རིགས་རིགས་བརྒྱའི་དབྱེ་བས་དམ་ཚིག་བརྒྱ་སྟེ།
ཡོན་ཏན་གསུམ་གྱི་དབྱེ་བས་རིགས་གསུམ་དང་ནི་ཡུལ་ལྔའི་ཡོན་ཏན་གྱི་དབྱེ་བས་རིགས་ལྔ་ཉིད་དེ་ཐམས་ཅད་ཀྱི་རང་བཞིན་བདེ་བ་ཆེན་པོའི་རིགས་གཅིག་སྟེ་དེ་ལ་ཕྱེ་ན་རིགས་བརྒྱའོ་ཞེས་གསུངས་པའི་ཕྱིར་རོ། ། འདིར་སྔར་བསྟན་པའི་རྣལ་འབྱོར་མ་རྣམས་ཀྱི་རིགས་སུམ་ཅུ་རྩ་དྲུག་དང་འདིར་བསྟན་པའི་རིགས་དྲུག་ཅུ་རྩ་བཞི་ཉིད་དུ་བསྡུས་པ་རིགས་བརྒྱར་རིག་པར་བྱའོ་ཞེས་པ་དམ་ཚིག་གི་རྫས་ཀྱི་རྣམ་པར་དག་པའི་ངེས་པའོ། ། ད་ནི་གནས་ལ་སོགས་པ་ས་བཅུ་གཉིས་ཀྱིས་དམ་ཚིག་གི་རྫས་སོ་དྲུག་རྣམ་པར་དག་པ་གསུངས་ཏེ། བཤང་བ་དང་གཅི་བ་དང་ཁྲག་དང་ཤ། ཞེས་པ་ཁམས་སྣ་ཚོགས་མཐའ་དག་སེམས་ཅན་རྣམས་ཀྱི་ལུས་ལ་གནས་པ་ནི་གནས་དང་ཉེ་བའི་གནས་ཀྱི་དབྱེ་བ་དག་ལས་དམ་ཚིག་བཞིའོ། ། རྣ་བ་དང་སྣ་དང་མིག་དང་ལྕེ་དང་བཤང་ལམ་དག་དང་བྷ་ག་ཞེས་པ་དྲུག་ནི་ཞིང་དང་ཉེ་བའི་ཞིང་གི་དབྱེ་བ་ལས་དམ་ཚིག་དྲུག་ཏུ་ཡང་འགྱུར་རོ། ། དེ་བཞིན་དུ་རྣག་དང་། ལ་སོགས་པས་བད་ཀན་དང་ཤིག་དང་སྲིན་བུ་དང་ཆུ་སེར་དང་ཞག་དང་བ་སྤུ་དང་། སྐྲའི་བར་ཏེ་བརྒྱད་ནི་ས་ཡི་སྟེང་གི་གནས་སུ་ཚནྡོ་ཧ་དང་། ཉེ་བའི་ཚནྡོ་ཧའི་དབྱེ་བས་དམ་ཚིག་བརྒྱད་རྣམས་སོ། །
དེ་བཞིན་དུ་རྒྱུ་མ་དང་། ལ་སོགས་པས་མཁྲིས་པ་དང་རུས་པ་དང་། རྐང་དང་མཆིན་པ་དང་། གློ་བ་དང་། རྩ་དང་པགས་པ་དང་། སྙིང་དང་ཚིལ་བུའི་བར་ཏེ། ཕྱོགས་ཞེས་བྱ་བ་བཅུ་ནི་མི་བདག་ཅེས་བོས་ནས་འདུས་པ་དང་ཉེ་བའི་འདུས་པའི་རབ་ཏུ་དབྱེ་བས་དམ་ཚིག་བཅུ་རྣམ་སོ། ། དེ་བཞིན་དུ་རྣ་བའི་དྲི་མ་དང་། ལ་སོགས་པས་སྣའི་དྲི་མ་དང་། མིག་གི་དྲི་མ་དང་།
ལྕེའི་དྲི་མ་དང་། བྷ་གའི་དྲི་མ་དང་། བཤང་ལམ་གྱི་དྲི་མ་དང་། མཆན་ཁུང་གི་དྲི་མ་དང་། ཡན་ལག་བརྒྱད་ཀྱི་ལུས་ལ་ངེས་པར་གནས་པའི་རྣམ་པ་མང་པོའི་དྲི་མ་སྟེ་བརྒྱད་ནི་དུར་ཁྲོད་དང་ཉེ་བའི་དུར་ཁྲོད་ཀྱི་རབ་ཏུ་དབྱེ་བས་དམ་ཚིག་བརྒྱད་རྣམས་སོ། ། དེ་བཞིན་དུ་ཕྱི་རོལ་དུ་འཇིག་རྟེན་གྱི་ཁམ་ལ་གནས་པ་ལ་སོགས་པའི་ས་བཅུ་གཉིས་རྣམ་པར་དག་པས་དམ་ཚིག་སོ་དྲུག་རྣམས་གསུངས་ཏེ། འདིར་དུས་མེ་དང་ཟླ་བ་དང་ཉི་མ་དང་སྒྲ་གཅན་ནི་རབ་གསལ་ཞིང་ངེས་པར་གནས་དང་ཉེ་བའི་གནས་ཀྱི་དབྱེ་བ་དག་ལས། སྤྱན་མ་ལ་སོགས་པ་ལྷ་མོ་བཞི་པོ་རྣམས་ཀྱི་དམ་ཚིག་བཞིའོ། ། ས་སྐྱེས་དང་ཟླ་སྐྱེས་དང་། སྔགས་པ་དང་།
པ་བ་སངས་དང་། སྤེན་པ་དང་། གདེངས་ཅན་ཞེས་པ་མཇུག་རིང་སྟེ་འདི་རྣམས་ནི་ཞིང་དང་ཉེ་བའི་ཞིང་གིས་དབྱེ་བས་གཟུགས་ཀྱི་རྡོ་རྗེ་མ་དང་། སོགས་པ་སེམས་མ་དྲུག་གི་དམ་ཚིག་རྣམས་སོ། ། དེ་བཞིན་དུ་ས་དང་ཆུ་དང་མེ་དང་རླུང་གི་དཀྱིལ་འཁོར་བཞི་རྣམས་དང་ནི་ས་ལས་སྐྱེས་པའི་སྲོག་ཆགས་དང་ཆུ་ལས་སྐྱེས་པ་དང་། མེ་ལས་སྐྱེས་པ་དང་། རླུང་ལས་སྐྱེས་པའི་སྲོག་ཆགས་དག་སྟེ། བརྟན་པ་སྣོད་དང་། གཡོ་བ་བཅུད་ཀྱི་དངོས་པོར་གྱུར་པ་བརྒྱད་པོ་དེ་རྣམས་ནི་འདུན་མའི་དབྱེ་བ་སྟེ་ཞེས་རྭ་མངས་སུ་འདོན་པས། འདུན་པ་དང་ཉེ་བའི་འདུན་པའི་དབྱེ་བས་འབྱུང་པོའི་རིགས་ལས་སྐྱེས་པ་ཙར་རི་ཀ་ལ་སོགས་པ་བརྒྱད་པོ་རྣམས་ཀྱི་དམ་ཚིག་གོ །
སླར་ཡང་དེ་ནས་རོ་དྲུག་པོ་རྣམས་དྲི་དང་ཁ་དོག་དང་སྒྲ་དང་རེག་བྱ་སྟེ་བཅུ་ནི་དེ་བཞིན་ཉིད་དུ་རབ་ཏུ་གསལ་བར་འདུས་པ་དང་། ཉེ་བའི་འདུས་པའི་དབྱེ་བས་ཕྱེ་བའི་དམ་ཚིག་རྣམས་ཏེ་ཁྲོ་བོ་ལས་སྐྱེས་པ་རྨུག་བྱེད་མ་ལ་སོགས་པ་བརྒྱད་པོ་རྣམས་ཀྱི་དམ་ཚིག་གོ ། ས་དང་ལ་སོགས་པས་ཆུ་དང་མེ་དང་རླུང་ནི་བཞི་པོ་དག་ཀྱང་མདུན་ཤར་དང་གཡོན་བྱང་དང་། གཡས་ལྷོ་དང་རྒྱབ་ནུབ་ཏུ་གནས་པའི་དབུགས་འབྱུང་བ་དང་། འཇུག་པ་དག་གི་ཟད་པའི་རོ་གནས་དུར་ཁྲོད་བཞི་སྟེ། ཁ་དོག་ལ་སོགས་པ་བཞི་པོ་རྣམས་ནི་ཕྱོགས་བྲལ་བཞི་དག་ཏུ་དབུགས་ཐིམ་པར་འགྱུར་པ་རོའི་གནས་ཉེ་བའི་དུར་ཁྲོད་དོ། ། དེ་ལྟར་ན་འབྱུང་བཞི་དང་ཁ་དོག་དྲི་སྒྲ་རེག་བཞི་ནི་དུར་ཁྲོད་དང་ཉེ་བའི་དུར་ཁྲོད་བརྒྱད་ཀྱི་རབ་ཏུ་དབྱེ་བས་ཕྱེ་བ་རྣམས་ཏེ་ལྷ་མིན་མོའི་རིགས་ཁྱི་གདོང་མ་ལ་སོགས་པ་རྣམས་ཀྱི་དམ་ཚིག་བརྒྱད་དོ། ། གནས་ལ་སོགས་པ་ས་བཅུ་གཉིས་ཕྱི་དང་ནང་གི་དབྱེ་བས་དམ་ཚིག་རྣམས་པར་དག་པའི་ངེས་པའོ། ། ད་ནི་གནས་ཞེས་པ་ལ་སོགས་པས་གནས་དང་ཉེ་བའི་གནས་ལ་སོགས་པའི་གནས་བཅུ་གཉིས་རྣམས་གསུངས་ཏེ། འདིར་ཕྱི་ནང་ཐུན་མོང་གི་སྒོ་ནས་བྱིས་པ་རྣམས་ཡུལ་གཞན་དུ་འཁྱམ་པའི་དོན་དུ་ཛཱ་ལན་དྷ་ར་ལ་སོགས་པའི་ཡུལ་སོ་སོ་རྣམས་གནས་ལ་སོགས་པར་བསྡུས་རྒྱུད་རྣམས་ལས་གསུངས་སོ། །
དེ་ཉིད་ནི་དྲང་བའི་དོན་ཏེ་དེ་དག་ཏུ་གནས་པའི་རྣལ་འབྱོར་མ་སུམ་ཅུ་རྩ་དྲུག་པོ་རྣམས་ཡུལ་ཐམས་ཅད་དུ་ཁྱབ་པར་བྱེད་པར་མི་འགྱུར་བའི་ཕྱིར་ཏེ། ཁྱབ་པ་ཡོད། རྣལ་འབྱོར་མ་རྣམས་ཀྱི་རིགས་སུམ་ཅུ་རྩ་དྲུག་ནི་གྲོང་ཁྱེར་གཅིག་ཏུའང་གནས་པས་སོ། ། རྒྱུ་མཚན་གང་གིས་གནས་ཤེ་ན། རྣལ་འབྱོར་མ་རྣམས་ཐམས་ཅད་དུ་ཁྱབ་པར་མཆོག་གི་དང་པོའི་སངས་རྒྱས་འདིར་གསུངས་པའི་ཕྱིར་རོ་ཞེས་འགྱུར་མངས་སུ་སྟེ། ཡུལ་ཐམས་ཅད་དུ་ཞེས་སྦྱར་རོ། ། དེས་ན་བོད་ལ་སོགས་པ་དང་རྒྱ་ནག་ལ་སོགས་པའི་གྲོང་བྱེ་བ་བྱེ་བའི་བདག་ཉིད་ཀྱི་ཡུལ་དགུ་བཅུ་རྩ་དྲུག་པོ་རེ་རེ་རྣམས་ན་ཡང་རྣལ་འབྱོར་མའི་རིགས་རྣམས་ཚང་བར་གནས་པའི་ཕྱིར། གནས་ལ་སོགས་པ་བཅུ་གཉིས་བཅུ་གཉིས་ཚང་བར་ཡོད་དོ། ། དེ་ཉིད་ནི་བསྡུས་པའི་རྒྱུད་གཞན་དུ་གསལ་བར་མ་བསྟན་ཏོ། ། རྒྱུད་འདིར་ཡུལ་ཐམས་ཅད་དང་གྲོང་ཁྱེར་ཐམས་ཅད་དུ་གནས་ལ་སོགས་པ་བཅུ་གཉིས་གསུངས་པའི་དོན་ནི་ཕྱི་རོལ་དུ་དཀྱིལ་འཁོར་ལ་གནས་ནི་སྒྲོལ་མ་ལ་སོགས་པ་ཡུམ་བཞིའི་ཁྱིམ་མམ་གནས་ཏེ།
གནས་རྣམ་པ་བཞིའོ། ། དེ་བཞིན་དུ་སྒྲ་རྡོ་རྗེ་མ་ལ་སོགས་པའི་ཁྱིམ་མམ་གནས་ནི་གསལ་བར་ཞིང་རྣམ་པ་དྲུག་ཏུ་བརྗོད་དོ། ། ཙར་ཙི་ཀ་ལ་སོགས་པའི་ཁྱིམ་མམ་གནས་ནི་ཚན་དོ་ཧ་རྣམ་པ་བརྒྱད་དུ་རབ་ཏུ་འགྱུར་བ་ཉིད་དོ། ། རྨུག་བྱེད་མ་ལ་སོགས་པའི་ཁྱིམ་མམ་གནས་ནི་མི་བདག་འདུས་པ་རྣམ་པ་བཅུའོ། ། ཁྱི་གདོང་མ་ལ་སོགས་པའི་ཁྱིམ་མམ་གནས་ནི་དུར་ཁྲོད་རྣམ་པ་བརྒྱད་དོ། ། སོགས་ཀྱི་སྒྲ་རྭ་མངས་ལ་མེད་དོ། ། འགྱུར་མེད་མཆོག་གི་ས་གསང་བར་གནས་པའི་པད་མ་དང་ལྟེ་བའི་རྩ་གནས་དང་གསང་བའི་རྡོ་རྗེར་བཅས་པ་ཞེས་པ་ནི་ཡུམ་གྱི་ཁྱིམ་རྣམ་པ་གཉིས་ཏེ། དེ་དག་རབ་ཏུ་གསལ་བར་ས་ལ་མཐར་སྐྱེས་མ་དང་མཐར་སྐྱེས་མ་ཞེས་པ་གདོལ་པ་མོ་དབྱིངས་ཕྱུག་མ་དང་གཏུམ་མོ་ཤེར་ཕྱིན་མའི་ཁྱིམ་སྟེ། དེ་ལྟར་ན་འཇིག་རྟེན་ལ་དམངས་རིགས་ལ་སོགས་པ་རིགས་ལྔའི་ཁྱིམ་ལ་གནས་ལ་སོགས་པའི་མིང་གིས་རྒྱུད་རྣམས་སུ་བསྟན་པར་རྣལ་འབྱོར་པས་རིག་པར་བྱའོ། ། ཞེས་པ་ནི་ཡུལ་ཐམས་ཅད་དུ་གནས་སོགས་བཅུ་གཉིས་གནས་པའི་ངེས་པའོ། །
ད་ནི་གནས་ཞེས་པ་ལ་སོགས་པས་ནང་དུ་ལུས་ལ་གནས་ལ་སོགས་པའི་མིང་གིས་གསུངས་པ་བསྟན་ཏེ། འདིར་ཚོགས་ཀྱི་འཁོར་ལོར་དམ་ཚིག་ལ་འདུས་པ་དག་ལ་ནི་གནས་སྐབས་ཐམས་ཅད་དུ་བུད་མེད་ཀྱི་གསང་བའི་པད་མར་རབ་ཏུ་འགྱུར་བའོ། ། ཉེ་བའི་གནས་ཀྱི་སྒྲས་སྐྱེས་པའི་རྡོ་རྗེ་ཉིད་ནི་བསྟན་པར་འགྱུར་རོ། ། དེ་བཞིན་དུ་བུད་མེད་རྣམས་ཀྱི་སྐྱེ་མཆེད་དྲུག་ནི་ཞིང་ངོ་། ། སྐྱེས་པ་རྣམས་ཀྱི་སྐྱེ་མཆེད་དྲུག་ནི་ཉེ་བའི་ཞིང་ངོ་། ། དེ་བཞིན་དུ་བུད་མེད་རྣམས་ཀྱི་མཉམ་གནས་ལ་སོགས་པ་རླུང་བརྒྱད་ནི་ཚན་དོ་ཧའོ། ། སྐྱེས་པ་རྣམས་ཀྱི་མཉམ་གནས་ལ་སོགས་པའི་རླུང་བརྒྱད་ནི་ཉེ་བའི་ཚན་དོ་ཧའོ། ། དེ་བཞིན་དུ་བུད་མེད་རྣམས་ཀྱི་ལྕེ་དང་ལྕེའུ་ཆུང་དང་ལག་པ་གཉིས་དང་རྐང་པ་གཉིས་དང་བཤང་ལམ་གྱི་གཡས་དང་གཡོན་དང་གཅིན་དང་ཁུ་བའི་རྩ་གཉིས་ཏེ་ལས་ཀྱི་དབང་པོ་བཅུ་པོ་འདི་དག་ནི་འདུས་པའོ། ། སྐྱེས་པ་རྣམས་ཀྱི་ལས་དབང་བཅུ་ནི་ཉེ་བའི་འདུས་པའོ། ། དེ་བཞིན་དུ་བུད་མེད་རྣམས་ཀྱི་སྣ་གཉིས་དང་རྣ་བ་གཉིས་དང་མིག་གཉིས་དང་།
ཁ་དང་བཤང་ལམ་ལས་དྲི་མ་འབྱུང་བ་སྟེ། དེ་ལྟར་སྒོ་བརྒྱད་ནི་དུར་ཁྲོད་ཀྱི་ས་གཞི་བརྒྱད་དོ། ། དེ་བཞིན་དུ་སྐྱེས་པ་རྣམས་ཀྱི་སྒོ་བརྒྱད་ནི་ཉེ་བའི་དུར་ཁྲོད་ཅེས་པ་སྟེ་དེ་ལྟར་གནས་སོགས་བཅུ་གཉིས་ནི་ཕོ་མོ་གཉིས་ཀའི་དབང་པོ་དང་རླུང་མཐའ་དག་གོ ། དེ་བཞིན་དུ་ཕོ་མོ་གཉིས་ཀའི་ལུས་ལ་སོ་སོར་གནས་ནི་གཡོན་གྱི་ཡན་ལག་དག་དང་བདུན་ནོ། ། ཉེ་བའི་གནས་ནི་གཞན་རྒྱབ་དང་དེ་བཞིན་གཡས་ཀྱི་ཡན་ལག་དག་ཀྱང་སྟེ་དེ་ལྟར་གནས་རྣམ་པ་གཉིས་སོ། ། དེ་བཞིན་དུ་གཉིས་ཀའི་གཡོན་གྱི་དབང་པོའི་ཚོགས་ནི་ཞིང་ངོ་། ། ལ་སོགས་པས་གཡས་ཀྱི་དབང་པོའི་ཚོགས་ནི་ཉེ་བའི་ཞིང་ངོ་། ། དེ་བཞིན་དུ་རུས་སྦལ་དང་། རྩངས་པ་དང་། ལྷ་སྦྱིན་དང་།
ནོར་ལས་རྒྱལ་བ་སྟེ་རླུང་བཞི་ནི་ཚན་དོ་ཧའོ། ། མཉམ་གནས་དང་གྱེན་རྒྱུ་དང་ཁྱབ་བྱེད་དང་ཀླུའི་ཚོགས་ནི་ཉེ་བའི་ཚན་དོ་ཧའོ། ། དེ་བཞིན་དུ་གཡོན་གྱི་ལས་ཀྱི་དབང་པོ་ལྔའི་ཚོགས་ནི་འདུས་པའོ། ། གཡས་ཀྱི་དབང་པོ་ལྔའི་ཚོགས་ནི་ཉེ་བའི་འདུས་པའོ། ། གཡོན་གྱི་རྣ་བ་དང་ལ་སོགས་པས་སྣ་མིག་ཁའི་བུག་པ་ལས་དྲི་མ་འབྱུང་བ་ནི་དུར་ཁྲོད། གཡས་ཀྱི་རྣ་བ་སྣ་མིག་བཤང་ལམ་ནི་ཉེ་བའི་དུར་ཁྲོད་དོ། ། དེ་བཞིན་དུ་ལག་པ་རྐང་པ་ལ་སོགས་པའི་ཆ་ཤས་གཡོན་དང་གཡས་ལ་གནས་པ་རྣམས་ནི་རྣམ་པར་དག་པ་སྔ་མ་ལས་གཞན་གྱི་སྒོ་ནས་རྣམ་པར་བཞག་སྟེ། མདུན་དང་གཡོན་གྱི་ཡན་ལག་ནི་གནས་སོ། ། རྒྱབ་དང་གཡས་ནི་ཉེ་བའི་གནས་སོ། ། དེ་བཞིན་དུ་གཡོན་གྱི་དཔུང་བའི་ཚིགས་དང་གཡོན་གྱི་བརླ་དང་དཔྱིའི་ཚིགས་ནི་ཞིང་ངོ་། །
གཡས་ཀྱི་དཔུང་པ་དང་བརླ་དང་དཔྱིའི་ཚིགས་ནི་ཉེ་བའི་ཞིང་ངོ་། ། གཡོན་གྱི་ཉེ་བའི་དཔུང་པའི་ཚིགས་དང་། པུས་མོའི་ཚིགས་ནི་ཚན་དོ་ཧའོ། ། གཡས་ཀྱི་ཉེ་བའི་དཔུང་པ་དང་། པུས་མོའི་ཚིགས་ནི་ཉེ་བའི་ཚན་དོ་ཧའོ། ། དེ་བཞིན་དུ་གཡོན་གྱི་ལག་པ་དང་རྐང་པའི་ཚིགས་གཉིས་ནི་འདུས་པའོ། ། གཡས་ཀྱི་ལག་པ་དང་རྐང་པའི་ཚིགས་གཉིས་ནི་ཉེ་བའི་འདུས་པའོ། ། དེ་བཞིན་དུ་གཡོན་གྱི་སོར་མོ་དང་སེན་མོ་རྣམས་ནི་དུར་ཁྲོད་དོ། ། གཡས་ཀྱི་སོར་མོ་དང་སེན་མོ་ནི་ཉེ་བའི་དུར་ཁྲོད་དོ། ། ཡང་ན་གཡས་གཡོན་གཉིས་ཀའི་དཔུང་པའི་ཚིགས་ནི་ཞིང་ངོ་། །
བརླའི་ཚིགས་གཉིས་ནི་ཉེ་བའི་ཞིང་ངོ་། ། དེ་བཞིན་དུ་ཚན་དོ་ཧ་ལ་སོགས་པ་ཐམས་ཅད་དག་ཀྱང་སྔ་མ་བཞིན་དུ་རྣམ་པར་བཞག་སྟེ། དེ་ཡང་ལག་པའི་གྲུ་མོའི་ཚིགས་ཚན་དོ་ཧ་དང་། རྐང་པ་ལ་གནས་པའི་པུས་མོའི་ཚིགས་ཉེ་བའི་ཚན་དོ་ཧའོ། ། ཡང་གི་སྒྲས་ལག་པ་གཉིས་ཀའི་ཚིགས་འདུས་པ་དང་རྐང་པའི་བོལ་གྱི་ཚིགས་ཉེ་བའི་འདུས་པ་དང་། ལག་པའི་སོར་མོ་དང་སེན་མོ་དུར་ཁྲོད་དང་། རྐང་པའི་སོར་མོ་དང་སེན་མོའི་མཐའི་མཚམས་སུ་ཉེ་བའི་དུར་ཁྲོད་རྣམ་པར་དག་པའོ་ཞེས་པ་དམ་ཚིག་ལ་འདུས་པ་ན་ལུས་ལ་གནས་པ་ལ་སོགས་པའི་མིང་གིས་བཏགས་པར་རྣལ་འབྱོར་པས་རིག་པར་བྱའོ། ། ད་ནི་དྲན་པ་ཞེས་པ་ལ་སོགས་པས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱིས་རྣལ་འབྱོར་མ་རྣམས་ཀྱི་རྣམ་པར་དག་པ་གསུངས་ཏེ། འདིར་ལྷ་མོ་ཆུ་གཏེར་ཏེ་བཞི་ནི་རིམ་པ་བཞིན་དུ་རྣམ་པ་ཉེ་བར་བཞག་པ་བཞི་རྣམས་ཀྱང་རྣམ་པར་དག་པར་འགྱུར་ཏེ། སྒྲིབ་བྲལ་གྱི་ལུས་དྲན་པ་ཉེ་བར་བཞག་པ་ནི་སྤྱན་མའོ། །
སྒྲིབ་བྲལ་གྱི་ཚོར་བ་དྲན་པ་ཉེ་བར་བཞག་པ་ནི་གོས་དཀར་མོའོ། ། ཞེས་པ་ལུས་ཀྱི་རྒྱབ་དང་གཡས་སུའོ། ། སྒྲིབ་བྲལ་གྱི་སེམས་དྲན་པ་ཉེ་བར་བཞག་པ་ནི་མཱ་མ་ཀཱིའོ། ། སྒྲིབ་བྲལ་གྱི་ཆོས་དྲན་པ་ཉེ་བར་བཞག་པ་ནི་སྒྲོལ་མའོ། ། ཞེས་པ་ལུས་ཀྱི་གཡོན་དུ་མདུན་ཏེ་ལུས་ཀྱི་ཕྱོགས་བཞིའི་དབྱེ་བས་གནས་དང་ཉེ་བའི་གནས་གཉིས་སོ། ། འདི་དག་ནི་དུས་ཀྱི་འཁོར་ལོ་ཁོ་ནར་རབ་ཏུ་གྲགས་ཞེས་པ་རྒྱུད་གཞན་དུ་རབ་ཏུ་མ་གྲགས་ཏེ་བཅོམ་ལྡན་འདས་ཀྱིས་སྦས་སོ། ། ཞེས་པའི་དོན་ཏོ། ། དེ་བཞིན་དུ་བྱང་ཆུབ་ཀྱི་ཡན་ལག་བདུན་གྱི་ནང་ནས་བྱང་ཆུབ་ཀྱི་ཡན་ལག་གཅིག་ནི་ཡུམ་རྡོ་རྗེ་དབྱིངས་ཀྱི་དབང་ཕྱུག་མ་སྟེ། དེའི་རིགས་ཀྱི་སྐྱེ་གནས་ནི་སྒྲིབ་བྲལ་གྱི་བཏང་སྙོམས་ཡང་དག་བྱང་ཆུབ་ཀྱི་ཡན་ལག་གོ ། གཞན་པ་དག་ཀྱང་སྒྲའི་རྡོ་རྗེ་མ་ལ་སོགས་པ་དྲུག་ཅེས་པ་ལ་སྒྲིབ་པ་དང་བྲལ་བའི་དྲན་པ་ཡང་དག་བྱང་ཆུབ་ཀྱི་ལམ་ཡན་ལག་ནི་སྒྲ་རྡོ་རྗེ་མའོ། །
ཤེས་རབ་སྟེ་སྒྲིབ་བྲལ་གྱི་ཆོས་རབ་ཏུ་རྣམ་པར་འབྱེད་པ་ཡང་དག་བྱང་ཆུབ་ཀྱི་ལམ་ཡན་ལག་ནི་རེག་བྱ་རྡོ་རྗེ་མའོ། ། སྒྲིབ་བྲལ་གྱི་བརྩོན་འགྲུས་ཡང་དག་བྱང་ཆུབ་ཀྱི་ལམ་ཡན་ལག་ནི་གཟུགས་རྡོ་རྗེ་མ་སྟེ། ལུས་ཀྱི་དབྱེ་བས་ཉེ་བའི་ཞིང་ངོ་། ། དེ་བཞིན་དུ་སྒྲིབ་བྲལ་གྱི་དགའ་བ་ཡང་དག་བྱང་ཆུབ་ཀྱི་ཡན་ལག་ནི་དྲི་རྡོ་རྗེ་མའོ། ། སྒྲིབ་བྲལ་གྱི་ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ལམ་ཡན་ལག་ནི་རོ་རྡོ་རྗེ་མའོ། ། སྒྲིབ་བྲལ་གྱི་ཏིང་ངེ་འཛིན་ཡང་དག་བྱང་ཆུབ་ཀྱི་ལམ་ཡན་ལག་ནི་ཆོས་ཀྱི་དབྱིངས་ཀྱི་རྡོ་རྗེ་མ་སྟེ་ཞིང་རྣམ་པ་གཉིས་སོ། ། དེ་བཞིན་དུ་ཆུ་གཏེར་ཡང་དག་སྤོང་བ་རྣམས་དང་ཞེས་པ་ལ་སྡིག་མ་སྐྱེས་པ་རྣམས་དང་མི་བསྐྱོད་པའི་ཕྱིར་སྒྲིབ་པ་སྤོང་བའི་སྒྲིབ་བྲལ་གྱི་འདུན་པ་བརྩོན་དྲན་ཏིང་ངེ་འཛིན་ཤེས་རབ་ནི་ཙར་ཙི་ཀའོ། ། སྡིག་པ་སྐྱེས་པ་རྣམས་སྤོང་བའི་དགེ་བའི་རྩ་བ་བསྐྱེད་པའི་སྒྲིབ་བྲལ་གྱི་འདུན་པ་སོགས་ནི་ཁྱབ་འཇུག་མའོ། ། མི་དགེ་བ་མ་སྐྱེས་པ་རྣམས་སླར་སྐྱེ་བ་སྤོང་བའི་ཆེད་དུ་དགེ་བ་བསྐྱེད་པའི་སྒྲིབ་བྲལ་གྱི་འདུན་པ་སོགས་ནི་དབང་ཕྱུག་མའོ། ། དགེ་བ་སྐྱེས་པ་རྣམས་སངས་རྒྱས་ཉིད་དུ་ཡོངས་སུ་བསྔོ་བས་སྒྲིབ་པ་སྤོང་བའི་སྒྲིབ་བྲལ་གྱི་འདུན་པ་སོགས་ནི་དཔལ་ཆེན་མོ་སྟེ་ཉེ་བའི་ཚན་དོ་ཧ་བཞིའོ། །
གཞན་པ་ཆུ་གཏེར་ལྷ་མོ་བཞི་ནི་རྫུ་འཕྲུལ་གྱི་རྐང་པ་རྣམས་སུ་འགྱུར་ཏེ། དེ་ལ་སྒྲིབ་བྲལ་གྱི་འདུན་པའི་རྫུ་འཕྲུལ་གྱི་རྐང་པ་ནི་ཚངས་མའོ། ། སྒྲིབ་བྲལ་གྱི་བརྩོན་འགྲུས་ཀྱི་རྫུ་འཕྲུལ་གྱི་རྐང་པ་དབང་མོའོ། ། སྒྲིབ་བྲལ་གྱི་སེམས་ཀྱི་རྫུ་འཕྲུལ་གྱི་རྐང་པ་ནི་ཕག་མོའོ། ། སྒྲིབ་བྲལ་གྱི་སྤྱོད་པའི་རྫུ་འཕྲུལ་གྱི་རྐང་པ་ནི་གཞོན་ནུ་མ་ཞེས་པ་འདུན་པའི་དབྱེ་བ་སྟེ་དེ་ལྟར་བརྒྱད་དུ་འགྱུར་རོ། ། དེ་བཞིན་དུ་ཁྲོ་མོ་ལྔ་ནི་སྟོབས་ལྔ་དག་རྣམ་པར་དག་པ་སྟེ། འདིར་དད་པ་མེད་པའི་སྒྲིབ་པ་ཟད་པ་དད་པའི་སྟོབས་ནི་ཤིན་ཏུ་སྔོན་མོའོ། ། བརྩོན་འགྲུས་མེད་པའི་སྒྲིབ་པ་ཟད་པའི་བརྩོན་འགྲུས་ཀྱི་སྟོབས་ནི་ཤིན་ཏུ་སྟོབས་མའོ། ། དྲན་པ་མེད་པའི་སྒྲིབ་པ་ཟད་པའི་དྲན་པའི་སྟོབས་ནི་རྡོ་རྗེ་ལྕགས་སྒྲོག་མའོ། ། ཏིང་ངེ་འཛིན་མེད་པའི་སྒྲིབ་པ་ཟད་པའི་ཏིང་ངེ་འཛིན་གྱི་སྟོབས་ནི་རྒྱལ་མའོ། །
ཤེས་རབ་མེད་པའི་སྒྲིབ་པ་ཟད་པའི་ཤེས་རབ་ཀྱི་སྟོབས་ནི་ཙུན་དཱ་སྟེ་ཉེ་བའི་འདུས་པའོ། ། དེ་བཞིན་དུ་རབ་ཏུ་གསལ་ཞིང་ངེས་པར་དབང་པོ་རྣམས་ནི་ལྔ་ཉིད་དོ་ཞེས་པ་ལ་དེ་བཞིན་དུ་སྒྲིབ་བྲལ་གྱི་དད་པའི་དབང་པོ་ནི་རེངས་བྱེད་མའོ། ། སྒྲིབ་བྲལ་གྱི་བརྩོན་འགྲུས་ཀྱི་དབང་པོ་ནི་རྨུག་བྱེད་མའོ། ། སྒྲིབ་བྲལ་གྱི་དྲན་པའི་དབང་པོ་ནི་འོད་ཟེར་ཅན་ནོ། ། སྒྲིབ་བྲལ་གྱི་ཏིང་ངེ་འཛིན་གྱི་དབང་པོ་ནི་ཁྲོ་གཉེར་ཅན་ནོ། ། སྒྲིབ་བྲལ་གྱི་ཤེས་རབ་ཀྱི་དབང་པོ་ནི་དྲག་སྤྱན་མའོ་ཞེས་པ་འདུས་པ་སྟེ་དེ་ལྟར་བཅུའོ། ། ཡང་དག་ཡན་ལག་བརྒྱད་ཀྱི་ལམ་ནི་མི་ཡི་བདག་པོ་ལྷ་མིན་དག་ལས་སྐྱེས་པ་བརྒྱད་དུ་འགྱུར་ཞེས་པ་ལ་འདིར་སྒྲིབ་བྲལ་གྱི་ཡང་དག་པའི་ལྟ་བ་ནི་ཁྱི་གདོང་མའོ། ། སྒྲིབ་བྲལ་གྱི་ཡང་དག་པའི་རྟོག་པ་ནི་བྱ་རོག་གདོང་མའོ། ། སྒྲིབ་བྲལ་གྱི་ཡང་དག་པའི་ངག་ནི་སྟག་གདོང་མའོ། ། སྒྲིབ་བྲལ་གྱི་ཡང་དག་པའི་ལས་ཀྱི་མཐའ་ནི་འུག་གདོང་མའོ། །
སྒྲིབ་བྲལ་གྱི་ཡང་དག་པའི་འཚོ་བ་ནི་ལྕེ་སྤྱང་གདོང་མའོ། ། སྒྲིབ་བྲལ་གྱི་ཡང་དག་པའི་རྩོལ་བ་ནི་མཁའ་ལྡིང་གདོང་མའོ། ། སྒྲིབ་བྲལ་གྱི་ཡང་དག་པའི་དྲན་པ་ནི་ཕག་གདོང་མའོ། ། སྒྲིབ་བྲལ་གྱི་ཡང་དག་པའི་ཏིང་ངེ་འཛིན་ནི་བྱ་རྒོད་གདོང་མ་སྟེ། དེ་ལྟར་ན་གྲངས་སུམ་ཅུ་རྩ་བདུན་དུ་རབ་ཏུ་དབྱེ་བས་སྒྲིབ་བྲལ་གྱི་སྲིད་པ་གསུམ་གྱི་གནས་སུ་སྟོང་ཉིད་སྙིང་རྗེ་དབྱེར་མེད་ཀྱི་བྱང་ཆུབ་བསྐྱེད་པ་དང་མཐུན་པའི་ཕྱོགས་ཀྱི་ཆོས་རྣམས་གང་ཡང་ཡིན་པ་དེ་དག་སྤྱན་མ་ནས་བྱ་རྒོད་གདོང་མའི་མཐར་ཐུག་པ་དག་གི་རྣལ་འབྱོར་མ་རྣམས་སུ་འགྱུར་བར་སའི་སྟེང་གི་གནས་སུ་རྣལ་འབྱོར་པ་ཡིས་རིག་པ་བྱ་སྟེ། དེ་དག་གི་རིགས་ནི་གདོལ་པ་མོ་ལ་སོགས་པའི་རིགས་སོ་དྲུག་གོ ། དེ་ལྟར་བྱང་ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་གྱི་རྣམ་པར་སྦྱངས་པའི་གནས་ལ་སོགས་པ་ཐམས་ཅད་ཆོས་ཀྱི་སྐུ་སྟོང་པ་ཉིད་ཤེས་རབ་ཀྱི་མཚན་ཉིད་ཅན་དུ་འགྱུར་ཏེ་ཀྱེ་མའི་བདག་པོ་ཞེས་ཟླ་བ་བཟང་པོ་ལ་བོས་ནས། གནས་སོགས་བཅུ་གཉིས་ཕྱི་འཇིག་རྟེན་དང་། ནང་ལུས་ལ་ཡང་ནི་རྣལ་འབྱོར་མ་དེ་བཞིན་དུ་ཁྱབ་པར་བཞུགས་ཞེས་པ་རྣལ་འབྱོར་མ་དང་གནས་སོགས་ཀྱིས་ཕྱི་ནང་ཐམས་ཅད་དུ་ཁྱབ་པར་བསྟན་པའི་ངེས་པའོ། ། ད་ནི་སངས་རྒྱས་པ་ཞེས་པ་ལ་སོགས་པས་རྣལ་འབྱོར་མ་འདི་རྣམས་བསྟེན་པའི་སླད་དུ་རྣལ་འབྱོར་པ་རྣམས་ཀྱི་སྤྱོད་པ་སྤྱད་པའི་ཆོ་ག་གསུངས་ཏེ།
འདིར་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བ་ནི་ཕྱི་ནང་གི་དཀྱིལ་འཁོར་ཐམས་ཅད་དུ་དབང་བསྐུར་བར་འགྱུར་ཏེ། དུས་ཀྱི་འཁོར་ལོ་འདིར་མུ་སྟེགས་པ་རྣམས་ཀྱི་ལྷ་ཁྱབ་འཇུག་དང་དྲག་པོ་ལ་སོགས་པ་རྣམས་དང་ལྷ་མོ་ཙར་ཙི་ཀ་ལ་སོགས་པ་རྣམས་ཀྱི་རྣམ་པར་སྦྱངས་པ་སྟེ་དག་པ་གསུངས་པའི་ཕྱིར་རོ། ། དེས་ན་འདིར་དབང་བསྐུར་བ་ནི། ཁྱབ་འཇུག་དང་ནི་ཙར་ཙི་ཀ་སོགས་ཕྱི་རོལ་པའི་ལྷ་རྣམས་ཀྱི་དཀྱིལ་འཁོར་ལ་ཡང་ལས་ཚོགས་རབ་འབྱམས་བསྒྲུབ་པ་ལ་དབང་བ་པོར་འགྱུར་བའོ། ། དེས་ན་རྣལ་འབྱོར་པ་དེ་ཉིད་ཐོབ་པ་སྟེ་དུས་ཀྱི་འཁོར་ལོར་དབང་བསྐུར་བ་ཐོབ་པ་ནི་གཉིས་སུ་མེད་པའི་ཡེ་ཤེས་སམ། འཇིག་རྟེན་པའི་ལས་རབ་འབྱམས་སྒྲུབ་པའི་དོན་ལ་དབང་བསྐུར་བ་ཉིད་དུ་འགྱུར་རོ། ། དེའི་ཕྱིར་འཇིག་རྟེན་དང་འདས་པའི་དོན་སྒྲུབ་པ་པོའི་གང་ཟག་སངས་རྒྱས་པར་གྱུར་ཀྱང་རུང་། ཞི་བ་དང་དབང་ཕྱུག་པའམ་གཅེར་བུ་པ་ངང་པ་མཆོག་ཏུ་གྱུར་པའམ་ཞེས་འགྱུར་མངས་དང་མཆོག་གི་ངང་པ་ཞེས་རྭ་འབྲོས་འདོན་པས། ངང་པ་མཆོག་གི་བརྟུལ་ཞུགས་དགུན་དུས་ཆུ་ནང་དུ་འཇུག་ཅིང་ཁྲུས་བྱེད་པའི་བརྟུལ་ཞུགས་འཛིན་པའམ། སྐལ་ལྡན་ནི་རྭས་བཙག་ཚོས་གོས་ཅན་ཞེས་དང་།
ལ་བ་ཅན་ནམ་ཞེས་འགའ་ཞིག་ཟེར་རོ། ། གཙང་གནས་སམ་ཁྲུས་བྱེད་ཅེས་རྭ་མངས་སུའོ། ། དེ་བཞིན་དུ་བྲམ་ཟེའམ་ཐོད་པ་ཅན་དང་སྐྲ་འབལ་བ་དང་ནི་ཞེས་པ་ཟད་བྱེད་པར་འགྱུར་ཡང་རུང་། ཀླ་ཀློའི་དཀའ་ཐུབ་པ་གོས་དཀར་གྱོན་པའམ། ཀླ་ཀློའི་ཞིང་སྐྱོང་དུ་གྱུར་ཀྱང་རུང་སྟེ། དགོ་ཞེས་པ་རྭ་མངས་འབྲོ་ལ་མེད་དོ། ། ཐུབ་པའམ་ཞེས་པ་ལ་མི་སྨྲ་བའམ་ཞེས་རྭ་མངས་འབྲོ་སྟེ་མི་སྨྲ་བའི་བརྟུལ་ཞུགས་འཛིན་པའམ། སྨྱོན་པའི་གཟུགས་ཏེ་ཚུལ་འཛིན་པ་ཅན་དག་དང་། རིགས་པ་ཅན་དང་ནི་སྡིག་པ་མེད་པའི་སེམས་དང་ལྡན་པའམ་སྟེ་སེམས་དྲི་མ་མེད་པའམ་ཞེས་འགྱུར་མངས་སུའོ། ། བསླབ་བྱ་མཐར་ཕྱིན་པའི་མཁས་པར་གྱུར་པ་དང་ནི་གྲྭ་པ་ནི་སློབ་གཉེར་ཞེས་འགྱུར་མངས་དང་།
སློབ་མ་ཡིས་ཞེས་རྭ་འགྱུར་ཏེ། བསླབ་བྱ་གང་ཡིན་ལ་སློབ་བཞིན་པའི་སློབ་གཉེར་བ་ཉིད་དུ་འགྱུར་བའང་རུང་སྟེ། དེ་ལྟ་བུའི་ཕྱི་ནང་གི་རྣལ་འབྱོར་པ་ནི་འཇིག་རྟེན་དང་འདས་པའི་དངོས་གྲུབ་སྒྲུབ་པའི་དོན་གྱི་སླད་དུ་མཐའ་དག་ཡོན་ཏན་གྱི་གཏེར་ཏེ། འཇིག་རྟེན་དང་འདས་པའི་ཡོན་ཏན་མ་ལུས་པའི་གཞིར་གྱུར་པའི་འགྱུར་མེད་བདེ་བའི་དེ་ཁོ་ན་ཉིད་དུས་ཀྱི་འཁོར་ལོའི་དབང་བསྐུར་བ་ཐོབ་པ་དེས། ཀྱེ་མིའི་དབང་པོ་ཞེས་ཟླ་བཟང་ལ་བོས་ནས་རང་གི་ཡིད་ལ་གང་འདོད་པའི་དངོས་གྲུབ་བསྒྲུབ་པའི་སྤྱོད་པ་དེ་ཇི་སྲིད་ཏིང་ངེ་འཛིན་གྱི་ནུས་པས། ནམ་མཁར་འགྲོ་བ་ལ་སོགས་པའི་རྫུ་འཕྲུལ་གྲུབ་པར་འགྱུར་གྱི་བར་དུ་འཇིག་རྟེན་པ་ལ་སྦས་ཏེ་སྤྱད་པར་བྱ་ཞིང་། དེ་ནས་རྫུ་འཕྲུལ་སྤྲུལ་པར་ནུས་པ་ལས་འཇིག་རྟེན་ལས་འདས་པའི་གཟུང་འཛིན་གཉིས་མེད་ཀྱི་སྤྱོད་པ་འཇིག་རྟེན་པའི་མངོན་སུམ་དུ་བྱའོ་ཞེས་པ་ནི་དེ་བཞིན་གཤེགས་པའི་ངེས་པའོ། ། བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་འགྲེལ་བཤད་རྩ་བའི་རྒྱུད་ཀྱི་རྗེས་སུ་འཇུག་པ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་ཅེས་བྱ་བ་ལས་རྟེན་དང་སློབ་མ་རབ་ཏུ་གནས་པ་དང་ཚོགས་ཀྱི་འཁོར་ལོའི་ཆོ་ག་དང་རྣལ་འབྱོར་གྱི་སྤྱོད་པ་སྤྱད་པའི་ངེས་པ་སྟོན་པའི་མདོར་བསྡུས་ཆེན་པོ་སྟེ་ལྔ་པའོ།། ༈ །གནས་པ་དགུ་པའི་དུམ་བུ་རིགས་སུམ་ཅུ་རྩ་དྲུག་གི་ལྷ་མོའི་ཕྱག་རྒྱ་དང་། ལྟ་སྟངས་དང་མཚན་མ་དང་དམ་ཚིག་གི་བརྡ་དང་རིགས་ལ་སོགས་པ་ངོ་བོ་ཉིད་ཀྱི་གནས་པ་སྟོན་པ་ནི་གང་གི་ལག་པའི་ཕྱག་རྒྱ་དང་ལྟ་སྟངས་ཙམ་གྱིས་ཀྱང་ལྷ་མིན་དབང་པོ་འབྱུང་པོའི་བདག་པོ་ཚོགས་ཀྱི་དབང་པོ་སོགས་སྐྲག་པར་བྱེད་པ་བདེ་སྟོང་དབྱེར་མེད་དུས་ཀྱི་འཁོར་ལོའི་ཞབས་པད་དེར་གུས་པས་བཏུད་ནས་ཕྱག་རྒྱ་དང་ལ་སོགས་པས་བརྡ་ལྟ་སྟངས་རྣམས་ཀྱི་མཚན་ཉིད་པདྨ་དཀར་པོ་བདག་གིས་བཤད་པར་བྱའོ། །
ཚུལ་ཇི་ལྟར་ན་བཤད་པ་སྨྲ་བ་མཁས་པ་འཇམ་དཔལ་གྱི་སྤྲུལ་པ་རྒྱལ་པོ་གྲགས་པ་ཉིད་ཀྱིས་ནི་དུས་ཀྱི་འཁོར་ལོ་བསྡུས་པའི་རྒྱུད་ཉིད་ཀྱིས་ཇི་ལྟར་རྩ་བའི་རྒྱུད་ཆེན་དང་པོའི་སངས་རྒྱས་ལས་ཕྱུང་ནས་བསྟན་པའི་ལག་པའི་ཕྱག་རྒྱ་མིག་གི་ལྟ་སྟངས་ཡན་ལག་གི་བརྡ་ཇི་ལྟར་གསུངས་པ་དེ་ཐམས་ཅད་པདྨ་དཀར་པོ་བདག་གིས་བྱས་པའི་འགྲེལ་པ་དྲི་མ་མེད་པའི་འོད་ཀྱིས། དོན་རྣམ་པར་རྒྱས་པར་བཤད་པར་བྱའོ། ། དེ་ལ་འདིར་ལག་པའི་ཕྱག་རྒྱ་བཅིང་པའི་དོན་དུ་དང་པོར་རྒན་པོ་ལ་སོགས་པས་མཐེ་བོང་ལ་སོགས་པ་སོར་མོ་རྣམས་ཀྱི་མིང་གསུངས་ཏེ། རྒན་པོ་ནི་མཐེ་བོང་ས་ཁམས་པའོ། ། དེ་ནས་སོར་མོ་གཉིས་པ་ནི་མཛུབ་མོ་ཆུ་ཁམས་པ་དག་གོ ། སླར་ཡང་དེ་བཞིན་དུ་སོར་མོ་གསུམ་པ་ནི་གུང་མོ་མེ་ཁམས་པའོ། ། སོར་མོ་བཞི་པ་ནི་མིང་མེད་རླུང་ཁམས་པ་ཉིད་དོ། ། མིང་མེད་དེའི་མཐར་སོར་མོ་ལྔ་པ་ནི་མཐེའུ་ཆུང་སྟེ། དེ་ནི་ཁམས་མཐའ་དག་གི་ཡོན་ཏན་གྱི་གཏེར་ཏེ་ནམ་མཁའི་ཁམས་ཉིད་ཀྱི་ཕྱིར་རོ། ། དེ་ལྟར་བཞག་པ་དེ་ནི་ངེས་པར་ཕུང་པོ་ལྔའི་རང་བཞིན་སངས་རྒྱས་ལྔའི་དབྱེ་བས་ལག་པ་གཡོན་ལ་བཞག་པར་རྣལ་འབྱོར་པ་ཡིས་སློབ་དཔོན་གྱི་མན་ངག་གིས་རིག་པར་བྱའོ། །
ཚུལ་དེ་ལྟར་ཕྱག་རྒྱ་བཅིང་པའི་དོན་དུ་ཡུམ་ལྔའི་དབྱེ་བས་གཡས་ཀྱི་སོར་མོའི་མིང་གི་དབྱེ་བས་བཞག་པར་འགྱུར་ཏེ། རྒྱུ་མཚན་ཅིས་ན་ཁམས་ལྔའི་ཡོན་ཏན་གྱི་དབང་གིས་སོ་ཞེས་པ་ནི་སའི་ཡོན་ཏན་དྲིའི་དབང་གིས་མཐེ་བོང་དྲི་དང་། ཆུའི་ཡོན་ཏན་གཟུགས་ཀྱིས་མཛུབ་མོ་གཟུགས་ཏེ། རོ་མེའི་ཡོན་ཏན་གྱིས་གུང་མོ་རོ་དང་། རེག་རླུང་གི་ཡོན་ཏན་གྱིས་སྲིན་ལག་རེག་བྱ་དང་། སྒྲ་ནམ་མཁའི་ཡོན་ཏན་གྱི་དབང་གིས་མཐེའུ་ཆུང་སྒྲ་སྟེ། དེ་ལྟར་དྲི་སོགས་ལྔ་གཡས་ཀྱི་མཐེ་བོང་སོགས་སོར་མོ་རྣམས་ལ་རིམ་པས་གདགས་སོ། ། དེ་བཞིན་དུ་ཕྱག་རྒྱ་བཅིང་བ་བརྗོད་པ་གྱུར་ན་སོར་མོ་ཕན་ཚུན་བསྣོལ་ཏེ་བསྡམས་པ་རྡོ་རྗེ་བཅིང་པ་ཞེས་པར་འགྱུར་ཞིང་ཕྱག་རྒྱའི་ངེས་པ་ལ་ཡང་ཁུ་ཚུར་སོ་སོར་བཅིང་བ་བྱས་པར་གྱུར་ན། རྡོ་རྗེའི་ཁུ་ཚུར་བཅིངས་པར་འགྱུར་ཞེས་པ་ངེས་པ་སྟེ། ལག་པའི་སོར་མོ་བསྣོལ་ཏེ་བཅིངས་པ་ཁུ་ཚུར་རྡོ་རྗེ་བྱས་པའི་དེ་བཞིན་ནོ་ཞེས་གསུངས་པའི་ཕྱིར་རོ། །
ད་ནི་རྒྱལ་བའི་བདག་པོ་རྡོ་རྗེ་སེམས་དཔའི་ཕྱག་རྒྱ་གསུངས་ཏེ། འདིར་ལག་པ་གཉིས་ཀས་རྡོ་རྗེ་ཁུ་ཚུར་བཅིངས་ནས་ཁུ་ཚུར་གྱིས་མཐེ་བོང་བསྡམས་པ་དག་བརླ་གཡོན་པ་དང་གཡས་པའི་སྟེང་དུ་རྡོ་རྗེའི་གདན་རྡོ་རྗེ་སྐྱིལ་ཀྲུང་ལ་གནས་པ་ནི་རྡོ་རྗེ་སེམས་དཔའི་ཕྱག་རྒྱར་འགྱུར་རོ། ། དེ་བཞིན་དུ་མི་བསྐྱོད་པའི་ཕྱག་རྒྱ་གསུངས་ཏེ། དང་པོར་སྔར་སྐྱིལ་ཀྲུང་བཅས་ནས་སྐྱིལ་ཀྲུང་དེ་ལ་ནི་པང་པར་ལག་པ་གཡོན་པ་གན་རྐྱལ་དུ་བཞག་པར་འགྱུར་ཏེ། གཡས་པ་པུས་མོ་གཡས་པའི་ཕྱོགས་སུ་གནས་ནས་ཇི་སྲིད་ས་ལ་རེག་པའི་བར་དུ་སོར་མོ་ས་ལ་སོན་པར་གྱུར་པ་སྟེ། དེ་ལྟར་གཡས་ཀྱི་སོར་མོ་ས་ལ་རེག་པ་ནི་མི་བསྐྱོད་པའི་ཕྱག་རྒྱའོ། ། སླར་ཡང་རིམ་པ་དེ་ཉིད་ཀྱིས་རིན་ཆེན་འབྱུང་ལྡན་གྱི་ཕྱག་རྒྱ་བཅའ་སྟེ། འོན་ཀྱང་ལག་པ་གཡས་གན་རྐྱལ་ནི་ཕྱག་ན་རིན་ཆེན་གྱི་མཆོག་སྦྱིན་གྱི་ཕྱག་རྒྱའོ། ། དེ་བཞིན་དུ་རྐང་པ་སྐྱིལ་ཀྲུང་ལ་ལག་པ་གཡོན་པའི་སྟེང་དུ་ལག་པ་གཡས་པ་གན་རྐྱལ་མཉམ་པར་གནས་པ་ནི་ཕྱག་ན་པད་མ་སྟེ་སྣང་བ་མཐའ་ཡས་དག་གི་ཏིང་ངེ་འཛིན་གྱི་ཕྱག་རྒྱར་རབ་ཏུ་འགྱུར་བའོ། ། དེ་བཞིན་དུ་ལག་པ་གཡོན་པའི་མཐིལ་གན་རྐྱལ་དུ་སྐྱིལ་ཀྲུང་གི་སྟེང་དུ་བཞག་སྟེ་དེ་ལས་གཞན་པ་ལག་པ་གཡས་པའི་མཐིལ་པུས་མོ་གཡས་པའི་སྟེང་དུ་འཇིགས་པ་མེད་པ་རབ་ཏུ་སྦྱིན་པ་ནི་ཕྱག་ན་རལ་གྲི་ཞེས་པ་དོན་ཡོད་གྲུབ་པའི་མི་འཇིགས་པ་སྦྱིན་པའི་ཕྱག་རྒྱའོ། །
དེ་བཞིན་དུ་གཡས་པའི་ཁུ་ཚུར་གཡས་མིན་གྱི་ཁུ་ཚུར་ལ་བཞག་སྟེ། གཡོན་གྱི་མཛུབ་མོ་གང་ཡིན་པ་བརྐྱང་སྟེ་ངེས་པར་སླར་ཡང་གཞན་སྟེང་དུ་གཡས་པའི་ཁུ་ཚུར་བཅིངས་པའི་བུག་པ་ལ་གཡོན་གྱི་མཛུབ་མོ་རབ་ཏུ་ཞུགས་པ་འདི་ནི་རྣམ་པར་སྣང་མཛད་ཀྱི་བྱང་ཆུབ་མཆོག་གི་ཕྱག་རྒྱ་སྟེ་འདི་ནི་གསལ་བར་གནས་སྙིང་ཁར་སོན་པའོ། ། དེ་བཞིན་དུ་རྣམ་སྣང་གི་ཕྱག་རྒྱ་གཞན་པ་ཆོས་ཀྱི་འཁོར་ལོའི་ཕྱག་རྒྱ་ནི་ཞེས་རྭ་མངས་སུའོ། ། ལག་པ་གཡོན་པ་དང་གཡས་པའི་མཛུབ་མོ་མཐེ་བོང་སྦྱར་བ་གདུ་བུ་བཞིན་དུ་གྱུར་ཅིང་། གཡོན་པའི་སེན་མོ་ཟླུམ་པོ་འདུས་པ་ལ་ཞེས་འགྱུར་མངས་སུའོ། ། གཡས་པའི་སེན་མོ་འདུས་པ་སྟོན་པའི་སྦྱོར་བ་གུང་མོ་ལ་སོགས་པ་བརྐྱང་བ་མིང་མེད་དང་མཐེ་ཆུང་ཟད་སྟེང་དུའོ། ། ཞེས་པ་སྙིང་ཁའི་ཕྱོགས་སུ་ཆོས་ཀྱི་འཁོར་ལོའི་ཕྱག་རྒྱ་སྟེ། དེ་ལྟར་དེ་བཞིན་གཤེགས་པ་དྲུག་གི་ཕྱག་རྒྱ་ངེས་པའོ། ། ད་ནི་མཆོག་གི་ཕྱག་རྒྱ་གསུངས་ཏེ། འདིར་རང་གི་ལུས་ལ་གོ་ཆ་ཆེན་པོ་དགོད་པའི་དོན་དུ་ལག་པ་གཡོན་ལ་ཤིན་ཏུ་གང་བའི་དྲི་མེད་རི་བོང་འཛིན་པ་ནི་འདིར་ཨ་ཡིག་ལ་སོགས་པ་དབྱངས་བཅོ་ལྔས་མཚན་པའི་བདག་ཉིད་ཀྱི་ཟླ་བའི་དཀྱིལ་འཁོར་ཏེ་ལག་པ་གཡོན་ལ་ཆ་ཤས་ཀུན་ཤིན་ཏུ་གང་བའི་དྲི་མ་མེད་པའི་རི་བོང་འཛིན་པ་ཆ་བཅོ་ལྔ་ཡོངས་སུ་རྫོགས་པའོ། །
དེ་ལ་ཨ་ཨི་རྀ་ཨུ་ལྀ། ཨ་ཨེ་ཨར་ཨོ་ཨལ། ཧ་ཡ་ར་ཝ་ལ་ཞེས་པ་ནི་དབྱངས་ཐུང་ངུ་བཅོ་ལྔ་རྣམས་སོ། ། དེ་བཞིན་དུ་ལག་པ་གཡས་ལ་རྡོ་རྗེ་ཉི་མ་དབྱངས་བཅོ་ལྔའི་བདག་ཉིད་ཀྱི་མཚན་མ་ཅན་ཏེ། ལཱ་ཝཱ་རཱ་ཡཱ་ཧཱ་ཨཱལ་ཨཽ་ཨཱར་ཨཻ་ཨཱ་ལཱྀ་ཨཱུ་རཱྀ་ཨཱི་ཨཱ་ཞེས་པ་ནི་དབྱངས་རིང་པོ་བཅོ་ལྔ་སྟེ་དེས་ཡང་དག་པར་གང་པའི་ཉི་མའོ། ། ཉི་མ་དང་ཟླ་བ་འདི་དག་ཡང་དག་པར་སྦྱར་བ་ལ་གནས་པ་ལས་རྡོ་རྗེ་འཇིགས་བྱེད་དེ་དྲག་པོའི་རྡོ་རྗེ་གདེངས་པ་ཁྲོ་བོ་ལས་སྐྱེས་ཞེས་པ་ཧཱུྃ་ཡིག་ལས་སྐྱེས་པ་རྩེ་མོ་ལྔ་པའི་རྡོ་རྗེ་ཁ་གྱེས་པ་ནི་བསྒོམ་ལ། དེ་ནས་འཆད་པར་འགྱུར་བའི་རྡོ་རྗེ་ཕྱག་རྒྱས་ཡན་ལག་ཐམས་ཅད་ལ་རེག་པར་བྱ་སྟེ་ཇི་ལྟར་ན་རྡོ་རྗེ་གདེངས་པ་བསྒོམས་ལ། དེ་ནས་འཆད་པར་འགྱུར་བའི་ཞེས་འགྱུར་མངས་སུའོ། ། ཅོད་པན་དང་བཅས་ཞེས་པ་གཙུག་ཏོར་དང་བཅས་པའི་མགོ་ནས་བརྩམས་ཏེ་རྐང་པའི་མཐར་ཞེས་པ་རྐང་པའི་སེན་མོའི་མཐར་ཐུག་པ་ཉིད་དུ་རེག་པར་བྱའོ། ། འདི་ནི་དཀྱིལ་འཁོར་གྱི་ལྷ་རྣམས་ཀྱི་རྒྱལ་པོ་དུས་ཀྱི་འཁོར་ལོའི་དཔལ་ལྡན་མཆོག་གི་ཕྱག་རྒྱ་སྟེ་བགེགས་ཐམས་ཅད་བསྲུང་ཞིང་སྡིག་པའི་དྲི་མ་མཐའ་དག་འཕྲོག་པར་བྱེད་པའོ། །
དེ་བཞིན་དུ་ཕྱག་རྒྱ་འདི་ཡིས་གང་ཞིག་ཅུང་ཟད་བཟུང་བར་བྱ་བའི་དངོས་པོ་ས་སྐྱེས་ཆུ་སྐྱེས་ཀྱི་སེམས་ཅན་གྱི་དམ་ཚིག་རྣམས་དང་། མངལ་སྐྱེས་སམ་དྲོད་གཤེར་ལས་སྐྱེས་པའི་སེམས་ཅན་གྱི་དམ་ཚིག་རྣམས་སམ། སོགས་པའི་སྒྲས་རུལ་བ་ནི་གཤེར་བ་ཞེས་རྭས་འདོན་པས། གཤེར་བ་ལས་སྐྱེས་པའི་དམ་ཚིག་ཁུ་བའི་རིགས་དག་གམ། དེ་བཞིན་དུ་བཟའ་བ་དང་བཏུང་བ་དང་བརྩོན་འགྲུས་དག་པ་དོན་གྲུབ་ཀྱི་དམ་ཚིག་དང་བཅས་ཏེ། ཤ་དང་བཅས་པའི་དམ་ཚིག་གི་རྫས་རྣམས་ནི་འཆད་པར་འགྱུར་བའི་ཕྱག་རྒྱའི་རིམ་པས་སྦྱང་བ་དང་རྟོགས་པའམ་སྤེལ་བ་དང་རབ་ཏུ་མང་པོར་པར་བར་བྱའོ། ། དེ་བཞིན་དུ་བླ་མ་དང་ནི་ཞབས་དག་ལ་ཡང་སྟེ་བླ་མའི་གྲིབ་མ་དང་ནི་ལྷའི་སྐུ་ལ་རང་གི་ཞབས་ཏེ་རྐང་པ་དག་བགྲོད་པའི་དོན་དུ་ཕྱག་རྒྱ་དེས་རང་གི་རྐང་པ་ལ་རེག་པར་བྱའོ། ། གཞན་ཡང་བྱ་བ་གང་དང་གང་ལ་ཉེ་བར་སྦྱོར་བར་འགྱུར་བའི་དངོས་པོ་གང་ཡིན་པ་ལ་ཕྱག་རྒྱ་དེ་སྦྱར་ཏེ། དེ་ཡང་ཡོན་ཏན་དབང་གིས་ཞེས་པ་སྙིང་སྟོབས་དང་རྡུལ་དང་མུན་པའི་ཡོན་ཏན་གྱིས་དབང་གི་སྐུ་གསུང་ཐུགས་ཀྱི་ཕྱག་རྒྱ་དང་དྲི་ལ་སོགས་པ་ཡུལ་ལྔ་ཉིད་ཀྱི་ཡོན་ཏན་གྱི་དབང་གིས་གང་ལ་བྱ་བའི་དངོས་པོ་དེ་དང་དེ་ལ་ནི་དེའི་རིགས་ཀྱི་ཕྱག་རྒྱ་དེ་དང་དེས་རེག་ནས་ལས་དེ་ལ་སྦྱར་བར་བྱའོ། ། ས་གཞི་ལ་སོགས་པ་ལ་དཀྱིལ་འཁོར་བྱ་བའི་དོན་དང་།
ལྷའི་སྐུ་ལ་སོགས་པ་ལ་རྐང་པ་བགྲོད་པའི་དོན་དུ་ཡང་རྣལ་འབྱོར་པས་གོང་གི་ཕྱག་རྒྱ་འདི་ཡིས་བསྣུན་པ་སྟེ་རེག་ནས་བགྲོད་པར་བྱ་སྟེ། མཆོག་གི་ཕྱག་རྒྱ་བཅིང་བའི་ཆོ་གའོ། ། ད་ནི་ཁྲོ་བོའི་མགོན་པོའི་ཕྱག་རྒྱ་གསུངས་ཏེ། འདིར་ལག་པ་དག་གིས་རྡོ་རྗེ་བཅིངས་པ་ཡིས་ནི་ཞེས་པ་ལ་འདིར་ལག་པ་གཡས་པ་ལག་པ་གཡོན་པའི་མཁྲིག་མའི་སྟེང་དུ་སོན་ནས་གཡོན་པའི་མཁྲིག་མའི་རྒྱབ་གཡས་པའི་འོག་ཏུ་ཞུགས་ཏེ་གཡོན་པའི་དཔུང་པ་དང་ཉེ་བའི་དཔུང་པ་དང་མཁྲིག་མའི་མཚམས་ཀྱི་སྟེང་དུ་རྡོ་རྗེ་ཁུ་ཚུར་གྱིས་གནས་སོ། ། འདིར་དཔུང་པ་དང་མཁྲིག་མའི་མཚམས་ཀྱི་སྟེང་དུ་ཞེས་འབྲོས་སོ། ། དེ་བཞིན་དུ་ལག་པ་གཡོན་པའི་ཡང་རྡོ་རྗེ་ཁུ་ཚུར་བཅིངས་པས་གཡས་ཀྱི་ཉེ་བའི་དཔུང་པ་དང་མཁྲིག་མའི་སྟེང་དུ་གནས་ཏེ། དེ་ནི་ངེས་པར་ཁྲོ་བོའི་མགོན་པོ་ཆེན་པོའི་ཕྱག་རྒྱར་འགྱུར་རོ་ཞེས་པ་རྡོ་རྗེ་ཤུགས་ཀྱི་ཕྱག་རྒྱའོ། ། དེ་བཞིན་དུ་མཛུབ་མོ་ཐོག་མཐའ་བཅིངས་ཤིང་ཞེས་པ་ནི་འདིར་མཛུབ་མོ་དག་ཕན་ཚུན་ལྕགས་ཀྱུར་བཅིངས་ཤིང་མཐའ་ཞེས་པ་མཐེ་ཆུང་གཉིས་པོ་དག་ལྕགས་ཀྱུར་བཅིངས་ཏེ་ལག་པའི་རྒྱབ་སྦྱར་ནས་ཁུ་ཚུར་བཅིངས་ལ་མཐེ་བོང་དག་ཁུ་ཚུར་གྱི་ནང་དུ་བསྡམ་པར་བྱའོ། ། དེ་ལྟར་ཕྱག་རྒྱ་དེ་ནི་གཙོ་བོ་སྲིད་པ་གསུམ་ལས་རྣམ་པར་རྒྱལ་བའི་ཞེས་པ་འཇིག་རྟེན་གསུམ་ལས་རྣམ་པར་རྒྱལ་བའི་ཕྱག་རྒྱ་སྟེ་གནས་སྙིང་ཁར་གནས་པའོ། ། ཕྱག་གི་མཚན་མའི་རྣམ་པའི་ཕྱག་རྒྱ་དག་ཀྱང་རྡོ་རྗེ་ཤུགས་ཀྱི་ཕྱག་ལྷག་མའི་ཕྱག་རྒྱ་རྣམས་ཏེ།
དེ་དག་ནི་རབ་ཏུ་གསལ་ཞིང་ངེས་པ་ཁོ་ནར་འཁོར་གྱི་ལྷ་དང་ལྷ་མོ་རྣམས་ཀྱི་ཕྱག་རྒྱའོ། ། དེ་བཞིན་དུ་ཀླུ་རྣམས་ཀྱི་ཕྱག་རྒྱ་ནི། ལག་པ་དག་གིས་རྡོ་རྗེ་བཅིངས་ལ་ཞེས་པ་སྟེ་འདིར་གཡོན་པའི་དཔུང་པ་དང་ཉེ་བའི་དཔུང་བའི་ཚོགས་ཀྱི་སྟེང་དུ་གཡས་པའི་དཔུང་བ་དང་ཉེ་བའི་དཔུང་པའི་ཚིགས་བཅིངས་པ་ལས་གཡོན་པའི་ལག་པ་ཉེ་བའི་དཔུང་པའི་ཚིགས་འོག་ནས་བསྐོར་ཏེ་གཡས་པའི་ལག་པ་དང་ཉེ་བའི་དཔུང་པའི་ཚིགས་ཀྱི་སྟེང་དུ་བཞག་སྟེ་ལག་པ་གཡོན་པ་དང་གཡས་པའི་མཐེ་བོང་གཉིས་རྩེ་སྤྲད་ནས་སོར་མོ་ལྷག་མ་རྣམས་བརྐྱང་བ་གཡོ་བ་དང་བཅས་པའི་སྦྲུལ་གྱི་གདེངས་ཀའི་རྣམ་པ་དག་གོ ། དེ་ལྟར་གཡོ་བ་དང་བཅས་པའི་གདེངས་ཀའི་རྣམ་པ་དེ་ནི་གདེངས་ཅན་ཀླུ་རྣམས་ཀྱི་ཕྱག་རྒྱར་འགྱུར་བ་སྟེ་གཡས་ཕྱོགས་ཀྱིའོ། ། དེ་བཞིན་དུ་དེ་ལས་བཟློག་པ་ལག་པ་གཡས་པ་གཡས་སུ་བསྐོར་ནས་གཡོན་གྱི་མཐེ་བོང་དང་རྩེ་སྤྲད་པས་ཀྱང་གཡོན་གྱི་གདེངས་ཅན་གྱི་ཕྱག་རྒྱར་རིག་པར་བྱའོ། ། ད་ནི་མཐེ་བོང་ཞེས་པ་ལ་སོགས་པའི་རྡོ་རྗེ་ཤུགས་ཀྱི་ཕྱག་གི་མཚན་མའི་ཕྱག་རྒྱ་རྣམས་གསུངས་ཏེ། འདིར་གཡས་དང་པོའི་རྡོ་རྗེ་རྩེ་ལྔ་པའི་ཕྱག་རྒྱ་ལ་ལག་པའི་མཐིལ་སྦྱར་བ་བྱས་ནས་མཐེ་བོང་དག་སྦྱར་ཞིང་མཐེའུ་ཆུང་གཉིས་སྦྱར་ཏེ། དེ་དག་པད་མའི་འདབ་མ་དང་མཚུངས་པར་བྱས་ལ་གུང་མོ་གཉིས་རྩེ་མཉམ་པར་སྤྲད་ནས་དབུས་སུ་བརྐྱང་སྟེ། མཛུབ་མོ་གཉིས་ནི་གུང་མོ་དེ་དག་གི་རྒྱབ་ཀྱི་ཆར་ཕྱེད་འཁྱོག་པ་ཟླ་བ་ཕྱེད་པའི་རྣམ་པར་སྦྱར་བ་དང་། མིང་མེད་གཉིས་འོག་ཏུ་བསྐུམས་པ་རང་གི་ལག་མཐིལ་དུ་སོན་པར་གྱུར་པ་དེ་ལྟར་བྱས་པའི་ཕྱག་རྒྱ་འདི་ནི་རྡོ་རྗེ་རྩེ་མོ་ལྔ་པར་འགྱུར་ཏེ།
གཉིས་སུ་མེད་པའི་ཡེ་ཤེས་ཀྱི་རྡོ་རྗེ་ཅན་སློབ་དཔོན་གྱིས་བསྟན་པར་བྱ་བའི་ཕྱག་རྒྱའོ། ། ཞེས་པ་སྟེ། རྡོ་རྗེ་ཅན་གྱི་བསྟེན་པར་བྱ་ཞེས་འགྱུར་མངས་སུའོ། ། སྔར་གསུངས་པའི་མཆོག་གི་ཕྱག་རྒྱ་ཡང་འདིའོ། ། དེ་བཞིན་དུ་རྡོ་རྗེ་རྩིབས་ཀྱི་སྟེ་རྭའི་རྣམ་པར་སོར་མོ་ལྔ་པོ་རྣམས་བྱ་སྟེ། ཇི་ལྟར་ན་ལག་པ་གཉིས་ཀའི་མཐིལ་ལ་གནས་པའི་གུང་མོ་དབུས་མཐེ་བོང་དང་། ལ་སོགས་པས་མཛུབ་བོ་སོགས་སོར་མོ་གཞན་མཐའ་དག་རྣམས་ཕྱོགས་ཕྱོགས་སུ་འགྲེང་བ་ཞེས་པ་ནི་རྡོ་རྗེའི་ཕྱག་རྒྱ་གཞན་ཏེ། རྡོ་རྗེ་ཤུགས་སམ་དུས་ཀྱི་འཁོར་ལོ་ཤེས་རབ་ལ་འཁྱུད་པའི་ཚེ་རྡོ་རྗེའི་མཚན་མའི་ཕྱག་རྒྱ་བསྟན་པའི་དོན་དུ་བྱའོ། ། དེ་བཞིན་དུ་ལག་པ་གཉིས་ནི་རྡོ་རྗེ་བཅིངས་པ་སྔ་མ་བཞིན་དུ་བྱས་པའི་རྡོ་རྗེ་ཁུ་ཚུར་གྱིས་རྡོ་རྗེའི་ཕྱག་རྒྱར་འགྱུར་ཏེ། ཁུ་ཚུར་གཡས་པ་སྟེང་དུ་བྱས་ཤིང་།
གཡོན་པ་གང་ཡིན་པ་འོག་ཏུ་བྱས་པ་དང་བཅས་པའི་ཁུ་ཚུར་དག་གིས་རྡོ་རྗེ་དྲིལ་བུའི་ཕྱག་རྒྱར་འགྱུར་རོ། ། རྡོ་རྗེ་དྲིལ་བུ་ཞེས་རྭས་སོ། ། འདིར་ཡང་སྔར་གྱི་རིགས་པས་ཡུམ་ལ་འཁྱུད་པའི་དྲིལ་བུའི་ཕྱག་རྒྱ་ནི་ཁུ་ཚུར་གཡོན་པ་བརྐྱངས་པས་བྱའོ། ། དེ་བཞིན་དུ་ཁུ་ཚུར་ཕྱེད་པ་སྟེ་མིང་མེད་དང་། མཐེའུ་ཆུང་གི་ཁུ་ཚུར་གྱི་ནང་དུ་མཐེ་བོང་ཆུད་པར་བྱའོ། ། དེ་ལྟར་ཁུ་ཚུར་ཕྱེད་པར་བྱས་པའི་མཛུབ་མོ་དང་ནི་གུང་མོ་བརྩེགས་ཏེ་སྦྱར་བ་མདའ་དང་མཚུངས་པར་བརྐྱངས་པ་དག་ཀྱང་རལ་གྲི་རྣོན་པོའི་ཕྱག་རྒྱར་འགྱུར་ཞེས་པ་སྟེང་དུ་ཕྱར་བ་ནི་ཞེས་འགྱུར་མངས་སུ་སྟེ། རལ་གྲིའི་ཕྱག་རྒྱའོ། ། དེ་བཞིན་དུ་མཐེ་བོང་མཐེ་ཆུང་གིས་མནན་པའི་ཁུ་ཚུར་ཕྱེད་པ་དང་། མཛུབ་མོ་ལ་སོགས་པ་ཞེས་པ་མཛུབ་མོ་དང་གུང་མོ་དང་མིང་མེད་རྣམས་རྩེ་གསུམ་གྱི་རྣམ་པར་སླར་ཡང་བཀྲམ་པ་ནི་སོ་སོར་ཕྲལ་བ་དག་སྟེ། རྭས་ཕྲལ་བ་ཞེས་དང་།
འགྱུར་མངས་སུ་མ་འབྱར་བ་ཞེས་སོ། ། དེ་ལྟ་བུའི་ཁུ་ཚུར་ཕྱེད་པ་ཡིས་ནི་རྩེ་གསུམ་གྱི་ཕྱག་རྒྱ་སྟེ་འདི་ནས་བརྩམས་ཏེ་འོག་གི་གཞུང་ཐམས་ཅད་དུ་ཕྱག་རྒྱ་ལ་ཞེས་པ་ཕྱག་གིས་གཟུང་བྱའི་ཡུལ་ཕྱག་མཚན་གྱི་དོན་ལ་བདུན་པ་གནས་གཞིའི་ཚིག་སྦྱར་བའོ། ། དེ་བཞིན་དུ་དཔལ་ལྡན་གྲི་གུག་གི་ཕྱག་རྒྱ་ནི་ཁུ་ཚུར་བཅིངས་ཤིང་དཔལ་ལྡན་མཐེ་ཆུང་ཟླ་བ་ཕྱེད་པའི་རྣམ་པར་བྱས་པ་ནི་ཡེ་ཤེས་ཀྱི་མཚན་མའི་ཕྱག་རྒྱ་ཡིན་པས་གདུལ་དཀའ་བ་འཕོ་བའི་བག་ཆགས་རྣམས་འཇིག་པར་བྱེད་པའི་ཕྱག་རྒྱར་འགྱུར་ཞེས་པ་ནི་གྲི་གུག་གི་ཕྱག་རྒྱའོ། ། དེ་བཞིན་དུ་རྣ་བའི་སྟེང་དུ་ཁུ་ཚུར་བཅིངས་ཤིང་མཐེ་བོ་ནི་གུང་མོའི་སྟེང་དང་མཛུབ་མོའི་འོག་ཏུ་བཞག་པར་འགྱུར་བ་ནི་མདའི་མཆོག་གི་ཕྱག་རྒྱ་ལ་ཞེས་པ་ནི་མདའི་ཕྱག་རྒྱའོ། ། དེ་བཞིན་ཉིད་དུ་ལྕགས་ཀྱུའི་ཕྱག་རྒྱ་ལ་རྡོ་རྗེ་ཁུ་ཚུར་བཅིངས་ཤིང་མཛུབ་མོ་ཁུ་ཚུར་གྱི་སྟེང་དུ་ལྕགས་ཀྱུའི་རྣམ་པར་ཤིན་ཏུ་འཁྱོག་པར་བཞག་པ་ནི་མི་བདག་ལྕགས་ཀྱུའི་ཕྱག་རྒྱའོ། ། དེ་བཞིན་དུ་སོར་མོའི་རྩ་བར་མཐེ་ཆུང་མཐེ་བོང་དག་གིས་ཁུ་ཚུར་ཕྱེད་པ་རལ་གྲིའི་ཕྱག་རྒྱ་ལྟ་བུ་དང་། མཛུབ་མོ་དང་མིང་མེད་འོག་ཏུ་མཐེ་བོའི་སྟེང་དུ་མདའ་དང་མཚུངས་པར་སྦྱར་ཞིང་དེ་དག་གི་སྟེང་དུ་གུང་མོ་ཡང་ནི་མདུང་ལ་ཞེས་པ་མདུན་ལྟར་ཞེས་འགྱུར་མངས་སུ་སྟེ། མདུང་ལྟར་བརྐྱངས་པ་སྟེ། དེ་ལྟར་མདུང་གི་ཕྱག་རྒྱའོ། ། དེ་བཞིན་དུ་མདུན་གྱི་ཐད་ཀར་དྲང་པོར་ཁུ་ཚུར་བྱས་པ་དང་དཔུང་པ་ཐད་ཀར་རབ་ཏུ་བརྐྱང་བ་དབྱུག་པའི་ཕྱག་རྒྱ་ལ་བྱ་སྟེ།
དེ་ལྟར་དབྱུག་པའི་ཕྱག་རྒྱར་འགྱུར་རོ། ། དེ་བཞིན་དུ་ཤིན་ཏུ་མཉམ་པའི་ལག་མཐིལ་ལས་ཞེས་འགྱུར་མངས་སུ་འདོན་པ་ལྟར་སོར་མོ་ཤིན་ཏུ་མཉམ་པའི་ལག་མཐིལ་ལས་སྟེང་དུ་མཐེ་བོ་རབ་ཏུ་བརྐྱང་ཞིང་། ཐད་ཀ་སྟེ་འཕྲེད་ཀྱི་ཞེས་འགྱུར་མངས་སུ་འདོན་པ་ལྟར། ཆར་མཛུབ་མོ་ལ་སོགས་པ་བཞི་མཉམ་པར་སྦྱར་བ་བརྐྱང་སྟེ། དེ་ལྟར་དགྲ་སྟའི་ཕྱག་རྒྱར་འགྱུར་རོ། ། དེ་བཞིན་དུ་མགོ་བོ་གཡས་གཡོན་གྱི་སྟེང་དུ་ཁུ་ཚུར་གཉིས་དང་ཁུ་ཚུར་གཉིས་ཀྱི་སྟེང་དུ་ཡང་མཛུབ་མོ་བརྐྱང་བར་འགྱུར་ཏེ། ལྷ་མིན་གླང་ཆེན་སྣ་ཆེན་ནི་ལོག་འདྲེན་ཏེ་ཚོགས་བདག་གོ ། དེའི་པགས་པ་དག་འཛིན་པའི་ཕྱག་རྒྱ་ལ་བྱའོ། ། ཞེས་པ་གླང་པོ་ཆེའི་སྣ་ཅན་གྱི་ལྕགས་ཀྱུའི་ཕྱག་རྒྱའོ། ། དེ་བཞིན་དུ་གླང་པོ་ཆེའི་མཆེ་བའི་ཕྱག་རྒྱ་ལྔ་ནི་ལག་པ་གཉིས་ཀའི་མཐིལ་དུ་ཁུ་ཚུར་བཅིངས་ཤིང་མཐེ་ཆུང་ཟླ་བ་ཕྱེད་པའི་རྣམ་པ་ཅན་གྱི་ལག་པ་གཡས་པ་དང་།
གཡས་མིན་གཡོན་མིན་ཁར་བསྟན་པར་བྱ་སྟེ། དེ་ལྟར་གླང་ཆེན་མཆེ་བའི་ཕྱག་རྒྱའོ། ། དེ་རྣམས་ནི་རྡོ་རྗེ་ཤུགས་ཀྱི་ལག་པ་སྟེ་ཕྱག་གཡས་ཀྱི་མཚན་མའི་ཕྱག་རྒྱ་དང་གླང་པོ་ཆེའི་པགས་པ་དང་མཆེ་བའི་ཕྱག་རྒྱའི་ངེས་པའོ། ། ད་ནི་ལག་པ་སྟེ་ཕྱག་གཡོན་པའི་མཚན་མའི་ཕྱག་རྒྱ་གསུངས་ཏེ། དེ་བཞིན་དུ་ཁེ་ཊ་ཀལ་ཏེ་ཕུབ་ལ་དཔུང་པ་གཡོན་པ་ཐད་ཀར་རབ་ཏུ་བརྐྱངས་ཤིང་ལག་པའི་མཐིལ་ནས་སྟེང་དུ་སོན་པ་མི་འཇིགས་པ་སྐྱབས་སྦྱིན་གྱི་ལག་མཐིལ་ལྟ་བུར་བྱ་བར་འགྱུར་ཏེ། དེ་ལྟར་ཕུབ་ཀྱི་ཕྱག་རྒྱའོ། ། དེ་བཞིན་དུ་ཁ་ཊྭཱཾ་ག་ལ་ཁུ་ཚུར་བུག་པ་ཅན་དུ་བྱ་བར་འགྱུར་ཏེ། དེ་ཡང་མཛུབ་མོ་དང་གུང་མོ་དང་མིང་མེད་རྣམས་ལ་མཐེ་བོ་སྦྱར་ཏེ། ངེས་པ་ཉིད་དུ་མཐེ་ཆུང་ཕྲག་པའི་སྟེང་དུ་བརྐྱང་བ་ཞེས་པ་རྭས་སོ། ། དོན་ནི།
མཐེ་ཆུང་བརྐྱང་སྟེ་མཐེ་བོང་གུང་མཛུབ་གསུམ་གྱིས་མནན་པའི་ཁུ་ཚུར་གཡས་སུ་བསྐོར་ནས་ཕྲག་པའི་སྟེང་དུ་བཞག་པ་སྟེ། དེ་ལྟར་ཁ་ཊྭཱཾ་གའི་ཕྱག་རྒྱའོ། ། དེ་བཞིན་དུ་དཔལ་ལྡན་ཐོད་པ་ལ་སོར་མོ་བུག་པ་མེད་པའི་ལག་པ་པད་འདབ་ལྟ་བུ་སྟེང་དུ་སྟེ་གན་རྐྱལ་དུ་བྱས་པའི་ཐོད་པའི་ཕྱག་རྒྱའོ། ། དེ་བཞིན་དུ་གཞུ་ལ་ངེས་པར་དཔུང་པ་གཡོན་རབ་ཏུ་བརྐྱང་བའི་ལག་པ་གན་རྐྱལ་དུ་བྱས་པའི་ཁུ་ཚུར་དུ་འགྱུར་ཏེ། དེ་ལྟར་གཞུའི་ཕྱག་རྒྱའོ། ། དེ་བཞིན་དུ་གཡོན་པའི་ཁུ་ཚུར་གྱི་སྟེང་དུ་གུང་མོ་དག་གི་ཚིགས་དབུས་མར་ནི་མཛུབ་མོ་འཁྱོག་པ་བཀུག་པ་ཀུན་ཏུ་བསྟེན་པར་འགྱུར་ཏེ། གུང་མཛུབ་གཉིས་ཀྱི་དབུས་སུ་བུག་པ་དང་བཅས་པའོ། ། དེ་ལྟར་བྱས་པ་ནི་ངེས་པར་རྡོ་རྗེ་ཞགས་པའི་ཕྱག་རྒྱ་སྟེ། འདི་ནི་ལག་པ་གཅིག་གཡོན་གྱི་ཞགས་པའི་ཕྱག་རྒྱ་གཡས་སུ་ལྕགས་ཀྱུའི་ཕྱག་རྒྱ་འབྱུང་བ་ལ་བྱའོ། ། གཞན་ནི་ལག་པ་གཉིས་ཀྱིས་ཅིག་ཅར་གྱིས་ཞགས་པའི་ཕྱག་རྒྱ་བྱེད་པ་སྟེ།
ཆུ་ལྷ་ལ་སོགས་པའི་ལྷའི་ཕྱག་གཡས་གང་དུ་རྡོ་རྗེ་ལྕགས་ཀྱུ་མ་མཐོང་བ་གཉིས་ཀས་ཞགས་པ་འཛིན་པ་ལ་བྱའོ། ། དེ་ལྟར་ཞགས་པའི་ཕྱག་རྒྱའོ། ། དེ་བཞིན་དུ་ལག་པ་གཡོན་པའི་སོར་མོ་ལྔ་སྦྱར་བ་སྟེ་འདུས་པའི་སོར་མོ་ལྔ་པོ་རྣམས་ཀྱི་དབུས་སུ་གུང་མོ་བྱས་པ་ལྷག་པར་མཐོ་བར་བཞག་པ་ནི་རིན་པོ་ཆེའི་ཕྱག་རྒྱའོ་ཞེས་འགྱུར་མངས་སུའོ། ། ལག་པ་གཡོན་པའི་པདྨའི་ཕྱག་རྒྱ་ལ་མཐེ་བོང་དང་། མཐེའུ་ཆུང་སྦྱར་ཏེ་འདབ་མ་གཅིག་ཏུ་བྱ་ཞིང་མཛུབ་མོ་ལ་སོགས་པ་ནི་ཕྱོགས་རྣམས་སུ་ཕྱེ་བའོ། ། མི་བདག་དེ་ལྟར་སོར་མོ་རྣམས་རྣམ་པར་ཕྱེ་བ་པདྨ་འདབ་མ་བཞི་པ་ལྟ་བུ་སྟེ། ལག་པ་གཉིས་ཀ་འདུས་པ་དག་གིས་པདྨ་འདབ་མ་བརྒྱད་པའི་ཕྱག་རྒྱར་འགྱུར་རོ། ། དེ་ལྟར་པདྨའི་ཕྱག་རྒྱའོ། ། དེ་བཞིན་དུ་ཌ་མ་རུ་ལ་གུང་མོ་དང་མིང་མེད་དག་གིས་ཁུ་ཚུར་བཅིངས་ཤིང་མཛུབ་མོ་ལྕགས་ཀྱུའི་རྣམ་པར་མཐེ་བོའི་སེན་མོའི་སྟེང་དུ་སྦྱར་ཏེ་མཐེའུ་ཆུང་ཕྱེད་འཁྱོག་པར་བྱས་པའོ། ། དེ་བཞིན་དུ་ཐོ་བ་ལ་ཁུ་ཚུར་བཅིངས་པའོ། །
འཁོར་ལོ་ལ་སོར་མོ་ཐམས་ཅད་རྩིབས་ཀྱི་རྣམ་པར་རབ་ཏུ་བརྐྱང་བ་ལག་པ་གཅིག་གཡོན་པས་སྟོན་པ་ལ་བྱ་སྟེ་ལག་པ་གཉིས་ཀས་འཁོར་ལོའི་ཕྱག་རྒྱ་སྟོན་ན་ལག་པ་གཉིས་ཀའི་མཐིལ་སོར་མོ་དང་བཅས་པ་མཉམ་པར་སྦྱར་ནས་རབ་ཏུ་བརྐྱང་བའོ། ། དེ་བཞིན་དུ་མཛུབ་མོ་དང་མཐེ་བོ་དག་སྦྱར་བར་འགྱུར་ཏེ་མཐེ་བོའི་འོག་ཏུ་མཐེ་ཆུང་ལ་སོགས་པ་སོར་མོ་གཞན་གསུམ་ཁུ་ཚུར་དུ་བྱས་པ་དང་མཐེ་བོང་མཛུབ་མོ་སྦྱར་ཏེ་རབ་ཏུ་བརྐྱང་བ་དང་ཆུ་ན་རྒྱུ་བ་དུང་གི་ཕྱག་རྒྱའོ། ། མེ་ལོང་གི་ཕྱག་རྒྱ་ལ་ནི་སྔོན་ཏེ་མདུན་དུ་ཕྱོགས་ཤིང་སོར་མོ་ཤིན་ཏུ་མཉམ་པའི་ལག་མཐིལ་བསྟན་པར་འགྱུར་ཏེ་སོར་མོ་རྣམས་བུག་པ་མེད་པའོ། ། གཡོན་པའི་མེ་ལོང་གི་ཕྱག་རྒྱའོ་ཞེས་རྭས་སོ། ། དེ་བཞིན་དུ་མཛུབ་མོ་དང་པོར་བྱས་ནས་མཐེའུ་ཆུང་གི་མཐར་ཐུགས་པ་གཅིག་ལ་གཅིག་རྟེན་ཞིང་འཁྱོག་པ་སྟེ་དང་པོར་མཐེ་བོ་ལ་ནི་སྟེང་དུ་མཛུབ་མོ་འཁྱོག་པོ་ཟླུམ་པོའི་རྣམ་པའོ། ། དེའི་སྟེང་དུ་གུང་མོའོ། ། ལ་སོགས་པའི་གུང་མོའི་སྟེང་དུ་མིང་མེད་དོ། ། མིང་མེད་ཀྱི་སྟེང་དུ་མཐེའུ་ཆུང་ངོ་། ། དེ་ལྟར་རིམ་པར་ཡོངས་སུ་བཀོད་པ་ལྕགས་སྒྲོག་གི་ཕྱག་རྒྱའོ། ། དེ་བཞིན་དུ་ཚངས་པའི་མགོ་བོའི་ཕྱག་རྒྱ་ལ་ནི་མཐེ་བོ་ལ་སོགས་པ་བཞི་པོ་ཕན་ཚུན་མཉམ་པར་སྦྱར་བས་གདོང་གི་དབྱིབས་དང་མཚུངས་ཤིང་འོག་ཏུ་སོར་མོའི་གདོང་རྩེ་མོ་རྣམས་བསྟན་པ་སྟེ་མཐེའུ་ཆུང་བསྐུམ་པ་ནི་ཚངས་པའི་མགོ་བོའི་ཕྱག་རྒྱའོ། །
དེ་བཞིན་དུ་ལག་པ་གཉིས་དག་གིས་དུང་གི་ཕྱག་རྒྱ་སྦྱར་བ་ཅོད་པན་གྱི་ཕྱག་རྒྱ་ཉིད་དུ་འགྱུར་ཏེ། སྟེང་དུ་མཛུབ་མོ་གཉིས་སྦྱར་ཏེ་བརྐྱང་བའོ། ། ལག་པ་གཉིས་ཀའི་མཐིལ་བསྣོལ་བ་མི་མཉམ་པར་བསྟན་ཏེ། ལག་པ་གཉིས་ཀ་དག་གིས་རྒྱབ་ཏུ་སོར་མོ་ལྔ་པོ་རྣམས་གཅིག་ཏུ་སྦྱར་བ་སྟེ་བཅིང་པ་དག་ཀྱང་རྣ་རྒྱན་ལ་བྱ་སྟེ་རྣ་རྒྱན་གྱི་ཕྱག་རྒྱའོ། ། དེ་བཞིན་དུ་རྡོ་རྗེ་བསྡམས་པ་བརྐྱང་སྟེ་ལག་པའི་རྒྱབ་ཏུ་སོར་མོ་རྣམས་ནི་རིམ་པར་ཡོངས་སུ་བཀོད་པ་སྟེ། སྤེལ་ཞིང་གཅིག་ལ་གཅིག་བཅིངས་པ་ནི་ཞེས་འགྱུར་མངས་སུ་འདོན་པ་ལྟར་མགུལ་པའི་རྒྱན་ལ་སྟེ། དེ་ལྟར་མགུལ་རྒྱན་གྱི་ཕྱག་རྒྱའོ། ། དེ་བཞིན་དུ་སྐེ་རགས་ལ་ལག་པ་གཡོན་པ་དང་གཡས་པ་གཉིས་ཀ་དག་གིས་སོར་མོ་གསུམ་ནི། མིང་མེད་དང་གུང་མོ་དང་མཛུབ་མོ་དང་སྟེ་སོར་མོ་དེ་རྣམས་ཕན་ཚུན་རྩེ་མོར་འདུས་པ་སྟེ་སྦྱར་ཞིང་ཐོག་མཐའ་བསྐུམ་པ་དག་སྟེ་མཐེའུ་ཆུང་དང་མཐེ་བོས་ཁུ་ཚུར་བཅིངས་པ་ནི་སྐེ་རགས་ཀྱི་ཕྱག་རྒྱའོ། ། དེ་བཞིན་དུ་ལག་པ་གཉིས་ཀའི་མཐེ་བོང་གཉིས་དག་དང་གུང་མོ་གཉིས་པོ་སྦྱར་ཏེ་དེ་དག་གིས་ཟླུམ་སྐོར་ལྟ་བུར་བྱས་ཤིང་།
སོར་མོ་ལྷག་མ་རྣམས་ཀྱིས་ཁུ་ཚུར་བཅིངས་པ་ནི་རྐང་གདུབ་ལ་བྱ་སྟེ་རྐང་གདུབ་ཀྱི་ཕྱག་རྒྱའོ། ། དེ་བཞིན་དུ་དཔུང་རྒྱན་ནམ་གདུ་བུ་ཟུང་ལ་ཡང་མཐེ་བོ་དང་། མཛུབ་མོ་ཕན་ཚུན་སྦྱར་བ་ཞེས་རྭ་འབྲོ་སྟེ། སྔ་མའི་རིགས་པས་འདི་ཉིད་ལེགས་སོ། ། ཟླུམ་སྐོར་ལྟ་བུར་བྱས་པ་དག་ཏུ་འགྱུར་ཞེས་པ་སྟེ་བཅོམ་ལྡན་འདས་དུས་ཀྱི་འཁོར་ལོའི་ཕྱག་གི་མཚན་མའི་ཕྱག་རྒྱ་ངེས་པའོ། ། ད་ནི་མཐེ་བོ་ཞེས་པ་ལ་སོགས་པས་འཁོར་གྱི་ལྷ་སོ་སོའི་ཕྱག་རྒྱ་གསུངས་ཏེ། འདིར་མཁའ་འགྲོ་མ་རྣམས་ཐམས་ཅད་དག་གི་ཐུན་མོང་དུ་བྱ་བའི་མཆོག་གི་ཕྱག་རྒྱ་ནི་རྡོ་རྗེ་ཁུ་ཚུར་གྱི་སྟེང་དུ་མཐེ་བོ་བསྟན་པ་ནི་མཁའ་འགྲོ་མའི་རིགས་ཀྱི་ཕྱག་འགྱུར་རོ། ། དེ་བཞིན་དུ་རྡོ་རྗེ་ཁུ་ཚུར་གྱི་སྟེང་དུ་མཛུབ་མོ་རབ་ཏུ་བརྐྱང་བ་ནི་གསང་བ་པའི་ཕྱག་རྒྱ་སྟེ་གནོད་སྦྱིན་རྣམས་ཀྱི་རིགས་ཀྱི་ཕྱག་རྒྱའོ། ། དེ་བཞིན་དུ་རིམ་པར་ཡོངས་སུ་བཀོད་པ་ཁུ་ཚུར་བཅིངས་པ་ལས་གུང་མོ་རབ་ཏུ་བརྐྱང་སྟེ་བསྟན་པ་ནི་དྲི་ཟ་རྣམས་ཀྱི་རིགས་ཀྱི་ཕྱག་རྒྱར་འགྱུར་རོ། ། དེ་བཞིན་དུ་རྡོ་རྗེ་ཁུ་ཚུར་ལས་མིང་མེད་དག་སྟེང་དུ་བསྟན་པ་ནི་གདེངས་ཅན་ཀླུ་རྣམས་ཀྱི་ཕྱག་རྒྱའི་རིགས་སུ་འགྱུར་རོ། །
ཁུ་ཚུར་ལས་དཔལ་ལྡན་མཐེ་ཆུང་སྟེང་དུ་བསྟན་པ་ནི་འབྱུང་པོ་རྣམས་ཀྱི་རིགས་སུ་འགྱུར་རོ། ། དེ་བཞིན་ཉིད་དུ་སྟེང་དུ་མཐེ་བོ་མ་གཏོགས་པའི་སོར་མོ་བཞི་པོ་རྣམས་ཀྱིས་ཁུ་ཚུར་བཅིངས་ཏེ། རབ་མཆོག་ལག་པའི་མཐིལ་ཕྱིར་རབ་ཏུ་གསལ་བར་བསྟན་པ་ནི་སྲིན་པོ་རྣམས་ཀྱི་རིགས་སུ་འགྱུར་རོ། ། ཁུ་ཚུར་བཅིངས་ཏེ་བསྟན་པ་ནི་གྲུབ་པ་མཆོག་རྣམས་ཀྱི་རིགས་སུ་འགྱུར་རོ། ། དེ་བཞིན་དུ་དཔུང་པ་དང་ཉེ་བའི་དཔུང་པའི་ཚིགས་མཚམས་བསྟན་པ་ནི་ལྷ་རྣམས་དག་གིའམ་རྭ་འབྲོ་མངས་ཀྱིས་ལྷ་མིན་རྣམས་ཀྱི་རིགས་སོ་ཞེས་འདོན་ཏོ། ། དེ་བཞིན་དུ་ལག་པའི་རྒྱབ་ཀྱི་མཐིལ་ཕྱིར་བསྟན་པ་ནི་ཚངས་པའི་སྲིན་པོའི་ཕྱག་རྒྱའོ། ། དེ་བཞིན་དུ་ཉེ་བའི་དཔུང་བ་དང་ལག་པའི་ཚིགས་མཚམས་ཕྱིར་བསྟན་པ་ནི་རོ་ལངས་རྣམས་ཀྱི་རིགས་སུ་འགྱུར་ཏེ། དེ་ལྟར་ཕྱག་རྒྱ་རྣམ་པ་བརྒྱད་ནི་རིགས་བརྒྱད་ལས་སྐྱེས་པ་རྣམས་ལ་ལག་པ་གཡོན་པས་བསྟན་པར་བྱའོ། ། ད་ནི་ལག་པ་ཞེས་པ་ལ་སོགས་པས་དུད་འགྲོའི་བྱེ་བྲག་གི་གདོང་ཅན་རྣམས་ཀྱི་རིགས་ཀྱི་ཕྱག་རྒྱ་གསུངས་ཏེ། འདིར་ལག་པ་གཅིག་གམ་གཉིས་ཀའི་མཐིལ་དུ་སོར་མོ་ལྔ་པོ་རྣམས་ཕྱེད་འཁྱོག་པ་སེང་གེའི་སྡེར་མོའི་རྣམ་པས་སྡེར་མོ་ཅན་རྣམས་ཀྱི་རིགས་ཀྱི་ཕྱག་རྒྱའོ། །

དེ་བཞིན་དུ་ཁུ་ཚུར་བཅིངས་པ་ལས་ལག་པ་གཉིས་ཀའི་ཁུ་ཚུར་གྱི་སྟེང་དུ་མཛུབ་མོ་གཉིས་པོ་ཕྱེད་འཁྱོག་པ་ཟླ་བ་ཕྱེད་པའི་རྣམ་པས་ངེས་པར་མགོ་བོར་སེན་མོ་སྟེ་བསྟན་པ་ནི་རྭ་ཅན་རྣམས་ཀྱིའོ། ། ཞེས་པ་རྭ་ཅན་རྣམས་ཀྱི་ཕྱག་རྒྱའོ། ། དེ་བཞིན་དུ་ལག་པའི་རྒྱབ་སྦྱར་བས་མི་མཉམ་པའི་ལག་པའི་མཐིལ་དུ་བྱས་པ་ལ་མཐེ་ཆུང་ཕན་ཚུན་བཅིངས་ཤིང་། མཛུབ་མོ་དང་གུང་མོ་དང་མིང་མེད་རྣམས་གཤོག་པ་དང་མཐེ་བོང་གཉིས་དག་ཁ་སྦྱར་བ་སྟེ་དེ་ལྟར་སྒོང་སྐྱེས་རྣམས་ཀྱི་སྟེ་བྱ་ཁྱུང་གི་ཕྱག་རྒྱའོ། ། དེ་ཡང་མཐེ་བོང་དག་ལྟོ་སྦྱར་ཞིང་མཛུབ་མོ་དང་གུང་མོ་དང་སྲིན་ལག་གཤིབས་ཏེ་གཤོགས་པར་བྱ་བ་ཞེས་འགྱུར་མངས་དང་། རྭས་ཀྱང་དེ་དང་དོན་འདྲ་བར་འདོན་ཏེ། དེ་བཞིན་དུ་ཡན་ལག་ཁྱད་པར་འཕགས་པ་མགོ་བོར་སྦྲུལ་རྒྱན་བཅིང་བ་ལ་སོར་མོ་ལྔ་པོའི་རྩེ་མོའི་ཚིགས་འཁྱོག་པར་ཕྱིར་བསྟན་པ་ནི་གདེངས་ཅན་རྣམས་ཀྱི་རིགས་ཀྱི་ཕྱག་རྒྱར་འགྱུར་རོ། ། དེ་བཞིན་དུ་མཁའ་འགྲོ་མ་རྣམས་ལ་ཉིན་ཞག་སོ་སོའི་གཏོར་མ་སྦྱིན་པ་ནི་སྤྱན་དྲང་བའི་འབར་བའི་ཕྱག་རྒྱ་དག་མཛུབ་མོའི་མཐའ་གུང་མོ་དང་མིང་མེད་དང་མཐེའུ་ཆུང་རྣམས་རབ་ཏུ་སྟེ་ལག་པ་གཉིས་ཀའི་མཛུབ་མོ་གཉིས་པོ་ཕན་ཚུན་འདུད་དེ་མགོ་བོའི་སྟེང་དུ་བཞག་སྟེ་ཁ་འོག་ཏུ་བསྟན་ནས་གཞན་པ་མཐེ་བོ་དག་སྦྱར་བར་བྱས་པའོ། ། འབར་བ་གཞན་ལ་མཐེ་བོ་སྦྱར་ཏེ་མཆོག་གི་ཕྱག་རྒྱ་དེའི་ལག་མཐིལ་དག་གི་རྣམ་པ་དེ་ཉིད་ཀྱིས་ཕྱག་རྒྱ་བཅས་ཏེ་འོན་ཀྱང་མཛུབ་མོ་བརྐྱང་བ་ནི་གཞན་པ་སྟེ་འབར་བའི་ཕྱག་རྒྱ་གཉིས་པའོ། ། རིགས་ཀྱི་ཕྱག་རྒྱ་དེ་དག་ནི་དུད་འགྲོའི་གདོང་ཅན་གྱི་ལྷ་རྣམས་ལ་བསྟན་པར་བྱའོ། ། ད་ནི་མཛུབ་མོ་ཞེས་པ་ལ་སོགས་པས་དཔའ་བོ་དང་དཔའ་མོའི་དབང་ཕྱུག་མ་རྣམས་ཕན་ཚུན་དུ་ཕེབས་པར་སྨྲ་བའི་ཕྱག་རྒྱ་གསུངས་ཏེ།
འདིར་ཡུལ་གང་དང་དུས་གང་དུ་དཔའ་མོ་ཕྲད་པ་ཙམ་གྱིས་ཁུ་ཚུར་བཅིངས་ནས་སྟེང་དུ་ཕྱོགས་པའི་མཛུབ་མོ་མཐེ་བོང་ལ་མདུན་མངོན་པར་ཕྱོགས་ཤིང་སྦྱར་བ་བསྟན་པར་གྱུར་ན་ཞེས་རྭ་སྟེ། ལེགས་པར་འོངས་སམ་ཞེས་པ་དག་ཀྱང་ངེས་པར་བརྗོད་ཅིང་སྨྲ་བའི་བརྡ་ཉིད་དུ་འགྱུར་ཏེ། དེ་ཡང་རྣལ་འབྱོར་པ་ལ་རྣལ་འབྱོར་མ་ལ་ཡང་རྣལ་འབྱོར་པས་བསྟན་པས་སོ། ། གཉིས་ཀྱིས་དེ་མཛུབ་མོ་གུང་མོའི་རྒྱབ་ཏུ་ཡང་དག་པར་སྦྱར་བ་དག་གིས་ཞེས་རྭ་མངས་སུའོ། ། ཤིན་ཏུ་ལེགས་པར་འོངས་པའོ་ཞེས་བརྗོད་པའི་བརྡར་འགྱུར་རོ། ། དེ་བཞིན་དུ་གཡོན་པའི་ཁུ་ཚུར་དུ་མཐེ་བོང་བཅིངས་པས་ཤིན་ཏུ་བསྐལ་བ་བཟང་པ་ཁྱོད་དགེའམ་ཞེས་རབ་ཏུ་བརྗོད་པར་འགྱུར་རོ། ། བདེ་ཞེས་རྭ་མངས་སུའོ། ། དེ་བཞིན་དུ་སོར་མོའི་སེ་གོལ་རྡེབ་པ་མཐེ་བོང་དང་མཛུབ་མོ་གཏོག་པ་དག་གིས་ཁྱོད་ནི་འདི་རུ་བསྔགས་པར་འོས་པ་མཆོག་ཏུ་གྱུར་པའོ་ཞེས་ངེས་པར་བརྗོད་པའི་ཕྱག་རྒྱར་འགྱུར་རོ། ། མཐེ་བོང་དང་མིང་མེད་དག་གིས་སེ་གོལ་གཏོགས་པར་བྱས་པས་ནི་ཞེས་མངས་སུའོ། ། བཟའ་བའི་དམ་ཚིག་དང་བཅས་པའི་ཆང་གིས་ཁྱོད་ནི་ཚིམ་པར་བྱེད་དོ་ཞེས་བརྗོད་པའི་ཕྱག་རྒྱར་འགྱུར་རོ། །
དེ་བཞིན་དུ་ཕྱག་འཚལ་བའི་སྦྱོར་བས་སོར་མོ་ཐམས་ཅད་རྩེ་མོ་བརྐྱང་བས་བསྐལ་བཟང་ལེགས་པར་འོངས་པ་ཁྱོད་ཅེས་བརྗོད་པའི་ཕྱག་རྒྱར་འགྱུར་རོ། ། རྣལ་འབྱོར་པ་ལ་སྔ་མ་དེ་བཞིན་དུ་རྣལ་འབྱོར་མས་གཡོན་གྱི་ཡན་ལག་རེག་པས་རྟག་ཏུ་ཁྱོད་ནི་བདག་གི་གཉེན་གཅིག་པུ་ཡིན་ནོ་ཞེས་བརྗོད་པ་དག་རབ་ཏུ་གསལ་བར་བྱེད་པའི་ཕྱག་རྒྱར་འགྱུར་རོ། ། དེ་བཞིན་དུ་སྐྱེ་གནས་ལ་རེག་པས་གཙོ་བོའམ། རྭ་མངས་སུ་ཁྱོད་ཅེས་འདོན་པས་བདག་གི་ཁྱོར་འགྱུར་རོ་ཞེས་བརྗོད་པ་སྟེ། དེ་བཞིན་མཆུ་དང་ནུ་མ་ཟུང་ལ་རེག་པའམ། སེན་མོ་འདེབས་པས་ཀྱང་གཙོ་བོའམ་ཁྱོར་འགྱུར་རོ་ཞེས་ངེས་པར་བརྗོད་པའོ། ། སོར་མོ་ཕན་ཚུན་བཅིངས་པ་ཞེས་པ་ནི་ལག་པ་དག་སྦྱར་བ་བྱས་ནས་མཐེ་ཆུང་ལ་སོགས་པ་སོར་མོ་རྣམས་ཕན་ཚུན་བཅིངས་པ། དེ་ལས་མཛུབ་མོ་དང་མིང་མེད་བཅིངས་ཤིང་མཐེ་བོང་དང་ནི་གུང་མོ་རབ་ཏུ་བརྐྱང་བས་དམ་ཚིག་ལ་འདུས་པ་ཞེས་རྗོད་པར་བྱེད་པའི་ཕྱག་རྒྱ་ཉིད་དོ། ། ཕེབས་པར་སྨྲ་བའི་ཕྱག་རྒྱའོ། ། ད་ནི་མཆུ་དང་ཞེས་པ་ལ་སོགས་པས་སྨོད་པའི་ཕྱག་རྒྱ་གསུངས་ཏེ།
འདིར་གང་གི་ཚེ་ཡུལ་གང་དང་དུས་གང་དུ་ཕོ་ཉ་མོས་མཐོང་བར་གྱུར་ན་སྒྲུབ་པ་པོ་མཐོང་ནས་མཆུ་ལ་སོགས་པ་ཡོ་བ་སྟོན་པར་བྱེད་དོ། ། དེ་ཡང་གནས་སྐབས་དེ་དང་དེར། མཆུ་ཡོ་བ་དང་སྨིན་མ་ཡོ་བ་དང་མིག་དག་ཡོ་བ་དེ་བཞིན་དུ་མགོ་བ་ལ་འཕྲུག་པར་བྱེད་ན། ཁྱོད་ནི་ཤིན་ཏུ་ཆེར་རྨོངས་པ་ཞེས་རྗོད་པར་བྱེད་དོ། ། གང་གི་ཚེ་སྟོན་ན་སྒྲུབ་པ་པོས་ཕྱག་རྒྱའི་བརྡ་མི་ཤེས་པར་གྱུར་པ་ནའོ་ཞེས་འགྱུར་མངས་སུའོ། ། དེ་བཞིན་དུ་གལ་ཏེ་ཕོ་ཉ་མོ་དེས་སྟེང་འོག་གི་མཆེ་བའི་དབུས་སུ་མཐེ་ཆུང་བཀོད་ན་དེའི་ཚེ་མཐེ་ཆུང་བཀོད་པ་དེས་སྒྲུབ་པ་པོ་ལ་འཆི་བའི་འཇིགས་པ་རབ་ཏུ་གསལ་བར་བྱེད་དོ། ། ཡང་ན་མཛུབ་མོ་སྙིང་ཁའམ་ཁར་བཀོད་ན་ཡང་འཇིགས་པ་རྗོད་པར་བྱེད་དོ། ། དེ་བཞིན་དུ་མཐེ་བོ་ཁུ་ཚུར་ནང་དུ་བཅིངས་པ་བྱ་སྟེ། ཁུ་ཚུར་བཅིངས་པ་དེ་ཉིད་ཀྱིས་ས་ལ་བརྡབས་པའམ། ལག་པ་དང་རྐང་པ་རྡེབ་པར་གྱུར་ན་ང་ཡིས་བཟའ་བར་བྱའོ་ཞེས་བརྗོད་པ་སྟེ།
ཕྱག་རྒྱའི་བརྡ་མངོན་པར་ནི་མི་ཤེས་པའི་རྒྱུ་མཚན་ཉིད་ཀྱི་ཕྱིར་རོ་ཞེས་སྨོད་པའི་ཕྱག་རྒྱའོ། ། དེ་ལས་ཞེས་པ་རྭ་འབྲོ་མངས་ལ་མེད་དོ། ། དེ་བཞིན་དུ་ཁ་ཟས་ཀྱི་དོན་དུ་མིང་མེད་ཀྱིས་ལྕེ་ལ་རེག་ན་ཟོས་པའམ་ཟ་འདོད་པ་དང་ནི། དེ་བཞིན་དུ་ལག་པ་གཡོན་པས་ལྟོ་བ་དང་སོ་ལ་བསྣུན་པ་དག་གིས་མ་ཟོས་པ་ཉིད་དམ་ཟོས་ཟིན་པའི་བརྡའོ། ། དེ་བཞིན་དུ་ལག་པའི་རྒྱབ་སྟོན་པར་གྱུར་ན་སོང་ཞིག་ཅེས་ངེས་པར་རབ་ཏུ་བརྗོད་པ་སྟེ། མདུན་མངོན་དུ་ཕྱོགས་པས་སྟོན་པར་གྱུར་ན་འདུག་ཅིག་འདུག་ཅིག་ཅེས་བརྗོད་པའོ། ། དེ་བཞིན་དུ་བྱིན་པ་ཉེད་པ་དང་། བརླ་ལ་ཉེད་པར་གྱུར་ན་སྐལ་བཟང་ཁྱོད་ནི་དེ་རིང་ཁོ་ན་ངལ་གསོ་ཞིག་ཅེས་རྗོད་པར་བྱེད་དོ། ། དེ་བཞིན་དུ་རྐང་པ་རབ་ཏུ་སྐྱོང་བས་གཉིད་ལོག་ཅིག་ཅེས་པའི་ངེས་པ་སྦྱིན་པའོ། ། དེ་བཞིན་དུ་པུས་མོ་ཟུང་དག་རྐྱོང་བ་བདག་ལ་ཤིན་ཏུ་དགའ་བ་གྱིས་ཞེས་པ་ངེས་པའོ། །
དེ་བཞིན་དུ་རང་གི་ཡན་ལག་ཀུན་ལ་ལག་པ་གཡོན་པས་རེག་པར་བྱེད་པའམ་ཁར་ལག་པ་གཡོན་པ་ནས་གནས་པ་ཞེས་པ་འགོད་པ་སྟེ་དེ་ལྟར་བྱེད་ན་ཁྱོད་དང་ལྷན་ཅིག་བདག་ལ་འདུས་པ་མེད་དོ་ཞེས་བརྗོད་པ་སྟེ་རྗེ་བོ་ལ་སོགས་པས་བསྲུང་བ་ཉིད་ཀྱི་ཕྱིར་རོ། ། ཞེས་པའོ། ། དེ་བཞིན་དུ་རང་གི་ལག་པ་ཕན་ཚུན་བཅིངས་ཏེ་མཐེ་བོང་དང་མཛུབ་མོ་དབུས་ནས་རྣམ་པར་ཕྱུང་ན་དེའི་ཚེ་ཕྱག་རྒྱས་དེ་རིང་བདག་གི་ཁྱིམ་དུ་འཁོར་འདུས་པ་དག་ནི་འགྱུར་རོ་ཞེས་རྗོད་པར་བྱེད་པ་སྟེ། ཁྱོད་ཀྱང་འདུག་ཅིག་ཅེས་པའི་དོན་ཏོ། ། མཐེ་བོ་མིང་མེད་རྩེ་མོ་སྦྱར་བ་སྟོན་པ་དག་གིས་རྣམ་མང་དམ་ཚིག་དག་གིས་ཁྱོད་ལ་ཇི་ལྟར་འདོད་པར་མཆོད་པར་བྱ་ཞེས་བརྗོད་པའོ། ། དེ་བཞིན་དུ་ནི་རྐང་པ་ལ་ནི་འཕྲུག་པར་བྱེད་པར་གྱུར་ན་དེ་ཕྱི་རོལ་གྱི་འཁོར་ལོ་འདུས་པ་དག་ལ་འགྲོ་བ་ཡང་བརྗོད་པ་སྟེ་ཁྱོད་ཀྱང་ཤོག་ཅིག་ཅེས་པའི་དོན་ཏོ། ། ཞེས་འགྱུར་མངས་སུའོ། ། དེ་བཞིན་དུ་མཛུབ་མོ་ལྕགས་ཀྱུའི་རྣམ་པས་ཕན་ཚུན་བཅིངས་པར་གྱུར་ན་ཀྱེ་རྡོ་རྗེའི་གྲོགས་པོ་ཁྱོད་ནི་དེ་རིང་འཇིགས་པ་དང་བྲལ་བར་བསྟན་པ་སྟེ་ཞེས་རྭས་སོ། ། དེ་ལྟར་དམ་ཚིག་ལ་འདུས་པའི་དཔའ་བོ་དང་དཔའ་མོའི་ཕྱག་རྒྱའི་བརྡ་ངེས་པའོ། ། ད་ནི་སྐྲ་ཞེས་པ་ལ་སོགས་པ་རྣལ་འབྱོར་མ་ཤིན་ཏུ་ཁྲོས་པ་རྣམས་ཀྱི་ཕྱག་རྒྱ་གསུངས་ཏེ།
འདིར་གང་གི་ཚེ་སྒྲུབ་པ་པོ་ལོག་པའི་ང་རྒྱལ་གྱིས་རྣལ་འབྱོར་མ་རྣམས་ལ་བརྙས་པ་བྱེད་དམ། རྣལ་འབྱོར་པ་ནུས་པ་དང་ལྡན་པ་མ་གཏོགས་པར་ཕྱག་རྒྱའི་ལན་སྟོན་པར་བྱེད་ན། དེའི་ཚེ་རྣལ་འབྱོར་མ་ནུས་པ་དང་ལྡན་པ་དེས་རང་གི་སྐྲ་རྣམས་རང་གི་སོ་ཡིས་གཅོད་པར་བྱེད་དེ། དེ་ལྟར་སྐྲ་ནི་རང་གི་སོ་ཡིས་གཅོད་པར་བྱེད་པར་གྱུར་ན་ཕྱག་རྒྱ་རྣལ་འབྱོར་མས་ཀྱེ་མིའི་ཕྱུགས་ཁྱོད་བདག་གིས་འདིར་ནི་བཏུང་བར་བྱ་ཞེས་པ་འདི་རྗོད་པར་བྱེད་པའོ། ། དེ་བཞིན་དུ་སོ་ལ་ནི་སོ་ཡིས་ཕན་ཚུན་འདར་བ་འཆའ་བར་བྱེད་དོ། ། དེར་འདར་བར་གྱུར་ན་ཀྱེ་མིའི་ཕྱུགས་ཁྱོད་ཀྱི་ཤ་ནི་འདི་དག་ནི་དི་རིང་བདག་གིས་བཟའ་བར་བྱ་ཞེས་པ་འདི་བརྗོད་པར་བྱའོ། ། དེ་བཞིན་དུ་ལྕེ་མཆུ་གཡོ་བར་བྱེད་པར་གྱུར་ན་མཆོག་གི་ལུས་ལས་ཁྲག་ནི་བཏུང་བར་བྱའོ་ཞེས་པ་ངེས་པར་རྗོད་པར་བྱེད་དོ། ། དེ་བཞིན་དུ་མཆུ་ལ་སོ་དག་གིས་འདེབས་པར་བྱེད་ན་ཁྱོད་ཀྱི་རྒྱུ་མ་ལྟོ་བར་གནས་འདི་བདག་གིས་བཟའ་བར་བྱ། ཀྱེ་མིའི་ཕྱུགས་ཁྱོད་གང་དུ་འགྲོ་ཞེས་རྗོད་པར་བྱེད་པ་སྟེ་དེ་ལྟར་རྣལ་འབྱོོར་མ་ཁྲོས་པར་གྱུར་པས་ཕྱག་རྒྱ་སྟོན་པར་བྱེད་ན་རྣལ་འབྱོར་པ་ནུས་པ་དང་བྲལ་བ་དེས་ཕྱག་རྒྱའི་ལན་བསྟན་པར་མི་བྱ་སྟེ། རྣལ་འབྱོར་མ་དེ་རྣམས་ལ་ཕྱག་བྱས་ནས་སྙིང་ཁར་ལག་པ་གཡོན་པའི་མཐིལ་བཞག་སྟེ་རང་གི་ལུས་གཡོན་སྐོར་གྱིས་ཡོངས་སུ་བསྐོར་ལ།
དེ་ནས་ལག་པ་གཡོན་གྱི་ཐལ་མོ་མགོ་བོའི་སྟེང་དུ་བཞག་པས་ཕྱག་གམ་འདུད་པའི་ཚུལ་བྱས་ནས་འགྲོ་བར་བྱ་སྟེ་རྣལ་འབྱོར་མ་དེ་རྣམས་དང་ལྷན་ཅིག་རྩོད་པར་མི་བྱའོ། ། བྱིས་པའི་རྣལ་འབྱོར་པ་ནུས་པ་མ་ཐོབ་པ་རྣམས་ལ་རྣལ་འབྱོར་མས་ངེས་པ་གང་དང་གང་བྱིན་པ་དེ་རྣལ་འབྱོར་པ་དེས་སྤྱད་པར་བྱའོ། ། རྣམ་པ་གཞན་དུ་མི་སྤྱོད་ན་ཕོ་ཉ་མོ་ནུས་པ་དང་ལྡན་པ་ཁྲོས་ན་འཆི་བར་འགྱུར་བས་དེའི་ཕྱིར་དེ་ལྟར་མི་བྱ་བ་བཅོམ་ལྡན་འདས་ཀྱི་ངེས་པའོ་ཞེས་རྭས་སོ། ། ད་ནི་རྣལ་འབྱོར་ཕོ་མོ་ཕན་ཚུན་ཕྱག་རྒྱ་སྟོན་པ་ན་ཕྱག་རྒྱའི་ལན་གྱི་མཚན་ཉིད་གསུངས་ཏེ། འདིར་བཅོམ་ལྡན་འདས་དུས་ཀྱི་འཁོར་ལོའི་གཡོན་པ་དང་གཡས་པའི་ཕྱག་གི་མཚན་མ་གང་ཡིན་པ་དེའི་རང་བཞིན་རྣམ་པའི་ལག་པ་ནི་ཕྱག་རྒྱ་རྣམས་སོ། ། མཚན་མ་དེ་དག་ལས་ཀྱང་ཕན་ཚུན་དུ་ཕྱག་རྒྱ་དང་ཕྱག་རྒྱའི་ལན་དུ་འགྱུར་ཏེ། རྡོ་རྗེ་དང་དྲིལ་བུའི་ཕྱག་རྒྱ་དག་དང་ཕྱག་རྒྱ་དང་ཕྱག་རྒྱའི་ལན་དག་གོ ། དེ་བཞིན་དུ་རལ་གྲི་དང་ཕུབ་དག་གོ ། རྩེ་གསུམ་དང་ཁ་ཊྭཱཾ་ག་དག་གོ ། གྲི་གུག་དང་ཐོད་པ་དག་གོ །
མདའ་དང་གཞུ་དག་གོ ། ལྕགས་ཀྱུ་དང་ཞགས་པ་དག་གོ ། ཌ་མ་རུ་དང་རིན་པོ་ཆེ་དག་གོ ། ཐོ་བ་དང་པད་མ་དག་གོ ། འཁོར་ལོ་དང་དུང་དག་གོ ། མདུང་དང་མེ་ལོང་དག་གོ ། དབྱུག་པ་དང་ལྕགས་སྒྲོག་དག་གོ ། དགྲ་སཏྭ་དང་ཚངས་པའི་མགོ་བོ་དག་གོ ། གླང་པོ་ཆེའི་པགས་པ་དང་སྡིགས་མཛུབ་དག་གོ ། དབུ་རྒྱན་དང་རྣ་རྒྱན་དག་གོ །
མགུལ་རྒྱན་དང་ལག་གདུབ་དག་གོ ། སྐེ་རགས་དང་རྐང་གདུབ་དག་གོ ། རྭ་ཅན་དང་སེན་མོ་ཅན་དག་གོ ། ཀླུ་དང་མཁའ་ལྡིང་དག་གོ ། ལག་པ་དང་རྐང་པ་དག་གོ ། ཁ་དང་བཤང་ལམ་དག་གོ ། བྷ་ག་དང་རྟགས་དག་གོ ། ནུ་མ་དང་མཆུ་དག་གོ ། མིག་དང་སྨིན་མ་དག་གོ ། ཐིག་ལེ་དང་མིག་སྨན་དག་གོ །
རབ་ཏུ་ཁྲོ་བ་དང་གཙུག་ཕུད་དགྲོལ་བ་དག་གོ ། པུས་མོ་དང་བརླ་དག་གོ ། མགྲིན་པ་དང་དཔྲལ་བ་དག་གོ ། ལྟེ་བ་དང་སྙིང་ཁ་དག་གོ ། སྐྲ་མཚམས་དང་སིན་དྷཱུ་རིའི་རི་མོ་དག་གོ ། མཆེ་བ་དང་མཐེའུ་ཆུང་དག་གོ ། མཐེ་བོ་དང་མིང་མེད་དག་གོ ། མཛུབ་མོ་དང་གུང་མོ་ཕྱག་རྒྱ་དང་ཕྱག་རྒྱའི་ལན་དག་གོ ། དེ་ལྟར་ཕྱག་རྒྱ་གྲངས་མེད་དུ་མ་བསྟན་པ་ནི། ཕྱག་རྒྱའི་ལན་དུ་མར་འགྱུར་ཏེ།
དེ་དག་ཀྱང་གཡོན་དང་གཡས་ཀྱི་ཕྱག་མཚན་གྱི་རྣམ་པ་ལྟ་བུ་ཤེས་རབ་དང་ཐབས་ཀྱི་ཆོས་དང་། ས་ལ་སོགས་པའི་ཁམས་དྲུག་གི་དེ་ཁོ་ན་ཉིད་ཀྱི་དབྱེ་བས་ཕྱག་རྒྱ་དང་ཕྱག་རྒྱའི་ལན་ཐམས་ཅད་དུ་རྣམ་པར་གཞག་པར་རྣལ་འབྱོར་པས་རིག་པར་བྱའོ། ། ཞེས་པ་ནི་ཕྱག་རྒྱ་དང་ཕྱག་རྒྱའི་ལན་གྱི་ངེས་པའོ། ། དེ་ནི་སྒེག་པ་ལ་སོགས་པའི་ཕྱག་རྒྱ་མཐའ་ཡས་པ་རྣམས་བསྟན་ཏེ། སྒེག་པ་ལ་སོགས་པ་ཕྱག་རྒྱ་མཐའ་ཡས་པ་དེ་རྣམས་ཀྱི་དབྱིབས་ཀྱི་རྣམ་པའི་རང་བཞིན་ཤེས་ནས་ཕྱག་རྒྱ་དེ་རྣམས་ཐམས་ཅད་བཅིང་བའི་ཚུལ་རིག་པར་བྱའོ། ། དེ་དག་ཀྱང་འདི་ལྟ་སྟེ། རྡོ་རྗེེ་ཁུ་ཚུར་གཉིས་དཀུར་བཙུགས་ཏེ་བསམ་པ་གཡོས་པས་མགོ་གཡོན་ཕྱོགས་སུ་འདུད་པ་སྒེག་པ་མོའི་ལྷའི་རྣམ་པར་སྦྱོར་བ་ཡིས་ནི་སྒེག་པའི་ཕྱག་རྒྱར་འགྱུར་ཏེ། སྒྱུ་འཕྲུལ་དྲ་བར། འགྱུར་ཞིང་ཅུང་ཟད་འཇོ་ཚུལ་ཅན། ། སྒེག་མོ་ཡི་ནི་ཕྱག་རྒྱ་ཡིས། །
ཞེས་དང་། གཤིན་རྗེ་གཤེད་གདོང་དྲུག་པའི་རྒྱུད་ལས། ཁུ་ཚུར་དཀུ་གཉིས་བཞག་པ་དང་། ། ཞེས་སོ། ། མིའི་བདག་པོ་ཞེས་ཟླ་བ་བཟང་པོ་ལ་བོས་ནས། རྡོ་རྗེ་ཁུ་ཚུར་གཉིས་ཁ་ཕྱིར་བསྟན་པ་འགྲམ་དུ་བཞག་པ་བཞད་པ་མའི་རྣམ་པ་སྦྱོར་བས་བཞད་པའི་ཕྱག་རྒྱའོ། ། གདན་བཞིར་ཡང་། བཞད་པའི་ཚུལ་གྱིས་འཛུམ་པ་དང་། ། ཞེས་སོ། ། ལག་པ་གཉིས་གར་བསྐོར་བ་གཡས་དང་གཡོན་དང་སྤྱི་བོར་བཞག་ནས་ཐལ་མོ་སྦྱར་བའི་གར་མཁན་མ་ཉིད་ཀྱི་རྣམ་པར་སྦྱོར་བ་ཡིས་ནི་གར་གྱི་ཕྱག་རྒྱ་ཉིད་དུ་འགྱུར་ཏེ།
འཇམ་དཔལ་སྒྱུ་འཕྲུལ་དྲྭ་བ་ལས། འཇོ་སྒེག་ཐབས་ལ་སྤྲོ་བ་ཡིས། ། ལག་གཉིས་བསྐོར་ཞིང་དགྲོལ་བ་དང་། ། གཡས་ནས་གཡོན་དུ་བསྐོར་བ་ཡིས། ། གར་ཐབས་བྱས་ཏེ་མགོ་ལ་བཞག ། ཅེས་སོ། ། རྡོ་རྗེ་ཁུ་ཚུར་གྱི་ལག་པ་གཉིས་ཀྱིས་རྔ་བརྡུང་བའི་ཚུལ་ལ་སོགས་པ་རྣམ་པ་མང་པོའི་རོལ་མོ་བརྡུང་བའི་རྣམ་པར་སྦྱོར་བས་རོལ་མོའི་ཕྱག་རྒྱའོ། ། དེ་ཉིད་དུ། དེ་ནས་སིལ་སྙན་ཚུལ་གྱིས་སུ། ། ལག་གཉིས་སིལ་སྙན་ལེགས་པར་བརྡུང་། །
དུང་དང་གླིང་བུ་བུད་པ་དང་། ། ཞེས་སོ། ། དེ་ནས་གར་བསྐོར་ཏེ། རྡོ་རྗེ་ཁུ་ཚུར་གཉིས་ཀྱི་ཁ་ནས་ཚིག་འབྱིན་པའི་ཚུལ་དང་། དེ་ནས་པི་ཝང་སྒྲེང་བའི་ཚུལ་གླུ་མ་ཡི་རྣམ་པར་སྦྱོར་བ་ཡིས་ནི་ཀླུ་ཡི་ཕྱག་རྒྱ་སྟེ། དེ་ཉིད་དུ། གར་གྱིས་ཚུལ་གྱིས་བསྐྱོད་ནས་ཀྱང་། ། ཧཱུྃ་ཞེས་བྱ་བ་གླུར་བླངས་ཤིང་། ། དེ་ནས་སངས་རྒྱས་ཀུན་དགྱེས་པ། ། རྡོ་རྗེ་རྒྱུད་ནི་སྦྲེང་བར་བྱ། །
ཞེས་དང་། གདོང་དྲུག་གི་རྒྱུད་ལས། ཁ་ནས་འབྱིན་དང་ཞེས་སོ། ། གར་སྔོན་དུ་འགྲོ་བས་གཡོན་དྲིའི་དུང་ཕོར་འཛིན་པའི་ཚུལ་དང་། གཡས་པས་རང་ངམ་གཞན་ལ་མཆོག་གི་དྲིའི་ཡོན་ཏན་རྣམ་པ་མང་པོ་དང་ལྡན་པའི་དྲིའི་བྱུག་པའི་ཚུལ་སྦྱོར་བ་དག་གིས་རང་གཞན་ལ་བྱུག་པའི་རྣམ་པར་བྱེད་པ་དྲིའི་ཕྱག་རྒྱར་འགྱུར་ཏེ། སྒྱུ་དྲྭར། དེ་ནས་ལྷ་རྣམས་ཀུན་ལ་ཡང་། ། ལག་པའི་གར་གྱིས་བྱུག་ཚུལ་བྱ། ། ཞེས་དང་། གདོང་དྲུག་ཏུ།
རང་ལུས་ལའམ་གཞན་ལ་ཉུག་ཚུལ་གནས་པ་ནི། ཞེས་སོ། ། གར་སྐོར་ཏེ་རྡོ་རྗེ་ཁུ་ཚུར་གཉིས་ཀྱིས་རང་ངམ་ཕ་རོལ་དཔྲལ་བར་ཕྲེང་བ་འཆིང་བའི་རྣམ་པར་སྦྱོར་བ་ཡིས་ནི་ཕྲེང་བའི་ཕྱག་རྒྱར་འགྱུར་ཏེ། འཇམ་དཔལ་སྒྱུ་དྲྭར། དེ་ནས་ཕྲེང་ཚུལ་ཕྲེང་བ་ཡིས། ། ལྷ་རྣམས་ཀུན་ལ་བཅིང་བར་བྱ། ། ཞེས་དང་། གདོང་དྲུག་ཏུ། དེ་བཞིན་དཔྲལ་བར་ཉུག་པ་དང་། ། ཞེས་སོ། །
དྲིའི་སྤོས་ཀྱི་ཡོན་ཏན་སྣ་ཚོགས་པའི་དབང་གིས་བདུག་སྤོས་འབུལ་བ་ཉིད་ཀྱི་རྣམ་པར་སྦྱོར་བ་དག་གིས་སྤོས་ཀྱི་ཕྱག་རྒྱར་འགྱུར་ཏེ། གར་སྔོན་དུ་འགྲོ་བས་རྡོ་རྗེ་ཁུ་ཚུར་གཉིས་ཀྱིས་གུང་མོའི་རྩེ་མོ་སྦྱར་བ་བཟློག་སྟེ་བསྒྲེང་བའོ་ཞེས་འཇམ་དཔལ་སྒྱུ་དྲྭར། བདུག་སྤོས་རྩེ་མོ་སྦྱར་བ་ཡིས། ། གུང་མོ་གཉིས་ནི་བཟློག་སྟེ་བསྒྲེང་། ། ཞེས་དང་། གདོང་དྲུག་ཏུ། བདུག་སྤོས་ཉུག་དང་ཞེས་སོ། ། ཡང་ན་རྡོ་རྗེ་ཁུ་ཚུར་ཁ་འོག་ཏུ་བསྟན་པ་སྤོས་ཐུར་དུ་ལྡུགས་ཚུལ་ཞེས་ཡོ་གར་རོ། ། གར་བསྐོར་ཏེ་རྡོ་རྗེ་ཁུ་ཚུར་གྱི་མཐེ་བོང་གཤིགས་ཏེ་བསྒྲེང་བ་མར་མེའི་རྣམ་པར་བྱས་ནས་མར་མེ་མ་ངེས་པར་མུན་པ་རྣམས་བཅོམ་པ་མར་མེ་འཛིན་མའི་ཕྱག་རྒྱ་སྟེ། འཇམ་དཔལ་སྒྱུ་དྲྭར།
བསྐོར་ཞིང་བསྒྱུར་བ་བྱས་པ་ཡིས། ། མཐེབ་གཉིས་མར་མེའི་ཚུལ་དུ་བཞག ། ཞེས་དང་ནི། གདོང་དྲུག་ཏུ། མཐེ་བོང་བསྒྲེང་སྟེ་ཞེས་སོ། ། གར་བསྐོར་ནས། ལག་པ་གཡོན་གྱིས་སྣོད་འཛིན་པའི་ཚུལ་དང་། གཡས་ཀྱི་ལྷ་བཤོས་འབུལ་བའི་རྣམ་པར་བྱས་པའི་ཕྱག་རྒྱ་བདུད་རྩི་མའི་ཕྱག་རྒྱར་འགྱུར་ཏེ། འཇམ་དཔལ་སྒྱུ་དྲྭར། ལག་གཡོན་སྣོད་ཀྱི་ཚུལ་བྱས་ལ། །
གཡས་པ་ཡིས་ནི་ལྷ་བཤོས་དབུལ། ། ཞེས་སོ། ། དེ་བཞིན་དུ་ཐལ་མོ་གཉིས་ཀྱིས་མེ་ཏོག་འཐོར་བའི་ཚུལ་མེ་ཏོག་མའི་ཕྱག་རྒྱ་དང་། དུང་ཆོས་ཀྱི་ཚུལ་མཆོད་ཡོན་གྱི་ཕྱག་རྒྱ་སྟེ། འཇམ་དཔལ་སྒྱུ་དྲྭར། མེ་ཏོག་དབུལ་བའི་ཚུལ་དུ་ནི། ། གང་གིས་མེ་ཏོག་ཐལ་མོ་སྦྱར། ། ཞེས་དང་། གདོང་དྲུག་ཏུ། མེ་ཏོག་འཐོར་ཞེས་སོ། །
སྒྱུ་དྲྭར། དུང་གི་ཚུལ་དུ་ལག་བསྒྱུར་ནས། ། དུང་ཕོར་ལྟ་བུར་མཆོད་ཡོན་དབུལ། ། ཞེས་སོ། ། ཡང་ལྷ་བཤོས་འབུལ་བའི་ཚུལ་ལྟ་བུའམ། རྡོ་རྗེ་ཁུ་ཚུར་ཁ་གྱེན་དུ་ཕྱོགས་པས་བདུད་རྩིའི་འབྲས་བུ་འཛིན་པའི་ཚུལ་འབྲས་བུ་མ་ཉམས་པ་དབུལ་བའི་ཕྱག་རྒྱའོ་ཞེས་གསུང་ངོ་། ། དེ་ལྟར་འདི་དག་མཆོད་པ་འབུལ་བའི་ཕྱག་རྒྱའོ། ། ཕྱག་རྒྱ་ཐམས་ཅད་དོ། ། སླར་ཡང་དེ་ནས་ཡན་ལག་ལྔའི་དབྱེ་བས་རྣམ་པར་ཕྱེ་བའི་ཕྱག་རྒྱ་རྣམས་ཏེ། སྔར་བསྟན་པ་དེ་རྣམས་ལས་གཞན་པ་ཕྱག་རྒྱ་མཐའ་ཡས་པ་གསུངས་པ་རྣམས་ཀྱང་མཐའ་དག་ལུས་ཀྱི་རྣམ་འགྱུར་ལ་གནས་པར་རྣལ་འབྱོར་པ་ཡིས་རིག་པར་བྱ་སྟེ།
འདིར་འགྱུར་མངས་ལྟར་དངོས་པོ་གང་དང་གང་གི་རང་བཞིན་དུ་འགྱུར་ཏེ་དེ་ཡི་རང་བཞིན་ཕྱག་རྒྱར་ས་ཡི་སྟེང་དུ་འགྱུར། ཞེས་འགྱུར་བཅོས་ལ་བཤད་པ་སྟེ། དངོས་པོ་གང་དང་གང་དབྱིབས་སམ་རྣམ་པའི་རང་བཞིན་གང་དུ་འགྱུར་བ་དེ་ཡི་རང་བཞིན་ཏེ། རྣམ་པར་ལུས་ཀྱི་སྦྱོར་བྱེད་པ་དག་ཀྱང་དངོས་པོ་དེ་དང་དེའི་ཕྱག་རྒྱར་འགྱུར་བ་རྣལ་འབྱོར་པ་རྣམས་ཀྱི་སའི་སྟེང་དུ་རིག་པར་བྱའོ་ཞེས་གསུངས་པ་དེའི་ཕྱིར། ཇི་སྙེད་མིག་གི་ལྟ་སྟངས་དང་། ། ཡན་ལག་བསྐྱོད་པར་དབྱེ་བ་དེ་སྙེད་ཀྱི་ལྟ་སྟངས་དང་ཕྱག་རྒྱར་འགྱུར་བར་རྒྱུད་འདིར་རབ་ཏུ་གྲགས་པས་རྣལ་འབྱོར་པ་གང་གིས་རྣལ་འབྱོར་མ་རྣམས་ཀྱི་གནོད་པས་མི་རྫི་བའི་ནུས་པ་ཐོབ་པར་རྟོགས་པར་གྱུར་ནས་རྣལ་འབྱོར་མ་རྣམས་ཀྱིས་ཁྲོས་པས་ཕྱག་རྒྱ་སྟོན་པ་དེའི་ཚེ། ཕྱག་རྒྱའི་ལན་བསྟན་པར་བྱ་སྟེ། ཇི་སྲིད་ལྟ་སྟངས་བསྐྱོད་པ་རྣམས། ། དེ་སྲིད་ཕྱག་རྒྱར་རབ་ཏུ་གྲགས། ། གང་གིས་ནུས་པ་རྟོགས་གྱུར་ནས། །
ཕྱག་རྒྱ་ཕྱག་རྒྱའི་ལན་བྱ་སྟེ། ། ཞེས་སོགས་རྭས་སོ། ། རྣལ་འབྱོར་པ་རྣམས་ཀྱི་ཏིང་ངེ་འཛིན་གྱི་མཐུ་ལས་ཇི་སྲིད་རྫུ་འཕྲུལ་གྱི་མངོན་ཤེས་མ་བསྐྱེད་པ་དེ་སྲིད་དུ་འཇིག་རྟེན་པའི་རྣལ་འབྱོར་མ་རྣམས་དང་རྩོད་པའི་དོན་དུ་རྣལ་འབྱོར་མ་རྣམས་ལ་ཕྱག་རྒྱའི་ལན་ནི་བསྟན་པར་མི་བྱའོ། ། ཞེས་པ་ནི་ཕྱག་རྒྱ་དང་ཕྱག་རྒྱའི་ལན་གྱི་བརྡའི་ངེས་པའོ། ། ད་ནི་ཕོ་ཉ་མོ་ཞེས་པ་ལ་སོགས་པས་ལྟ་སྟངས་ཀྱི་བརྡ་གསུངས་ཏེ། འདིར་གང་གི་ཚེ་རྣལ་འབྱོར་པ་མཐོང་བ་ན་ཕོ་ཉ་མོ་ནི་ཞེས་པ་རྣལ་འབྱོར་མ་འཕྲེད་ལ་མིག་ལྟ་བར་བྱེད་ན་ལྟ་སྟངས་དེ་ཡིས་ཁྱོད་ནི་གནས་གང་ཞིག་ནས་འོངས་ཞེས་པའི་དྲི་བ་སྐལ་བ་བཟང་ལ་ཞེས་པ་རྣལ་འབྱོར་པ་ལ་རྗོད་པར་བྱེད་དོ། ། དེ་ནས་མགོ་བོར་ལག་པ་གཡོན་པ་བཞག་སྟེ་གང་ནས་འོངས་པ་དེའི་ཕྱོགས་སུ་ངེས་པར་བལྟས་པ་ལས་འབྱོར་པ་ཡིས་གནས་གང་ནས་འོངས་པ་བརྗོད་པ་སྟེ་ལན་ནི་སྨྲས་པར་འགྱུར་རོ། ། སྟེང་དུ་བལྟ་བས་ཁྱོད་དགེ་འམ་ཞེས་རྗོད་པར་བྱེད་དོ། ། སའི་སྟེང་དུ་བལྟ་བས་ཞེས་རྭ་མངས་སོ། ། ཁྱོད་ནི་འདུག་པ་ངལ་སོས་ཤིག །
ཅེས་བརྗོད་པར་བྱའོ། ། ཡོན་པོ་འམ་སྡང་མིག་ཅེས་རྭ་འབྲོས་སོ། ། བལྟ་བར་ཁྱོད་སོང་ཞིག་ཅེས་པའོ། ། ཕོ་ཉ་མོ་ནི་ཆགས་པའི་ལྟ་བས་ཞེས་རྭ་མངས་སུ་སྟེ། ཤིན་ཏུ་དགའ་བ་གྱིས་ཤིག་ཅེས་རྗོད་པར་བྱེད་དོ། ། ཞི་བའི་བལྟ་བས་བལྟ་ན་ཁྱོད་ནི་བདག་གི་གྲོགས་པོའོ་ཞེས་རྗོད་པར་བྱེད་པའི་བརྡ་ཕེབས་པར་སྨྲ་བའི་ལྟ་སྟངས་ཀྱི་ངེས་པའོ། ། ད་ནི་འཇིགས་པའི་ལྟ་སྟངས་རྣམས་གསུངས་ཏེ། འདིར་གང་གི་ཚེ་ཁྲོ་གཉེར་སྨིན་མར་བསྡུ་བ་བྱས་ནས་ཁྲོ་བོའི་ལྟ་བ་སྟོན་པར་བྱེད་ན་དེའི་ཁྲོ་གཉེར་ཅན་གྱི་ཁྲོ་བོའི་ལྟ་བ་དེ་ཡིས་རྣལ་འབྱོར་པ་ལ་འཆི་བའི་འཇིགས་པ་རབ་ཏུ་གསལ་བར་བྱེད་དེ། རྒྱུ་གང་ལས་ན་བརྡ་མི་ཤེས་པའི་ཕྱིར་ཏེ་རྒྱུ་མཚན་ལས་སོ། ། དེ་བཞིན་དུ་སྐྲ་ལ་ལྟ་བས་བདག་ནི་མ་རུངས་པ་ཞེས་བརྗོད་པ་སྟེ།
སུ་ལ་ན། སྐལ་བཟང་ལ་ནི་ཞེས་པ་རྣལ་འབྱོར་པ་ལའོ། ། དེས་ན་རྣལ་འབྱོར་མ་རང་གི་དགྱེས་པ་དང་ཁྲོས་པ་ལ་སོགས་པའི་རང་བཞིན་ཇི་ལྟར་ཡིན་པ་ལྟ་སྟངས་ཀྱི་ཟུར་འདི་དག་གིས་ཤེས་སོ། ། དེ་བཞིན་དུ་མཛོད་སྤུར་བལྟ་བས་བདག་ནི་མཆོག་གོ་ཞེས་རབ་ཏུ་གསལ་བར་བྱེད་དོ། ། དེ་བཞིན་དུ་རྣལ་འབྱོར་མ་ནི་སྣ་ལ་བལྟ་བས་ཡོན་ཏན་དུ་རབ་ཏུ་གསལ་བར་བྱེད་དོ། ། མཆུ་ལ་བལྟ་བས་རང་གི་བདག་ཉིད་སྐལ་བ་བཟང་པོར་རབ་ཏུ་གསལ་བར་བྱེད་དོ། ། དེ་བཞིན་དུ་རང་གི་ནུ་མ་ཟུང་ལ་བལྟ་ན་བདག་གི་ཕྱག་རྒྱ་བཟང་པོ་ཞེས་རྗོད་པར་བྱེད་པའི་བརྡ་ཉིད་དོ། ། སྙིང་ཁར་བལྟ་བས་བསྒོམས་པའི་བདག་ཉིད་དོ་ཞེས་བརྗོད་པའི་བརྡ་ཉིད་དོ། ། དེ་བཞིན་དུ་ལག་པ་ཟུང་ལ་བལྟ་ན་བདག་ནི་རབ་ཏུ་གཏུམ་མོ་ཞེས་བརྗོད་པའི་བརྡ་ཉིད་དོ། ། དེ་བཞིན་དུ་ཕྲག་པར་བལྟ་བས་བདག་ནི་ནུས་སྟོབས་ཅན་མའོ་ཞེས་བརྗོད་པའི་བརྡ་ཉིད་དོ། །
དེ་བཞིན་དུ་སེན་མོ་དང་བཅས་ལག་པའི་མཐིལ་ལ་བལྟ་ན་བདག་ནི་སྲིན་མོའོ་ཞེས་བརྗོད་པའི་བརྡ་ཉིད་དོ། ། དེ་བཞིན་དུ་རྒྱབ་ཏུ་བལྟ་བས་བདག་ནི་ལག་འགྲོ་མ་ཀླུ་མོ་ཞེས་བརྗོད་པའི་བརྡ་ཉིད་དོ། ། དེ་བཞིན་དུ་ལྟེ་བར་བལྟ་བས་བདག་ནི་དམ་ཚིག་ཅན་ཞེས་བརྗོད་པ་སྟེ། ཀྱེ་མིའི་དབང་པོ་ཞེས་པ་ནི་ཟླ་བ་བཟང་པོ་ལ་བོད་པའོ། ། དེ་བཞིན་དུ་གསང་བར་བལྟ་བས་བདག་ནི་དག་པའོ་ཞེས་བརྗོད་པའི་བརྡ་ཉིད་དོ། ། དེ་བཞིན་དུ་བརླ་ལ་བལྟ་བས་བདག་ནི་ཤིན་ཏུ་ཆགས་པའི་དགའ་བ་གཞན་གྱིས་ཐུབ་པར་དཀའ་བའོ་ཞེས་བརྗོད་པའི་བརྡ་ཉིད་དོ། ། བདག་གི་བདེ་བ་ཐུབ་པར་དཀའ་བར་བརྗོད་དོ་ཞེས་འབྲོས་སོ། ། དེ་བཞིན་དུ་པུས་མོར་བལྟ་བས་བདག་ནི་གྲུབ་པའོ་ཞེས་བརྗོད་པའི་བརྡ་ཉིད་དོ། ། དེ་བཞིན་དུ་རྐང་པ་ལ་བལྟ་བས་བདག་ནི་རྫུ་འཕྲུལ་སྦྱིན་པ་མའོ་ཞེས་བརྗོད་པའི་བརྡ་ཉིད་དོ། ། དེ་བཞིན་དུ་རྐང་པའི་མཐེ་བོར་ངེས་པར་ལྟ་བར་བྱེད་ན་ལྟ་སྟངས་དེས་བདག་ནི་སྒྲིབ་བྲལ་གྱི་སྲིད་པ་གསུམ་ལ་གནས་པའི་རྡོ་རྗེའི་སྐུ་ཅན་ཏེ་དཔའ་བོ་དུས་ཀྱི་འཁོར་ལོ་གཅིག་པུའོ་ཞེས་བརྗོད་དོ། །
དཔའ་བོ་གཅིག་པུ་ཞེས་འགྱུར་མངས་དང་འབྲོས་སོ། ། དེ་བཞིན་དུ་རྐང་པ་དག་གིས་སོར་མོ་ཀུན་གྱི་རྩེ་མོར་བལྟ་བས་བདག་ནི་སྲིད་པ་གསུམ་གྱི་གནས་སུ་ཀུན་ཏུ་འགྲོ་མ་སྣ་ཚོགས་ཡུམ་མོ་ཞེས་བརྗོད་པའི་བརྡ་ཉིད་དོ། ། དེ་བཞིན་དུ་རྣལ་འབྱོར་པ་ཡང་ནུས་པ་དང་ལྡན་པས་བདག་ཉིད་ཀྱི་ཡོན་ཏན་རྣམས་ཕོ་ཉ་མོ་རྣམས་ལ་རབ་ཏུ་གསལ་བར་བྱ་བའི་ཕྱིར་བརྡ་དེ་རྣམས་བསྟན་པར་བྱའོ། ། འབྲོ་མངས་ཀྱིས་བསྟན་པར་བྱའོ། ། ཞེས་འདོན་ཏོ། ། དེ་ལྟར་གསུངས་པའི་རིམ་པས་ཕོ་ཉ་མོ་རྣམས་ཉིད་ཀྱི་ནི་ལྟ་སྟངས་གསུངས་ཏེ་ལྟ་སྟངས་ནི་ཞེས་འབྲོས་སོ། ། སླར་ཡང་མིག་གིས་བལྟ་བའི་རང་བཞིན་མང་པོ་དག་གིས་ལྟ་སྟངས་ཀྱང་རྣམ་པ་མང་པོར་འགྱུར་བར་སའི་སྟེང་གི་གནས་སུ་རྣལ་འབྱོར་པ་ཡིས་རིག་པར་བྱའོ། ། ཞེས་པ་ནི་མིག་གིས་ལྟ་སྟངས་ཀྱི་བརྡའི་ངེས་པའོ། ། དེ་བཞིན་དུ་དངོས་པོ་གང་དང་གང་མཚོན་བྱེད་ཀྱི་བརྡ་ནི། དངོས་པོ་གང་དང་གང་གི་མིང་གི་ཡི་གེ་དང་པོས་དོན་དེ་མཚོན་ཞིང་གཟུང་བར་རིག་པར་བྱ་སྟེ།
དེ་དག་ཀྱང་གནས་སྐབས་གང་དང་འབྲེལ་བ་ཉིད་ཀྱི་དབང་གིས་ཤེས་པར་བྱ་དགོས་སོ། ། དཔེར་ན་སེན་དྷ་བ་ཁྱེར་ལ་ཤོག་ཅེས་བརྗོད་པ་ན་ཁྲུས་བྱེད་པའི་སྐབས་ལ་གོས་དང་། ཟས་ཀྱི་གནས་སྐབས་ལ་ལན་ཚྭ་དང་། འགྲོ་བའི་གནས་སྐབས་ལ་རྟ་དང་། གཡུལ་གྱི་གནས་སྐབས་ལ་རལ་གྲིའོ་ཞེས་པའི་རིགས་པས་མིང་གི་ཡི་གེ་དང་པོའི་བརྡ་ཡིས་མིང་ཅན་གྱི་དངོས་པོའི་ཆོས་ཐམས་ཅད་མཚོན་པར་རིག་པར་བྱའོ། ། བརྡ་དེ་དག་ནམ་གྱི་ཚེ་བརྗོད་པར་བྱ་ཞེ་ན། ཚོགས་ཀྱི་འཁོར་ལོ་ལ་སོགས་པ་ལ་འདུས་པའི་ཚེ་ཕྱི་རོལ་ན་གནས་པའི་དམ་ཚིག་དང་མི་ལྡན་པའི་སེམས་ཅན་གྱི་ནང་དུ་དམ་ཚིག་བརྗོད་དགོས་པས་ན། རྣལ་འབྱོར་པའམ་རྣལ་འབྱོར་མ་དགོངས་པའི་སྐད་གཞན་ནམ་བརྡའི་སྐད་ཀྱིས་དམ་ཚིག་གི་རྫས་རྣམས་བརྗོད་པར་བྱའོ། ། ཞེས་པ་ནི་ཡུལ་དུས་ཐམས་ཅད་དུ་དམ་ཚིག་གི་བརྡ་བརྗོད་པའི་ངེས་པའོ། ། ཚད་ནི་གནས་པ་བཅུ་གཉིས་པ་དཔལ་ལྡན་བླ་མ་དབུལ་བ་ཐམས་ཅད་ཀྱིས་མཉེས་པའི་ངོ་བོ་ཉིད་ཀྱིས་གནས་པ་ནི།
སློབ་མ་རྣམས་ཀྱིས་བླ་མ་ལ་དབང་གི་ཡོན་སྦྱིན་པའི་དོན་དུ་རང་གི་ལུས་ལ་སོགས་པའི་ཆ་ཤས་ཇི་ཙམ་དབུལ་བའི་ངེས་པ་གསུངས་པ། དྲུག་ཆ་ཞེས་པ་ལ་སོགས་པ་སྟེ། འདིར་གང་གི་ཚེ་སློབ་མ་ཁྱིམ་པའམ་དགེ་ཚུལ་ལམ། དགེ་སློང་ལ་རྡོ་རྗེ་སློབ་དཔོན་གྱིས་དབང་བསྐུར་བ་ན། སློབ་མ་དེས་དམ་བཅའ་བ་འདི་བྱ་སྟེ། བདག་གི་དུས་ཐམས་ཅད་དུ་དངོས་པོ་ཐམས་ཅད་ཀྱི་དྲུག་ཆ་སྦྱིན་པར་དབུལ་བར་བྱའོ་ཞེས་པ་དམ་བཅའ་བའི་ངེས་པའོ། ། དེ་ལ་དང་པོ་རེ་ཞིག་དྲུག་ཆ་རྣམས་ལས་ལུས་ཀྱི་ནང་ནས་ལག་པ་རྐང་པ་ལུས་དག་ལས་ཞེས་པ་ལག་པ་གཉིས་དང་རྐང་པ་གཉིས་དང་ལུས་ཀྱི་རྫ་མ་སྟེ་ལྔ་པོ་འདི་རྣམས་ཀྱི་ནང་ནས་ཀྱང་དྲུག་པ་ཡན་ལག་གི་མཆོག་མགོ་བོ་ནི་སློབ་དཔོན་ལ་ཕྱག་འཚལ་བའི་དོན་དུ་སྦྱིན་པར་རབ་ཏུ་དབུལ་བར་བྱའོ། ། སངས་རྒྱས་དང་བྱང་ཆུབ་སེམས་དཔའ་དང་ཡང་དག་པར་ལྡན་པའི་ཆེད་དུ་ཞེས་རྭས་ཏེ། དགོས་པ་ཅིའི་དོན་དུ་ན། མཐར་ཐུག་སངས་རྒྱས་དང་གནས་སྐབས་བྱང་ཆུབ་སེམས་དཔའི་ས་བཅུ་དང་ཡང་དག་པར་ལྡན་པ་བསྒྲུབ་པའི་ཆེད་དུ་སློབ་དཔོན་ཏེ་བླ་མ་ལ་ནི་སྦྱིན་པ་དེ་རབ་ཏུ་ཕུལ་ནས་མཆོག་གི་ཕྱག་རྒྱ་ཕྱག་རྒྱ་ཆེན་པོ་རྗེས་སུ་རིག་པར་འགྱུར་བའི་ཚུལ་གྱིས་སྦྱིན་པ་པོ་སློབ་མ་ནི་འགྱུར་མེད་བདེ་བའི་གནས་སུ་འགྲོའོ། །
དེ་བཞིན་དུ་ལས་ཀྱི་དབང་པོ་རྣམས་ཀྱི་ནང་ནས་དྲུག་པ་ངག་དབུལ་བར་བྱའོ། ། ཇི་ལྟར་ན་ལག་པ་དང་རྐང་པ་དང་བཤང་ལམ་དང་བྷ་ག་ལ་སོགས་པའི་དབང་པོ་རྣམས་ཀྱི་ནང་ནས་དྲུག་པ་ངག་གི་དབང་པོ་དབུལ་ཏེ། དགོས་པ་བདེན་པར་སྨྲ་བའི་དོན་དུ་ངག་དབུལ་བར་བྱའོ། ། ཞེས་པ་ནི་བཅོམ་ལྡན་འདས་ཀྱི་ངེས་པའོ། ། དེ་བཞིན་དུ་མིག་དང་རྣ་བ་དང་སྣ་དང་ལྕེ་དང་ལུས་ཀྱི་དབང་པོ་རྣམས་ཀྱི་ནང་ནས་དྲུག་པ་ཡིད་དག་ཀྱང་སྟེ། གཡོ་སྒྱུའི་ཡོན་དང་བཅས་པ་དབུལ་བའོ། ། དགོས་པ་ཅིའི་དོན་དུ་ན། གཡོ་སྒྱུའི་སྤྲོས་པ་དང་བྲལ་བས་སེམས་ཅན་གྱི་དོན་སྒྲུབ་པའི་དོན་དུ་དབུལ་བར་བྱ་སྟེ། ནང་གི་སྐྱེ་མཆེད་ཀྱི་དྲུག་ཆ་སྦྱིན་པའི་ངེས་པའོ། ། དེ་བཞིན་དུ་ཁམས་ཀྱི་ཆ་ཤས་ཞེས་པ་ནི་གསེར་དང་རིན་པོ་ཆེ་དང་འབྲུ་ལ་སོགས་པ་སེམས་མེད་པའི་རྫས་རྣམས་ནི་ཁམས་ཏེ།
དེ་རྣམས་ཀྱི་ནང་ནས་རང་གི་ལག་ཏུ་ཐོབ་ནས་ཡུན་རིང་ལོན་པ་ཉིད་ཀྱི་རྫས་དང་། འཕྲལ་ལ་གློ་བུར་དུ་བྱུང་བའི་ཁམས་དེ་རྣམས་ཀྱི་དྲུག་གི་ཆ་ཤས་རྣལ་འབྱོར་མ་ལ་སོགས་པ་མཆོད་པའི་དོན་དུ་འབུལ་བར་བྱའོ། ། དེ་བཞིན་དུ་སེམས་དང་བཅས་པའི་ལོངས་སྤྱོད་རྐང་པ་གཉིས་པ་མི་དང་། རྐང་པ་བཞི་པ་རྟ་ལ་སོགས་པ་ཕྱུགས་ཀྱི་ཚོགས་རྣམས་དྲུག་གི་ཆ་ཤས་སུ་བགོས་པ་ཉིད་ཀྱི་ཆ་གཅིག་དབུལ་བར་བྱ་སྟེ། ཆ་ཤས་ལྔ་ནི་བདག་ཉིད་དང་གཉེན་གྱི་རྩ་ལག་ཉེ་བར་ལོངས་སྤྱོད་པའི་དོན་དུ་བཞག་པར་བྱའོ། ། དེ་བཞིན་དྲུག་ཆ་དེ་ཉིད་ཀྱི་ཆ་ཡིས་ལོངས་སྤྱོད་གཞན་གཟུགས་བཟང་ཞིང་ལང་ཚོ་དང་ལྡན་པའི་ཆུང་མ་དང་། ལ་སོགས་པས་ལོ་བཅུ་གཉིས་མ་ལ་སོགས་པ་མཆོག་གི་ཕྱག་རྒྱ་འདོད་པའི་དེ་ཁོ་ན་ཉིད་རྗེས་སུ་རིག་པ་ཟླ་བའི་ནང་དུ་ལན་ལྔ་འདོད་པ་སྤྱོད་ པའི་སླད་དུ་སློབ་དཔོན་ལ་ནི་སྦྱིན་པས་རབ་ཏུ་དབུལ་བར་བྱའོ། ། དེ་ལས་ནི་བདེ་བའི་གནས་ཕྱག་རྒྱ་ཆེན་པོའི་གོ་འཕང་དུ་འགྲོ་ཞེས་པ་ནི་དེ་བཞིན་གཤེགས་པས་སློབ་དཔོན་ལ་དབང་གི་ཡོན་དབུལ་བའི་ངེས་པའོ། ། རྣམ་པ་གཞན་དུ་སྔགས་ཀྱི་ཚུལ་ལ་འདོད་པ་སྤྱད་པའི་དོན་དུ་ཕྱག་རྒྱ་སྦྱིན་པ་མ་གཏོགས་པར་སྐལ་བ་མཐའ་ཡས་པ་དག་གིས་ཕྱག་རྒྱ་ཆེན་པོའི་དངོས་གྲུབ་ཏུ་མི་འགྱུར་ཞིང་། ལས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱའི་དངོས་གྲུབ་ཐོབ་པ་ཉིད་དུ་ཡང་མི་འགྱུར་ཏེ།
ཆགས་པས་ཟིལ་གྱིས་མནན་པའི་དབང་གིས་རིགས་བསྲུང་བ་ལ་ཞེན་པའི་ཕྱིར་རོ། ། དེ་ལྟར་སློབ་དཔོན་ལ་ལུས་ལོངས་སྤྱོད་ཀྱི་དྲུག་ཆ་སྦྱིན་པའི་ངེས་པའོ། ། ད་ནི་སེམས་ཅན་གང་དག་ཅེས་པ་ལ་སོགས་པས་སྙིང་རྗེའི་དབང་འགྲོ་བ་དྲུག་ལ་བསྐུར་བར་གསུངས་ཏེ། འདིར་འཇིག་རྟེན་གྱི་ཁམས་ཀྱི་འགྲོ་བ་དྲུག་པོ་རྣམས་ལས་སེམས་ཅན་གང་དག་དབང་མ་བསྐུར་བ་རྣམ་གསུམ་སྲིད་པར་གནས་པ་རྣམས་དུས་ཀྱི་འཁོར་ལོ་ཐམས་ཅད་མཁྱེན་པའི་ཐུགས་ཁར་གནས་པའི་ཡེ་ཤེས་ཀྱི་རྡོ་རྗེ་ལྕགས་ཀྱུ་ཡིས་བཀུག་ནས་བསམ་པ་ཙམ་གྱིས་ཏིང་ངེ་འཛིན་ཙམ་གྱིས་བཀུག་པའི་སེམས་ཅན་དེ་དག་མཐའ་དག་རྣམས་ལ་མཆོག་གི་སྙིང་རྗེས་དཀྱིལ་འཁོར་དུ་ནི་བཅུག་སྟེ། དེ་ནས་སངས་རྒྱས་རྣམས་ཏེ་བཤང་བ་དང་གཅི་བ་དང་། ཁྲག་དང་རྐང་རྣམས་འཛག་མེད་དུ་གྱུར་པ་དང་། དེ་བཞིན་དུ་རྡོ་རྗེ་སྟེ་མི་ཕྱེད་པའི་བདུད་རྩི་ཁུ་བས་མངོན་པར་དབང་བསྐུར་བ་ལ་བརྟེན་ནས་ནི། དྲི་མ་མེད་པའི་རི་བོང་ཅན་གྱི་གཟུགས་ལྟ་བུའི་ལུས་ཐོབ་པ་དང་། དེ་ནས་བསྒོམས་པའི་སྟོབས་ཀྱིས་རྡོ་རྗེ་ཅན་གྱི་ལམ་མི་འགྱུར་བའི་བདེ་བ་ཐོབ་པར་འགྱུར་བའི་སྐལ་བ་ཅན་ཞེས་བྱ་བར་གྱུར་པར་རྣམ་པར་བསྒོམས་ཏེ། དེ་ནས་རྡོ་རྗེ་སློབ་དཔོན་གྱིས་དབང་བསྐུར་བས་དྲི་མ་རྣམ་པར་བྲལ་ཞིང་བྱང་ཆུབ་ཀྱི་སྤྱོད་པ་ལ་རྗེས་སུ་གནས་པ་དེ་དག་ཐམས་ཅད་སླར་རང་རང་གི་གནས་སུ་བཏང་བར་བསམ་པར་བྱའོ། །
ཞེས་པ་ནི་འགྲོ་དྲུག་ལ་སྙིང་རྗེའི་དབང་བསྐུར་བ་དག་གི་ངེས་པའོ། ། ད་ནི་རྫས་རྣམས་མེད་པའི་ཞེས་པ་ལ་སོགས་པས་འདུ་འཛི་ཀུན་སྤངས་པ་ཉིད་ཀྱི་སློབ་མ་ལ་དབང་བསྐུར་བའི་ངེས་པ་གསུངས་ཏེ། འདིར་གང་གི་ཚེ་ཀུན་སྤངས་ཀྱི་སློབ་མ་ལ་དཀྱིལ་འཁོར་མཆོད་པ་ལ་སོགས་པའི་རྫས་ཀྱི་དངོས་པོ་ཡོངས་སུ་བཟུང་བ་མེད་ན། དེའི་ཚེ་བླ་མས་མཆོད་པའི་རྫས་རྣམས་མེད་པའི་ཏིང་ངེ་འཛིན་ཙམ་གྱིས་མངོན་པར་དབང་བསྐུར་བ་རྒྱལ་བའི་བདག་པོ་རྡོ་རྗེ་སེམས་དཔའི་བཀའ་ཡིས་སློབ་མ་ཀུན་སྤངས་ལ་ནི་སྦྱིན་པར་བྱ་སྟེ། ཚུལ་ཇི་ལྟར་ན། གོང་དུ་གསུངས་པའི་རིམ་པ་ཇི་ལྟ་བས་བསོད་ནམས་ཀྱི་ཚོགས་ཀྱི་དོན་དུ་བྱིས་པ་འཇུག་པའི་དབང་བདུན་དང་། དེ་ནས་ཚུལ་ཁྲིམས་ཀྱི་ཚོགས་ཀྱི་དོན་དུ་བུམ་པ་ལ་སོགས་པ་དབང་གོང་མ་རྣམ་པ་གསུམ་ཏིང་ངེ་འཛིན་ཙམ་གྱིས་སྦྱིན་པར་བྱའོ། ། དེ་བཞིན་དུ་ཡེ་ཤེས་ཀྱི་ཚོགས་ཀྱི་དོན་དུ་དབང་བཞི་པ་འགྱུར་མེད་བདེ་བ་ཐོབ་པར་བྱ་བའི་ཕྱིར་དུ་བ་ལ་སོགས་པའི་རྣམ་ཀུན་མཆོག་ལྡན་གྱི་སྟོང་པ་ཉིད་བསྒོམ་པའི་ལམ་དབང་གོང་མ་ལས་ཀྱང་གོང་མའི་དབང་སྦྱིན་པར་བྱ་ཞེས་པ་སྟེ། དབང་རྫས་རྣམས་མེད་པར་སློབ་མ་ལ་ཚིག་གིས་བརྗོད་པ་ཙམ་གྱིས་སྦྱིན་པར་བྱའོ། ། དེ་བཞིན་དུ་མཐའ་དག་ཡོན་ཏན་གཏེར་མི་འགྱུར་བའི་བདེ་བ་ནི་སྟེང་འོག་གི་རྩ་དྲུག་ཏུ་སྲོག་འགོག་པའི་རྣལ་འབྱོར་དང་ལྡན་པས་ཐོབ་སྟེ།
དེ་ལྟ་བུའི་མི་འགྱུར་བའི་བདེ་བ་ཆེན་པོའི་སྐད་ཅིག་དབང་བཞི་པའི་དོན་ནི་ཚིག་གི་སྒོ་ནས་སློབ་མ་ལ་བརྗོད་པས་དབང་བཞི་པ་བསྐུར་བར་བྱའོ། ། དེ་ལ་འགྱུར་མེད་བདེ་བ་བསྟེན་པའི་དོན་དུ་རྗེས་དྲན་གྱི་ཚེ་ལས་ཀྱི་ཕྱག་རྒྱ་མེད་པར་གྱུར་ནས་ལག་པའི་ཕྱག་རྒྱ་སྦྱིན་པར་བྱ་སྟེ། གཏུམ་མོའི་མེ་ཆེར་འབར་བས་རང་གི་སྙིང་གི་ཐིག་ལེར་རླུང་སེམས་འདུས་པའི་དབང་གིས་མུན་པའི་གནས་སྐབས་སུ་སོན་པས་དྲག་ཏུ་བརྒྱལ་བར་འགྱུར་བའི་ཚེ་ལག་པའི་ཕྱག་རྒྱ་རྟེན་པ་དང་མུན་པར་ཞུགས་པའི་སྐྱོན་རྣམས་ཀུན་ལས་རྣམ་པར་གྲོལ་བར་བྱེད་དེ། ལག་པའི་ཕྱག་རྒྱ་དེ་ནི་བྱང་ཆུབ་ཀྱི་སེམས་བརྟན་པར་བྱེད་པའི་སླད་དུ་བསྟེན་གྱི། འཕོ་བའི་དོན་དུ་ནི་མ་ཡིན་པའོ། ། ཞེས་པ་ཕྱག་རྒྱ་བསྟེན་པའི་ངེས་པའོ། ། གཞན་རྣམས་ལ་ནི་སྟེ། ཀུན་སྤངས་ལས་གཞན་ཁྱིམ་པའི་སློབ་མ་རྣམས་ལ་ནི་རྒྱལ་བ་མཆོག་གི་སྙིང་པོ་ཞེས་པ་རྡོ་རྗེའི་ཚིག་གི་དོན་དབང་བཞི་པ་ཡུམ་ཕྱག་རྒྱ་ཉིད་ཀྱི་མཆོད་པ་དབུལ་བས་རྣམ་པར་དམན་པར་གྱུར་ན་སྦྱིན་པ་ཉིད་མི་བྱ་ཞེས་པ་ནི་དེ་བཞིན་གཤེགས་པའི་བཀས་དབང་བཞི་པ་སྦྱིན་པའི་ངེས་པའོ། ། ད་ནི་གནས་པ་བཅུ་པ་དཀྱིལ་འཁོར་གྱི་འཁོར་ལོ་གཤེགས་སུ་གསོལ་བའི་ངོ་བོ་ཉིད་ཀྱིས་གནས་པ་ནི་དབང་གི་མཐར་ཞེས་པ་ལ་སོགས་པས་དཀྱིལ་འཁོར་གཤེགས་སུ་གསོལ་བ་གསུངས་ཏེ། འདིར་དབང་གི་ཆོ་ག་ཚར་བའི་མཇུག་ཏུ་སྦྱིན་བདག་གིས་ལུས་ལ་འཇམ་ཞིང་བདེ་སྟེར་སྟོད་ཀོར་ཏེ་སྟོད་གཡོགས་དང་བཅས་པའི་གོས་ཟུང་གཅིག་དག་དཔལ་ལྡན་བུམ་པ་རྣམས་ཀྱི་སྟེང་དུ་བྱིན་པ་གང་ཡིན་པ་དེ་དཔལ་ལྡན་རྣལ་འབྱོར་མ་བུམ་པ་བསྲུང་ཞིང་སྦྱོང་བར་བྱེད་པ་བུམ་འཛིན་མ་རྣམས་དག་ལ་སྦྱིན་པར་བྱའོ། །
གཞན་ཡང་དེ་བཞིན་དུ་སྟོད་ཀོར་དང་ནི་གོས་ཟུང་དང་བཅས་པ་རེ་རེ་དག་ཕྱོགས་སོ་སོའི་སྒོ་ན་གནས་པའི་སློབ་དཔོན་སྒོ་བསྲུང་ཞིང་སྐྱོང་བ་རྣམས་ལ་རབ་ཏུ་སྦྱིན་པར་བྱ་སྟེ། གཞོན་ནུ་མ་དང་སྒོའི་སློབ་དཔོན་ལ་ཡོན་དབུལ་བའི་སྔོན་དུ་སྦྱིན་བདག་གིས་ཇི་ལྟར་འབྱོར་པ་དང་མཐུན་པས་སྐུ་གཟུགས་རབ་གནས་སུ་གསུངས་པ་ལྟར་ཅོད་པན་དང་དར་དཔྱངས་ལ་སོགས་པའི་དཀྱིལ་འཁོར་གྱི་ཡོ་བྱད་ཐོག་མར་སློབ་དཔོན་ལ་སྦྱིན་པར་བྱའོ་ཞེས་པ་ནི་དེ་བཞིན་གཤེགས་པའི་བཀས་དཀྱིལ་འཁོར་མཆོད་པའི་ཡོ་བྱད་དབུལ་བའི་ངེས་པའོ། ། དེ་བཞིན་དུ་ཁམས་མཐའ་དག་དང་དེའི་ཡོན་ཏན་དབང་ཡུལ་སོགས་ཀྱི་རིགས་ཅན་རྣལ་འབྱོར་མ་རྣམས་ལ་བདག་ཉིད་ཀྱི་ནུས་པས་སློབ་དཔོན་ལ་སོགས་པ་ལ་དབུལ་བ་དེ་བཞིན་དུ་དབུལ་བར་བྱ་སྟེ། ཇི་ལྟར་ན་སྒོའི་སློབ་དཔོན་ལ་སོགས་ལས་གཞན་ཚོགས་ཀྱི་འཁོར་ལོར་འདུས་པའི་དཔའ་བོ་དང་དཔའ་མོའི་དབང་ཕྱུག་མ་རྣམས་ལ་ཡང་དཀྱིལ་འཁོར་གྱི་ཡོ་བྱད་སྟོད་ཀོར་སོགས་དབུལ་བར་བྱའོ། ། དེ་ནས་ལྷའི་ཚོགས་ཀྱི་འཁོར་ལོ་འདུས་པ་རྣམས་གཤེགས་སུ་གསོལ་ཏེ། དེའི་མཐར་ནི་སྦྱིན་སྲེག་བྱས་ནས་སློབ་དཔོན་གྱིས་སྔར་བསྟན་པ་བཞིན་དུ་དཀྱིལ་འཁོར་ལ་མཆོད་པ་བྱའོ། ། ཤར་གྱི་སྒོར་སློབ་དཔོན་བཅོམ་ལྡན་འདས་ལ་མངོན་དུ་ཕྱོགས་པས་འདུག་སྟེ། རྡོ་རྗེ་དང་དྲིལ་བུ་བཟུང་ནས་རྡོ་རྗེ་བསྡུ་བའི་ཕྱག་རྒྱ་བཅིངས་པས་རང་གི་སྙིང་ཁའི་པད་མར་ཡེ་ཤེས་སེམས་དཔའ་རབ་ཏུ་གཞུག་པར་བྱ་སྟེ་དཀྱིལ་འཁོར་གྱི་དུར་ཁྲོད་ན་གནས་པའི་དབང་ལ་སོགས་པའི་ཕྱོགས་སྐྱོང་བཅུ་དང་། གཟའ་དང་རྒྱུ་སྐར་ལ་སོགས་པ་འཇིག་རྟེན་པ་རྣམས་ནི་རང་རང་གི་གནས་སུ་གཤེགས་སུ་གསོལ་ལོ། ། དེ་ནས་ཨ་ཤྭད་ཐའི་འདབ་མའམ།
རང་གི་ལག་པའི་རྡོ་རྗེས་ཚངས་པའི་ཐིག་དག་གི་ལམ་ནས་བདེ་བ་ཆེན་པོའི་འཁོར་ལོའི་རྡོ་རྗེ་ཇི་སྲིད་པ་དབྱི་བར་བྱའོ། ། དེ་ནས་རང་གི་མགོ་བོར་རྡུལ་ཚོན་བག་ཙམ་བཀོད་ནས་པད་མ་ལ་སོགས་པ་དབྱི་བར་བྱའོ། ། དཀྱིལ་འཁོར་གཤེགས་སུ་གསོལ་བའི་ངེས་པའོ། ། ད་ནི་གནས་པ་བཅུ་གཅིག་པ་ཆུ་བོ་ཆེན་པོ་ལ་སོགས་པ་དང་། རང་རང་གི་ཁྱིམ་དུ་རྡུལ་ཚོན་དང་ཚོགས་ཀྱི་འཁོར་ལོ་གཤེགས་སུ་གསོལ། མཆོད་པའི་ངོ་བོ་ཉིད་ཀྱིས་གནས་པ་ནི། དེ་ནས་མཐའ་དག་རྡུལ་ཚོན་དག་ཀྱང་གླང་པོ་ཆེའི་སྟེང་དུ་གདུགས་དང་རྔ་ཡབ་དང་རྒྱལ་མཚན་དང་། མཆོད་པ་དང་བཅས་པ་ཁྱེར་ཏེ་སྤྱན་དྲངས་ནས་རྒྱ་མཚོ་ཆེན་པོར་འགྲོ་བའི་དག་ཅིང་གཙང་བའི་ཆུ་ཀླུང་ལ་བསྐུར་བར་བྱའོ། ། བུམ་པ་གང་དུ་རྡུལ་ཚོན་ཁྱེར་བའི་བུམ་པ་དེ་ཆུ་ཡིས་གང་བར་བྱས་ནས་སླར་ཡང་གླང་པོའི་ཕྲག་པར་བཞག་སྟེ་དཀྱིལ་འཁོར་གྱི་ཁང་པར་ཁྱེར་ལ་འོངས་ཏེ་ཀུན་ལ་གཏོར་བར་བྱའོ་ཞེས་རྭས་ཏེ། དཀྱིལ་འཁོར་ཀུན་གྱི་གནས་ལ་བསང་གཏོར་བྱའོ། །
གླང་པོ་ཆེ་མེད་ན་བདེ་བའི་སྟན་ལ་ཁྱོགས་བྱས་ནས་བགྱེར་བར་བྱའོ། ། རྡུལ་ཚོན་གཤེགས་སུ་གསོལ་བའི་ཆོ་གའོ། ། དེ་ནས་དཀྱིལ་འཁོར་གྱི་ཁང་པར་འོངས་ཏེ་བ་ཡི་ལྕི་བས་ཉེ་བར་བྱུགས་པའི་དཀྱིལ་འཁོར་གྱི་ཁང་པར། ལོ་ལྔ་ནས་བརྩམས་ཏེ། ལོ་བཅུའི་བར་གྱི་གཞོན་ནུ་མ་བཅུ་ལ་འོ་མ་དང་། ཞོ་དང་ཞེས་མངས་སུའོ། ། མར་དང་འོ་ཐུག་དང་། ཁཎྜ་ཀ་ར་ཞེས་འགྱུར་མངས་སུ་འདོན་པ་དང་། ལ་དུ་ལ་སོགས་པའི་མང་ར་བའི་ཟས་རྣམས་ཀྱིས་སྔ་དྲོ་ཡང་དག་པར་མཆོད་དེ། དེ་ནས་ཏཾ་བུ་ལ་གོ་ཡུ་དང་།
དྲི་དང་། སྤོས་དང་། མེ་ཏོག་དང་། འབྲས་བུར་བཅས་པ་དང་། བུམ་པའི་མགྲིན་པ་བཅིངས་པའི་རས་ཡུག་དག་ནི་གཞོན་ནུ་མ་རྣམས་ལ་ཞེས་པ་སྟེ། བུ་མོ་རྣམས་ལ་བྱིན་ནས་སློབ་དཔོན་སློབ་མར་བཅས་པ་མཐའ་དག་རྣལ་འབྱོར་པའི་ཚོགས་སོ་དྲུག་ཉིད་ཀྱི་རིགས་ནི་དཔའ་བོའི་སྟོན་མོས་ཇི་ལྟར་འདོད་པར་མཆོད་པར་བྱའོ། ། བཅས་པ་ཞེས་པ་རྭ་མངས་ལ་མེད་དོ། ། དེ་ལ་འདི་ནི་དཔའ་བོའི་སྟོན་མོའི་ཆོ་ག་སྟེ། འདིར་སློབ་དཔོན་ཡོངས་སུ་བརྟག་པའི་ཚུལ་རྡོ་རྗེ་སློབ་དཔོན་པ་རྣམ་པ་གསུམ་གསུངས་ཏེ། མཆོག་དང་འབྲིང་དང་ཐ་མའོ། །
དེ་རྣམས་ཀྱང་འདི་ལྟ་སྟེ། དེ་ཉིད་བཅུ་ནི་ཡོངས་སུ་ཤེས་པའི་སློབ་དཔོན་གསུམ་ལས་དགེ་སློང་ནི་མཆོག་ཡིན་ཏེ། སློབ་དཔོན་འབྲིང་པོ་དགེ་ཚུལ་ཞེས་བྱ་བ་དང་། ཁྱིམ་པའི་སློབ་དཔོན་ནི་སྔ་མ་དེ་དག་ལས་ཐ་མའོ། ། ཞེས་པ་རྒྱུད་ཀྱི་ངེས་པ་ལས་གསུངས་སོ། ། དེས་ན་སློབ་དཔོན་དགེ་སློང་དང་། དགེ་ཚུལ་དང་། ཁྱིམ་པ་དེ་རྣམས་ཐུན་མོང་གི་གནས་གཅིག་ཏུ་འདུས་ན། རྒན་པའམ་གཞོན་པ་ཉིད་དབང་བསྐུར་བ་སྔ་ཕྱིའི་དུས་ལས་བཞག་གོ ། དེ་ལྟར་འགྱུར་མངས་སུ།
དེ་ལ་དགེ་སློང་དང་གེ་ཚུལ་དང་ཁྱིམ་པ་དེ་རྣམས་ཐུན་མོང་གཅིག་ཏུ་འདུས་པ་ན་རྒན་པའམ་གཞོན་པ་ནི་དབང་གིས་སོ་ཞེས་འདོན་ཏོ། ། དེའི་ཕྱིར་དགེ་སློང་རྡོ་རྗེ་འཛིན་པའི་གྲལ་ནི་གཙོ་བོ་ཉིད་ཀྱི་ཤར་དུ་མངོན་པར་ཕྱོགས་པར་གྱུར་པར་བྱའོ། ། དགེ་ཚུལ་གྱི་གྲལ་ནི་གཡས་གྲལ་ལ་བཀོད་ནས་བྱང་དུ་མངོན་པར་ཕྱོགས་པར་བྱའོ། ། ཁྱིམ་པའི་སློབ་དཔོན་གྱི་གྲལ་ནི་གཡོན་གྲལ་ལ་བཀོད་ནས་ལྷོར་མངོན་པར་ཕྱོགས་པར་བྱའོ། ། དེ་བཞིན་དུ་དཔའ་མོའི་སྟོན་མོ་ལ་ཡང་དགེ་སློང་མའི་གྲལ་དང་། དགེ་ཚུལ་མའི་གྲལ་དང་། དགེ་བསྙེན་མའི་གྲལ་ནི་སྔ་མ་ལྟར་ཕྱོགས་སོ་སོར་རོ། ། དེ་རྣམས་ཀྱི་ནང་ཚན་སོ་སོ་ལ་ཡང་དབང་གི་རྒན་པ་དང་གཞོན་པ་ལ་སོགས་པའི་དབྱེ་བས་གདན་རབ་འབྲིང་ཐ་མ་རྣམས་སྦྱིན་པར་བྱའོ། ། དེ་ལ་དགེ་སློང་གང་ཞིག་དབང་གིས་རྒན་ཡང་རྨོངས་པར་གྱུར་པ་དང་ཞེས་རྭས་སོ། ། གཞོན་པ་ནི་སློབ་དཔོན་ཆེན་པོ་རྒྱུད་སྟོན་པ་པོར་གྱུར་པ་ཡིན་ན།
གཉིས་པོ་དེ་དག་ལས་རྒྱུད་སྟོན་པ་པོ་གང་ཡིན་པ་དེ་དཔའ་བོའི་སྟོན་མོ་ལ་ཚོགས་ཀྱི་གཙོ་བོར་བྱ་སྟེ། རྒན་པོ་ནི་བསྟན་པ་ལ་བརྙས་པ་སྤང་བའི་ཕྱིར་ཁྱིམ་དུ་སྤྱན་དྲངས་ལ་དེ་དག་གནས་སོ་སོར་ཚོགས་ཀྱི་འཁོར་ལོའི་ཡོ་བྱད་ཀྱིས་ཡང་དག་པར་མཉེས་པར་བྱའོ། ། དེ་བཞིན་དུ་རྒན་པོར་མཚུངས་པ་ལ་གཅིག་ནི་ཆོས་སྟོན་པོ་དང་། གཞན་ནི་མན་ངག་དང་ལྡན་པ་ཡིན་ན་གཞན་མན་ངག་དང་ལྡན་ན་ཡང་ཚོགས་ཀྱི་གཙོ་བོར་མི་འོས་ཏེ། སེམས་ཅན་གྱི་དོན་བྱེད་མི་ནུས་པའི་ཕྱིར་རོ། ། གཞན་ཡང་དགེ་ཚུལ་དང་ཁྱིམ་པ་དགེ་སློང་ལས་སྔོན་དུ་དབང་བསྐུར་བ་ཐོབ་པ་རྣམས་ཡེ་ཤེས་དང་ལྡན་པ་ཇི་སྲིད་མངོན་པར་ཤེས་པ་མ་བསྐྱེད་ཀྱི་བར་དུ་དགེ་སློང་རྡོ་རྗེ་འཛིན་པའི་གྲལ་མགོར་གཞག་བྱའི་རྒན་པོར་མི་འགྱུར་ཏེ། བསླབ་པ་རྣམས་ཀྱི་ནང་ནས་དགེ་སློང་གི་བསླབ་པ་མཆོག་ཏུ་གྱུར་པའི་ཕྱིར་རོ། ། ཅི་སྟེ་ཚོགས་ཀྱི་འཁོར་ལོར་འདུས་པ་ན་དགེ་ཚུལ་ལམ་ཁྱིམ་པ་འགའ་ཞིག་དགེ་སློང་གང་གྲལ་ལ་རྩོད་པར་བྱེད་ན་ཡང་དེའི་ཚེ་ཏིང་ངེ་འཛིན་གྱི་ནུས་པ་ཡོད་མེད་དྲི་བར་བྱའོ། ། གལ་ཏེ་མངོན་ཤེས་ལ་སོགས་པའི་ཏིང་ངེ་འཛིན་གྱི་ནུས་པ་སྟོན་པར་བྱེད་ན། དེའི་ཚེ་ནུས་པ་ཅན་དེ་ཡེ་ཤེས་ཀྱི་རྒན་པར་གྱུར་པ་ཡིན་པས་དེ་ཚོགས་ཀྱི་གཙོ་བོར་བྱའོ། །
ཅི་སྟེ་ཡང་དག་པའི་ཚུལ་གྱི་སྤྱོད་པ་བཏང་ནས་ལོག་པའི་མངོན་པའི་ང་རྒྱལ་གྱི་དབང་གིས་རྩོད་པར་བྱེད་ན། དེའི་ཚེ་ཚོགས་ཀྱི་གཙོ་བོ་རང་གིས་ཚོགས་འཁོར་བསྐོར་བའི་ཁྱིམ་ནས་དབྱུང་བར་བྱའོ། ། འདིར་ལོག་པའི་དབང་གིས་ང་རྒྱལ་གྱི་ཞེས་འགྱུར་མངས་སུའོ། ། ཅི་སྟེ་གནས་ནས་ཕྱུང་བས་ཁོ་བོ་གནས་ནས་མ་འབྱིན་ཅིག ཆད་པ་ཁས་ལེན་ནོ་ཞེས་ཟེར་ན། དེའི་ཚེ་ཆད་པའི་བདག་པོ་ཚོགས་ཀྱི་གཙོ་བོས་བཟའ་བ་དང་བཏུང་བ་ལ་སོགས་པའི་ཆད་པ་སྦྱིན་པར་བྱའོ། ། གདན་གྱི་རིམ་པ་དགེ་སློང་དང་། དགེ་ཚུལ་དང་། ཁྱིམ་ན་གནས་པ་ལ་རྒན་གཞོན་གྱི་གོ་རིམ་བཞིན་དུ་བཟའ་བ་དང་བཏུང་བ་ལ་སོགས་པའི་ཁ་ཟས་རབ་འབྲིང་ཐ་མའི་རིམ་པས་སྦྱིན་པར་བྱའོ། ། མཆོད་བྱའི་བཟའ་བཏུང་དེ་དག་ཐམས་ཅད་ཉིད་ནི་ཤར་ཕྱོགས་ཉིད་དུ་སྔར་ཏེ་ཐོག་མར་བཞག་ནས་དེ་ནས་གྲལ་སོ་སོར་དབུལ་བར་བྱའོ། །
དེ་རྣམས་ཀྱི་དབུས་སུ་དཀྱིལ་འཁོར་བྱས་ནས་བཅོམ་ལྡན་འདས་དུས་ཀྱི་འཁོར་ལོ་ལ་དང་པོར་བཟའ་བ་དང་བཏུང་བ་ལ་སོགས་པའི་ཕུད་ཕུལ་ཏེ། ཞེས་རྭ་མངས་སུ་འདོན་པ་ལྟར། འདུས་པ་དེ་རྣམས་ཀྱ་ིདབུས་སུ་དྲི་ལ་སོགས་པས་དཀྱིལ་འཁོར་ཏེ་མཎྜལ་བྱས་ནས་དེར་བཅོམ་ལྡན་འདས་དུས་ཀྱི་འཁོར་ལོ་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་དམིགས་ལ་དཔའ་བོ་དང་དཔའ་མོ་རྣམས་མཆོད་པའི་དང་པོར་བཟའ་བ་དང་བཏུང་བ་ལ་སོགས་པའི་ཕུད་ཕུལ་ཏེ། དེ་ནས་དགེ་སློང་ལ་སོགས་པའི་སློབ་དཔོན་རྣམས་ལ་དང་པོར་དབུལ་བ་དང་། དེ་ནས་དབང་བསྐུར་བ་ཐོབ་པ་སློབ་དཔོན་མ་ཡིན་པའི་གང་ཟག་གཞན་རྣམས་དང་། དེ་ནས་དེ་རྣམས་ཀྱི་དྲུང་ན་གནས་པ་རྣམས་ལ་བཟའ་བཏུང་སྦྱིན་པར་བྱའོ། ། དེ་ལྟར་མཐའ་དག་དཔའ་བོ་དཔའ་མོའི་ཚོགས་ཀྱི་རིགས་ནི་ཇི་ལྟར་འདོད་པ་ཚོགས་ཀྱི་འཁོར་ལོའི་ཡོ་བྱད་ཀྱིས་མཆོད་པ་བྱ་སྟེ། དེ་ནས་སློབ་དཔོན་གྱིས་སློབ་མ་སྦྱིན་བདག་ལ་ནི་ཚོགས་ཀྱི་འདུས་པ་ལ་ཡོན་སྦྱིན་པའི་དོན་དུ་གནང་བ་རབ་ཏུ་བྱིན་ནས། དེའི་ཚེ་སྦྱིན་བདག་རང་ཉིད་ཀྱི་ནུས་པ་དང་མཐུན་པས་ཚོགས་ཀྱི་འཁོར་ལོར་འདུས་པ་རྣམས་ལ་ཡོན་ཕུལ་ཏེ། རབ་མཆོག་ཚོགས་ཀྱི་རིགས་རྣམས་ཞེས་རྭས་སོ། །
ཀུན་ཏུ་དགའ་བ་སྟེ་མཉེས་པར་བྱས་པ་ནི་རང་རང་གི་གནས་སུ་གཤེགས་སུ་གསོལ་བར་བྱའོ། ། ཞེས་པ་ཤེས་རབ་དང་ཐབས་སྙོམས་པར་འཇུག་པའི་བདེ་བས་དམན་ཞིང་བྱང་ཆུབ་ཀྱི་སེམས་མྱང་བ་སྤངས་བའི་བཟའ་བ་དང་བཏུང་བ་ནི་དཔའ་བོ་དང་དཔའ་མོའི་སྟོན་མོའི་ངེས་པའོ། ། བདེ་མཆོག་བསྟོད་འགྲེལ་དུ་ནི། དཔའ་བོའི་ལོངས་སྤྱོད་ལ་ཡང་གཙོ་བོའི་གཡོན་དུ་ཤེས་རབ་དང་། དཔའ་མོའི་སྟོན་མོ་ལ་ཡང་གཙོ་མོའི་གཡོན་དུ་ཐབས་དབུལ་བར་གསུངས་ཏེ། སྦྱིན་བདག་གི་བསོད་ནམས་འཕེལ་བའི་དོན་དུའོ། ། གཞན་དུ་ན་གཙོ་བོས་ཆང་མི་བཏུང་བ་དང་། གཙོ་བོས་ཤ་མི་བཟའ་བར་གསུངས་སོ། ། ད་ནི་དགྲ་ཞེས་པ་ལ་སོགས་པས་འཇིགས་པ་དང་ཉེ་བར་འཚེ་བ་ཐམས་ཅད་ཞི་བར་བྱེད་པ་གསུངས་ཏེ། འདིར་རིགས་ཀྱི་བུའམ་རིགས་ཀྱི་མོ་གང་ལ་ལ་ཞིག་གིས་དཀྱིལ་འཁོར་བྲིས་ནས་དབང་བསྐུར་བླངས་ཏེ་རྣལ་འབྱོར་མ་སྔར་གསུངས་པ་ཕྱི་ཡི་རྣལ་འབྱོར་མ་སུམ་ཅུ་རྩ་དྲུག་རྣམས་ཀྱི་ཞབས་དང་།
ནང་དུ་ཨ་ཝ་དྷཱུ་ཏཱི་ལ་སོགས་པའི་རྩ་རྣམས་ཀྱི་ཞབས་ནི་ཉིན་ཞག་སོ་སོར་མོས་པ་དང་དེ་ཁོ་ན་ཉིད་ཡིད་ལ་བྱེད་པས་དྲན་པར་བྱེད་ན། དྲན་པ་པོ་དེ་ལ་ཕྱི་ནང་གི་འཇིགས་པ་ཐམས་ཅད་རབ་ཏུ་ཉམས་པར་འགྱུར་ཏེ། འཇིགས་པ་ཇི་ལྟ་བུ་ཞེ་ན། (Eདགྲ་ཡི་འཇིགས་པ་དང་། སེང་གེའི་འཇིགས་པ་དང་། གླང་པོ་ཆེའི་དབང་པོའི་འཇིགས་པ་དང་། མེ་ཡི་འཇིགས་པ་དང་། ལྟོ་འཕྱེའི་བདག་པོའི་འཇིགས་པ་དང་། ཆོམ་རྐུན་གྱི་འཇིགས་པ་དང་། ཞགས་པས་འཆིང་བའི་འཇིགས་པ་དང་།
ཆུ་གཏེར་ཏེ་རྒྱ་མཚོ་འཁྲུགས་པའི་འཇིགས་པ་དང་ནི་ཤ་ཟས་འཆི་བའི་འཇིགས་པ་བྱེད་པ་དང་། ནད་ཀྱི་འཇིགས་པ་དང་། དབང་པོའི་ཉེ་བར་འཚེ་བའི་འཇིགས་པ་དང་། དབུལ་བའི་སྡུག་བསྔལ་གྱི་འཇིགས་པ་དང་། བུད་མེད་དང་བྲལ་བའི་སྡུག་བསྔལ་གྱི་འཇིགས་པ་དང་། མིའི་བདག་པོ་འཁྲུགས་པའི་འཇིགས་པ་དང་། རྡོ་རྗེ་སྟེ་ཐོག་ལྷུང་བའི་འཇིགས་པ་དང་། དོན་ཉམས་པའི་འཇིགས་པ་)སྟེ། དེ་ལྟར་(Dཕྱིའི་འཇིགས་པ་བཅུ་དྲུག་)པོ་དེ་རྣམས་དང་། གཞན་དགའ་བ་བཅུ་དྲུག་ཉམས་པའི་ནང་གི་འཇིགས་པ་དག་ཀྱང་རབ་ཏུ་ཉམས་པར་འགྱུར་རོ། །
འཇིགས་པ་བཅུ་དྲུག་པོ་འདི་དག་ཉམས་པའི་མཚན་ཉིད་འདི་རྣམས་ནི་རྒྱ་ཆེར་ལེའུ་དང་པོར་མཆོག་ཏུ་འདོད་པའི་ལྷ་ལ་བསྟོད་པའི་སྒོ་ནས་བརྗོད་ཟིན་ཏོ། ། དེས་ན་འདིར་སྐྱར་ནས་གསལ་བར་མ་བྱས་སོ། ། དེ་ལྟར་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བ་ནི་རྣལ་འབྱོར་མ་དང་རྣལ་འབྱོར་གྱི་རྒྱུད་ཐམས་ཅད་ལས་གསུངས་པའི་དཀྱིལ་འཁོར་དུ་དབང་བསྐུར་བར་འགྱུར་ཞིང་། རྒྱུད་ཐམས་ཅད་ཀྱི་སྟོན་པ་པོ་དང་། སྔགས་ཐམས་ཅད་ཀྱི་རྗེས་སུ་གནང་བ་སྦྱིན་པ་བོ་དང་། འཇིག་རྟེན་དང་འདས་པའི་དངོས་གྲུབ་ཐམས་ཅད་ཀྱི་སྒྲུབ་པ་པོར་འགྱུར་ཏེ། དེས་ན་དུས་ཀྱི་འཁོར་ལོའི་རྒྱུད་སྟོན་པ་པོའི་རྡོ་རྗེ་སློབ་དཔོན་ཆེན་པོ་ནི། བཅོམ་ལྡན་འདས་འཇམ་དཔལ་ཇི་ལྟ་བ་དང་། བཅོམ་ལྡན་འདས་དུས་ཀྱི་འཁོར་ལོ་དང་པོའི་སངས་རྒྱས་ཇི་ལྟ་བ་དེ་བཞིན་དུ་ཐར་བ་དོན་དུ་གཉེར་བ་རྣམས་ཀྱིས་བལྟས་ནས་མཆོད་ཅིང་མཉེས་པར་བྱའོ། ། རྩ་བའི་རྒྱུད་མཆོག་གི་དང་པོའི་སངས་རྒྱས་ཀྱི་རྒྱུད་ཀྱི་རྗེས་སུ་འབྲངས་ནས་དབང་གི་ལེའུའི་འགྲེལ་བཤད་པད་མ་དཀར་པོས་བྲིས་པའོ། །
བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་འགྲེལ་བཤད་རྩ་བའི་རྒྱུད་ཀྱི་རྗེས་སུ་འཇུག་པ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་ཅེས་བྱ་བ་ལས། ལག་པའི་ཕྱག་རྒྱ་དང་མིག་གི་ལྟ་སྟངས་དང་། དཀྱིལ་འཁོར་གཤེགས་སུ་གསོལ་བ་དང་། དཔའ་བོའི་སྟོན་མོ་གསལ་བར་བྱེད་པའི་མདོར་བསྡུས་ཆེན་པོ་སྟེ་དྲུག་པའོ། ། མདོར་བསྡུས་དྲུག་གི་དབང་ག་ིཆུ་བོས་ཁམས་དྲུག་གི་དྲི་མ་སྦྱངས་ནས་རིགས་དྲུག་དག་པ་མཚོན་པའོ། ། དཔལ་དང་པོའི་སངས་རྒྱས་ཆེན་པོ་ལས་ཕྱུང་བའི་དཔལ་ཆེན་པོ་དུས་ཀྱི་འཁོར་ལོ་ལས་ལུས་ངག་ཡིད་ཡེ་ཤེས་ཀྱི་དྲི་མ་སྦྱངས་ནས་དངོས་གྲུབ་གཉིས་ཀྱི་སྣོད་དུ་བྱེད་པའི་དབང་བཅུ་གཅིག་མངོན་པར་བསྐུར་བ་དག་གི་ཚུལ་སྟོན་པའི་ལེའུ་སྟེ་གསུམ་པ་ཤོ་ལོ་གཉིས་བརྒྱ་དང་གསུམ་གྱི་བདག་ཉིད་ཀྱི་འགྲེལ་བཤད་རྫོགས་སོ། ། དྲི་མར་བཅས་པའི་སེམས་ཅན་རྒྱུད། ། དྲི་མེད་སྣོད་དུ་བྱེད་པའི་ཐབས། ། དྲི་མ་སྦྱོང་བྱེད་སྨིན་བྱེད་དབང་། ། དྲི་མེད་འོད་ཀྱིས་རབ་ཕྱེ་བ། །
གསལ་བར་བཤད་ལས་འགྲོ་ཀུན་གྱིས། ། གསལ་བར་རྒྱུད་དོན་ལེགས་རྟོགས་ནས། ། གསལ་བར་བློ་གྲོས་མཆོག་གྱུར་ཏེ། ། གསལ་བར་ཐུབ་དབང་ཉིད་གྱུར་ཅིག ། དཔལ་དུས་ཀྱི་འཁོར་ལོའི་བསྡུས་པའི་རྒྱུད་ཀྱི་རྒྱལ་པོའི་འགྲེལ་ཆེན་དྲི་མ་མེད་པའི་འོད་ཅེས་བྱ་བའི་རྒྱ་ཆེར་བཤད་པ་ངེས་པའི་དོན་གྱི་གསལ་བྱེད་ལས་མངོན་པར་དབང་བསྐུར་བའི་ལེའུའི་འགྲེལ་པ་སྟེ་ལེའུ་གསུམ་པའི་རྒྱ་ཆེར་བཤད་པའོ།། །། ཤུབྷཾ།། །། གཅིག་ཞུས།། །། PAGE * MERGEFORMAT 2 བླ་མ་དམ་པ། ངེས་དོན་གསལ་བྱེད་ལས་དབང་གི་ལེའུའི་འགྲེལ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
