བཅོམ་ལྡན་རིག་པའི་རལ་གྲིའི་གསུང་སྐོར།
པོད ༩
འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པ་རྒྱན་གྱི་མེ་ཏོག
༄༅། །འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པ་རྒྱན་གྱི་མེ་ཏོག་ཅེས་བྱ་བ་བཞུགས་སོ།། རྒྱ་གར་སྐད་དུ། ཨཱརྻ་མཉྫུ་ཤྲཱི་ནཱ་མ་སཾ་གཱི་ཏེ་ཨ་ལཾ་ཀཱ་ར་པུཥྤ་ནཱ་མ། བོད་སྐད་དུ། འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པ་རྒྱན་གྱི་མེ་ཏོག་ཅེས་བྱ་བ། འཕགས་པ་འཇམ་དཔལ་ལ་ཕྱག་འཚལ་ལོ། ། སངས་རྒྱས……འབྲུག་སྒྲའི་རྒྱལ་ལས་……འཁོར་ལོ་བསྒྱུར་བ་ནམ་མཁར་གྱུར་པའི་ཚེ། དང་པོའི་སེམས་བསྐྱེད་བསམ་ཡས་སྤྱོད་མཛད་ནས། སངས་རྒྱས་ཀྱི་ཞིང་། ……རྡུལ་མེད་བསགས་པ་ཀུན་ཏུ་……མཚན་གཟིགས་ཞེས་པར། །
སངས་རྒྱས་འཇམ་པའི་དབྱངས་ལ་ཕྱག་འཚལ་ལོ། ། འཇམ་དཔལ་གྱི་སངས་རྒྱས་ཀྱི་ཞིང་གི་བཀོད་པ་ལས་སངས་རྒྱས་བྱེ་བ་ཁྲག་ཁྲིག་ཕྲག་འབུམ་གྱི་མཚན་ཐོས་པ་བས་འཇམ་དཔལ་གྱི་མཚན་བརྗོད་ན་བསོད་ནམས་ཆེས་མང་དུ་བསྐྱེད་ན་སངས་རྒྱས་ཀུན་ཏུ་གཟིགས་དེའི་མཚན་བརྗོད་པ་ལྟ་ཅི་སྨོས། དེ་ཅིའི་ཕྱིར་ཞེ་ན། འཇམ་དཔལ་གྱི་བསྐལ་པ་རེ་རེ་བཞིན་སེམས་ཅན་གྱི་དོན་བྱས་པ་དེ་ནི་སངས་རྒྱས་བྱེ་བ་ཁྲག་ཁྲིག་འབུམ་གྱིས་ཀྱང་མ་མཛད་དོ། ། ཞེས་གསུངས་སོ། ། འདི་ད་ལྟ་ནི་བྱང་ཤར་གྱི་སངས་རྒྱས་མེ་ཏོག་ཀུན་ནས་སྐྱེས་པའི་ཞིང་པདྨ་ཅན་ན་བཞུགས་ལ་སྤྲུལ་པའི་ལུས་ནི་རི་བོ་རྩེ་ལྔ་ལ་སོགས་པ་གདུལ་བྱ་གང་ན་ཡོད་པ་ན་ཁྱབ་པ་ཡིན་ནོ། ། བྱང་ཆུབ་སེམས་དཔའ་འོད་ཀྱི་ཏོག་དང་། ཡེ་ཤེས་བླ་མ་དང་། ཞི་བའི་དབང་པོ་དང་། སྨོན་ལམ་བློ་གྲོས་བཞིའང་འཇམ་དཔལ་དང་མཛད་པ་དང་སངས་རྒྱས་ཀྱི་ཞིང་མཚུངས་པར་བཤད་དོ། །
དེས་ན་རྒྱུད་འདི་དཀྱིལ་འཁོར་དང་ལྷ་དང་རྫོགས་རིམ་ལ་སོགས་པར་འཆད་པ་དེ་དག་ནི་ཡི་གེའི་དོན་མ་ཡིན་གྱི་འདིའི་དོན་ནི་མཚན་ནས་བརྗོད་པའི་བསྟོད་པ་མཚན་བརྒྱ་རྩ་བརྒྱད་པའི་རིགས་ཡིན་ནོ། ། ཞེས་སྔོན་གྱི་ལོ་པཎ་རྣམས་ཀྱིས་བཤད་པ་དེ་ཉིད་ཡིན་ནོ། ། དཔའ་བར་འགྲོ་བའི་ཏིང་ངེ་འཛིན་ལས། འཇམ་དཔལ་འདི་འདས་པའི་སངས་རྒྱས་ཀླུའི་རིགས་ཀྱི་གཙོ་བོ་བྱ་བར་བཤད་པ། སོར་མོའི་ཕྲེང་བའི་མདོ་ལས། བྱང་ཕྱོགས་ཀྱི་སངས་རྒྱས་རབ་ཏུ་དགའ་བའི་ནོར་བུ་རིན་པོ་ཆེ་བརྩེགས་པར་བྱ་བར་བཤད་དོ། ། འདིར་སློབ་དཔོན་སྒེག་པ་ལ་སོགས་པ་ཚིགས་བཅད་བརྒྱ་དྲུག་ཅུ་རྩ་གཉིས་དང་། ཕན་ཡོན་ལ་བརྒྱ་ལྔ་བཅུ་སྟེ་ཚིགས་བཅད་སུམ་བརྒྱ་བཅུ་གཉིས་དང་ལེའུ་བཅུ་བཞིར་མཛད་མོད་ཀྱི་བསྟོད་པའི་དངོས་གཞི་ནི་རིགས་ལྔའི་མ་ཡིན་པས་ལྔར་མི་འཐད་དོ། ། དེ་ནས་ཞུས་པ་དང་། ལན་དང་།
རིགས་ལ་གཟིགས་པ་དང་། སྔགས་དང་། ཚིགས་སུ་བཅད་པས་བསྟོད་པ་དང་། ཕན་ཡོན་གྱི་བསྟོད་པ་དང་། སྔགས་ཀྱི་བསྟོད་པ། རྗེས་སུ་ཡི་རང་བའི་བསྟོད་པ་སྟེ་དོན་བརྒྱད་ཀྱིས་བཤད་དོ། ། དེ་ལ་འདིའི་བརྗོད་བྱ་ནི་འཇམ་དཔལ་གྱི་ཡོན་ཏན་ནོ། ། དེ་རྟོགས་པ་ནི་དགོས་པའོ། ། དེ་ལས་སངས་རྒྱས་ཀྱི་བར་དུ་གྲུབ་པ་ནི་དགོས་པའི་དགོས་པའོ། ། དེ་དགོས་པ་ལ་རག་ལས་པ་དང་།
དགོས་པ་གཞུང་ལས་བྱུང་བ་ནི་འབྲེལ་བའོ། ། དང་པོ་ཞུས་པ་ནི། ཚིགས་བཅད་བཅུ་དྲུག་གིས་སྟོན་པ་ན་སྒྱུ་འཕྲུལ་དྲ་བ་ཁྲི་དྲུག་སྟོང་པ་ནི་ཤླཽ་ཀ་དང་ལེའུར་བཤད་པ་གཉིས་ལས། མཻ་ཏྲི་པ་ནི་ལེའུ་དང་ཏིང་ངེ་འཛིན་དྲ་བ་ནི་ལེའུ་སྟོང་བཞི་བཅུ་རྩ་དགུ་པ་ལ་འཆད་དོ། ། དེར་དམ་ཚིག་དང་སྔགས་དང་ཕྱག་རྒྱ་དང་ཏིང་ངེ་འཛིན་དྲ་བའི་ལེའུ་ལ་སོགས་པར་དཀྱིལ་འཁོར་དང་ལྷ་དང་དབང་དང་རབ་གནས་ལ་སོགས་པའི་རིམ་པ་ཀུན་བསྟན་ཀྱང་འཇམ་དཔལ་གྱི་རང་བཞིན་དང་མཛད་པ་དང་ཡོན་ཏན་མ་བསྟན་པས་དེ་དག་ཤེས་པར་འདོད་པའི་འཁོར་རྣམས་ལ་བསྟན་པའི་ཕྱིར་དེ་ནས་ཞེས་གསུངས་ཏེ་ཐམས་ཅད་དུ་གསུང་བ་པོ་སྟོན་པའི་ཚིག་དང་། ཞུ་བ་པོ་འཁོར་གྱི་ཚིག་དང་། མཚམས་སྦྱོར་སྡུད་པ་པོའི་ཚིག་གསུམ་རྣམ་པར་ཕྱེ་སྟེ་བཤད་པ་བྱའོ། ། དཔལ་ལྡན་རྡོ་རྗེ་འཆང་ནི་ཕྱག་ན་རྡོ་རྗེ་སྟེ། རྡོ་རྗེ་རྩེ་མོ་ལས། ཉོན་མོངས་གདུག་པ་ངེས་གཞོམ་ཕྱིར། །
བྱང་ཆུབ་སེམས་ཀྱི་རང་བཞིན་བཟང་། ། རྡོ་རྗེ་ཕྱག་ན་བསྣམས་མཛད་པ། ། དེ་ནི་ཕྱག་ན་རྡོ་རྗེ་བརྗོད། ། ཅེས་བཤད་དོ། ། འདིའང་ཕྱག་ན་རྡོ་རྗེ་དབང་བསྐུར་བའི་རྒྱུད་ལས་རྒྱ་གར་ལྷོ་ཕྱོགས་སཱ་ལ་སྣ་ཚོགས་ཀྱི་ནགས་ཚལ་དུ་སངས་རྒྱས་ཤཱཀྱ་ཐུབ་པའི་དྲུང་དུ་ཕྱོགས་བཅུའི་སངས་རྒྱས་གངྒའི་བྱེ་མ་དང་མཉམ་པ་འདུས་ནས་སྤྱི་གཙུག་ནས་འོད་ཟེར་ཕྱུང་སྟེ་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱི་གཙུག་ཏུ་ཞུགས་ནས་ལག་ཏུ་རྡོ་རྗེ་གཏད་དེ་ཕྱག་ན་རྡོ་རྗེ་དབང་བསྐུར་ཏེ་མ་རུང་པ་ཐམས་ཅད་གདུལ་བར་བསྐོས་ནས་བསྟན་པ་གཏད་དེ་དུས་གསུམ་གྱི་སངས་རྒྱས་ཀྱི་གཟུགས་སྐུ་དང་བསྟན་པ་གཉིས་ཀ་བསྲུང་བར་བཤད་དོ། ། གདུལ་དཀའ་བ་ནི་བདུད་དང་གནོད་སྦྱིན་དང་ཀླུ་སྟེ་སོག་མ་མེད་ལ་སོགས་པ་བཏུལ་བ་དང་སྦྱར་རོ། ། འཇིག་རྟེན་གསུམ་ནི་གསུམ་པོ་དེའམ་ཡང་ན་ཁམས་གསུམ་གྱི་སྤང་བྱ་ལས་རྒྱལ་བའོ། ། རྡོ་རྗེ་ནི་ཡེ་ཤེས་སམ་སྟོང་ཉིད་དེ་དབང་ཕྱུག་ནི་དེ་ལ་དབང་བསྒྱུར་བའོ། ། གསང་བ་ནི་གནོད་སྦྱིན་རྣམས་ཏེ་དེའི་རྒྱལ་པོ་ནི་དེའི་ཆ་ལུགས་གཟུང་ནས་ལྕང་ལོ་ཅན་ན་བཞུགས་པའོ། ། པདྨ་ཞེས་པ་ལ་སོགས་པ་ནི།
དཔུང་བཟང་གིས་ཞུས་པ་ལས། ཡུད་ཙམ་དགོངས་ནས་དཀྱུས་རིང་སྤྱན་ཕྱེ་སྟེ། ། ཕྱག་གི་རྡོ་རྗེ་མེ་སྟག་སེར་འཕྲོ་བ། ། གསོར་ནས་རྡོ་རྗེ་ཅན་གྱིས་འདི་སྐད་གསུངས། ། ཞེས་བཤད་པ་བཞིན་ནོ། ། དེ་འདྲ་བའི་ཕྱག་ན་རྡོ་རྗེས་འཁོར་གང་དང་ལྷན་ཅིག་ཏུ་ཞུས་ཞེ་ན། ཁྲོ་གཉེར་རིམ་པར་ལྡན་ལ་སོགས་དང་ལྷན་ཅིག་ཏུ་ཅེས་སྦྲེལ་ཏེ་སོགས་པའི་དོན་མཐའ་ཡས་པ་ནི་ཕྱག་ན་རྡོ་རྗེ་དབང་བསྐུར་བའི་རྒྱུད་ལས་བཤད་པའི་སྤྲུལ་པའི་སྲས་དཔུང་བཟང་དང་གཞོན་ནུ་སྟེ་དང་རྡོ་རྗེ་ཅོད་པན་ལ་སོགས་པ་ཁྲི་དང་འགྲེལ་ཆེན་ལས་ཁྲོ་བཅུ་དང་རྡོ་རྗེ་ས་འོག་དང་། རྡོ་རྗེ་འོད་འཕྲོ་དང་གྷུ་ལུ་གྷུ་ལུ་དང་། རྡོ་རྗེ་གུཾ་བྷི་དང་། རྡོ་རྗེ་རྩེ་མོ་དང་།
རྡོ་རྗེ་འཇིགས་བྱེད་དང་། གཞན་གྱིས་མི་ཐུབ་པ་ལ་སོགས་པ་བཤད་དེ་ལག་ན་རྡོ་རྗེའི་རིགས་རྡོ་རྗེ་ཐོགས་པ་གྲངས་མེད་པ་སེམས་ཅན་གྱི་དོན་ལ་བརྩོན་ཞིང་དགའ་མགུ་ལ་སོགས་པའི་ཁྱད་ཆོས་དང་ལྡན་པ་རྣམས་ཀྱིས་གུས་པས་གསོལ་ཏེ་ཞུས་པའོ། ། མཻ་ཏྲི་པ་ནི་ཁྲོ་གཉེར་རིམ་པ་ལྡན་ལ་སོགས། ཁྲོ་བོའི་ལུས་ཀྱི་རྣམ་འགྱུར་སྣ་ཚོགས་ལ་འཆད་དོ། ། ཁྱབ་བདག་ནི་བོད་པ་སྟེ་སྒྱུ་འཕྲུལ་དྲ་བའི་ཚིག་དང་དོན་རྣམས་ཀྱིས་སོ། ། དམ་ཚིག་ནི་ས་མ་ཡ་ཅེས་པ་དུས་ལ་འཇུག་པའམ། འདི་ལས་མི་འདའ་བ་མཁྱེན་པའོ། ། མཁྱེན་མཆོག་གིས་བཤད་དུ་གསོལ་ཞེས་སྦྲེལ་ལོ། ། གང་ཞེ་ན་བཅོམ་ལྡན་འདས་ཀྱི་ཅེས་པ་སྟེ་ཐམས་ཅད་འཇམ་དཔལ་གྱི་ཁྱད་ཆོས་སུ་སྦྱར་རོ། ། དོན་ཟབ་ནས་དགའ་བཞིན་དུ་གླུར་བླངས་པའི་བར་ནི་གཞུང་གི་ཁྱད་ཆོས་སོ། །
མགོན་པོ་ནི་བོད་པ་སྟེ་གསང་བ་ནི་ཆོས་སོ། ། ངེས་འབྱུང་ནི་སངས་རྒྱས་སོ། ། བསམ་པའི་ཁྱད་པར་ནི་རྒྱས་བསྡུས་ལ་སོགས་པའོ། གཉིས་པ་ལན་ནི་དེ་ནས་བཅོམ་ལྡན་ལ་སོགས་པ་ཚིགས་བཅད་དྲུག་གིས་སྟོན་ཏེ་དག་པར་སེལ་ཅིང་སྡིག་སེལ་བ་ནི་ཕན་ཡོན་ནས་རྒྱས་པར་འཆད་ལ་གཞན་རྣམས་ནི་གསལ་ལོ། ། གསུམ་པ་རིགས་ལ་གཟིགས་པ་ནི་དེ་ནས་ཅེས་པ་སྟེ་གསང་སྔགས་རིགས་ཆེན་ཐམས་ཅད་ནི་དེའི་ཐབས་ཀྱིས་སངས་རྒྱས་སྒྲུབ་པར་སེམས་པའོ། ། གསང་སྔགས་རིགས་སྔགས་འཆང་བའི་རིགས་གཉིས་ནི་དེ་ལས་གྲུབ་ཆེན་བརྒྱད་དང་ལས་བཞི་སྒྲུབ་པར་འདོད་པ་སྟེ་དེ་ལྟར་རིགས་གསུམ་མོ། ། འཇིག་རྟེན་གྱི་རིགས་ནི་དེ་ལས་ལྷ་མིའི་ཕུན་སུམ་ཚོགས་པ་སྒྲུབ་པར་འདོད་པའོ། ། འཇིག་རྟེན་འདས་པའི་རིགས་ནི་ཉན་རང་གཉིས་སོ། ། འཇིག་རྟེན་སྣང་བྱེད་རིགས་ཆེན་ནི་བྱང་ཆུབ་སེམས་དཔའ་སྟེ་དེ་སེམས་ཅན་རྣམས་ཀྱིས་སྣང་བར་བྱེད་པའི་ཕྱིར་རོ། ། ཕྱག་རྒྱ་ཆེན་པོའི་རིགས་མཆོག་ནི་གསང་སྔགས་ཀྱི་ཐབས་ཀྱིས་བསྐྱེད་པའི་ཡེ་ཤེས་སོ། །
རིན་ཆེན་གཙུག་ཏོར་ནི་སངས་རྒྱས་ཀྱི་ཆོས་རྣམས་ཏེ་ཐམས་ཅད་ཀྱི་སྟེང་ན་གནས་པའི་ཕྱིར་རོ། ། དེ་དག་ཐམས་ཅད་ནི་རྒྱུད་འདི་ལས་འབྱུང་བར་གཟིགས་ནས་ཚིག་སྟེ་གསུང་རབ་ཀྱི་བདག་པོས་བསྟོད་པའི་ཚིགས་བཅད་སྔགས་དང་བཅས་ཤིང་གཉིས་མེད་དང་སྐྱེ་མེད་ཀྱི་བརྗོད་བྱ་དང་ལྡན་པ་འདི་གསུངས་པ་ཞེས་ཚིག་རྣམ་པར་སྦྱར་བར་བྱའི་གཞན་དུ་འཆད་པ་དེ་དག་ནི་མ་ཡིན་ཏེ་དེ་ཁོ་ན་ལྟར་རྒྱུ་དང་ཕན་ཡོན་གཉིས་ཀ་ན་སྣང་བའི་ཕྱིར་རོ། ། བཞི་པ་སྔགས་ནི་ཇི་ལྟར་རིགས་པར་སྡེ་ཚན་དྲུག་ཏུ་ཕྱེ་བའི་དབྱངས་དང་གསལ་བྱེད་བསྡུས་པ་རྣམས་ཏེ་འཇམ་དཔལ་ཡེ་ཤེས་སེམས་དཔའི་ཐུགས་བསྐུལ་བར་བྱེད་པའི་སྔགས་ཡིན་ནོ། ། དེ་ལ་གཉིས་མེད་དང་སྐྱེ་མེད་ནི་ཨས་མཚོན་ནས་སྟོན་པས་ཨ་ཨཱ་ལ་སོགས་པ་དང་ཨ་ར་པ་ཙ་ན་སྨོས་པ་ཡིན་ཏེ། རྣམ་སྣང་མངོན་བྱང་ལས། ཨ་ནི་གསང་སྔགས་ཐམས་ཅད་ཀྱི། ། སྙིང་པོ་ཡིན་པར་ཡང་དག་བཤད། ། འདི་ལས་བྱུང་བའི་གསང་སྔགས་ནི། ། གྲངས་མེད་པར་ནི་འབྱུང་བར་འགྱུར། ། སྤྲོས་པ་ཐམས་ཅད་ཞི་བ་ཡི། །
ཡེ་ཤེས་མཐའ་དག་སྐྱེ་བར་འགྱུར། ། རྫོགས་པའི་སངས་རྒྱས་རྐང་གཉིས་གཙོས། ། ཨ་ནི་འཚོ་བ་ཡིན་པར་གསུངས། ། ཞེས་བཤད་དོ། ། ཁ་ཅིག་གསང་སྔགས་རྒྱལ་པོ་དྲུག་ནི་ཨ་མ་ན་སི་ཀ་ར་སྟེ་ཡིད་ལ་མི་བྱེད་པ་ཅེས་བྱ་བའི་དོན་ཅན་ཡིན་ལ་དེ་ནི་དྲན་པ་ཐམས་ཅད་དྲན་མེད་དང་། སྐྱེ་མེད་བློ་འདས་སུ་ཤེས་པར་བྱས་ནས་ཉམས་སུ་ལེན་ནོ་ཞེས་ཟེར་རོ། ། ལྔ་པ་ཚིགས་བཅད་ཀྱི་བསྟོད་པ་ནི་རྒྱས་པ་དང་བསྡུས་པར་བསྟོད་པ་གཉིས་ལས་གཉིས་ཀའང་འཇམ་དཔལ་ཉིད་ཀྱི་བསྟོད་པ་ཡིན་གྱི་རིགས་ལྔའི་ནི་མ་ཡིན་ལ། ཡེ་ཤེས་ལྔར་ཕྱེ་བའི་བསྟོད་པར་ཡང་མི་འཐད་དེ་ཡེ་ཤེས་ལྔ་སྟོན་པའི་མདོ་རྒྱུད་བསྟན་བཅོས་རྣམས་ནས་དེ་ལ་འདི་ལྟ་བུའི་དབྱེ་བ་ཐ་དད་མ་བཤད་པའི་ཕྱིར་རོ། ། དེས་ན་འདི་འཇམ་དཔལ་གྱི་རྒྱུ་འབྲས་ངོ་བོ་གསུམ་གྱི་སྒོ་ནས་བསྟོད་པའམ། ཡང་ན་སྐུ་གསུང་ཐུགས་ཡོན་ཏན་ཕྲིན་ལས་དང་ལྔའི་སྒོ་ནས་བསྟོད་པར་བཤད་དེ་ཐམས་ཅད་དེ་ལྟར་གནས་པའི་ཕྱིར་རོ། །
དེས་ན་རྒྱས་བསྡུས་གང་གིས་བསྟོད་ཀྱང་འཇམ་དཔལ་ཡེ་ཤེས་སེམས་དཔའི་གཟུགས་དམིགས་ཏེ་དེའང་སློབ་དཔོན་སྒེག་པ་ལྟར་ན་མདོག་དཀར་པོ་ཞལ་དྲུག་པ་གཡས་གཡོན་གྱི་ཨུཏྤལ་དམར་པོ་དང་སྔོན་པོ་ཡུམ་གྱི་པོ་ཏི་ཅན་བསྣམས་པ་ཨིནྡྲ་ནཱི་ལའི་གཙུག་ཕུད་ཅན་ཨ་ལས་སྐྱེས་པ་ཡིན་ནོ། ། སློབ་དཔོན་མྱ་ངན་མེད་པའི་དཔལ་ནི་ཞལ་གཅིག་པར་འདོད་ལ་གཉིས་ཀ་ལྟར་ན་ཡང་པད་ཟླ་ལ་རྡོ་རྗེ་སྐྱིལ་ཀྲུང་དང་མཉམ་གཞག་གི་ཕྱག་རྒྱ་ཅན་ནོ། ། ལ་ལ་ནི་ཞལ་གསུམ་པ་དང་ཕྱག་བཞི་པ་རལ་གྲི་དང་པུ་སྟི་དང་མདའ་གཞུ་འཛིན་པར་འདོད་དོ། ། འདིའང་འཇམ་དཔལ་ཡེ་ཤེས་སེམས་དཔའི་གཟུགས་དམིགས་ཤིང་། ཞེས་འཆད་པར་འགྱུར་རོ། ། དེ་ལ་ཚིག་གང་ལ་བསྟོད་པའི་དོན་གང་གནས་པ་དེ་ནི་དེའི་བསྟོད་པ་ཡིན་པར་ཤེས་པར་བྱས་ནས་བསྟོད་པ་བྱེད་པ་ན་ཚིགས་སུ་བཅད་དེ་གསུངས་པ་དེ་འདི་ལྟར་ཞེས་པ་ལ་སོགས་པས་སྟོན་པར་བྱེད་དེ་སངས་རྒྱས་བཅོམ་ལྡན་འདས། རྫོགས་པའི་སངས་རྒྱས་ཅེས་པ་ནི་སྔར་བཤད་པའི་སངས་རྒྱས་དངོས་སམ་ཡང་ན་ས་བཅུའི་དབང་ཕྱུག་མཛད་པ་སངས་རྒྱས་དང་འདྲ་བས་དེར་བཏགས་པའོ། ། དེ་སྔར་བསྟན་པའི་ཨ་ལས་བྱུང་བ་ལ་བྱུང་བ་རང་བཞིན་དུ་བྱས་ན་ཐུགས་མི་ཤིགས་པའི་ཐིག་ལེ་ཨའི་རྣམ་པར་གནས་པ་ཡིན་ནོ། ། ཡང་ན་ཨ་ནི་གཟུགས་དང་སྒྲ་དང་ལྟེ་བའི་དང་སེམས་ཀྱི་ཆོས་ཉིད་དོན་དམ་པ་བཞི་ལས་འདིའི་སྒོམ་པའི་གཟུགས་སྐུ་ནི་གཟུགས་ཀྱི་ཨ་ལས་བྱུང་བ་ཡིན་ལ། ཆོས་སྐུ་ནི་སེམས་ཀྱི་ཨ་ལས་བྱུང་སྟེ།
སེམས་ནི་ཡེ་ཤེས་འབྱུང་བའི་རྒྱུ། ། སངས་རྒྱས་གཞན་དུ་མ་ཚོལ་ཅིག ། བྱ་བ་དང་། སེམས་རྟོགས་ན་ཡེ་ཤེས་ཡིན་པས། བྱ་བ་དང་། སེམས་ཀྱི་རང་བཞིན་འོད་གསལ་བ་ལགས་སོ། ། བྱ་བ་དང་། རྣམ་སྣང་མངོན་བྱང་ལས། བྱང་ཆུབ་ནི་རང་གི་སེམས་ཡང་དག་པ་ཇི་ལྟ་བ་བཞིན་ཤེས་པ་སྟེ། ཞེས་བཤད་དོ། །
སྐུ་གཉིས་ཀ་ཡང་ཚོགས་གཉིས་སྟོན་པའི་གསུང་རབ་ལས་བྱུང་བ་དེ་ནི་སྒྲའི་ཨའི་རང་བཞིན་ཡིན་ནོ། ། ལྟེ་བའི་ཐབས་ཀྱི་ཨ་ལས་ཀྱང་བྱུང་བས་དེའི་དབང་དུ་བྱས་ནས། བརྟག་གཉིས་ལས། རྣལ་འབྱོར་མ་ལུས་དབུས་གནས་སུ། ། ཨ་ཡང་རྣམ་པའི་སྡོམ་པ་གནས། ། ཞེས་བྱ་བ་དང་། རྡོ་རྗེ་སྙིང་པོ་རྒྱན་ལས། ལྟེ་བར་ཕྱག་རྒྱ་ཆེན་པོ་གནས། ། སྒྲོན་མེ་འབར་བའི་རྩེ་མོ་འདྲ། ། དབྱངས་ཡིག་དང་པོའི་རང་བཞིན་ཏེ། །
བློ་ཞེས་སངས་རྒྱས་རྣམས་ཀྱིས་བསྒྲགས། ། ཅེས་བཤད་དོ། ། ཡུམ་ལས་ཀྱང་། ཨ་ཞེས་བྱ་བ་ནི་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ། ། ཞེས་གསུངས་སོ། ། དེ་ཉིད་ཀྱི་ཕྱིར་ཨ་ནི་ཡིག་འབྲུ་ཀུན་གྱི་མཆོག ། ཅེས་གསུངས་ཏེ་དེ་ལྟ་བུའི་དོན་ཆེན་པོ་སྒྲུབ་པས་ཡི་གེ་དམ་པ་སྟེ་མཆོག་ཡིན་ནོ། ། སྒྲའི་ཨ་ཁོང་ནས་འབྱུང་ལ་ལྟེ་བའི་ཨ་ཁོང་སྟེ་ལྟེ་བ་ན་གནས་ཤིང་ཨ་བཞི་ཀ་སྐྱེ་བ་མེད་ཅིང་ཚིག་མ་ཡིན་ལ་སྒྲའི་ཨ་ཚིག་ཐམས་ཅད་ཀྱི་ཀུན་འགྲོའི་རྒྱུ་ཡིན་པས་རྒྱུའི་མཆོག་དང་། སྒྲ་ཐམས་ཅད་དེའི་གདངས་ཅན་ཡིན་པས་ཚིག་ཀུན་རབ་ཏུ་གསལ་བར་བྱེད་ཅེས་གསུངས་སོ། ། ཐུགས་ཨའི་རང་བཞིན་ནམ་རྒྱུ་ཨ་བཞི་ལས་སྐྱེས་པའི་འཇམ་དཔལ་དེ་ནི་འཁོར་འདས་ཐམས་ཅད་ཀྱིས་མཆོད་པར་བྱ་བ་ཡིན་པས་མཆོད་པ་ཆེན་པོ་ཞེས་གསུངས་ཏེ་བལྟ་བར་བྱ་བ་ལ་བལྟས་པ་ཞེས་བརྗོད་པ་བཞིན་ནོ། །
འདིའི་གཟུགས་སྐུ་དང་ཆོས་སྐུ་གཉིས་ཀྱིས་སེམས་ཅན་ཐམས་ཅད་དགའ་བ་བསྐྱེད་ཅིང་དུག་གསུམ་འཇོམས་པས་གཉེན་པོ་ལ་ཞེ་སྡང་ལ་སོགས་པ་སྤང་བྱས་བརྟགས་ནས་གསུངས་ཏེ། སློབ་དཔོན་མི་གཡོ་སེང་གེས། གུར་གུམ་གཞོན་ནུའི་གེ་སར་མདངས་འདྲའི་སྐུ། ། ལྷག་པར་ཆགས་ཤིང་རོལ་པ་འཛིན་དེ་ནི། ། འགྲོ་བ་རྗེས་སུ་ཆགས་པས་འདུལ་གཟིགས་ནས། ། ཐུགས་རྗེ་ཉིད་ཀྱིས་གཞན་གྱི་དབང་དུ་བཟུང་། ། ཞེས་བསྟོད་པ་བཞིན་ནོ། ། དེ་ལ་གཏི་མུག་བློ་ནི་མི་རྟོག་པའི་ཡེ་ཤེས་སོ། ། སེམས་ཅན་ཐམས་ཅད་ཐར་བར་འདོད་པའི་འདོད་པ་ཆེན་པོས་འཆད་པར་འགྱུར་བའི་ཆེན་པོ་འདི་དག་ཐམས་ཅད་སྒོ་གསུམ་གྱིས་མཛད་པར་ནམ་མཁའ་ཁྱབ་པར་གར་བྱེད་པ་ལ་སོགས་པ་གཞུང་མང་པོས་འཆད་དེ་འཇམ་དཔལ་གྱིས་དཔག་ཚད་བརྒྱ་རྩ་བཅུའི་ཕ་རོལ་ནས་ཕྱག་བརྐྱངས་སྟེ། ནོར་བཟང་ཕྱོགས་ཀྱི་གནས་ཡིད་བདེ་བ་མངོན་དུ་འགྱུར་བ་ན་ཡོད་པའི་སྤྱི་བོར་བཞག་པ་བཞིན་ནོ། །
གཞན་ཡང་འོད་དམ་ལྷའི་དཀྱིལ་འཁོར་དང་ཉོན་མོངས་པའི་གླང་ཆེན་གྱི་ལྕགས་ཀྱུ་དང་གཞན་དོན་ལ་མཁས་པ་སྐུ་སྣ་ཚོགས་སུ་སྤྲུལ་པའི་སྒྱུ་འཕྲུལ་ཆེན་པོ་ཅེས་དང་ཕར་ཕྱིན་བཅུའི་ཚད་མེད་བཞི་དང་རྫུ་འཕྲུལ་དང་སྲིད་པའི་རི་འཇོམས་པའི་ཡེ་ཤེས་ཀྱི་རྡོ་རྗེ་དང་གསང་སྔགས་ལ་སོགས་པ་ཐེག་ཆེན་ལ་གནས་པ་དང་སངས་རྒྱས་སུ་རྣམ་པར་སྣང་བར་མཛད་ཅིང་འགྲོ་བ་དྲུག་གདུལ་པའི་ཐུབ་པ་དྲུག་པ་ལ་སོགས་པར་སྟོན་ཅིང་སྔགས་དང་ཕ་རོལ་ཏུ་ཕྱིན་པ་ལ་གནས་པར་བསྟོད་པའོ། ། ཤེས་བཅུ་ནི་ཀུན་ཏུ་འགྲོ་དོན་ལ་སོགས་པ་བཅུའམ། ཡང་ན་བདེན་བཞི་ཤེས་པ་བཞི་དང་། ཆོས་ཤེས་པ་དང་། རྗེས་སུ་རྟོགས་པ་ཤེས་པ་དང་། ཕ་རོལ་གྱི་སེམས་ཤེས་པ་དང་། ཀུན་རྫོབ་ཤེས་པ་དང་། ཟད་པ་དང་མི་སྐྱེ་བ་ཤེས་པའོ། ། རྣམ་པ་བཅུ་པོ་ནི་(Dབདེན་པ་བཅུ་)སྟེ། (Eཀུན་རྫོབ་དང་།
དོན་དམ་དང་། མཚན་ཉིད་དང་། རྣམ་དབྱེ་དང་། ངེས་པ་དང་། དངོས་པོ་དང་། རབ་ཏུ་འབྱུང་བ་དང་། ཟད་མི་སྐྱེ་ཤེས་པ་དང་། ལམ་ལ་འཇུག་པ་ཤེས་པ་དང་། སངས་རྒྱས་ཀྱི་ཡེ་ཤེས་འབྱུང་བ་)སྟེ་བདེན་པ་ཅེས་ཀུན་ལ་སྦྱར་རོ། ། སྟོབས་བཅུ་དང་དབང་བཅུ་ནི་གྲགས་པ་ཉིད་དོ། །
ཐོག་མ་ནི་སྐྱེ་བ་སྟེ་དེ་མེད་པས་འཇིག་པའང་མེད་པའི་སྤྲོས་མེད་དང་སེམས་བསྐྱེད་ལ་སོགས་པའི་དམ་བཅས་པ་མི་འདོར་བས་ཇི་སྐད་སྨྲས་པ་བཞིན་བྱེད་པ་དང་། སྐུས་ཀུན་ཏུ་འགྲོ་བའི་དོན་ཡོད་སྟོབས་ནི་སངས་རྒྱས་ཀྱི་ཡིད་མགྱོགས་ཀྱི་རྫུ་འཕྲུལ་དང་འདྲ་བའོ། ། སྐུ་ཚོགས་པར་སྟོན་པ་ནི་དགྲ་ཐམས་ཅད་ལས་རྒྱལ་བའི་འཁོར་ལོས་བསྒྱུར་བ་དང་། དཀོན་མཆོག་སྒྲོན་མ་ལས། ། དེ་དག་ཀུན་ཏུ་འཚོ་བའི་ཆོས་འཛིན་ཅིང་། ། བླ་ན་ཡོད་དང་བླ་ན་མེད་རྣམས་དང་། ། རལ་པ་རིང་དང་གཞོན་ནུའི་བརྟུལ་ཞུགས་ཅན། ། དེ་དག་གི་ཡང་སློབ་དཔོན་འགྱུར་བ་ཡིན། ། བྱ་བ་དང་། མུ་སྟེགས་བྱེད་ཀྱི་སློབ་དཔོན་མཁས་པ་བྱེད། །
ཅེས་འབྱུང་བ་བཞིན་ཏེ་ཕྱི་རོལ་པ་དང་ནང་པ་དང་རིགས་པ་ལ་སོགས་པའི་སློབ་དཔོན་རྣམ་པ་སྣ་ཚོགས་པ་དང་། ཉན་རང་ལ་སོགས་པ་དང་། སྦྱར་ཏེ་དཔའ་བར་འགྲོ་བའི་ཏིང་ངེ་འཛིན་ལས། འཇམ་དཔལ་གྱིས་བསྐལ་པ་མཛེས་པར་སྣང་བ་ལ་རང་སངས་རྒྱས་དཔག་ཏུ་མེད་པར་སྤྲུལ་ནས་གྲངས་མེད་པའི་དོན་མཛད་པར་བཤད་པ་བཞིན་ནོ། ། དེ་ལྟ་བུའི་ངེས་འབྱུང་སྣ་ཚོགས་དང་འབྱུང་བ་ཆེན་པོ་རྣམས་ནི་འབྲས་བུའི་གཟུགས་ཀྱི་རྒྱུ་གཅིག་པོ་ཡིན་པས་དེ་གཉིས་གར་ཡང་སྟོན་ཏེ། དེ་ཉིད་ལས། དེ་དག་དགོན་པ་ལྗོན་ཤིང་ཆེན་པོར་འགྱུར། ། གཏེར་དང་རིན་ཆེན་མི་ཟད་ཤིང་རྣམས་དང་། ། ཡིད་བཞིན་ནོར་བུ་འདོད་པ་འབྱིན་ཤིང་དང་། ། ལམ་གོལ་འཁྱམས་པ་རྣམས་ལ་ལམ་སྟོན་འགྱུར། །
ཞེས་འབྱུང་ངོ་། ། རྫུ་འཕྲུལ་གྱི་རྐང་པ་དང་། རིགས་པ་གསུམ་ནི་བདེར་གཤེགས་ཀྱི་འཇིག་རྟེན་རིགས་པ་དང་མཉམ་པ་སྟེ། མདོ་སྡེ་རྒྱན་ལས། གང་ཕྱིར་བདེན་པ་གཉིས་ལས་ནི། ། འཇིག་རྟེན་རྣམ་རྟོག་འབྱུང་འགྱུར་ཞིང་། ། གཉིས་ཀྱི་ནུབ་འགྱུར་དེ་མེད་ཕྱིར། ། དེ་ཤེས་འཇིག་རྟེན་ཤེས་ཞེས་བརྗོད། ། ཅེས་འབྱུང་ངོ་། བདེན་གཉིས་ཀྱི་ཚུལ་ནི་ཟུང་འཇུག་གོ །
སྐམ་ས་ནི་མི་གནས་པའི་མྱང་འདས་པའོ། ། ལོག་པའི་ཤེས་པ་འབའ་ཞིག་ཅེས་དང་། ཡོད་མེད་གཉིས་ཀ་ཤེས་ཅེས་སྦྱར་རོ། ། རྟག་པ་ཀུན་རྒྱལ་ནི་རང་བྱུང་ཡེ་ཤེས་ཏེ། ཕལ་ཆེན་ལས། ནམ་མཁའ་འཇིགས་པར་འགྱུར་བ་མེད། ། རང་བྱུང་ཡེ་ཤེས་དེ་བཞིན་ནོ། ། ཞེས་བཤད་དོ། ། དེ་ཉིད་ནི་བསམ་གཏན་བསམ་བྱ་དང་མཆོག་གི་དང་པོ་དང་སྐུ་གསུམ་དང་ལྔའི་བདག་ཉིད་ཅན་ཏེ་ངོ་བོ་ཉིད་དང་སྤྲུལ་པ་སྤྲུལ་པ་བྱས་པ་དང་ལྔའོ། ། ཡེ་ཤེས་ཆོས་ཀྱི་དབྱིངས་དང་དབྱེར་མེད་པས། །
ཆོས་ཀྱི་དབྱིངས་ལ་ཡེ་ཤེས་ཞེས་སུ་བཤད། ། ཅེས་པ་དང་ཡེ་ཤེས་ལྔའོ། ། སྤྱན་ལྔའི་སངས་རྒྱས་ཀྱི་སྤྱན་ནི་རྗེས་ཐོབ་སངས་རྒྱས་དང་མཉམ་པའོ། ། སངས་རྒྱས་གྲངས་མེད་པ་འདི་ལས་སེམས་བསྐྱེད་པས་སངས་རྒྱས་ཐམས་ཅད་བསྐྱེད་པ་པོའོ། ། ཤེས་པ་ནི་ཤེས་རབ་བོ། ། ཆོས་ནི་ལམ་མོ། ། ཐུགས་གཅིག་པུ་སྟེ་གཉིས་མེད་རྡོ་རྗེ་ལྟ་བུའི་ཏིང་ངེ་འཛིན་དང་། གང་དང་གང་དུ་སྐྱེས་མ་ཐག་ཏུ་འགྲོ་བའི་བདག་བྱེད་དོ། ། ནམ་མཁའ་སྟོང་ཉིད་ལས་བྱུང་བའི་རང་བྱུང་གི་ཡེ་ཤེས་སོ། ། འདུས་པ་ལས།
དབང་པོ་དང་ནི་དོན་རྣམས་ཀྱི། ། རྐྱེན་དེ་གང་ལས་བྱུང་བའི། ། ཡིད་ནི་མན་ཞེས་བྱ་བར་བཤད། ། ཏྲ་ནི་སྐྱོབ་པར་བྱེད་པའི་དོན། ། ཅེས་བཤད་པས་དེ་ལྟ་བུའི་ཡེ་ཤེས་དེ་སྔགས་མཆོག་ལ་སོགས་པ་ཡིན་ལ། གཙུག་ཏོར་ནི་མཚན་དཔེའི་མཚོན་བྱེད་དོ། ། ནམ་མཁའ་ནི་ཆོས་ཀྱི་དབྱིངས་སོ། ། སངས་རྒྱས་ཀུན་ནི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུ་ཞེས་འཆད་པར་འགྱུར་རོ། ། མིག་ནི་དབང་པོའམ་ཤེས་རབ་བོ། ། བརྟན་གཡོ་སྣ་ཚོགས་གཟུགས་ཅན་བསྐྱེད་པ་ནི་དཀོན་མཆོག་སྒྲོན་མའི་མདོས་བཤད་ཟིན་ཏོ། །
འཇིག་རྟེན་དང་འཇིག་རྟེན་ལས་འདས་པ་འཕགས་པ་བཞིའི་དྲང་སྲོང་ཆེ་དགུས་མཆོད་ཅིང་བརྗོད་པ་སྟེ་བསྟོད་པའོ། ། སྐུ་གསུང་ཐུགས་ཀྱི་རིགས་གསུམ་གྱི་སྔགས་དང་། དམ་ཚིག་དང་། ཐེག་ཆེན་གྱི་དཀོན་མཆོག་གསུམ་གྱི་སངས་རྒྱས་ནི་ས་བཅུ་པ་ལ་བཏགས་པའོ། ། སེམས་ཅན་གྱི་དོན་ཡོད་པ་ཐབས་ཤེས་རབ་ཀྱི་ཞགས་པ་དང་རྗེས་སུ་འཛིན་པ་རྡོ་རྗེའི་ཞགས་པ་དང་ལྕགས་ཀྱུ་དང་ཞགས་པ་ནི་ཕྱག་མཚན་གྱི་མཚོན་པའི་མཛད་པ་ཡིན་ནོ། ། ཁྲོ་བོའི་སྐུ་སྣ་ཚོགས་པ་སྒེག་པ་ལ་སོགས་པའི་ཉམས་དགུ་དང་ལྡན་པས་སེམས་ཅན་གྱི་དོན་མཛད་པ་སྟོན་པ་ན་རྡོ་རྗེ་འཇིགས་བྱེད་ཅེས་གསུངས་ཏེ་ཁྲོ་བོ་རྣམ་པར་རྒྱལ་བའི་རྒྱུད་ལས། དེ་ནས་འཇམ་པའི་དབྱངས་ཀྱི་ནི། ། ཁྲོ་བོའི་མིང་ནི་གཤིན་རྗེ་གཤེད། ། དུག་ལ་མཐུ་རྩལ་རབ་ལྡན་པ། ། དེ་མཐོང་ནས་ནི་ཁྲོ་བོ་གཞན། །
ཐམས་ཅད་ཀྱིས་ནི་ལག་ཆ་འཆོར། ། ཞེས་གསུངས་པ་བཞིན་ནོ། ། དེ་བཞིན་དུ་དེ་ལས་གཞན་པ་རྣམས་ཀྱང་ཁྲོ་བོའི་སྐུ་དང་གསུང་དང་ཐུགས་དང་མིང་དང་རྒྱན་ཆ་ལུགས་ལ་སོགས་པའི་སྒོ་ནས་འཇམ་དཔལ་ཉིད་གདུལ་བྱའི་དོན་དུ་དེ་ལྟར་མཛད་པར་བཤད་ཀྱི་སློབ་དཔོན་སྒེག་པ་རྒྱུད་སྣ་ཚོགས་ནས་ཁྲོ་བོ་སྣ་ཚོགས་བཤད་པ་སྟོན་པ་ལྟར་ནི་མི་བཤད་དེ། འཇམ་དཔལ་གྱི་བསྟོད་པ་ཡིན་པའི་ཕྱིར་རོ། ། དེ་ལ་གདོང་དྲུག་ལ་མིག་རེ་རེ་ཡོད་པའམ་ཡང་ན་མངོན་ཤེས་དྲུག་ཡིན་ནོ། ། ཀེང་རུས་ནི་དྲང་སྲོང་ཁྲོས་པའི་གཟུགས་ཀྱི་ཁྲོ་བོའོ། ། ཧ་ལ་ཧ་ལ་གདོང་བརྒྱ་པ་ནི་ཁྲོ་བོ་ཞལ་བརྒྱ་པའམ། དུག་ཧ་ལ་ཧ་ལ་ཅན་གྱི་སྦྲུལ་བརྒྱས་བརྒྱན་པའོ། ། གཤིན་རྗེའི་གཟུགས་ཀྱིས་གཤིན་རྗེ་འཇོམས་ཤིང་བགེགས་ཀྱི་རྒྱལ་པོ་བྱེད་པ་ལ་སོགས་པ་ཇི་ལྟར་རིགས་པར་བཤད་དོ། ། ཡི་གེ་དྲུག་པ་ནི་ཁྲོ་བོ་ལ་ཨོཾ་ཡ་མནྟ་ཀ་ཧཱུྃ་ངམ།
ཞི་བ་ལ་ཨོཾ་བཀྱེ་དན་ན་མའམ་ཨོཾ་ཝཱ་གི་ཤྭ་རི་མུཾ་མཾ་ཨ་མ་ན་སི་ལ་བཤད་ཀྱང་རུང་ངོ་། ། སྒྲ་གཅིག་པ་ནི་བདག་མེད་པའི་འོ། ། སྒྲ་དང་ལྡན་པ་རྣམས་ཀྱི་མཆོག་ཡན་ཆད་ཀྱིས་གཤིན་རྗེ་གཤེད་ཀྱི་བྱེ་བྲག་བསྟན་པ། སློབ་དཔོན་འཇམ་དཔལ་གྲགས་པས་བཤད་དོ། ། སློབ་དཔོན་ཙནྡྲ་གོ་མིས་ཀྱང་། མི་བཟད་འཕགས་པ་གཤེན་རྗེ་གཤེད་དང་བཅས་པར་གྱུར་ཀྱང་ཁྱོད་ནི་ཞི་བའི་དཀྱིལ་འཁོར་ཏེ། ། ཞེས་བཤད་དོ། ། ཆོས་ཀྱི་དབྱིངས་དང་ཆོས་སྟོན་པའི་སྒོ་ནས་མཚན་སྟོན་པ་ནི་ཡང་དག་བདག་མེད་ལ་སོགས་པ་སྟེ་ཟབ་ཅིང་རྒྱ་ཆེ་ནི་ཆོས་ཉིད་དམ་ཆོས་ཅན་ནོ། ། མི་གནས་ནི་སྲིད་ཞི་ལའོ། ། གཟུགས་མེད་དང་ཡིད་ནི་ཆོས་སྐུའོ། །
ཚུགས་པ་ནི་ཐོགས་པའོ། ། དབང་ཕྱུག་ནི་རྒྱལ་པོའོ། ། ལམ་དེ་འཁོར་བའི་རྒུད་པ་ལས་ཐར་བ་ན་དར་པའོ། ། འཇིག་རྟེན་གསུམ་ནི་ས་སྟེང་ལ་སོགས་པ་སྟེ་གཞོན་ལུས་ནི་ཡུལ་གྱི་བྱིས་པ་ལོ་བརྒྱད་ལོན་པ་དང་འདྲ་ཞིང་ཞེས་བཤད་པའོ། ། བྱང་ཆུབ་སེམས་དཔའི་དགེ་འདུན་ཡིན་པར་གནས་བརྟན་ནོ། ། སངས་རྒྱས་གྲངས་མེད་པས་སེམས་བསྐྱེད་པས་རྒན་པོ་སྟེ། སངས་རྒྱས་ཀུན་གྱི་མེས་པོ་ནི། ། ཞེས་བཤད་དོ། ། སློབ་དཔོན་ནི་བཤད་ཟིན་ཏོ། ། ནམ་མཁའི་མཐའ་ནི་ཆོས་ཀྱི་དབྱིངས་སམ་དེར་སེམས་ཅན་གྱི་དོན་མཛད་པའོ། །
མེ་ཤེས་དབང་བསྐུར་ནི་མི་གཡོ་སེང་གེས། ཐུབ་པས་ཡན་ལག་དྲི་མེད་རིན་ཆེན་བརྒྱས། ། བརྒྱན་ཅིང་ཡིད་འོང་འོད་ཟེར་རབ་འཕྲོ་བ། ། ཆར་སྤྲིན་གཞོན་ནུ་ཀློག་གིས་བསྐོར་འདྲས་ནི། ། སྤྲོས་པ་ཁྱོད་ཀྱི་ཅོད་པཎ་སྟེང་ན་འཛིན། ། ཅེས་བསྟོད་པ་བཞིན་ནོ། ། གསུམ་སེལ་ནི་གཞན་མཐའ་ཡས་པའི་འོ། ། གྲོལ་གསུམ་ནི་ཐེགས་པ་གསུམ་གྱིའོ། ། ཆོས་ཀྱི་ཆར་འབེབས་པས་ན་ཀླུ་ཆེན་པོའོ། ། ཐོད་བཞིན་དུ་ཁུར་བས་ན་ཐོད་དོ། །
ཉོན་མོངས་ཀུན་སྐྱེ་བ་ལ་སོགས་པའོ། ། ནམ་མཁའ་གར་ཁྱབ་ཏུ་དགོས་འདོད་ཐམས་ཅད་སྟེར་བས། ནམ་མཁའི་ལམ་དང་ནོར་བུ་ལ་སོགས་པ་སྟེ། རྣམ་སྣང་མངོན་བྱང་ལས། ཇི་ལྟར་ཡིད་བཞིན་ནོར་བུ་ནི། ། དཔལ་ལྡན་འདོད་པའི་དོན་སྒྲུབ་པ། ། དེ་བཞིན་འཇིག་རྟེན་སྒྲོན་མ་ཡི། ། སྐུ་ཡང་དོན་རྣམས་ཐམས་ཅད་སྒྲུབས། ། ཞེས་བཤད་དོ། ། མཉེན་གཤིན་པ་ནི་བྱམས་པའོ། །
ཆོས་ཐམས་ཅད་ཀྱི་བཟང་ངན་དང་དུས་དང་དུས་མ་ཡིན་པ་དང་སྔགས་ཐམས་ཅད་ཀྱི་དམ་ཚིག་དང་ཐེག་པ་གསུམ་གྱི་ཡོན་ཏན་དང་ཆོས་ཤེས་འཁོར་འདས་ཀྱི་ཕུན་སུམ་ཚོགས་པ་ཐམས་ཅད་འབྱུང་བས་བཀྲ་ཤིས་ལན་དུ་མ་བཤད་དོ། ། སྡུག་བསྔལ་གྱི་དབུགས་འབྱིན་པ་ལ་སོགས་པའང་མཛད་པ་དང་རང་བཞིན་ལ་སོགས་པ་ཅི་རིགས་པར་བཤད་དོ། ། འཇིགས་ཆེན་ནི་འཁོར་བའི་བདུད་ལ་སོགས་པའོ། ། སྣ་ཚོགས་གཟུགས་ཅན་སྟོན་པ་ནི། གཙུག་ཕུད་ལ་སོགས་པ་སྟེ་མུཉྫ་ནི་ནག་པོའོ། ། གདོང་ལྔས་ནི་ཞལ་ལྔས་བསྟན་ནོ། ། མགོ་ཟླུམ་ནི་རབ་བྱུང་ངོ་། ། གོ་བོ་ཏ་མ་ནི་དྲང་སྲོང་ངོ་། ། བདེ་སྡུག་དང་ལུས་ནི་འཁོར་བའོ། ། གསལ་བྱེད་མིན་ནི་གང་གིས་ཀྱང་མི་ཤེས་པའོ། །
ས་བོན་བྲལ་ཞེས་འདོན་པ་ལྟར་ན་འཁོར་བའི་འོ། ། རྡུལ་མེད་ལ་སོགས་པ་ནི་སྒྲིབ་པའི་རིགས་དུ་མའོ། ། སད་པ་ནི་མ་རིག་པའི་གཉིད་དོ། ། རྣམ་པར་ཤེས་པ་ནི་འཁོར་བའི་འོ། ། ཐོག་མ་མེད་མཐའ་མ་མེད་ནི་ཆོས་སྐུ་ལའོ། ། དེས་ན་དང་པོའི་སངས་རྒྱས་སོ། ། དེ་གང་ལས་ཀྱང་མ་སྐྱེས་པས་ན་རྒྱུ་མེད་པའོ། ། མི་ཐུབ་པས་ན་ཚུགས་པ་མེད་པའོ། ། དཔལ་བེའུ་ནི་དེའི་དཔེ་བྱད་ཅན་ནོ། ། སྨན་པ་ནི་འཁོར་བའི་ནད་གསོ་བའོ། །
རྒྱུ་སྐར་དཀྱིལ་འཁོར་ནི་ལྷ་ལ་སོགས་པ་རྒྱུ་སྐར་དང་འདྲ་བས་བསྐོར་བའོ། ། འགྲོ་བ་ཁྱབ་པའི་གདུགས་གཅིག་དང་། པདྨ་གར་གྱི་དབང་ཕྱུག་གི་གཟུགས་འཛིན་པ་དང་། བཀའ་བཞིན་བྱེད་པས་བསྟན་པ་གཅིག་པ་དང་། རྣམ་པར་མི་རྟོག་པའི་རྡོ་རྗེ་རིན་ཆེན་ཏེ་རྡོ་རྗེ་རྣམས་ནི་ཡེ་ཤེས་སོ། ། ཆགས་བྲལ་ལ་སོགས་པའི་སེམས་ཅན་ལ་སྙིང་རྗེའི་ཆགས་པ་ཆེ་བ་དང་། རྡོ་རྗེ་སྟེ་ཡེ་ཤེས་ཀྱི་སྐྱིལ་ཀྲུང་ཞེས་དང་། སངས་རྒྱས་རྣམས་ཀྱི་འགྲོ་བའི་དང་། སངས་རྒྱས་ཀྱི་པདྨ་ལས་སྐྱེས་པ་དང་། རྒྱུ་འཕྲུལ་ནི་མེད་པར་སྟོན་པའོ། །
མི་མཐུན་ཕྱོགས་ཐམས་ཅད་འཇོམས་པས་རྡོ་རྗེ་རྣོན་པོ་དང་། ཡི་གེ་མཆོག་ནི་དོན་དམ་པའི་ཨའོ། ། རྡོ་རྗེ་ཆོས་དང་རྡོ་རྗེ་ཟབ་མོའང་ཡེ་ཤེས་ཏེ་ཛི་ན་ཛིག་རྒྱལ་བ་རྒྱལ་ཏེ་སྲིད་ཞི་གཉིས་ལས་རྒྱལ་བའོ། ། བརྩོན་པ་ཆེན་པོས་སྒྱུ་འཕྲུལ་དྲྭ་བའི་རྒྱུད་སྟོན་ཏེ་རྒྱུད་ཀུན་ནི་གཏན་ཚིགས་སོ། ། གང་གིས་ཀྱང་འཇིག་པར་མི་ནུས་པས་རྡོ་རྗེའི་གདན་ཞེས་བྱ་སྟེ་དེ་ནི་སྲིད་པ་འཇིག་པའི་མེས་ཀྱང་མི་གནོད་པའི་ཕྱིར་རོ། ། ཐམས་ཅད་དུ་བཟང་བས་ཀུན་ཏུ་བཟང་པོ་དང་། སའི་དཀྱིལ་འཁོར་བཞིན་འགྲོ་བ་འཛིན་པས་སའི་སྙིང་པོ་དང་། སངས་རྒྱས་ཐམས་ཅད་བསྐྱེད་པས་སྙིང་པོ་དང་། ཐམས་ཅད་ཆོས་ཉིད་གཅིག་པས་དངོས་པོ་ཀུན་ལ་སོགས་པ་ཡིན་ནོ། ། འབྱུང་པོ་ནི་སེམས་ཅན་ཏེ་དེའི་མཐར་ཐུག་པའོ། །
རྟོག་པས་མི་གཡོ་བ་ལ་སོགས་པ་ལ་མི་སྡུག་གཟུགས་འཆང་བ་ནི་ཁྲོ་བོའི་སྐབས་སུ་བཤད་མོད་ཀྱང་ཡང་ལག་པ་བརྒྱ་པ་ལ་སོགས་པས་སྟོན་ཏེ་ཚངས་པའི་གཡུལ་ས་ནི་ཚངས་པའི་འཇིག་རྟེན་ནོ། ། དོན་དམ་པར་གཉིས་མེད་པ་དང་ཀུན་རྫོབ་ཏུ་ཐམས་ཅད་རིག་པའི་སེམས་དང་འདོད་ཆགས་བློ་སྙིང་རྗེ་དང་སྲིད་པ་ནི་ཁམས་གོང་མ་གཉིས་ཏེ་སོགས་པས་ནི་འདོད་པའི་འདོད་ཆགས་བཟུང་ངོ་། ། དགའ་བ་ནི་སེམས་ཅན་གྱི་དོན་ལའོ། ། སྤྲིན་དཀར་ལ་སོགས་པ་ནི་གཟུགས་སྐུ་སྟེ་མཐོན་ཀ་ནི་རིན་པོ་ཆེ་སྔོན་པོའོ། ། སངས་རྒྱས་སྤྲུལ་པའི་རྒྱན་དང་ལྡན་ནི་སློབ་དཔོན་མི་གཡོ་སེང་གེས། ཁྱོད་ཀྱི་འོད་ཀྱི་ཕུང་པོའི་ཕྱོགས་མཚམས་སུ། ། ཐུབ་རྣམས་རབ་བསྐྱེད་ཡོན་ཏན་རབ་རྒྱས་བྱས། ། ཡང་ཡང་རབ་སྤྲོས་ཡང་ཡང་རབ་བསྡུས་པས། ། གདུལ་བྱའི་འགྲོ་བའི་མ་རིག་མུན་པ་འཇོམས། ། ཞེས་བཤད་དོ། །
རྫུ་འཕྲུལ་ལ་སོགས་པས་ནི་དེའི་རྐང་པ་བཞི་དང་། དྲན་པ་ཉེ་བར་བཞག་པ་བཞི་དང་། བྱང་ཆུབ་ཀྱི་ཡན་ལག་བདུན་དང་། འཕགས་ལམ་ཡན་ལག་བརྒྱད་དང་། ཆགས་པས་སྙིང་རྗེ་དང་། ཆགས་མེད་ཀྱི་ཤེས་རབ་བསྟན་ནོ། ། ཡིད་ལ་འཇུག་གི་སེམས་ཤེས་པའི་མངོན་ཤེས་དང་། དེ་ལྟར་དེའང་མགྱོགས་པ་དང་། དབང་པོ་རབ་འབྲིང་དང་། དེ་ཉིད་བདག་མེད་དང་ཚུལ་ཁྲིམས་ནས་རྣམ་གྲོལ་མཐོང་བའི་བར་རྣམ་དག་གི་ཕུང་པོ་ལྔ་དང་།
ངེས་འབྱུང་ལམ་དང་མཐའ་ཐེག་ཆེན་དང་ལམ་ལ་གནས་པ་ནི་ཐེག་ཆུང་གཉིས་ཀྱང་འདུས་པ་དང་། སྲིད་པའི་རྩ་བ་རྟེན་འབྲེལ་བཅུ་གཉིས་བཏོན་པས་དེ་དག་གིས་དག་པ་འཆང་བ་དང་། སྒོམ་ལམ་པ་ཡིན་པས་བཟོད་པ་བརྒྱད་ཀྱི་ཟླ་ཤེས་པ་བརྒྱད་དོ། ། བདེན་དོན་བཅུ་གཉིས་ནི་སྐྱེ་མཆེད་བཅུ་གཉིས་སམ་སློབ་པའི་ས་བཅུ་གཉིས་རྟོགས་པའོ། ། དེ་ཉིད་བཅུ་དྲུག་ནི་མི་རྟག་པ་ལ་སོགས་པའི་སྟོང་ཉིད་བཅུ་དྲུག་གོ ། རྣམ་པ་ཉི་ཤུ་ནི་སྟོང་ཉིད་ཉི་ཤུའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མེད་པར་རྟོགས་པའོ། ། དེ་ལས་གཞན་པའི་རྣམ་པ་སྣ་ཚོགས་པ་རིག་པས་རྣམ་པར་སངས་རྒྱས་ཞེས་གསུངས་སོ། ། སྐད་ཅིག་ལ་བདག་མེད་པ་ཐམས་ཅད་དང་འཁོར་འདས་གྱི་དོན་ཀུན་རིག་པའོ། ། ལྷའི་ཐེག་པ་དང་ཚངས་པའི་ཐེག་པ་ལ་སོགས་པ་འཁོར་འདས་ཀྱི་ཐེག་པ་སྟེ་ལམ་སྣ་ཚོགས་པའི་ཐབས་ཚུལ་ལོ། ། ཐེག་པ་གསུམ་གྱིས་ནི་པདྨ་དཀར་པོ་ལས། །
ཐེག་པ་རླབས་པོ་ཆེས་ནི་སྐྲག་འགྱུར་ཞིང་། ། འདི་ན་སེམས་ཅན་དམན་ལ་མོས་རིག་ནས། ། བྱང་ཆུབ་སེམས་དཔའ་དེ་དག་ཉན་ཐོས་འགྱུར། ། རང་རྒྱལ་བྱང་ཆུབ་སེམས་དཔར་རབ་ཏུ་སྟོན། ། ཞེས་འབྱུང་བ་བཞིན་ནོ། ། ཐེག་པ་གཅིག་གི་འབྲས་བུར་གནས་ནི་དེ་གཉིས་ཀྱི་བྱང་ཆུབ་ལ་མི་གནས་པར་སངས་རྒྱས་ཐོབ་པར་བྱེད་པའོ། ། ཉོན་མོངས་ཁམས་ལ་སོགས་པས་ཀུན་འབྱུང་ཟད་པ་སྟོན་ཏེ་ཆུ་བོ་དང་སྦྱོར་བ་ནི་ཉོན་མོངས་པའི་རྣམ་གྲངས་སོ། ། བག་ཆགས་སྤངས་ཀྱང་སངས་རྒྱས་སུ་ནི་མི་འགྱུར་ཏེ་ཤེས་བྱའི་སྒྲིབ་པ་མ་ཟད་པའི་ཕྱིར་རོ། ། སངས་རྒྱས་སུ་བཤད་པ་ནི་བཏགས་པ་བར་བཤད་ཟིན་ཏོ། ། འདུ་ཤེས་དང་རྣམ་ཤེས་ཀྱི་དོན་ནི་ཡོད་མེད་ཀྱི་མཚན་མའོ། །
གནས་པ་ནི་དོན་བྱ་བ་ལ་འདོད་པས་སོ། ། དོན་བྱེད་པ་ནི་དེ་དག་ཅེས་པའོ། ། མདོ་སྡེ་རྒྱན་ལས། ས་རྣམས་ཐམས་ཅད་མ་གྲུབ་དང་། ། གྲུབ་པ་དག་ཏུ་ཤེས་པར་བྱ། ། གྲུབ་པ་དག་ཀྱང་མ་གྲུབ་དང་། ། གྲུབ་པ་དག་ཏུ་ཡང་འདོད་དོ། ། ཞེས་འབྱུང་བའི་ཚུལ་གྱིས་འདི་དག་པའི་ས་གསུམ་གྱི་རྣམ་པར་མི་རྟོག་པ་གྲུབ་པ་ན་གྲུབ་པའི་མཐར་ཕྱིན་ནོ། ། དོན་གསུམ་ནི་སྤངས་བླངས་བཏང་སྙོམས་སུ་བྱ་བའམ་དུས་གསུམ་མོ། ། ཀུན་དོན་ཡོན་ཏན་གསུམ་ནི་རྣམ་ཐར་སྒོ་གསུམ་མམ་ཐེག་པ་གསུམ་གྱི་ཡོན་ཏན་ནོ། །
དུས་གསུམ་གྱི་ཕུང་པོ་ལྔ་སྐད་ཅིག་ལ་ཤེས་པས་སྐད་ཅིག་གཅིག་གིས་རྫོགས་སངས་རྒྱས་ཀུན་གྱི་རང་བཞིན་འཆང་བའོ། ། ལུས་མེད་ལ་སོགས་པ་ནི་སྐུ་གསུམ་དང་སྦྱར་ཏེ་དེས་ན་ལུས་ཀྱི་མཐར་ཐུག་རྟོགས་པའོ། ། གང་བསམ་པ་འབྱུང་བས་ནོར་བུ་དང་དེས་ན་སངས་རྒྱས་ཀུན་གྱི་ཞེས་སོ། ། རིག་སྔགས་འདི་ལ་བསླབས་ནས་མཁས་པས་བྱང་ཆུབ་རེག ཅེས་འབྱུང་བས་ཡུམ་གྱི་གསང་སྔགས་ལས་བྱུང་བ་དང་ཡི་གེ་མེད་ནི་ཆོས་སྐུའོ། ། རིགས་གསུམ་ནི་སྐུ་གསུང་ཐུགས་ཀྱི་རིགས་གསུམ་དང་ལྡན་པའོ། ། རང་གཞན་ལ་གསང་སྔགས་བྱ་བ་དང་ཐུགས་དེ་མ་འཕྲོས་པས་ཐིག་ལེ་བྱ་བ་དང་། ཡི་གེ་ལྔ་ནི་ཨ་ར་པ་ཙ་ན་ཏེ་མ་སྐྱེས་པ་དང་། རྡུལ་དང་བྲལ་བ་དང་དོན་དམ་པ་སྟོན་པ་ལ་སོགས་པའི་དོན་ལྔ་ཡོད་པའི་སྟོང་པ་ཆེན་པོའོ། ། ཐིག་ལེ་སྟོང་པ་ནི་ཆོས་སྐུའོ། །
ཥ་ཊ་དང་ཤ་ཏ་ནི་དྲུག་དང་བརྒྱ་ཡིན་པ་ལས་ཡི་གེ་དྲུག་ནི་བཤད་ཟིན་ཏོ། ། ཡི་གེ་བརྒྱ་ནི་ཡི་གེ་བརྒྱ་པའི་དོན་ཡོད་པའོ། ། རྣམ་པ་ཀུན་ལྡན་ནི་གཟུགས་སྐུའོ། ། རྣམ་པ་མེད་ན་ཆོས་སྐུའི་ངོ་བོ་ཉིད་ཀྱི་སྐུའོ། ། བཅུ་དྲུག་ཕྱེད་ནི་བརྒྱད་དང་དེའི་ཕྱེད་ནི་བཞི་སྟེ་གནས་གྱུར་གྱི་ཡེ་ཤེས་བཞིའོ། ། མི་རྟོག་པར་རོ་གཅིག་པས་ཡན་ལག་མེད་པ་དང་བསམ་གྱིས་མི་ཁྱབ་པས་རྩིས་ལས་འདས་པའོ། ། བསམ་གཏན་རྣམས་ཀྱི་མཆོག་བསམ་གཏན་བཞི་པས་གནས་པས་བསམ་གཏན་བཞི་པོའི་རྩེ་མོ་ཅན་ནོ། ། བསམ་གཏན་གཞན་གསུམ་དང་ཏིང་ངེ་འཛིན་བརྒྱ་ཉེར་གཅིག་ལ་སོགས་པ་ཤེས་པས་བསམ་གཏན་ལ་སོགས་པ་གསུངས་སོ། ། མཚན་དཔེས་སྤྲས་ཤིང་ཐེག་ཆེན་སྟོན་པས་ལོངས་སྤྱོད་རྫོགས་སྐུའོ། ། ལྷ་ཕལ་པ་དང་ལྷ་དང་ལྷ་མ་ཡིན་གྱི་རྒྱལ་པོ་ལ་སོགས་པས་ཀྱང་དོན་བྱེད་པར་སྟོན་པ་ནི་ལྷ་དང་ཞེས་པ་སྟེ་ལྷའི་གཙོ་བོ་སྣ་ཚོགས་དང་སྦྱར་རོ། །
འཇོམས་བྱེད་ལ་སོགས་པ་ཁྱབ་འཇུག་ལ་སོགས་པ་དང་སྦྱར་རོ། ། ཡ་ལད་ནི་ཁྲབ་བོ། ། ཤེས་རབ་རལ་གྲི་ཞེས་པ་ནི། མི་གཡོ་སེང་གེས། འཆར་ཀའི་ཟེར་གྱིས་པདྨ་དམར་ཕོག་པའི། ། མདངས་བཀྲ་དགེ་བའི་མཚན་དང་རྒྱན་གྱི་གཞི། ། ཁྱོད་ཀྱི་ཕྱག་ན་རལ་གྲི་མདའ་དག་དང་། ། ཨུཏྤལ་སྔོན་པོ་དང་ནི་གཞུ་དག་འཛིན། ། ཞེས་བཤད་དོ། ། ཚུལ་དེ་ལྟ་བུའི་མཛད་པ་སྟོན་པ་ནི་ཉོན་མོངས་ཅེས་པའོ། །
འཇིག་རྟེན་གསུམ་ནི་ས་འོག་དང་ས་སྟེང་དང་ས་བླ་སྟེ་རྒྱ་ནི་ནམ་མཁའ་ལྟར་ཞེས་པའོ། ། གསུམ་རིག་པའི་བྲམ་ཟེའི་ཡང་ན་དུས་གསུམ་རིག་པའོ། ། རྗེས་དྲན་དྲུག་ནི་དཀོན་མཆོག་གསུམ་དང་གཏོང་བ་དང་ཚུལ་ཁྲིམས་དང་ལྷའོ། ། སྨོན་འཇུག་གཉིས་དང་ལྡན་པས་སེམས་དཔའ་སེམས་དཔའ་འོ། ། མཐའ་དང་དེ་ཉིད་ནི་དེ་བཞིན་ཉིད་རྣམ་པར་དག་པ་གཉིས་མེད་ཀྱི་ཡེ་ཤེས་སོ། ། (Dཕྱག་རྒྱ་བཞི་)ནི་(Eཕྱག་རྒྱ་ཆེན་པོ་དང་། དམ་ཚིག་གི་ཕྱག་རྒྱ་དང་། ཆོས་ཀྱི་ཕྱག་རྒྱ་དང་། ལས་ཀྱི་ཕྱག་རྒྱ་)སྟེ་སྐུ་གསུམ་དང་མཛད་པ་ཕྲིན་ལས་དང་སྦྱར་རོ། ། ཉན་ཐོས་ལ་སོགས་པའི་ངེས་འབྱུང་གསུམ་པོ་བགྲོད་རྣམས་ཀྱི།
དོན་གྱི་དམ་པ་རྣམ་དག་དཔལ་ནི་འཇམ་དཔལ་ཞེས་སྦྱར་ནས་ཁྱད་པར་ཅི་འདྲ་བ་དང་ལྡན་པའི་ཞེ་ན། འཇིག་རྟེན་གསུམ་ན་ཞེས་པ་གཉིས་ཁྱད་པར་སྦྱར་རོ། ། དེ་ལྟར་ཚིག་རྐང་ལྔ་བརྒྱ་ཉི་ཤུས་རྒྱས་པར་བསྟོད་ནས་དོན་དེ་དག་ཚིག་རྐང་ཉི་ཤུས་བསྡུས་ནས་བསྟོད་པ་ནི་འཁོར་འདས་ཀྱི་བདེ་ལེགས་ཀྱི་འབྱོར་པ་ཀུན་སྟེར་བ་ལ་མི་ཕྱེད་པས་ན་མཆོག་སྦྱིན་རྡོ་རྗེ་མཆོག་ཁྱོད་འདུད། ། ཅེས་པ་སྟེ་ཀྱེ་ཅེས་ཐམས་ཅད་བོད་པར་སྦྱར་རོ། ། དྲི་མ་ཐམས་ཅད་དང་བྲལ་བས་ཡང་དག་མཐར་གྱུར་དང་། སྐྱེ་མེད་ཨ་ལས་བྱུང་བས་སྟོང་ཉིད་ལས་བྱུང་དང་། སངས་རྒྱས་ཀྱི་བྱང་ཆུབ་དང་། སངས་རྒྱས་ལ་ཆགས་པ་སྟེ་དགའ་བ་དང་། སངས་རྒྱས་འདོད་པ་དང་། སངས་རྒྱས་ལ་དགྱེས་པ་དང་།
སངས་རྒྱས་ལ་རོལ་བ་སྟེ་དེ་སྒྲུབ་པ་དང་། སངས་རྒྱས་འཛུམ་པ་ནི་དགྱེས་པ་ཡིན་ལ། བཞད་པ་ནི་ལུང་སྟོན་པའི་འོད་འགྱེད་པའོ། ། གསུང་ཐུགས་གཉིས་ཀྱང་སངས་རྒྱས་དང་འདྲ་བས་དེ་སྐད་བརྗོད་དོ། ། བདེན་པར་མེད་པའི་ཚོགས་གཉིས་སྒྱུ་མ་ལྟ་བུ་ལས་བྱུང་བ་དང་། འཇམ་དཔལ་སངས་རྒྱས་པའི་དུས་ཀྱི་ཕྱོགས་བཅུའི་སངས་རྒྱས་གྲངས་མེད་པ་ཐམས་ཅད་འཇམ་དཔལ་ལས་བྱུང་བས་སངས་རྒྱས་འབྱུང་བ་དང་། ནམ་མཁའ་ལྟ་བུའི་ཆོས་དབྱིངས་དང་དེ་རྟོགས་པའི་ཡེ་ཤེས་ལས་བྱུང་བས་དེ་གཉིས་ལས་བྱུང་བའོ། ། སྔར་བཤད་པའི་སྐུ་དང་གསུང་སྒྱུ་མའི་སྤྲུལ་པ་དང་འདྲ་བར་སྟོན་པས་སྒྱུ་འཕྲུལ་དྲ་བའོ། ། སངས་རྒྱས་ཀྱི་རྣམ་འཕྲུལ་སྟོན་པས་ན་སངས་རྒྱས་རོལ་སྟོན་ནོ། ། སྔར་བཤད་པ་ཐམས་ཅད་དང་ཕན་ཡོན་དུ་འཆད་པ་ཐམས་ཅད་ཀྱི་འབྱུང་གནས་ཡིན་པས་ཐམས་ཅད་ཐམས་ཅད་དང་།
དེ་ཐམས་ཅད་ནི་ཡེ་ཤེས་ཀྱི་སྐུ་ལས་བྱུང་བས་ཡེ་ཤེས་སྐུ་ཉིད་ཅེས་སྦྱར་ཏེ། སློབ་དཔོན་ཤཱཀྱ་བཤེས་གཉེན་གྱིས། ཆོས་ཉིད་ཟབ་མོའི་རྒྱ་མཚོ་ཆེན་པོར་རབ་ཞུགས་པའི། ། ཡེ་ཤེས་མཚོ་ཆེན་མ་ལུས་དེ་སྙེད་བདག་པོ་མཛད། ། ཤེས་རབ་བདུད་རྩི་ལས་བྱུང་དྲི་མེད་བྱིས་པའི་གཟུགས། ། བདེ་གཤེགས་སྲས་པོ་འཇམ་པའི་དབྱངས་ལ་ཕྱག་འཚལ་ལོ། ། ཞེས་བསྟོད་པ་བཞིན་ནོ། ། དེ་ལྟར་དོན་ཉི་ཤུས་ནི་འཇམ་དཔལ་གྱི་རྒྱུ་འབྲས་བུ་ངོ་བོ་གསུམ་བསྡུས་པ་ཡིན་ནོ། ། དྲུག་པ་ཕན་ཡོན་གྱི་བསྟོད་པ་ནི། རིགས་ལྔ་སོ་སོའི་བསྟོད་པ་དང་མི་སྦྱར་གྱི་ཚིག་དང་དོན་གྱི་ཕན་ཡོན་གཉིས་སུ་བཤད་དེ།
འདི་ནི་དད་ལྡན་འཇུག་པའི་རྒྱུ་ཡིན་ནོ། ། དེ་ལ་ལག་ན་རྡོ་རྗེ་ནི་ཀུན་ཏུ་བཟང་པོ་དབང་བསྐུར་བའི་སྒོ་ནས་སོ། ། རྡོ་རྗེ་ནི་ཡེ་ཤེས་ལྔ་ཡོད་པའི་སྒོ་ནས་གསུངས་ཏེ་བོད་པ་ཡིན་ནོ། ། གཞུང་འདི་ནི་འཇམ་དཔལ་ཡེ་ཤེས་སེམས་དཔའི་མིང་བརྗོད་པ་ཡིན་ཏེ་ཞེས་སྦྱར་ཏེ། ཡེ་ཤེས་ཀྱི་སེམས་གང་ལ་ཡོད་པ་དེ་ནི་ཡེ་ཤེས་སེམས་དཔའོ། ། དེ་བཅོམ་ལྡན་འདས་ཀྱི་ཡེ་ཤེས་ཀྱི་སྐུ་དང་སངས་རྒྱས་ཐམས་ཅད་ཀྱི་ཡེ་ཤེས་ཀྱི་སྐུ་ཡིན་པ་ནི། རྒྱུད་བླ་མ་ལས། བྱང་ཆུབ་སེམས་དཔའི་ཚུལ་དེ་ནི། རྗེས་ཐོབ་དེ་བཞིན་གཤེགས་རྣམས་དང་། ། སེམས་ཅན་ཡང་དག་སྒྲོལ་བ་ལ། །
འཇིག་རྟེན་ན་ནི་མཉམ་པ་ཉིད། ། ཅེས་བཤད་པ་ལྟར་ས་བཅུ་པ་སངས་རྒྱས་དང་འདྲ་བ་ལ་བཏགས་པ་ཡིན་ནོ། ། ཡང་ན་ང་ནི་དུས་གསུམ་བཞུགས་པ་ཡི། ། སངས་རྒྱས་རྣམས་ཀྱི་ཡེ་ཤེས་སྐུ། ། དེ་བཞིན་གཤེགས་པ་ཐམས་ཅད་ཀྱི། ། ཡེ་ཤེས་ཡིན་ཏེ་ཐུགས་ལ་གནས། ། ཞེས་འབྱུང་བ་བཞིན་ནོ། ། གང་གི་ཆེད་དུ་གསུངས་ན་གུས་པས་ཞུས་པ་ཁྱོད་ཀྱི་ཞེས་གསུངས་ཏེ་གསང་བ་ནི་སྒོ་གསུམ་གྱི་གསང་བ་བསམ་གྱིས་མི་ཁྱབ་པ་གསལ་བར་བྱ་བའི་དོན་དུའོ། ། དེ་བཞིན་གཤེགས་པ་ཐམས་ཅད་ཀྱི་དམ་ཆོས་གཟུངས་ནུས་པར་བྱ་བའི་ཕྱིར་ཞེས་སྦྱར་ཏེ་བཤད་པ་ལ་སོགས་པ་ནི་སྐུ་གསུང་ཐུགས་ཡོན་ཏན་ཕྲིན་ལས་ལྔའི་བསྟོད་པ་དང་སྦྱར་རོ། ། བྱིན་གྱིས་བརླབས་པ་ནི་མི་ནུབ་པར་རོ། །
ཚིག་དང་དོན་གཉིས་པོ་འདི་ནི་ཁྱོད་ཀྱི་རྒྱུད་ལ་ཡང་གསང་སྔགས་ཀྱི་མཐུས་འབྱུང་བ་བྱིན་གྱིས་རློབ་པའོ། ། དེ་ལྟར་མཚན་གང་གི་དོན་དུ་གསུངས་པ་བཤད་ནས་མཚན་གྱི་ཡོན་ཏན་ཉིད་འཆད་པ་ནི་ལག་ན་རྡོ་རྗེ་ཞེས་པ་སྟེ། ཕན་ཡོན་འདི་དག་མཚན་བརྗོད་པའི་སྒྲ་ལ་ཡོད་པ་རྣམས་ནི་སྒྲའི་ཕན་ཡོན་དང་། དོན་ལ་འདུག་པ་རྣམས་ནི་དོན་གྱི་ཕན་ཡོན་དང་། གནས་སྐབས་ཀྱིར་འདུག་པ་རྣམས་ནི་གནས་སྐབས་དང་། མཐར་ཐུག་གིར་འདུག་པ་རྣམས་ནི་མཐར་ཐུག་གིར་བཤད་དོ། ། དེ་ལ་ས་མཐོན་པོའི་ཆོས་རྣམས་ནི་འདིས་འཐོབ་པར་བཤད་ལ་ཆོས་ཐམས་ཅད་ཀྱི་ལུང་ཡིན་པ་ནི་སྔགས་དང་ཕ་རོལ་ཏུ་ཕྱིན་པའི་ཐེག་པ་ལ་འདིས་མ་བསྡུས་པའི་དོན་མེད་པའི་ཕྱིར་རོ། ། ཉན་རང་གི་ཞིང་ཡིན་པ་ནི་བདག་མེད་ཀྱི་དོན་སྟོན་པའི་ཕྱིར་རོ། ། བརྟག་པ་ནི་འབྱེད་པའོ། ། ཀུན་སྦྱོར་ནི་ཉོན་མོངས་པའོ། །
རྫོགས་པ་ནི་མཐར་ཐུག་པའོ། ། བརྟགས་པ་ནི་རྟེན་འབྲེལ་ངན་པའོ། ། སྙིང་པོ་དང་གསང་བ་ནི་ཟབ་མོའི་དོན་ནོ། ། གསང་ཆེན་ནི་དེ་ལ་མ་བསྟན་པའོ། ། སྔགས་དང་ཕྱག་རྒྱ་ཐམས་ཅད་ཀྱི་དོན་འདིས་བྱེད་པས་ཕྱག་རྒྱ་ཞེས་གསུངས་སོ། ། དག་པ་ནི་སྒྲིབ་པའོ། ། དག་བྱེད་ནི་གཉེན་པོའོ། ། བྱ་བ་ནི་བྱེད་པའི་ཕྱིར་ཞེས་སྦྱར་རོ། ། ཆོས་ཉིད་ནི་གཟུང་འཛིན་ནོ། ། གཞན་མ་ཡིན་པ་ནི་ཐ་དད་མེད་པའོ། །
འདིའི་བརྗོད་བྱའི་དོན་ནི་བརྗོད་མེད་ཀྱི་རང་བཞིན་ཞེས་སྦྱར་རོ། ། གཞན་ཡང་ཐམས་ཅད་ནི་ཕན་ཡོན་གཞན་སྟོན་པའོ། ། ཡི་གེའི་འབྲུ་ནི་སྔགས་སམ་ཕན་ཡོན་ནོ། ། ཀུན་ཆུབ་པ་ནི་འཛིན་པའོ། ། ཚུལ་བཞིན་ནི་མ་ནོར་བའོ། ། དམ་ཚིག་ནི་དེ་དང་ལྡན་པའོ། ། སྒོ་ནི་རྣམ་ཐར་སྒོ་གསུམ་མོ། ། མོས་པ་དང་དེ་ཁོ་ན་ཉིད་ནི་ཚིག་དོན་གཉིས་དང་སྦྱར་རོ། ། དུས་མེད་པ་རྟོགས་པ་དང་ལྡན་པའོ། ། རྡོ་རྗེ་འཆང་གི་སོགས་པས་ནི་རིགས་ལྔ་བཟུང་ངོ་། །
སྒྲུབ་པ་ནི་སྟོན་པའོ། ། གསང་སྔགས་དང་རིགས་སྔགས་ཀྱི་རྒྱལ་པོ་ནི་ཡུམ་བཞི་དང་གྲ་ལྔ་ལ་སོགས་པའོ། ། ལོག་འདྲེན་ནི་སེམས་ལོག་པར་འགྱུར་བའོ། ། བདུད་དགྲ་ནི་བདུད་དོ། ། ཕྱིར་ཟློག་པ་ནི་གཙུག་ཏོར་གྱི་རྒྱལ་པོ་བརྒྱད་དེ། གཙུག་ཏོར་འཁོར་ལོས་བསྒྱུར་བ་དང་། གཙུག་ཏོར་མངོན་འཕགས་དང་། གདུགས་དཀར་དང་། རྒྱལ་བ་དང་། པདྨའི་གཙུག་ཏོར་གཉིས་དང་།
རྣམ་རྒྱལ་དང་། གཟི་བརྗིད་ཕུང་པོ་དང་། གཙུག་ཏོར་མཐོན་པོའོ། ། གཞན་གྱིས་མི་ཐུབ་པ་ནི་འོད་ཟེར་ཅན་དང་རི་ཁྲོད་ལོ་མ་ཅན་ཉི་ཤུ་རྩ་གཉིས་ལ་སོགས་པའོ། ། ཉེ་དབང་ནི་ཁྱབ་འཇུག་གོ ། ནག་པོ་ཆེན་པོ་ནི་མ་ཧཱ་ཀཱ་ལའོ། ། ཀུ་བེ་ར་ནི་རྣམ་ཐོས་སྲས་སོ། ། འཕྲོག་མ་ནི་གནོད་སྦྱིན་མོའོ། ། དེ་དག་ནི་འཇིག་རྟེན་སྐྱོང་བའོ། ། གྲོང་ནི་ཁྱིམ་གཅིག་པའོ། །
གྲོང་ཁྱེར་ནི་ཤིང་རྟ་ལ་སོགས་པའི་བཟོ་སྣ་བཅོ་བརྒྱད་ཡོད་པའོ། ། གྲོང་བརྡལ་ནི་ཚོང་པ་མང་པོ་ཡོད་པའོ། ། ལྗོངས་ནི་རིགས་བཞི་གནས་པའི་ས་ཕྱོགས་བདེ་བའོ། ། ཡུལ་འཁོར་ནི་ཡུལ་གྱི་བྱེ་བྲག་གོ ། ཁྲི་ལི་ནི་རྒྱལ་པོའི་ལམ་མོ། ། དྲི་ཟ་ནི་འབྱུང་པོ་རྫུ་འཁྲུལ་ཅན་དྲི་ཟའོ། ། ནམ་མཁའ་ལྡིང་ནི་འོད་བཟང་དང་འདབ་དཀར་དང་། འདབ་བཟང་སྐྱེས་དང་ཡིད་ལྟར་མགྱོགས་པ་ལ་སོགས་པའོ། ། མིའམ་ཅི་ནི་དུད་འགྲོ་མིའི་ཆ་བྱད་ཅན་ལྗོན་པ་ལ་སོགས་པའོ། ། ལྟོ་འཕྱེ་ཆེན་པོ་ནི་ཀླུ་ཆེན་པོ་སྦྲུལ་གྱི་ལུས་ཅན་ཨེ་རཎྚ་ལ་སོགས་པའོ། །
མི་མ་ཡིན་པ་ནི་ཡི་དྭགས་ལ་སོགས་པའོ། ། གཞན་དག་ནི་གཅན་གཟན་ཁྲོ་བོ་ལ་སོགས་པའོ། ། གཟའ་ནི་མིག་དམར་དང་སྒྲ་གཅན་དང་། མཇུག་རིང་དང་། ས་འགུལ་དང་། གནམ་ལྕགས་འབྱིན་དང་། སྐྱ་རེངས་ཀུན་འགྱེད་ལ་སོགས་པའོ། ། རྒྱུ་སྐར་ཉི་ཤུ་རྩ་བརྒྱད་ལ་སོགས་པའོ། ། མ་མོ་རྣམས་ནི་ལྷ་མོ་ནམ་གྲུ་ལ་སོགས་པ་འཚེ་ཞིང་གཏོར་མ་དང་མེ་ཏོག་དམན་མ་ལ་ལོངས་སྤྱོད་པའོ། ། ཚོགས་ཀྱི་བདག་པོ་གཞན་དག་ནི་ཨཽ་རྒྱན་དང་ཛ་ལནྡྷ་ར་ལ་སོགས་པ་ན་གནས་པ་འཇིག་རྟེན་གྱི་མཁའ་འགྲོ་མའི་གཙོ་མོ་རྣམས་སོ། །
(Dམ་མོ་བདུན་)ནི་(Eཚངས་མ་དང་། དབང་ཕྱུག་མ་དང་། ཁྱབ་འཇུག་མ་དང་། རྒན་བྱད་མ་དང་། སྲུལ་མོ་དང་། ལུས་སྲུལ་མོ་དང་། སྐྱེམ་བྱེད་མ)འོ། ། གནོད་སྦྱིན་མོ་ནི་པདྨ་ལྟར་སྨྲ་བ་དང་འཕྲོག་མ་དང་རྒྱལ་བ་ལ་སོགས་པའོ། ། སྲིན་མོ་ནི་ཁྲུང་ཁྲུང་གཞོན་ནུ་ལ་སོགས་པའོ། ། ཤ་ཟ་མོ་ནི་ཕྱག་དར་ཁྲོད་མ་དང་།
དྲག་མོ་དང་། སྐར་མདའ་མ་དང་། པི་ལུ་དང་ཉེ་བའི་པི་ལུ་དང་། པི་ལུ་བཟང་མོ་ལ་སོགས་པའོ། ། ལྟ་བ་ངན་པ་ནི་རྟག་ཆད་དུ་ལྟ་བའོ། ། སྐོལ་བ་ནི་མི་འཕྲད་པའོ། ། ལྷ་ཚེ་རིང་པོ་ནི་འདུ་ཤེས་མེད་པ་པ་དང་། གཟུགས་མེད་བཞིའོ། ། (Dསྙིགས་མ་ལྔ་)ནི་(Eསེམས་ཅན་དང་ཚེ་དང་ལས་དང་། བསྐལ་བ་དང་།
ཉོན་མོངས་པ་)སྟེ་དེ་རྣམས་ངན་པའོ། ། དྲི་ངས་ནི་སྟང་བའོ། ། རྒྱུད་ལ་སོགས་པ་ནི་སྔ་མ་ཕྱི་མས་བཤད་པའམ་ཐ་དད་དུའང་རུང་ངོ་། ། ཐབས་ལ་སོགས་པ་བཞི་ནི་ཤེས་རབ་ཀྱི་བྱེ་བྲག་གོ ། རྒྱུ་རྩལ་ནི་སྙན་ངག་དང་། གླུ་དབྱངས་དང་། འཐབ་པ་དང་། རོལ་མོ་དང་། མེ་ཏོག་གི་སྦྱོར་བ་དང་། དམག་གི་བཀོད་པ་དང་།
རྩིས་དང་། གཡོས་དང་། སྡེབ་སྦྱོར་དང་། སྐྱེས་པ་དང་། བུད་མེད་ཀྱི་མཚན་ཉིད་དང་། བྲིས་དང་། རིན་པོ་ཆེ་བརྟག་པ་དང་། སྐུ་གཟུགས་ཀྱི་མཚན་ཉིད་དང་། གླང་པོ་ཆེ་བརྟག་པ་དང་། ལྟས་ཤེས་པ་དང་།
མཆོད་སྦྱིན་གྱི་ཆོ་ག་དང་། ལུགས་ཀྱི་བསྟན་བཅོས་དང་། མིག་འཕྲུལ་ལ་སོགས་པ་དྲུག་ཅུ་རྩ་བཞིའོ། ། ལག་ན་རྡོ་རྗེ་ཞེས་པས་གནས་སྐབས་ཀྱི་ཡོན་ཏན་སྡུད་པ་དང་དེར་མ་འདུས་པ་གཞན་ཡང་འབྱུང་བར་བསྟན་ནོ། ། མཐར་ཐུག་གི་ཡོན་ཏན་ནི་ལག་ན་རྡོ་རྗེ་ཞེས་པས་སྟོན་ཏེ། བསྐལ་པ་མང་པོ་ནི་བར་གྱི་བསྐལ་པའམ་ཡང་ན་སྐལ་པ་མཐའ་མེད་པར་སེམས་ཅན་གྱི་དོན་རྒྱུན་མི་འཆད་པའོ། ། ཆོས་ཀྱི་རྒྱལ་སྲིད་ལ་དབང་བསྒྱུར་བས་ན་ཆོས་ཀྱི་རྒྱལ་པོ་སྟེ་སངས་རྒྱས་སོ། ། བདུན་པ་སྔགས་ཀྱི་བསྟོད་པ་ལ་གསུམ་ལས་དང་པོ་རྩ་བའི་སྔགས་ནི་ཨོཾ་ནས་ཨཾ་ཨཿའི་བར་ཏེ་ཆོས་ཐམས་ཅད་རང་བཞིན་གྱིས་རྣམ་པར་དག་པ་དང་ཨ་བཞིས་རྣམ་ཐར་སྒོ་བཞིས་རྒྱས་བཏབ་པར་བསྟན་ཏོ། ། གཉིས་པ་དམ་བཅའ་བའི་སྔགས་ནི་པྲ་ཀྲི་ཏི་ནས་མེད་ཏིའི་བར་ཏེ། ལྷུན་གྱིས་གྲུབ་ཅིང་ཡོངས་སུ་དག་པའི་ཆོས་ཐམས་ཅད་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུའི་འཇམ་དཔལ་དུ་ཁས་ལེན་པའོ། །
ཨ་ཨ་ནས་ཨཿའི་བར་ནི་ལས་སམ་ཕྲེང་སྔགས་ཏེ་དོན་དམ་པར་སྐྱེ་མེད་ཀྱི་ཡེ་ཤེས་དང་ཀུན་རྫོབ་ཏུ་ངག་གི་དབང་ཕྱུག་ལ་སོགས་པའི་སྐུར་སྟོན་ཏོ། ། བརྒྱད་པ་རྗེས་སུ་ཡི་རང་བའི་བསྟོད་པ་ནི་སངས་རྒྱས་ཀྱི་དེ་ལྟར་བསྟོད་པ་དེ་ནས་ཅེས་པ་སྟེ། དང་པོར་གསོལ་བ་འདེབས་པའི་དཔལ་ལྡན་རྡོ་རྗེ་འཆང་མགོན་པོ་གསང་བའི་བདག་དེ་ནི་ཞེས་སྦྱར་ཏེ་ལེགས་སོ་ཞེས་པ་ནི། ངོ་མཚར་བ་དང་རྩོད་པ་དང་། ཁྲོ་དང་ཞུམ་དང་ངེས་བཟུང་དང་། ། དད་དང་དགའ་བ་དག་ལ་ནི། ། ཚིག་གཅིག་ལན་གཉིས་བརྗོད་པར་བྱ། ། ཞེས་འབྱུང་བ་བཞིན་ནོ། ། འཚལ་བ་ནི་འདོད་པའོ། ། བསྟོད་པའི་དོན་དེ་དག་གོམས་པར་བྱས་པས་ནི་སངས་རྒྱས་སུ་འགྱུར་བས་དོན་ཆེན་མཛད་པའོ། །
ཚུལ་ནི་ཐབས་ཏེ་ལམ་མོ། ། བསྟོད་པའི་དོན་དེ་ལྟ་བུ་ནི་གཞན་གང་གིས་ཀྱང་མི་ཤེས་པས་སངས་རྒྱས་ཀྱི་ཡུལ་ལོ། ། བྱང་ཆུབ་སེམས་དཔའ་འདི་ནི་ཐོག་མ་དང་ཐམ་མ་མེད་པ་ཡིན་པས་འདི་སེམས་བསྐྱེད་པས་ནས་སངས་རྒྱས་པའི་བར་གྱི་སངས་རྒྱས་གྲངས་མེད་པ་ཀུན་གྱིས་བཤད་དོ། ། འདི་ནི་མཛད་པ་དང་སྨོན་ལམ་དང་སངས་རྒྱས་ཀྱི་ཞིང་ལ་ནི་ཚད་མེད་དེ་འཇམ་དཔལ་གྱི་སངས་རྒྱས་ཀྱི་ཞིང་གི་བཀོད་པར་ལྟའོ། ། སྒྱུ་འཕྲུལ་དྲྭ་བའི་རྒྱུད་ལས་གང་གསུངས་པའི། འཇམ་པའི་དབྱངས་ཀྱི་མཚན་འདི་ལེགས་བཤད་པའི། ། བསོད་ནམས་སྟོན་ཀའི་ཟླ་བ་ལྟར་དཀར་དེས། ། མྱུར་དུ་འཇམ་པའི་དབྱངས་དང་མཚུངས་པར་ཤོག ། འཇམ་པའི་དབྱངས་ཀྱི་མཚན་ཡང་དག་པར་བརྗོད་པ་རྒྱན་གྱི་མེ་ཏོག་མང་དུ་ཐོས་པའི་དགེ་སློང་བཅོམ་ལྡན་རལ་གྲིས་སྦྱར་བ་རྫོགས་སོ།། །། PAGE * MERGEFORMAT 18 བཅོམ་ལྡན་རིག་པའི་རལ་གྲི འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པ་རྒྱན་གྱི་མེ་ཏོག
PAGE * MERGEFORMAT 19
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
