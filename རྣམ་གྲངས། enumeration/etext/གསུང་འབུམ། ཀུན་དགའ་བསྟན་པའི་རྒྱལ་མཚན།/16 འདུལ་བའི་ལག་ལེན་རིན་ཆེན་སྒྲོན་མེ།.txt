གསུང་འབུམ། ཀུན་དགའ་བསྟན་པའི་རྒྱལ་མཚན།
པོད ༡༦
འདུལ་བའི་ལག་ལེན་རིན་ཆེན་སྒྲོན་མེ།
༄༅། །འདུལ་བའི་ལག་ལེན་རིན་ཆེན་སྒྲོན་མེ་ཞེས་བྱ་བ་བཞུགས་སོ།། ཨོཾ་སྭསྟི། ཕུལ་བྱུང་ཐུགས་བསྐྱེད་རྩ་བ་རབ་བརྟན་ཚོགས་གཉིས་མཛེས་པའི་ཡལ་གས་སྤྲས། ། བསམ་ཡས་ཡོན་ཏན་འདབ་མས་ཕྱུག་ཅིང་སྐུ་གསུམ་འབྲས་བུའི་ཁུར་གྱིས་ལྕི། ། སྣ་ཚོགས་ཉོན་མོངས་ཚ་གདུང་སྐྱོབ་མཛད་གཅིག་ཏུ་དགེ་བའི་བསིལ་གྲིབ་ཅན། ། བཅོམ་ལྡན་ཐུབ་དབང་ལྷ་ཡི་ལྷ་ལ་སྒོ་གསུམ་གུས་པས་བསྟོད་པར་བགྱི། ། བརྒྱད་ཁྲི་བཞི་སྟོང་ཉོན་མོངས་རིམས་ནད་ཚོགས། ། གང་ཞིག་བསྟེན་ན་ཡུད་ཀྱིས་མཐར་བྱས་ཏེ། ། འཕོ་མེད་བདེ་བའི་དབུགས་དབྱུང་སྦྱིན་མཛད་པ། ། ཆོས་འདུལ་བདུད་རྩིའི་གཏེར་ལ་བདག་ཕྱག་འཚལ། །
མཁྱེན་པས་རྒྱལ་བ་རྒྱ་མཚོའི་ཆོས་མཛོད་འཛིན། ། བརྩེ་བས་རིས་བྲལ་འགྲོ་ལ་བུ་བཞིན་དགོངས། ། ནུས་པས་དཔག་དཀའི་འཁོར་བའི་མཐའ་བསྙིལ་བ། ། འཇམ་དབྱངས་བླ་མའི་ཞབས་པད་སྤྱི་བོས་མཆོད། ། གདུལ་དཀའི་འགྲོ་ལ་ཐུགས་བརྩེའི་གཞན་དབང་གིས། ། རྡུལ་བྲལ་ཞི་བའི་ལམ་བཟང་ལེགས་འདོམས་པ། ། སྡོམ་གསུམ་བཀའ་དྲིན་སྩོལ་བའི་དྲིན་ཆེན་རྗེ། ། འདྲེན་མཆོག་བླ་མའི་ཚོགས་ལ་ཕྱག་བགྱིའོ། ། ཚོགས་གཉིས་ཆུ་གཏེར་ཆེན་པོ་ལས་འོང་གཞན་ཕན་ཐུགས་བསྐྱེད་ཤིང་རྟས་དྲངས། ། མཁྱེན་པའི་དཀྱིལ་འཁོར་ཆ་ཤས་ཡོངས་རྫོགས་བརྩེ་ཆེན་རི་བོང་གཟུགས་ཀྱིས་མཚན། །
རྣམ་གསུམ་སྡེ་སྣོད་ལྷ་ཡི་ལམ་ཞུགས་ལུང་དང་རིགས་པའི་འོད་ཕྲེང་ཅན། ། བློ་གསལ་གདུལ་བྱའི་ཀུནྡའི་གཉེན་གྱུར་དགེ་བའི་བཤེས་ལའང་བདག་ཕྱག་འཚལ། ། ཐུབ་པ་མཆོག་གི་བསྟན་པའི་སྒོར་ཞུགས་ནས། ། སྤང་བླང་འབྱེད་པར་འདོད་པའི་གྲོགས་དག་ལ། ། ཕན་པར་བསམས་ནས་བླ་མའི་གསུང་བཞིན་དུ། ། ལེགས་པར་བརྗོད་པ་འདི་ལ་གསན་པར་ཞུ། ། དེ་ལ་འདིར་ཐར་པ་དང་ཐམས་ཅད་མཁྱེན་པ་ཐོབ་པར་འདོད་པའི་གང་ཟག་གིས་བསླབ་པ་རིན་པོ་ཆེ་རྣམ་པ་གསུམ་ལ་སློབ་དགོས་ཤིང་། དེའི་ནང་ནས་ཀྱང་ཐོག་མར་ལྷག་པ་ཚུལ་ཁྲིས་ཀྱི་བསླབ་པ་ལ་སློབ་དགོས་པར་གསུངས་པས། དེ་ལ་འཇུག་པར་འདོད་པ་དག་གིས་ལག་ཏུ་ལེན་པའི་རིམ་པ་མདོ་ཙམ་བརྗོད་ན། དང་པོ་སྡོམ་པ་བླང་བའི་ཐབས།
བར་དུ་སྲུང་བའི་ཐབས། ཉམས་ན་ཕྱིར་བཅོས་པའི་ཐབས་བསྟན་པ་དང་གསུམ་ལས། དང་པོ་ལ། སྡོམ་པའི་ངོ་བོ། ཆོ་གའི་རབ་དབྱེ། ཐོབ་པའི་མཚམས། གཏོང་བའི་རྒྱུ་སོགས་རྒྱས་པར་གཞན་དུ་ཤེས་པར་བྱ་ལ། ལག་ཏུ་ལེན་པའི་རིམ་པ་ནི་སྡོམ་པ་འབོག་པའི་ཆོ་ག་རྣམས་སུ་གསལ་བས་མ་སྤྲོས་སོ། ། འདིར་སྡོམ་པ་སྐྱེ་མི་སྐྱེ་ལ་དོགས་པ་ཅུང་ཟད་དཔྱད་ན། ཁ་ཅིག་གི་བསམ་པ་ལ།
འགྲེང་ཡུལ་འདུན་སོགས་ཕུལ་བ་མིན། ། མ་རྫོགས་ཉམས་དང་མཚམས་མེད་མིན། ། སྡིག་པ་ཐ་དད་འཁྲུལ་བཅས་མིན། ། མཚམས་མཚན་དཀོན་མཆོག་གཞན་མིན་པའོ། ། ཞེས་པའི་ཁ་སྐོང་གི་ཆོས་བཅུ་གསུམ་པོ་གང་རུང་དང་མི་ལྡན་ན་དེ་དག་གིས་ལས་ཀྱི་ཆོ་ག་བྱས་ཀྱང་ལས་མི་འཆག་པར་གསུངས་ལ། བསྡམ་བྱའི་ཉེས་པ་ཙམ་གྱིས་ཀྱང་ཁ་སྐོང་གི་ཆོས་དང་མི་ལྡན་པར་འགྱུར་བས། ད་ལྟའི་དགེ་སློང་རྣམས་ལ་བསྡམ་བྱར་མ་ཟད་བཤགས་བྱའི་ཉེས་པས་ཀྱང་མ་གོས་པ་མི་རྙེད་པས་དེ་དག་གིས་ལས་བྱས་ཀྱང་ལས་མི་འཆག་པའི་ཕྱིར་དང་། བསྒྲུབ་བྱས་ཆོ་ག་ཡོངས་རྫོགས་ཀྱི་དོན་མི་ཤེས་པས་སྡོམ་པ་མི་སྐྱེ། དེས་ན་ད་ལྟའི་དགེ་ཚུལ་སློང་རྣམས་ནི་མིང་ཙམ་མོ་སྙམ་ན། མ་ཡིན་ཏེ།
ལས་གྲལ་དུ་འདུས་པའི་དུས་སུ་དགེ་སློང་རྣམས་ཀྱིས་ལྟུང་བ་བསྡམ་འོས་རྣམས་བསྡམས་བཤགས་འོས་རྣམས་བཤགས། བྱིན་གྱིས་བརླབ་འོས་རྣམས་གསོལ་བའི་ལས་ཀྱིས་བྱིན་གྱིས་རློབས་པར་བྱེད་ལ། དེ་དག་བྱས་པས་ལྷག་མ་མན་ཆད་ཀྱི་ལྟུང་བས་ལས་ལ་སྒྲིབ་པ་འདག་པར་འགྱུར་ཏེ། མདོ་རྩར་བྱིན་གྱིས་བརླབས་པས་དག་པ་ཉིད་དུ་འགྱུར་རོ་ཞེས་གསུངས་པས་སོ། ། གཞན་ཡང་ཁྱིམ་པས་མཁན་པོ་བྱས་ཀྱང་བསྒྲུབ་བྱས་ཁྱིམ་པར་མ་ཤེས་ན་སྡོམ་པ་སྐྱེ་བར་གསུངས། ཡུལ་གྱི་ངོས་ནས་དེ་ལྟར་ཡིན་ཡང་། བསྒྲུབ་བྱའི་ངོས་ནས་མི་སྐྱེའོ་སྙམ་ན། མ་ངེས་ཏེ། ཞུ་བར། བཙུན་པ་མཐའ་འཁོབ་པ་འཕགས་པའི་སྐད་དུ་བསྙེན་པར་རྫོགས་པ་བགྱིས་པ་དང་།
མཐའ་འཁོབ་པས་འཕགས་པའི་སྐད་དུ་མ་འཚལ་ན་བསྙེན་པར་རྫོགས་པ་ཞེས་བགྱིའམ། དེ་སྟེ་གསུང་རབ་འདི་དང་ལྡན་ཞིང་ཁས་ལེན་པའི་སེམས་ཡོད་ན་བསྙེན་པར་རྫོགས་པ་ཞེས་བྱ་སྟེ་ཞེས་པ་ལ་སོགས་པར་གསུངས་ཤིང་། མདོ་རྩར་གླེན་པ་ལ་སྐྱེ་ལ་ཉེས་བྱས་སུ་གསུངས་པས་སོ། ། དེས་ན་སྔོན་གྱི་མཁན་སློབ་ལྟ་བུ་རྙེད་དཀའ་ཡང་། བསླབ་བྱ་བསྲུང་སྡོམ་ལ་བརྩོན་པའི་མཁན་སློབ་སོགས་རང་རང་གི་བྱ་བའི་ལས་ལ་མི་རྨོངས་པ་དག་གིས། སྦྱོར་དངོས་རྗེས་གསུམ་གྱི་ཆོ་ག་ལག་ལེན་ལྟར་བྱས་ཤིང་། བསྒྲུབ་བྱས་ཀྱང་ཡུལ་འདི་དག་ལས་སྡོམ་པ་བླངས་ཏེ་བསྲུང་སྙམ་པ་ཡོད་ན་སྡོམ་པ་སྐྱེ་མི་སྐྱེ་ཐེ་ཚོམ་མི་ཟ། ཆོ་ག་འཁྲུག་པ་ལེན་སེམས་ལོག་པ་སོགས་ཀྱིས་སྡོམ་པ་མི་སྐྱེ་བའང་ཡོད་མོད་མཐའ་གཅིག་ཏུ་ཞེན་པར་མི་བྱའོ། ། གལ་ཏེ་སྡོམ་པ་ཙམ་སྐྱེ་བ་ཡོད་ཀྱང་སོ་ཐར་གྱི་སྡོམ་པ་ནི་མེད་དེ། དེང་སང་གི་རབ་བྱུང་ཕལ་ཆེར་ལ་ངེས་འབྱུང་གི་བསམ་པ་མེད་པའི་ཕྱིར་ཞེ་ན།
མི་འཐད་དེ་མྱང་འདས་ཀྱི་བསམ་པ་བརྟན་པོ་རྒྱུན་ཆགས་སུ་མེད་ནའང་། སྡོམ་པ་ལེན་པའི་ཚེ་མཁན་སློབ་ཀྱིས་མྱང་འདས་ཀྱི་བསམ་པ་དགོས་སོ་ཞེས་བརྡ་སྤྲད་པས་ངེས་འབྱུང་གི་བསམ་པ་སྐྱེ་བ་ཡོད་པའི་ཕྱིར། ལེགས་པར་བརྡ་སྤྲད་པས་སྡོམ་པ་ཐོབ་པའི་དུས་ཤེས་པ་བཞིན་ནོ། ། ངེས་འབྱུང་གི་བསམ་པ་བརྟན་པོ་མེད་ན་དེ་ཙམ་གྱིས་གོ་མི་ཆོད་སྙམ་ན། དེ་ལྟར་ན་ཀུན་དགའ་བོའི་ཚ་བོ་གཉིས་དང་། གཅུང་དགའ་བོ་ཆོས་ཅན། ངེས་འབྱུང་གི་སྡོམ་པ་རྒྱུད་ལྡན་གྱི་གང་ཟག་མ་ཡིན་པར་ཐལ། ངེས་འབྱུང་གི་བསམ་པ་བརྟན་པོ་མེད་པར་གསུངས་པའི་ཕྱིར། འདོད་ན་ཧ་ཅང་ཐལ་ལོ། ། ཡི་གེས་འཇིགས་པས་ཞིབ་པར་གཞན་དུ་བཙལ་ལོ། །
གཉིས་པ་བར་དུ་བསྲུང་བའི་ཐབས་བསྟན་པ་ལ་དྲུག གང་ཟག་གཞན་ལ་བསྟེན་ནས་བསྲུང་བ་དང་། རང་གི་བསམ་པ་ཕུན་ཚོགས་ཀྱིས་དང་། རྐྱེན་དགོས་དང་ལྡན་པའི་ཚེ་ཐབས་ཁྱད་པར་ཅན་གྱིས་དང་། སྤང་བྱ་ངོ་ཤེས་ནས་དང་། བསླབ་པ་ཡོངས་སྦྱོང་གི་སྒོ་ནས་དང་། བདེ་བར་གནས་པའི་རྐྱེན་བསྟེན་པའི་སྒོ་ནས་བསྲུང་བའོ། ། དང་པོ་ལའང་གསུམ་སྟེ། གནས་འཆའ་བའི་ཚུལ། གནས་ལ་བསྟེན་པའི་ཚུལ།
དེ་ལྟར་བསྟེན་པའི་དགོས་པའོ། ། དང་པོ་ནི། རང་ཉིད་བསྙེན་པར་རྫོགས་ནས་ལོ་བཅུའི་བར་དུ་གནས་ལ་བསྟེན་དགོས་ཤིང་། དེ་ཡང་མཁན་པོ་ཡོད་ན་གནས་སུ་གྱུར་ཟིན་པས་གནས་འཆའ་བའི་ཆོ་ག་མི་དགོས་པར་བསྟེན་པས་ཆོག མེད་ན་བསྙེན་པར་རྫོགས་ནས་ལོ་བཅུ་ལོན་པ་ལྔ་ཕྲུགས་ཀྱི་ཡོན་ཏན་དང་ལྡན་པ་ཞིག་གམ། དུས་དབང་གིས་དེ་ལྟ་བུ་མ་རྙེད་ན་སྤང་བླང་གི་གནས་འདོམས་པར་བྱེད་པའི་དགེ་སློང་བཟང་པོ་ཞིག་ལ་གནས་འཆའ་སྟེ། དེ་ཡང་ཡུལ་གྱི་སྒྱིད་པ་ལ་བཟུང་ནས་མགོ་བོས་རྐང་པ་ལ་གཏུགས་པའི་ཕྱག་བྱས་ཏེ་ངག་ཏུ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་བཙུན་པ་ལ་གནས་འཆའ་བར་གསོལ་ན། བཙུན་པས་བདག་ལ་གནས་སྩོལ་ཅིག
བདག་བཙུན་པ་ལ་གནས་འཆའ་ཞིང་མཆིས་སོ་ཞེས་ལན་གསུམ་བརྗོད། དགེ་ཚུལ་གྱིས་ཀྱང་དེ་བཞིན་བྱ། ། འོན་ཀྱང་སློབ་དཔོན་གཅིག་གིས་དགེ་ཚུལ་གཅིག་ལས་ལྷག་པ་མི་བཞག་པར་གསུངས། གཉིས་པ་ནི། མདོ་རྩར། གནས་པས་གནས་ལ་མ་ཞུས་པར་བྱ་བ་མི་བྱའོ་ཞེས་གསུངས་པ་ལྟར་དམིགས་བསལ་འགའ་ཞིག་མ་གཏོགས་པ་བྱ་བ་ཐམས་ཅད་ཞུ་ཞིང་། དཔོན་སློབ་གཉིས་ཀ་ཡོན་ཏན་མཉམ་པར་མ་གྱུར་གྱི་བར་དུ་སློབ་པ་སྟེ་ཞིབ་པར་མདོ་རྩར་བལྟའོ། ། གསུམ་པ་ནི། དེ་ལྟར་བླ་མས་བསྟན་པ་བཞིན་དུ་སློབ་མས་ཉན་ན། མཚོ་ལ་གནས་པའི་པདྨ་ལྟར་ཡོན་ཏན་འཕེལ་བར་འགྱུར་ཏེ།
སྐྱེས་རབས་ལས། དམ་པའི་སྐྱེ་བོ་སུས་ཀྱང་མི་བསྲིང་སྟེ། ། དུལ་བའི་ཚུལ་གྱིས་དགེ་ལ་བསྟེན་པར་བྱ། ། དེ་དང་ཉེ་ན་དེ་ཡི་ཡོན་ཏན་རྡུལ། ། ཆེད་དུ་མ་བསྒོས་ན་ཡང་འགོས་པར་འགྱུར། ། ཞེས་དང་། གཞན་ཡང་མདོ་བསྟན་བཅོས་རྣམས་ལས་མང་དུ་གསུངས་པས་ཚུལ་འདི་ཉིད་གནད་དམ་པར་རྟོགས་པར་བྱ་སྟེ། སློབ་དཔོན་མི་དགོས་པའི་རང་བྱུང་གི་སངས་རྒྱས་གཉིས་ལས་མ་གསུངས་པས་སོ། ། གཉིས་པ་ནི། ཉེས་པ་འབྱུང་བའི་རྒྱུའི་གཙོ་བོ་མི་ཤེས་པ་དང་།
མ་གུས་པ་དང་། བག་མེད་པ་དང་། ཉོན་མོངས་པ་མང་བ་རྣམས་ཡིན་པས། དེ་དག་གི་གཉེན་པོར་དགེ་བ་ལ་སྤྲོ་བའི་བརྩོན་འགྲུས་དང་། འཇུག་ལྡོག་གི་གནས་ལ་གཟོབ་པའི་བག་ཡོད། རང་རྒྱུད་ལ་ཉེས་པ་བྱུང་མ་བྱུང་བརྟག་པའི་ཤེས་བཞིན་རྣམས་བསྟེན་དགོས་ཏེ། བཤེས་སྤྲིང་ལས། བག་ཡོད་བདུད་རྩིའི་གནས་ཏེ་བག་མེད་པ། ། འཆི་བའི་གནས་སུ་ཐུབ་པས་བཀའ་སྩལ་ཏོ། ། ཞེས་དང་།
སྤྱོད་འཇུག་ལས། ཤེས་བཞིན་མེད་པའི་ཆོམ་རྐུན་དག ། དྲན་པ་ཉམས་པའི་རྗེས་འབྲངས་ནས། ། བསོད་ནམས་དག་ནི་ཉེར་བསགས་ཀྱང་། ། རྐུན་པོས་འཕྲོག་བཞིན་ངན་འགྲོར་འགྲོ། ། ཞེས་སོགས་གསུངས་པས་སོ། ། དེས་ན་རང་གི་བློ་གྲོས་ཀྱིས་ཅི་ལྕོགས་འདུལ་བའི་སྡེ་སྣོད་རྣམས་ལ་ཐོས་བསམ་བྱེད་དགོས། དེ་ཙམ་མ་ནུས་ནའང་སོར་མདོ་ཙམ་ཤེས་པར་བྱ་དགོས་ཏེ། སེམས་མ་བསྲུངས་ན་བསླབ་པ་བསྲུང་མི་ནུས་ཤིང་བསྲུང་བྱ་མ་ཤེས་ན་ཉེས་པ་མི་ཁེགས་པས་སོ། ། དེ་ལྟར་ཡང་རིན་ཆེན་ཕྲེང་བར།
དེ་ནས་རབ་ཏུ་བྱུང་བ་ཡིས། ། དང་པོར་བསླབ་ལ་རབ་གུས་བྱ། ། སོ་སོར་ཐར་པ་འདུལ་བཅས་པ། ། མང་ཐོས་དོན་གཏན་ཕབ་ལ་སྒྲིམས། ། ཞེས་སོ། ། གསུམ་པ་ལ་བཞི་སྟེ། དུས་དྲན་གྱི་ངོ་བོ། དེ་བརྟེན་དགོས་པའི་འཐད་པ། གཞི་གང་ལ་བརྟེན་པ། ཚུལ་ཇི་ལྟར་བརྟེན་པའོ། །
དང་པོ་ནི། སྟོན་པས་བཅས་པ་མཛད་པ་རྣམས་ལས་གང་དང་འགལ་ནའང་བཅས་ལྡན་རབ་བྱུང་གི་རྟེན་ལ་ཉེས་པར་འགྱུར་བ་ཡིན་མོད། རྐྱེན་དགོས་དང་ལྡན་ན་འགའ་ཞིག་ལ་ལྟུང་བ་མི་འབྱུང་བའི་དུས་ཡོད་དེ། དཔེར་ན་རྩྭ་སྔོན་གཅོད་པ། མེ་ཏོག་འཐོག་པ་སོགས་ལ་དགེ་སློང་ལ་ལྟུང་བ་བྱུང་ཡང་། མཆོད་རྟེན་ལ་བྱི་དོར་བྱ་བའི་བསམ་པ་དང་། སྟོན་པ་མཆོད་པའི་བསམ་པས་དེ་དག་བྱས་པ་ལ་ཉེས་པ་མེད་དེ་ས་གའི་ལྷས། དགེ་སློང་ལ་ནི་མི་དགེ་བས། ། ལྟུང་བར་འགྱུར་གྱི་སེམས་དགེ་ན། ། མཆོད་རྟེན་སྐུ་ལས་སྐྱེས་པ་ཡི། །
རྩྭ་སྔོན་འཐོག་པར་བྱེད་བཞིན་དུ། ། ཇི་ལྟར་དད་པའི་སེམས་ཀྱིས་ནི། ། སྟོན་པ་ལ་ནི་མཆོད་འདོད་པས། ། མེ་ཏོག་ཕྲེང་བ་སྤེལ་བའི་ཕྱིར། ། འཐོག་པ་དེ་ལ་དེ་ཙམ་མིན། ། ཞེས་སོགས་གསུངས་པ་ལྟ་བུའོ། ། དེས་ན་རྐྱེན་དགོས་དེ་འདྲ་བ་བྱུང་བའི་ཚེ་གནང་བ་ཡིན་པས་ཉེས་པ་མེད་དོ་སྙམ་ནས་དྲན་དགོས་པའི་དོན་ཡིན་ནོ། ། གཉིས་པ་ནི། སྟོན་པས་དཀའ་ཞིང་འཚེར་བའི་ཚེ་ངའི་བསླབ་པ་ཐམས་ཅད་ལ་བག་ཡངས་ཡོད་ཀྱིས་གསུངས་ནའང་། ཇི་ལྟར་ཡོད་མ་གསུངས་པས་དེས་ན་དུས་དྲན་བརྟེན་དགོས་པ་ཡིན།
གལ་ཏེ་དུས་ཡོད་ན་དེའི་ཚེ་དུས་དྲན་མ་བྱས་ཀྱང་ཉེས་པ་མི་འབྱུང་ངོ་སྙམ་ན། མ་ཡིན་ཏེ་མདོ་རྩར། བསླབ་པ་ཐམས་ཅད་ལ་དུས་དག་ཡོད་ཀྱི་བྱིན་གྱིས་མ་བརླབས་པ་ལ་མ་ཡིན་ནོ། ། ཞེས་གསུངས་པས་སོ། ། འོ་ན་མེ་རེག་སོགས་བྱ་བ་གང་དང་གང་ལ་འཇུག་པ་དེ་དང་དེའི་ཚེ་དུས་དྲན་པ་དགོས་སམ་ཞེ་ན། སྤྱིར་དགོས་མོད། འོན་ཀྱང་དང་པོར་བྱ་བ་འདི་དང་འདི་ལ་དུས་དྲན་བརྟེན་ནོ་སྙམ་ནས་དུས་རིང་དུ་བྱིན་གྱིས་བརླབས་ན། ཕྱིས་འཕྲལ་དང་འཕྲལ་ལ་མ་དྲན་ཡང་ཉེས་པ་ཁེགས་པར་སེམས་ཏེ། ལུང་ལས། མཁན་སློབ་སོགས་ཀྱི་དོན་དུ་མེ་ལ་རེག་པ་གནང་བའི་ཚེ་དགེ་སློང་རྣམས་ཀྱིས་དང་པོ་དུས་དྲན་པར་བྱས་ཀྱང་།
ཡང་ཡང་བརྗེད་ནས་མེ་ལ་རེག་པས་འགྱོད་ནས་གསོལ་བས། དུས་རིང་དུ་བྱིན་གྱིས་བརླབ་པར་གསུངས་པའི་ཕྱིར་རོ། ། གསུམ་པ་ནི། བཀག་པ་ལས་རྐྱེན་སྟོབས་ཀྱིས་གནང་བ་ཡོད་པ་ཞིག་སྟེ། དེ་ཡང་རང་བཞིན་གྱི་ཁ་ན་མ་ཐོ་བ་རྣམས་ནི་རང་འདོད་ཀྱི་ཁྲི་བ་ཟད་པའི་བྱང་སེམས་ལ་གནང་བའི་དུས་སྲིད་ཀྱང་། གཞན་ལ་སྲོག་ལ་བབ་ཀྱང་མ་གནང་། བཅས་པའི་ཁ་ན་མ་ཐོ་བ་ལས་ཆང་མ་གཏོགས་པ་གཞན་རྣམས་གནང་བའི་དུས་ཡོད་དེ། ནད་པ་ལ་གནང་བས་སོ། ། བཅས་རང་གི་ཁྱད་པར་ནི་རབ་དབྱེ་ལས། རང་བཞིན་ཁ་ན་མ་ཐོ་བ། །
སྐྱེ་བོ་ཀུན་ལ་སྡིག་པར་འགྱུར། ། བཅས་པའི་ཁ་ན་མ་ཐོ་བ། ། བཅས་པ་ཕྱིན་ཆད་ལྟུང་བར་འགྱུར། ། ཞེས་གསུངས་པ་ལྟར་ཤེས་པར་བྱའོ། ། རྐྱེན་དགོས་ཁྱད་པར་ཅན་མེད་ན་སླ་ཆོས་མི་བྱ་སྟེ། ཆོ་ག་བཙན་པོ་ཡོད་ན་བག་ཡངས་ལ་བརྟེན་པར་མི་བྱ་ཞེས་གསུངས་པའི་ཕྱིར་རོ། ། བཞི་པ་ནི། ནངས་པར་བཟའ་བཏུང་སོགས་བྱ་བ་གང་ལ་ཡང་མ་ཞུགས་པའི་ཐོག་མར། ད་ལྟ་དུས་དབང་གིས་གནང་བའི་རྐྱེན་ཅན་གྱི་བསླབ་བྱ་འདི་དག་སྲུང་བར་ནི་མི་ནུས་ཤིང་། མ་བསྲུངས་ན་ཉེས་བྱས་ཕྲ་མོ་རེས་ཀྱང་ཡུན་རིང་པོར་དམྱལ་བར་སྡུག་བསྔལ་མྱོང་དགོས་པར་གསུངས་པས།
སྟོན་པ་ཐུགས་རྗེ་ཅན་གྱིས་མི་མཁྱེན་པ་མེད་ཅིང་སྟོན་པ་འདི་སྙིང་རྗེ་ཆེ་བ་ཡིན་པས། གནང་བ་ཞུ་བར་བྱའོ་སྙམ་པས། སྟོན་པའི་སྐུ་བརྙན་བྲིས་འབུར་གང་རུང་ཡོད་ན་དེའི་མདུན་དང་། མེད་ནའང་རུང་སྟེ། ཇི་སྐད་དུ། གང་ཞིག་སངས་རྒྱས་ཡིད་བྱེད་པ། ། དེ་ཡི་མདུན་ན་ཐུབ་པ་བཞུགས། ། གསུངས་པ་ལྟར་སངས་རྒྱས་རྣམས་གདུལ་བྱ་འདུལ་བའི་དུས་ལས་ནམ་ཡང་མི་ཡོལ་བས། འདིར་སྟོན་པ་དངོས་སུ་བཞུགས་ཡོད་སྙམ་པའི་མོས་གུས་བསྐྱེད་ནས་ཕྱག་གསུམ་འཚལ་ཞིང་། ཐལ་མོ་སྦྱར་ལ་ཙོག་པུར་འདུག་ཅིང་།
ངག་ཏུ། སྟོན་པ་ཐུགས་རྗེ་ཆེན་པོ་དང་ལྡན་པ་བདག་ལ་དགོངས་སུ་གསོལ། བདག་ཤཱཀྱའི་དགེ་སློང་མིང་འདི་ཞེས་བགྱི་བས། དེ་རིང་གི་གནས་སྐབས་སུ་ཆོས་ལྡན་གྱི་བྱ་བ་དང་། གཞན་གྱི་དོན་དང་། རྐྱེན་དབང་གིས་གླུ་གར་དང་རོལ་མོ་ལ་སོགས་པ་བྱེད་དམ་བྱེད་དུ་འཇུག་པ་དང་། མེ་ལ་རེག་གམ་རེག་ཏུ་འཇུག་པ་དང་། ས་བོན་བཅོམ་པ་དང་བཅོམ་དུ་གཞུག་པ་དང་། སྐྱེ་བ་གཅོད་པ་དང་གཅོད་དུ་འཇུག་པ་དང་། ས་རྐོ་བ་དང་རྐོར་བཅུག་པ་དང་།
ལག་ཉ་དང་མཚམས་བཙོས་དང་རྗེན་བཙོས་དང་ཞག་ལོན་དང་། བྱིན་ལེན་མ་བྱས་པར་ཟ་བ་དང་། གསོག་འཇོག་བྱས་ཏེ་ཟ་བ་ལ་སོགས་པ་མདོར་ན་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་ལས། དུས་དྲན་བརྟེན་དུ་རུང་བ་རྣམས་སྟོན་པ་ཐུགས་རྗེ་ཅན་གྱིས་བདག་ལ་གནང་བར་མཛད་དུ་གསོལ། ། ཞེས་བརྗོད། དགེ་ཚུལ་ཡིན་ན་གཞན་འདྲ་བ་ལ། བདག་ཤཱཀྱའི་དགེ་ཚུལ་མིང་འདི་ཞེས་བགྱི་བས་དེ་རིང་གི་གནས་སྐབས་སུ་ཆོས་ལྡན་གྱི་བྱ་བ་དང་། རང་གཞན་གྱི་དོན་དང་། རྐྱེན་དབང་གིས་གླུ་གར་དང་རོལ་མོ་ལ་སོགས་པ་བྱེད་དམ་བྱེད་དུ་འཇུག་པ་དང་། ཕྱི་དྲོའི་ཁ་ཟས་ཟ་བ་ལ་སོགས་པ་མདོར་ན་དགེ་ཚུལ་གྱི་བསླབ་པར་བྱ་བ་རྣམས་ལས་དུས་དྲན་བརྟེན་དུ་རུང་བ་རྣམས་སྟོན་པ་ཐུགས་རྗེ་ཅན་གྱིས་གནང་བར་མཛད་དུ་གསོལ། །
ཞེས་དེ་ལྟར་བརྗོད་པས། སྟོན་པས་བདག་ལ་གནང་བ་བྱིན་སྙམ་དུ་ཡིད་ཆེས་བསྐྱེད། ད་ལྟ་སངས་རྒྱས་ཀྱི་བསྟན་པ་ནུབ་ལ་ཉེ། སེམས་ཅན་གྱི་བདེ་སྐྱིད་ཟད། མི་སྲུན་པའི་སྐྱེ་བོས་གང་བའི་དུས་འདིར། སྔོན་གྱི་དགེ་སློང་ལྟ་བུ་མི་འབྱུང་བས། འདི་ལྟ་བུའི་ཐབས་དུ་མས་བསླབ་བྱ་བསྲུང་སྡོམ་ལ་མ་འབད་ན་ཉིན་རེ་བཞིན་ཉེས་ལྟུང་གི་ཆར་འབབ་པར་འདུག་པས་ཚུལ་འདི་ལྟ་བུ་ལ་བརྩོན་པར་ཀུན་ལ་སྙིང་ནས་གསོལ་བ་འདེབས་སོ། ། མི་ལུས་ཐོབ་ཀྱང་མི་ཚེ་གཡེང་བས་ཟད། ། དམ་ཆོས་ཐོས་ཀྱང་ཡིད་ཆེས་ནོར་གྱིས་དབུལ། ཁ་བཤད་ཤེས་ཀྱང་ཉམས་སུ་མ་ལོན་པ། །
སྐལ་ངན་བདག་ནི་ལྷར་བཅས་སྙིང་རྗེའི་གནས། ། ཞེས་ཀྱང་སྨྲས་སོ། ། བཞི་པ་ལ། དགེ་ཚུལ་གྱི་བསླབ་བྱ་ནི་བྱེ་བྲག་བཤད་པ་ལས། འཆང་བ་དང་ནི་འབྲལ་བ་དང་། ། དེ་བཞིན་ས་ནི་རྐོ་བ་དང་། ། རིན་ཆེན་རེག་དང་མེ་ལ་རེག ། སྤང་བ་ཟ་དང་ས་བོན་འཇིག ། ལྗོན་ཤིང་འཛེག་དང་ཤིང་གཅོད་དང་། ། བྱིན་ལེན་མ་བྱས་ཟ་བ་དང་། །
རྩྭ་སྔོན་མི་གཙང་འདོར་བ་དང་། ། དེ་བཞིན་གསོག་འཇོག་ཟ་བ་སྟེ། ། བཅུ་གཉིས་རྣམས་ནི་མ་གཏོགས་པ། ། ཞེས་གསུངས་པའི་འཆང་བ་ལ་གཉིས་སུ་ཕྱེ་བའི་བཅུ་གསུམ་དང་། འདུལ་འཛིན་རྣམས་ཀྱིས་རུང་མཐུན་སྦྱར་བ། ཟླ་འཇོག་གསོག་འཇོག་དགོན་པར་འབྲལ། ། མ་སྨྲས་འདུན་བསྒྱུར་མ་རྫོགས་ཉལ། ། ཞེས་པ་དྲུག་དང་བཅུ་དགུ་ལས་གཞན་དགེ་སློང་གི་བསླབ་བྱ་གང་དང་འགལ་ན་དགེ་ཚུལ་ལ་ཡང་ཕྱོགས་མཐུན་གྱི་ཉེས་པ་བསྐྱེད་ཅིང་། བླང་འདས་ཀྱི་རྐང་གྲངས་ཙམ་ནི་ཉེས་ལྟུང་སྤྱི་བཤགས་སུ་གསལ་བས་འདིར་མ་སྨོས་ལ། དགེ་སློང་གིས་ཤེས་ནས་སྤང་བར་བྱ་བ་ལ་ལྟུང་བ་སྡེ་ལྔ་ལས།
འདི་དག་གི་དབྱེ་བ་ཞིབ་ཏུ་བཤད་ན། བསླབ་པ་འཆའ་བའི་སྙད་ཀ་གླེང་གཞི། བཅས་པ་མཛད་པའི་རྒྱུ་མཚན། ལྟུང་བའི་རྒྱུ་ཚོགས། གཞི་བསམ་པ་སྦྱོར་བ་མཐར་ཐུག་གི་ཡན་ལག་གི་མཚན་ཉིད། ཡན་ལག་མ་ཚང་ན་སྦོམ་པོ་དང་ཉེས་བྱས་སུ་འགྱུར་ཚུལ། ལྟུང་བའི་སྦོམ་པོའི་ལྕི་ཡང་སོགས་དུ་མ་ཡོད་ཅིང་། སྡེ་ལྔར་མ་འདུས་པའི་སྦོམ་པོ་དང་ཉེས་བྱས་ཀྱང་དུ་མ་ཡོད་མོད། རྒྱས་པར་བཤད་ན་ཡི་གེ་མང་བས་འཇིགས་པས། འདིར་ཚིག་ཚོགས་ཉུང་བ་ལ་འབད་པར་བྱས།
དེ་ལ་སྤྱིའི་གྲངས་ལ་ངེས་པ་བསྐྱེད་པའི་ཕྱིར་སྡོམ་ཚིག་བཀོད་ནས་འབྱུང་ཉེ་བ་འགའ་ཞིག་བྱེ་བྲག་ཏུ་འཆད་པའི་དབང་དུ་བྱས་ཏེ། དེ་ལ་སྡེ་ཚན་དང་པོའི་སྡོམ་ཚིག་ནི། མི་ཚངས་སྤྱོད་དང་རྐུ་བ་དང་། ། མི་ལ་བསད་པར་མི་བྱ་བ། ། རྫུན་དུ་སྨྲ་དང་བཅས་པ་ཡི། ། ཆོས་བཞི་འདིར་ནི་གསུངས་པ་ཡིན། ། ཞེས་སོ། ། དེ་དག་ལས་ཁྱད་པར་དུ་མ་བྱིན་ལེན་གྱི་ཕམ་པ་འདི་ཉིད་འབྱུང་ཉེ་བ་ཡིན། རིན་ཐང་གི་ཚད་ལ་དུ་མ་གསུངས་མོད། དངུལ་སྐྱ་ཞོ་གང་གི་བརྒྱད་ཆ་བརྐུས་ན་ཕམ་པར་གསུངས་པས་རིན་ཐང་ཚང་སླ།
དངོས་པོ་དམན་པ་རྩྭ་ཤིང་ལྟ་བུ་ཡིན་ཡང་རིན་ཐང་ཚང་ན་ཕམ་པར་འགྱུར་ཏེ། དགེ་སློང་ནོར་ཅན་གྱིས་ཤིང་བརྐུས་ནས་བཅས་པས་སོ། ། བསམ་པའི་ཁྱད་པར་འཇིག་རྟེན་ན་རྐུ་བ་དངོས་ཀྱི་ཐ་སྙད་མི་བྱེད་པ། གཞན་གྱི་རྫས་བརྙས་ཏེ་ཕྱིར་མི་སྦྱིན་པ་དང་། རང་གི་ནོར་རྐུན་པོས་ཁྱེར་བ་ཕྱིས་ཕྱིར་འཕྲོག་ན་ཕམ་པར་གསུངས་པ་དང་། གདེང་ཡོད་བཞིན་དུ་སྐུགས་བཙུག་སྟེ་ནོར་ཐོབ་ན་ཕམ་པར་ལུང་རྣམ་འབྱེད་ལས་གསུངས་ཞེས་མཚོ་ཊཱིཀ་ཏུ་བཤད། སྡེ་ཚན་གཉིས་པའི་སྡོམ་ནི། ཁུ་བ་འཛིན་དང་འཁྲིག་ཚིག་བསྙེན་བཀུར་སྨྱན། ། ཁང་པ་ཁང་ཆེན་དང་ནི་གཞི་མེད་དང་། ། བག་ཙམ་དགེ་འདུན་དབྱེན་དང་དེ་རྗེས་ཕྱོགས། །
ཁྱིམ་སུན་འབྱིན་དང་བཀའ་བློ་མི་བདེ་བའོ། ། ཞེས་སོ། ། སྨྱན་གྱི་ལྷག་མ་འདི་ཁྱོ་ཤུགས་འཐབ་པར་གྱུར་པ་བསམ་བཟང་དུ་རློམ་ནས་འདུམ་པར་བྱས་ནའང་འབྱུང་ཞིང་། འདི་དང་འདི་གཉེན་དུ་བྱས་ན་ཅི་འོང་ཟེར་ནས་དྲི་བ་ལ། དེ་ལྟར་བྱས་ན་ལེགས་ཚུལ་སོགས་བརྗོད་མི་ཉན་པར་འདུག་ལགས། སོ་ཐར་དང་ལུང་དུ་མ་ངེས་པ་གཉིས་ཞེས་འབྱུང་ཡང་། དང་པོ་ཕམ་ལྷག་ལྟུང་བྱེད་གསུམ་དུ་མ་ངེས་ཤིང་། གཉིས་པ་ལྷག་མ་དང་ལྟུང་བྱེད་གཉིས་སུ་མ་ངེས་པས་མདོ་རྩར་སྡེ་ཚན་ཟུར་དུ་མ་མཛད་པས། འདིར་ཡང་སྡེ་ཚན་ལྔར་བྱས་པའི་གསུམ་པ་ལྟུང་བྱེད་ཀྱི་སྡེ་ལ་གཉིས། ཞག་གི་ཆད་ལས་དང་འབྲེལ་བ་སྤང་ལྟུང་གི་སྡེ།
བཤགས་པ་ཙམ་དང་འབྲེལ་བ་ལྟུང་བྱེད་འབའ་ཞིག་པའི་སྡེའོ། ། དང་པོ་ལ་དཀའ་གནད་སྤྱིར་བཤད་པ། ངོ་བོའི་གྲངས་སྡོམ་གྱིས་བསྟན་པ་གཉིས་ལས། དང་པོ་ནི། འདིར་ཤན་གྱི་མཐའ་ཅུང་ཟད་དཔྱད་ན། རྫས་ཤན་སྤྱིའི་ངོ་བོ། བྱེ་བྲག་སོ་སོའི་ཤན་བརྡེག་ཚུལ། ལྟུང་ཤན་བརྡེག་ཚུལ། ཤན་འདྲེ་བའི་དུས། གང་གིས་གང་ལ་བརྡེག་པ་ལྔ་ལས།
དང་པོ་ནི། ཤན་རྡེག་བྱེད་ཀྱི་རྫས་ལ་བདག་འཛིན་ཞུགས་པ་དེས། བརྡེག་བྱའི་རྫས་ལ་གོས་པར་བྱས་ནས་བརྡེག་བྱ་དེས་རང་སྟོབས་ཀྱིས་ལྟུང་བ་བསྐྱེད་པའི་དུས་མིན་ཡང་གཞན་སྟོབས་ཀྱིས་ལྟུང་བ་བསྐྱེད་པའི་རིགས་སུ་བྱེད་པའོ། ། གཉིས་པ་ལ། གོས་ལྷུང་བཟེད་སྨན་ཤན་བརྡེག་ཚུལ་ལོ། ། དང་པོ་ལ་འཆང་འཇོག་གི་ཤན་བརྡེག་ཚུལ་གཉིས་ལས། དང་པོ་ནི། འདིར་རྫས་ཤན་དང་ཞག་ཤན་སོ་སོར་མ་ཕྱེ་བར་ཐུན་མོང་དུ་དཔེར་བརྗོད་ན། དཔེར་ན་ཚེས་གཅིག་ལ་འཁོར་གསུམ་ཁེབས་པའི་གོས་ཚད་དང་ལྡན་པའམ་ཁ་སྐོང་གི་རེ་བ་མེད་ན་ཁྲུ་གང་གི་ཚད་དུ་ལངས་པའི་གོས་རྙེད་པ་བྱིན་གྱིས་མ་བརླབས་པར་བཞག་ན། ཚེས་གཉིས་ནས་བཅུའི་བར་གང་རུང་ལ་གོས་གཉིས་པ་རྙེད་པ་དེ་ལ་བྱིན་རླབས་བྱས་རུང་མ་བྱས་རུང་།
ཚེས་བཅུ་གཅིག་གི་སྐྱ་རེངས་ཤར་ཚེ། སྔ་མས་རང་སྟོབས་དང་ཕྱི་མས་གཞན་སྟོབས་ཀྱིས་ལྟུང་བ་གཉིས་བསྐྱེད་པ་ལྟ་བུའོ། ། འོན་ཀྱང་རྫས་ཤན་ལ་གོས་སྔ་ཕྱིའི་བར་དུ་ཞག་གིས་མ་ཆོད་ཀྱང་ཤན་བརྡེག་པ་ཡོད་དོ། ། གཉིས་པ་ནི། ཆོས་གོས་རྣམ་གསུམ་གང་རུང་མེད་པའི་གང་ཟག་གིས། ། ཁ་སྐོང་གི་རེ་བ་དང་བཅས་ཏེ་ཁྲུ་གང་གི་ཚད་དང་ལྡན་པའི་གོས་ཚེས་གཅིག་ལྟ་བུ་ལ་རྙེད་ནས་བྱིན་གྱིས་མ་བརླབས་པར་བཞག ཚེས་གཉིས་ནས་སུམ་ཅུའི་བར་ལ་དེ་ལྟ་བུའི་གོས་གཉིས་པ་རྙེད་པ་བྱིན་གྱིས་བརླབས་མ་བརླབས་གང་ལྟར་ཡང་རུང་སྟེ། སོ་གཅིག་པའི་སྐྱ་རེངས་ཤར་ཚེ་ཟླ་འཇོག་གི་ལྟུང་བ་གཉིས་བསྐྱེད་པའོ། ། འདི་ལ་རིགས་ལོག་ཤན་འབྱུང་བ། རིགས་ལོག་ཤན་མི་འབྱུང་བ།
རིགས་མི་བཟློག་ཤན་མི་འབྱུང་བ། རིགས་མི་བཟློག་ཤན་འབྱུང་བའི་མུ་བཞི་ཡོད་པ་ཅུང་ཟད་བཤད་ན། དང་པོ་ནི། ཚེས་གཅིག་ལ་ཁྲུ་གང་གི་ཚད་དུ་ལངས་པའི་གོས་གཅིག་རྙེད། གཉིས་ནས་བཅུའི་བར་གང་རུང་ལ་གོས་ཡོངས་རྫོགས་རྙེད་ནས་ཁ་སྐོང་གི་རེ་བ་ཆད་ན། གོས་སྔ་མ་དེ་རིགས་ལོག་ཤན་འབྱུང་གི་གོས་ཡིན་ཏེ། སྔར་ཟླ་འཇོག་གི་གོས་རིགས་ཡིན་པ་ལ་ད་ཞག་བཅུ་པའི་གོས་རིགས་སུ་གྱུར་པ་དང་། ཚེས་བཅུ་གཅིག་པའི་སྐྱ་རེངས་ཤར་ཚེ་གོས་སྔ་ཕྱི་རིམ་བཞིན་རང་སྟོབས་དང་གཞན་སྟོབས་ཀྱིས་འཆང་ལྟུང་བསྐྱེད་པས་སོ། ། གཉིས་པ་ནི། ཚེ་གཅིག་གི་སྔ་དྲོའི་དུས་སུ་ཁྲུ་གང་གི་ཚད་དུ་ལངས་པའི་གོས་རྙེད་ནས།
ཕྱི་དྲོའི་དུས་སུ་གོས་ཡོངས་རྫོགས་རྙེད་ན་གོས་སྔ་མ་རིགས་ལོག་ཤན་མི་འབྱུང་བའི་ཡིན་ཏེ། ཁ་སྐོང་གི་རེ་བ་ཆད་པས་རིགས་ལོག་ལ། ཉིན་གཅིག་ལ་རྙེད་པ་ཞག་ཤན་མི་བརྡེག་པས་སོ། ། འོན་ཀྱང་རྫས་ཤན་མི་བརྡེག་པའི་ངེས་པ་མེད་དོ། ། གསུམ་པ་ནི། ཚེས་གཅིག་ལ་ཚད་སྔ་མ་ལྟ་བུའི་གོས་རྙེད་དེ་ནས་ཁ་སྐོང་གི་གོས་གཞན་མ་རྙེད་ན། ཞག་སོ་གཅིག་པའི་སྐྱ་རེངས་ཤར་ཚེ་གོས་དེ་རིགས་མ་ལོག་ཤན་མི་འབྱུང་གི་གོས་ཡིན་ཏེ། ཁ་སྐོང་གི་རེ་བ་མ་ཆད་པ་དང་ཤན་བརྡེག་བྱ་མེད་པས་སོ། ། བཞི་པ་ནི། ཚེས་གཅིག་ལ་གོས་སྔར་ལྟ་བུ་རྙེད་ནས་ཚེས་གཉིས་ནས་སུམ་ཅུའི་བར་གང་རུང་ལ་གོས་ཁྲུ་གང་གི་ཚད་དུ་ལངས་པ་གཞན་ཞིག་རྙེད་ན།
སྔ་མ་དེ་རིགས་མ་ལོག་ཤན་འབྱུང་གི་གོས་ཡིན་ཏེ། ཁ་སྐོང་གི་རེ་བ་མི་ཆད་པས་དང་ཤན་བརྡེག་བྱ་ཡོད་པས་སོ། ། གཉིས་པ་ནི། གོས་དང་ལྷུང་བཟེད་འདོན་པ་བརྗེས་ནས་ཞག་བཅུ་པའི་སྐབས་ལྟར་ཤེས་པར་བྱའོ། ། གསུམ་པ་ལ་ཐུན་ཚོད་དུ་རུང་བའི་དང་། ཞག་བདུན་པའི་སྨན་ཤན་བརྡེག་ཚུལ་གཉིས་ལས། དང་པོ་ནི། སྔ་དྲོའི་དུས་སུ་ཐུན་ཚོད་དུ་རུང་བའི་སྨན་རྙེད་པ་བྱིན་གྱིས་བརླབས་ནས་བཞག དེ་དང་ལྷན་ཅིག་ཏུ་རྙེད་པ་ཡིན་ན་བྱིན་གྱིས་མ་བརླབས་པ་དང་། ཕྱིས་ནས་རྙེད་པ་ཡིན་ན་བྱིན་གྱིས་བརླབས་ཀྱང་རུང་ཐུན་ཚོད་ཀྱི་མཐའ་ལས་འདས་ཚེ་སྔར་བྱིན་གྱིས་བརླབས་པ་དེས་རང་སྟོབས་དང་།
གཞན་རྣམས་ཀྱིས་ཤན་སྟོབས་ཀྱིས་གསོག་འཇོག་གི་ལྟུང་བ་བསྐྱེད་པའོ། ། གཉིས་པ་ནི། ཚེས་གཅིག་ལ་བུ་རམ་གྱི་སྨན་རྙེད་པ་བྱིན་གྱིས་བརླབས་ནས་བཞག དེ་དང་མཉམ་དུ་རྙེད་པ་ཡིན་ན་བྱིན་གྱིས་མ་བརླབས་པ་དང་། ཉིན་ཕྱི་མ་རྣམས་སུ་རྙེད་པ་བྱིན་གྱིས་བརླབས་པ་ཡིན་ཡང་རུང་སྟེ། ཞག་བརྒྱད་པའི་སྐྱ་རེངས་ཤར་ཚེ་དང་པོ་བྱིན་གྱིས་བརླབས་པ་དེས་རང་སྟོབས་དང་། གཞན་རྣམས་ཀྱིས་ཤན་སྟོབས་ཀྱིས་ལྟུང་བ་བསྐྱེད་པའོ། ། འདིར་རྫས་ཤན་དང་ཞག་ཤན་སོ་སོར་མ་བཤད་ཀྱང་ཤེས་སླའོ། ། གསུམ་པ་ནི། རང་ལ་སྤང་ལྟུང་གང་བྱུང་བ་དེའི་རྒྱུར་གྱུར་གྱི་དངོས་པོ་སྤང་དགོས་སུ་གནས་པའི་ཤན་དེས་ཕྱིས་རྙེད་ཀྱི་ཡོ་བྱད་རིགས་མཐུན་མི་མཐུན་ཐམས་ཅད་སྤང་བར་བྱ་དགོས་པ་ཉིད་དུ་བྱེད་པ་ཡིན།
འོ་ན་བཤགས་པ་བྱེད་པའི་ཚེ་ཕྱིས་རྙེད་ཀྱི་རྫས་ཐམས་ཅད་སྤང་དགོས་སམ་ཞེ་ན། གོས་ཁྲུ་གང་བས་དམན་པ་དང་། ། རིན་ཐང་དེ་ཙམ་མི་རི་བ་དང་། ལྷུང་བཟེད་ཚད་ལས་ཆུང་བ། ཟས་མགུལ་དུ་མིད་པ་མི་མངོན་པའི་ཆུང་ངུ་རྣམས་སྤང་མི་དགོས་ཏེ། སྤང་རིན་མེད་པའི་ཕྱིར་ཞེས་རིན་ཕྲེང་དུ་གསུངས། ལྟུང་ཤན་འདི་ལུང་རིགས་གཏེར་མཛོད་དུ། ཡོ་བྱད་ལ་ཞེན་པའི་དབང་གིས་བྱུང་བ་ཕྱིར་བཅོས་མ་བྱས་པ་ལ་བརྟེན་ནས་ལྟུང་བའི་རྣམ་སྨིན་གྱི་འབྲས་བུ་སྡུག་བསྔལ་སྐྱེད་བྱེད་ཀྱི་ནུས་པ་འཕེལ་བའི་སྟོབས་ཀྱིས་ལྟུང་བ་ཕྱི་མའི་ནུས་པ་གོང་འཕེལ་བྱེད་པ་ཡིན་ཞེས་གསུངས། དེས་ན་ལྟུང་བ་བྱུང་ནས་འཕྲལ་དང་འཕྲལ་ལ་བཤགས་པ་མ་བྱས་ནས་ཡུན་རིང་དུ་ལུས་ན་བཤགས་པས་འདག་དཀའ་ཞེས་གསུངས་པའི་གནད་དེ་ལགས་སོ། ། བཞི་པ་ནི།
རྫས་ཤན་འདྲེ་དུས་ཤན་བརྡེག་བྱ་དེ་ནམ་གྲུབ་པ་ན་ཡིན་ཞིང་། ལྟུང་ཤན་འདྲེ་དུས་ཕྱིས་རྙེད་ཀྱི་རྫས་གྲུབ་མ་ཐག་ཏུའམ་ཡང་ན་ལྟུང་བ་ཕྱི་མ་བྱུང་བ་ན་ཡིན་ནོ། ། ལྔ་པ་ནི། གོས་འཆང་བ་ཟླ་འཇོག་ལྷུང་བཟེད་འཆང་བ་གསུམ་གྱི་སྐབས་སུ་བཅས་རིགས་མཐུན་པ་དགོས་པས། གོས་ཤན་གྱིས་ལྷུང་བཟེད་ལ་མི་བརྡེག་ལ། གསོག་འཇོག་གི་སྐབས་སུ་ནང་ཚན་རིགས་མཐུན་དགོས་པས་བུ་རམ་གྱི་ཤན་གྱིས་བུ་རམ་ལ་བརྡེག་གི་མར་ལ་མི་བརྡེག དེ་ཡི་རྒྱུ་མཚན་འདི་ནད་པ་ལ་གནང་བས་ཅུང་ཟད་བག་ཡངས་མཛད་པ་ལགས། བྱིན་གྱིས་མ་བརླབས་པས་བརླབས་པ་ལ་བརྡེག་པའི་སྐབས་སུ་སྔ་མ་དང་དུས་མཉམ་པས་བརྡེག་གི་ཕྱི་མས་མི་བརྡེག་མ་བརླབས་པ་ནང་མཉམ་པ་ལྟ་བུ་ལ་བརྡེག་པའི་སྐབས་སྔ་མས་ཕྱི་མ་ལ་བརྡེག་གི་དུས་མཉམ་པས་ཀྱང་མི་བརྡེག སྨན་ལ་བྱིན་གྱིས་བརླབས་པས་མ་བརླབས་པ་དང་བརླབས་པ་ལ་བརྡེག་གི བྱིན་གྱིས་མ་བརླབས་པས་གཞན་ལ་མི་བརྡེག་པ་ཡིན།
ལྟུང་ཤན་རྡེག་བྱེད་སྤང་ལྟུང་གང་རུང་ཡིན་པས། དེའི་རྒྱུར་གྱུར་གྱི་དངོས་པོ་སྤང་དགོས་སུ་གནས་པའི་ཤན་དེས། བརྡེག་བྱ་ཕྱིས་རྙེད་ཀྱི་དངོས་པོ་རིགས་མཐུན་མི་མཐུན་གྱི་ཡོ་བྱད་རྣམས་སམ། ཡང་ན་ལྟུང་བ་སྔ་མས་སེམས་རྒྱུད་ལ་ཡོད་པའི་ལྟུང་བ་ཕྱི་མ་གཞན་ལའོ། ། འདི་དག་གི་ལུང་སྦྱོར་རྣམས་ཡི་གེས་འཇིགས་པས་མ་བཀོད་ཀྱང་། ནོར་འཁྲུལ་མེད་པས་ཡིད་ཆེས་མཛད་འཚལ། མདོར་ན་སྤང་ལྟུང་བྱུང་བའི་རྒྱུར་གྱུར་གྱི་རྫས་དེ་རྒྱུན་དུ་བཅངས་ན། དེ་ཕྱིན་ཆད་ཞག་རེ་ལ་ལྟུང་བ་རེ་འབྱུང་བར་གསུངས་པས་གོང་དུ་བཤད་པའི་ཤན་འཇུག་མི་འཇུག་གི་དབྱེ་བ་ལ་མཁས་པར་བྱས་ནས། རང་དབང་བའི་གོས་ཁྲུ་གང་བ་ཡན་ཆོད་བསམ་པ་ཐག་པས་གཞན་ལ་བསྔོ་བའམ། འཆད་འགྱུར་བཞིན་བྱིན་གྱིས་བརླབས་པ་སོགས་མ་བྱས་ན།
ལྟུང་བ་འབྱུང་རུང་གི་གོས་གྲངས་བཅུ་དང་ལྡན་པའི་དགེ་སློང་ཞིག་ལ་ལོ་རེ་བཞིན་འཆང་ལྟུང་འདི་ཁོ་ན་ལའང་སུམ་སྟོང་དྲུག་བརྒྱ་རེ་ཙམ་ཉུང་མཐའ་འབྱུང་བར་འདུག་པས་ཉེས་པ་འདི་དག་མི་འབྱུང་བའི་ཐབས་ལ་ཅིས་ཀྱང་བརྩོན་དགོས། དེ་ལྟར་མི་བྱེད་པར་དེ་འདྲའི་ཆོས་བརྒྱད་བྱས་པས་ཅི་ཡང་མི་འོང་ཟེར་བ་དེ་འདྲ་མི་གསུང་བར་ཞུ། གཉིས་པ་ལའང་བཅུ་ཚན་གསུམ་གྱི་དང་པོ་ནི། འཆང་བ་འབྲལ་བ་འཇོག་པ་དང་། ། འཁྲུར་འཇུག་པ་དང་ལེན་པ་དང་། སློང་དང་སྟོད་གཡོགས་སྨད་གཡོགས་བཅས། ། རིན་ཐང་སོ་སོར་བསྐུར་བའོ། ། ཞེས་སོ། ། གཉིས་པ་ནི། སྲིན་བལ་འབའ་ཞིག་ཆ་གཉིས་དང་། །
དྲུག་དང་མཐོ་གང་ལམ་དང་ནི། ། འཁྲུ་བ་དང་ནི་གསེར་དངུལ་དང་། ། མངོན་མཚན་ཅན་དང་ཉོ་ཚོང་ངོ་། ། ཞེས་སོ། ། འདིའི་དང་པོ་གསུམ་རྩོལ་སྒྲུབ་མ་བྱས་པར་རྙེད་ན་ལྟུང་བ་མེད་དེ། གཞན་ལས་རབ་ཏུ་ཐོབ་པ་ནི། ། ཅི་བདེ་བར་ཡང་ཡོངས་སུ་སྤྱད། ། ཅེས་སོ། ། རྩོལ་སྒྲུབ་བྱས་ན་ནི་དངོས་པོ་བཟང་པོ་གཞན་གྱིས་སྟན་བྱས་ནའང་ལྟུང་བ་སྐྱེད་དོ། ། གསེར་དངུལ་གྱི་སྤང་བ་འདི་རུང་བ་བྱས་ན་མི་འབྱུང་ལ།
དགོས་ཆེད་གང་ལ་ན། ཆོས་གོས་ལམ་རྒྱགས་ནད་པ་ཡི། ། སྨན་གྱི་རྒྱུར་ནི་མ་གཏོགས་སོ། ། ཞེས་པ་ལྟར་རོ། ། དེ་ཅི་ལྟར་བྱ་ན། རུང་བ་བྱེད་པའི་ཚུལ་གསུམ་མདོ་རྩར་གསུངས་ཏེ། དང་པོ་ནི་སྦྱིན་བདག་བདག་པོ་ཉིད་དུ་མོས་སུ་བཅུག་ནས་དེ་ལ་ཡིད་གཏད་དེ་འཆང་བ་དང་། གཉིས་པ་ནི་ཞལ་ཏ་བ་བདག་པོར་མོས་སུ་བཅུག་ནས་འཆང་བའོ། ། གསུམ་པ་སྔགས་ཀྱིས་རུང་བ་བྱེད་ཚུལ་ནི། རིན་པོ་ཆེ་དངོས་དང་དེར་སྨོས་པ་ཟངས་སོགས་ལའང་བྱིན་བརླབ་བྱ་བར་གསུངས་པས།
རྫས་དེ་དགེ་སློང་གི་མདུན་དུ་བཞག ཡུལ་རྟེན་གཉིས་ཀ་འགྲེངས་ཏེ་ཡུལ་རང་གི་མདུན་གྱི་བར་སྣང་ལ་ལག་པ་བརྐྱངས་ནས། བཙུན་པ་དགོངས་སུ་གསོལ། བདག་ཤཱཀྱའི་དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་རྙེད་དེ། བདག་ཤཱཀྱའི་དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་བྱིན་གྱིས་བརླབ་བོ། ། དངོས་པོ་རུང་བ་མ་ལགས་པ་འདིས་དངོས་པོ་རུང་བ་བསྒྲུབ་པར་བགྱིའོ། ། ཞེས་ལན་གསུམ་བརྗོད། ཐབས་ལེགས་བྱ། ངག་ཏུ་བརྗོད་པ་བཞིན་ཡིད་ཀྱིས་བསམ་མོ། ། ཡུལ་དགེ་སློང་མེད་ན་མདུན་དུ་འཕགས་པ་མཽ་གལ་བུ་ལྟ་བུ་བཞུགས་པར་བསམ་ལ་ལྷ་དགོངས་སུ་གསོལ་ཞེས་བརྗོད་གཞན་ནི་འདྲ།
དགེ་ཚུལ་ཡིན་ན་བདག་ཤཱཀྱའི་དགེ་ཚུལ་ཞེས་འདོན་པ་བརྗེ་བ་མ་གཏོགས་འདྲ། དགེ་ཚུལ་གྱིས་དུས་དྲན་བྱེད་པ་དང་རུང་བ་བྱེད་པའི་ཚུལ་འདི་དག་རང་བཟོ་ཡིན་ནོ་ཞེ་ན། འདི་ལ་རྒྱུ་མཚན་ཡོད་དེ་སྤྱིར་དགེ་སློང་ལ་བག་ཡངས་ཡོད་ན་དགེ་ཚུལ་ལའང་བང་ཡངས་འབྱུང་རིགས་པ་དང་། དགེ་ཚུལ་གྱི་བསླབ་བྱ་རྣམས་ལ་ཉེས་མེད་ཀྱི་དུས་མང་དུ་གསུངས་པས་དེས་ན་དུས་དྲན་བརྟེན་དགོས་ལ། སྔགས་ཚིག་ངག་ཏུ་བརྗོད་པ་འདི་རང་གི་དྲན་པ་གསོ་བའི་ཐབས་ཁྱད་པར་ཅན་ཡིན་པས་སོ། ། འདིས་ཡིད་གཏད་ཡུལ་དེ་རབ་ཏུ་བྱུང་བ་མ་ཡིན་པ་ཞིག་དགོས་སོ། ། གཞན་དགེ་སློང་གིས་འཆང་མི་རུང་བ་ཐག་ཁྲ་བོ་སོགས་ཀྱང་ཁྱིམ་པ་ལ་ཡིད་གཏད་དེ་འཆང་བར་གསུངས་སོ། ། གནང་བ་ཇི་ལྟར་ཡོད་ཅེ་ན། ཀཱ་རི་ཀཱ་སུམ་བརྒྱ་པ་ལས། ཆོས་སྒྲོག་བྱེད་པའི་གླུ་ལ་ཉེས་པ་མེད།
སྟོན་པའི་ཡོན་ཏན་སྒྲོག་པའང་དེ་བཞིན་ནོ། ། ཞེས་དང་། ནད་པས་དབེན་པར་འདུག་ནས་བསྐུ་བྱ་སྟེ། ། དད་ལྡན་དག་གིས་རྐང་པར་སྤོས་བྱུག་ན། ། སྦྱིན་བདག་གིས་ནི་ལྐོག་ཏུ་བཀྲུ་བར་བྱ། ། ཞེས་དང་། ཁྱིམ་པས་རིན་ཆེན་འོད་འབར་བྱས་བྱིན་ནའང་། ། མི་རྟག་ཉིད་དུ་བསྒོམས་ལ་འདུག་པར་བྱ། ། ཞེས་དང་། ནད་པ་ལ་ནི་མཁས་པའི་ལུང་ཉིད་དུས། །
ཕོངས་པ་ལ་ནི་དུས་མིན་མེད་པ་ཡིན། ། དངུལ་དང་གསེར་གྱི་རྣམ་པ་ལེན་བྱེད་ན། ། ཉེས་བྱས་འགྱུར་རོ་གོས་དང་རྒྱགས་ཕྱིར་དང་། ། ལུས་ཀྱི་ཕྱིར་དང་དེ་བཞིན་སྨན་ཕྱིར་དང་། ། ཆོས་དང་ལྡན་པའི་ཕྱིར་ནི་ཉེས་པ་མེད། ། ཅེས་སོགས་གསུངས་ལ་དེའི་འགྲེལ་པ་འོད་ལྡན་དུ་རྒྱུ་མཚན་དང་བཅས་ཏེ་གསུངས་པས་ཤེས་པར་འདོད་ན་དེར་བལྟ་བར་བྱའོ། ། ཉོ་ཚོང་བྱེད་པའི་ལྟུང་བྱེད་ལ། མངོན་མཚན་ཅན་དང་ཉོ་ཚོང་གི་ལྟུང་བ་འདི་གཉིས་ཀྱི་ཁྱད་པར་ནི། ཁེ་འདོད་པས་པ་ཎ་སོགས་སྐྱེད་དུ་གཏོང་བ་དང་པོ། གཞན་གང་ཡང་རུང་བ་ཉོ་ཚོང་བྱེད་པ་ཕྱི་མ་ཡིན།
ཡང་ན་རིན་པོ་ཆེ་མངོན་མཚན་ཅན་སྐྱེད་དུ་གཏོང་བ་དང་གཞན་འབྲུ་སོགས་ཀྱི་ཉོ་ཚོང་བྱེད་པ་ཕྱི་མ་ཡིན་ནོ། ། སྤྱིར་ཉོ་ཚོང་བྱེད་པ་བཀག་ཀྱང་དམིགས་བསལ་དགེ་འདུན་གྱི་ཆེད་དམ། རང་གི་ཆོས་གོས་སོགས་ཉོ་དགོས་ཤིང་ཐབས་གཞན་གྱིས་མི་འགྲུབ་ན་རང་གི་བློ་ཚོད་ཀྱིས་རིན་ཐང་བཏབ་ནས་ཕ་རོལ་པོ་ལ་འདི་ཙམ་གྱིས་ཆོག་གམ། ཞེས་ལན་གསུམ་བརྗོད་ནས་ཉོ་བ་ལ་ཉེས་པ་མེད་དེ། གལ་ཏེ་ཉོ་བྱེད་སྒྲིན་པོ་འགའ་མེད་ན། ། ཚིག་ནི་གསུམ་གྱི་བར་དུ་བརྗོད་པར་བྱ། ། ཞེས་སོ། ། དེ་ལས་གཞན་ཁེ་འདོད་པས་ཉོ་ཚོང་བྱེད་ན་ལྟུང་བར་འགྱུར་ལ། གཡོ་ཚོང་བྱས་ནས་ཁེ་ཐོབ་ན་བརྐུས་པ་དངོས་ཡིན་པར་གསུངས་པས་ཕམ་པ་ཡང་འབྱུང་བས་དེས་ན་འདི་ལ་སྐྱོན་དུ་ལྟ་བ་ལས་ཡོན་ཏན་དུ་རློམ་པར་མི་བྱ། གསུམ་པ་ནི།
ལྷུང་བཟེད་གཉིས་དང་ཐ་ག་གཉིས། ། བྱིན་འཕྲོག་སྟོན་ཟླ་ཐ་ཆུང་དང་། ། དགོན་པ་བ་དང་རས་ཆེན་དང་། ། བསྔོས་པ་དང་ནི་གསོག་འཇོག་གོ ། ཞེས་སོ། ། ལྷུང་བཟེད་བྱིན་གྱིས་བརླབས་པ་ནི། སྨན་ཅུང་ཟད་བླུགས་ལ་ཡུལ་རྟེན་གཉིས་ཀའི་ལག་གཡོན་འོག་དང་གཡས་པས་སྟེང་ནས་བཀབ་ལ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བས་ལྷུང་བཟེད་ཟས་ལ་སྤྱད་པར་འོས་པ་དྲང་སྲོང་གི་སྣོད་འདི་སློང་བའི་སྣོད་དུ་བྱིན་གྱིས་བརླབ་བོ། ། ལན་གསུམ་བརྗོད་ཅིང་ཐབས་ལེགས་བྱའོ། །
གསོག་འཇོག་གི་སྤང་བ་འདིའི་གླེང་གཞིར་ཞག་བདུན་པ་གསོག་འཇོག་བྱས་པ་ལ་བརྟེན་ནས་བཅས་པར་མཛད། བམ་པོ་ལྔ་བཅུ་པ་ལས་ཞག་བདུན་པ་ལས་སྨན་གཞན་རང་དུས་ལས་འདས་པར་བཅངས་ནའང་ཉེས་བྱས་སུ་གསུངས། མཁས་པ་གཞན་ནི་སྨན་གཞན་གྱིས་ཀྱང་ལྟུང་བ་འདི་སྐྱེད་པར་བཞེད་དོ། ། འདིའི་ཉེས་པ་མི་འབྱུང་བའི་ཐབས་ལ་དུས་དྲན་བརྟེན་པ་དང་། རུང་ཁང་བྱིན་གྱིས་བརླབས་ན་དེར་མཚམས་བཙོས་དང་ཞག་ལོན་དང་གསོག་འཇོག་བྱས་པའི་ཉེས་པ་ཁེགས་པར་གསུངས་པས། དེའི་ཚུལ་ལ་དགེ་འདུན་གྱི་རུང་ཁང་བྱིན་གྱིས་རློབ་པའི་ཚུལ་གཞན་དུ་ཤེས་ལ། འདིར་གང་ཟག་གི་རུང་ཁང་བྱ་ཚུལ་འདུལ་འཛིན་སྔ་མའི་ཕྱག་ལེན་བཞིན་བརྗོད་ན། བཟའ་བཅའི་རིགས་རྣམས་རུང་ཁང་དུ་འཇོག་ཡུལ་ཡོད་ཚེ་རང་གིས་དགེ་སྦྱོར་བྱ་བའི་མཚམས་ཁང་བྱིན་རླབས་བྱ་མི་རུང་ཡང་། འཇོག་ཡུལ་མེད་ན་གཉིས་ཀར་བྱིན་རླབས་བྱ་དགོས། དེ་ཡང་ཡུལ་རྟེན་གཉིས་ཀ་མཆིལ་ལྷྭམ་ཕུད་ནས་ཡུལ་དེ་བསླབ་པ་རྒན་ན་ཕྱག་གསུམ་བྱ།
གཞོན་ན་ཐང་ཤད་བྱས་ནས་གཉིས་ཀ་འགྲེངས་ཏེ་ཡུལ་དེ་མཁན་པོ་ཡིན་ན་དེ་དང་སློབ་དཔོན་ཡིན་ན་སློབ་དཔོན་ཞེས་བརྗོད། མིན་ན་དགེ་སློང་འདུལ་བ་འཛིན་པ་ཆེན་པོ་རུང་ཁང་བྱིན་གྱིས་བརླབ་པའི་ཆོ་ག་ལ་ཐུགས་གཏད་པར་ཞུ་ཞེས་བརྗོད། ཡུལ་གྱིས་ཆོས་བཞིན་འདུལ་བ་བཞིན་གྱིས་ཤིག་ཅེས་བརྗོད། དེ་ཉིད་ཀྱིས་བཙུན་པ་དགོངས་སུ་གསོལ། བདག་ཤཱཀྱའི་དགེ་སློང་མིང་འདི་ཞེས་བགྱི་བ་བསླབ་པ་ལ་མ་གུས་པ་མ་ལགས་སོ། ། ཇི་ལྟར་སངས་རྒྱས་བཅོམ་ལྡན་འདས་མཁྱེན་པ་དང་ལྡན། གཟིགས་པ་དང་ལྡན་པ་དེ་རྣམས་ཀྱིས་རུང་བའི་ཁང་པ་དང་ཟས་ཀྱི་ཁང་པར་ཡོངས་སུ་ལོངས་སྤྱོད་པར་མཁྱེན་ཅིང་གཟིགས་པ་དེ་ལྟར་ན་འདི་བདག་གི་ཕྱིར་དྲན་པ་ཉེ་བར་འཇོག་གོ ། དེས་བདག་གི་ཚངས་པར་སྤྱོད་པ་རྗེས་སུ་འཛིན་པར་གྱུར་ཅིག་ཅེས་ལན་གསུམ་བརྗོད། ཐབས་ལེགས་བྱས། དེ་ནས་གཏང་རག་གི་ཕྱག་བྱས་ནས་དགེ་སློང་འདུལ་བ་འཛིན་པ་ཆེན་པོ་རུང་ཁང་བྱིན་གྱིས་རློབ་པའི་ཆོ་ག་ལ་ཐུགས་གཏད་པ་བཀའ་དྲིན་ཆེ་ལགས་ཞེས་དང་།
ཡུལ་གྱིས་ཆོས་བཞིན་འདུལ་བ་བཞིན་བྱས་པ་ལ་རྗེས་སུ་ཡི་རང་ཞེས་བརྗོད། གཉིས་ཀས་ཁྲིམས་ཀྱི་ཚུལ་ཁྲིམས་སོགས་བརྗོད། དེ་ཡང་རུང་ཁང་གང་གི་ཡིན་པའི་དགེ་སློང་མེད་པར་ཞག་གཅིག་འདའ་བར་བྱས་ན་འདིའི་རུང་བ་བག་ཡངས་སུ་འགྱུར་བར་རིན་ཕྲེང་དུ་གསུངས། གཉིས་པ་ལྟུང་བྱེད་ཀྱི་སྡེ་ལ་བཅུ་ཚན་དགུ་ལས། དང་པོ་ནི། རྫུན་སྐྱོན་དགེ་སློང་ཕྲ་མ་དང་། ། སྐྱོ་སྔོགས་བྱེད་དང་སྟོན་པ་དང་། ། འདོན་དང་གནས་ངན་ལེན་དང་ཆོས། ། བཤེས་ངོར་བྱེད་དང་ཁྱད་དུ་གསོད། ། ཅེས་སོ། །
གཉིས་པ་ནི། ས་བོན་འཕྱ་བ་སྒོ་བ་དང་། ། ཁྲི་དང་གདིང་དང་སྐྲོད་པ་དང་། ། ཕྱིས་གནོན་འབྱུང་བ་འདེབས་པ་དང་། ། རིམ་པ་གཉིས་སུ་རྩིག་པའོ། ། ཞེས་སོ། ། ས་བོན་དང་སྐྱེ་བ་འཇིག་པའི་ལྟུང་བྱེད་འདི་གཞོམ་བྱའི་རྫས་ཇི་སྙེད་ཡོད་པ་དེ་སྙེད་ཀྱི་ལྟུང་བ་འབྱུང་ཡང་རུང་བ་བྱས་ན་ཉེས་པ་མེད། དེ་ཡང་གྲོ་ནས་ལྟ་བུ་ལ་མེས་རུང་བ་བྱ་ཚུལ་ནི། དེ་དག་ཕུང་པོར་བྱས་ཏེ་ཕྱོགས་གཉིས་སམ་གསུམ་ནས་མེས་རེག་ཙམ་བྱས་ན་དེ་དགེ་སློང་གིས་བཅོམ་ཡང་ཉེས་པ་མེད། འོན་ཀྱང་དགེ་སློང་གིས་རུང་བ་བྱས་ན་དེ་ལ་ལྟུང་བ་ཡོད་པར་བཤད།
རྗེན་བཙོས་སུ་ཡང་འགྱུར་རོ། ། དེས་ན་རུང་བ་བྱེད་པ་པོ་དགེ་ཚུལ་མན་ཆད་ཅིག་དགོས། སྦྱིན་བསྲེག་གི་རྫས་ལ་རུང་བ་མ་བྱས་ཀྱང་ཐེག་པ་གོང་འོག་གི་ཁྱད་པར་དང་། དགོས་པ་དང་དགག་བྱ་ཆེ་ཆུང་གིས་ཉེས་པ་མེད་པར་གསུངས། རུང་བ་བྱས་ནའང་ཡོན་ཏན་ལས་ཅི་ཡོད། ། མེས་རུང་བ་འདི་བྱེད་དུ་བཅུག་པ་ལ་ཉེས་པ་མེད་དམ་སྙམ། མདོ་རྩར། རུང་བར་བྱེད་པ་ཡོད་ན་སྔོ་བསྐྲབྃ་པར་བྱེད་དུ་གཞུག་གོ ། ཞེས་ཁང་ཐོག་གི་སྔོ་འཐོག་ཏུ་བཅུག་པ་ལ་ཉེས་པ་མེད་པར་གསུངས་པས་སོ། ། གསུམ་པ་ནི།
མ་བསྐོས་ཉི་མ་ནུབ་པ་དང་། ། ཟས་དང་ཆོས་གོས་གཉིས་དག་དང་། ། དོན་མཐུན་གྲུ་དང་དབེན་པ་གཉིས། ། དགེ་སློང་མ་ཡིས་སྦྱོར་བཅུག་པའོ། ། ཞེས་སོ། ། འདི་དག་འབྱུང་མི་ཉེ་ཡང་བསྲུང་སེམས་མེད་ན་ལྟུང་བ་མ་བྱུང་བ་ཙམ་དུ་ཟད་ཀྱིས་སྲུང་བའི་ཕན་ཡོན་ཐོབ་དཀའ་སྙམ་མོ། ། བཞི་པ་ནི། ཡང་ཡང་དང་ནི་འདུག་གནས་གཅིག ། ཕྱེ་དང་བཅའ་དང་སྟོབ་པ་དང་། ། འདུས་དང་དུས་མིན་གསོག་འཇོག་དང་། །
ཁ་ནས་མིད་དང་བསོད་པ་ཉིད། ། ཅེས་སོ། ། སྤང་ཟའི་ལྟུང་བྱེད་འདི་ལྷག་པོར་བྱས་ན་མི་འབྱུང་། དེའི་ཚུལ་ནི། ཡུལ་དགེ་སློང་ཟས་ཀྱི་གནས་མ་བཏང་བ་ཞིག་དགོས། རང་ཉིད་ཀྱིས་ཟས་རུང་བ་བྱིན་ལེན་བྱས་པ་དེ་ཡུལ་གྱི་མདུན་དུ་བཞག་ལ་ཕྱག་བྱས་ནས། མདུན་ཐད་དྲང་པོར་འདུག་ཅིང་། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་འཚལ་མ་འཚལ་ལགས་ཤིང་སྤང་བར་བགྱིས་པ་ལས། བཟའ་བར་བྱ་བ་རྙེད་ཅིང་འཚལ་བར་འཚལ་ན་ལྷག་པོར་བགྱིས་ཏེ་བདག་ལ་སྩལ་དུ་གསོལ་ཞེས་ལན་གཅིག་བརྗོད།
ཡུལ་གྱིས་ཟས་དེ་ལག་ཏུ་བླངས་ཤིང་ཁམ་གཉིས་སམ་གསུམ་ཟོས་ནས། ཅི་བདེར་གསོལ་ཅིག་ཅེས་བརྗོད་ནས་དེ་ལ་སྦྱིན། ཡུལ་དེ་ཟས་སྤངས་ཟིན་ན་མི་ཟ་བར་ཚིག་ཙམ་གྱིས་ལྷག་པོར་བྱ། ལྷག་པོར་བྱས་པའི་ཟས་དེ་ཟས་སྤངས་པ་གཞན་གྱིས་ཀྱང་བཟའ་རུང་བར་གསུངས། འོན་ཀྱང་ནད་པ་དང་མུ་གེའི་དུས་སུ་ལྷག་པོར་མ་བྱས་ཀྱང་ཉེས་པ་མེད་པར་གསུངས་སོ། ། དུས་མ་ཡིན་པར་ཟ་བའི་ལྟུང་བྱེད་ལ། ཟན་དང་ཤིང་ཐོག་སོགས་དུས་རུང་གི་བཟའ་བཅའི་རིགས་ལས་སྨན་གཞན་གསུམ་ནི་བྱིན་གྱིས་བརླབས་ན་ཕྱི་དྲོ་ཡང་བཟའ་རུང་སྟེ། སྟོན་པས་གྲོང་ཁྱེར་བཟང་བྱེད་དུ་ཁྱིམ་བདག་ལུག་ལ་སོགས་པ་བཏུལ་བའི་ཚེ། ལུག་གིས་ཞལ་ཟས་བཞེས་པར་གསོལ་བ་ན། དུས་ཡོལ་གྱི་དུས་མིན་གྱི་ཟས་སྟ་གོན་གྱིས་གསུངས།
དུས་མིན་དུ་རུང་བ་ཅི་ལགས་ཞུས་པས་མར་དང་བུ་རམ་དང་། ཧགས་དང་ཤ་ཁ་ར་དང་། བཏུང་བའོ། ། ཞེས་གསུངས་པས་སོ། ། ཞོ་ནི་འཐུང་དུ་མི་རུང་སྟེ། ། ཨུ་པ་ལི་ཞོ་ནི་སྔ་དྲོ་བའོ། ། ཞོའི་ཁ་ཆུ་ནི་ཕྱི་དྲོ་བའོ། ། ཞེས་གསུངས་ཤིང་། ཧུ་ལུ་ཧུ་ལུ་ཡི་རང་དང་། ། ཀུན་སྤྱོད་སྣོད་དང་ལན་ཚྭ་དང་། །
ལམ་དང་སོར་གཉིས་དཀྲུགས་དང་གདིང་། ། གསེར་གྱི་རུང་བ་དག་དང་བཅུ། ། ཞེས་མི་རུང་བའི་གཞི་བཅུའི་ཡ་གྱལ་ཀྱང་ཡིན་པས་སོ། ། གསོག་འཇོག་བྱས་པ་ཟ་བའི་ལྟུང་བྱེད་འདི། གསོག་འཇོག་གི་ཉེས་པ་ཁེགས་ན་མི་འབྱུང་བས། སྔར་བཤད་པ་ལྟར་དུས་དྲན་སོགས་ལ་འབད། ལག་ཉ་སོགས་ཀྱི་ཉེས་པ་མི་འབྱུང་བའི་ཐབས་སུ་ཟན་གཅོད་པར་བྱེད་པའི་ཚུལ་ལ། བསམ་པ་བདག་ལྟུང་བ་དང་བཅས་ཏེ་གསོན་པ་བས་དེང་ཉིད་ཤི་བ་སླའོ་སྙམ་པ་དང་སྨོན་འཇུག་གི་སེམས་གཉིས་གསལ་བཏབ་ནས་སྦྱོར་བ་ཉིན་དང་པོར་ཟན་གཅོད་ཅིང་ཇ་ཡང་མི་བཏུང་། ཉིན་གཉིས་པ་ལ་ཟན་སྤར་གང་དང་ཇ་ཕོར་པ་གང་བཏུང་། ཉིན་གསུམ་པ་ལ་ཟན་སྤར་དོ་དང་ཇ་ཡང་ཕོར་པ་དོ་བཏུང་།
བཞི་པ་ལ་ཇི་ཙམ་གྱིས་ཆོག་པ་དེ་ཙམ་བཟའ་ཞིང་བཏུང་ངོ་། ། དེ་ཡང་ལྟོ་འདུན་གྱིས་མ་ཡིན་པར་ལུས་ཀྱི་སྲིན་བུ་གསོ་བ་ཆོས་དང་སྒྲུབ་པའི་རྟེན་འཚོ་བ་ལ་དམིགས་ནས་ལོངས་སྤྱད་པར་གསུངས་པས་བཏུང་བ་མ་བཅད་ན་ཟན་གཅོད་ཀྱི་གོ་མི་ཆོད་པ་མ་ཡིན། རྒྱ་ཇའི་བཏུང་བ་འདི་འདུལ་འཛིན་སྔ་མ་འགའ་ཞིག་ཐུན་ཚོན་དུ་རུང་བའི་སྨན་གྱི་ཁོངས་སུ་གཏོགས་པར་བཞེད་ཅིང་། ལུང་ལས་ཟན་བཅད་པར་གསུངས་ཀྱི་བཏུང་བ་བཅད་པར་མ་གསུངས། འདིས་གསོག་འཇོག་གི་ཉེས་པའང་ཁེགས་པས། དེས་ན་གསོག་འཇོག་གི་ཉེས་པ་འབྱུང་བའི་གཞི་ཐམས་ཅད་སྤང་དགོས་པས་ཇ་མི་བཏུང་བའི་གནད་དེ་ཡིན་པར་གསུངས། ཟན་གཅོད་བྱེད་པ་པོ་དགེ་ཚུལ་ཡིན་ན་བཏུང་བ་བཅད་མི་དགོས། དགེ་ཚུལ་གྱིས་ཟན་གཅོད་བྱེད་དགོས་པར་གཞུང་ནས་དངོས་སུ་མ་གསུངས་ཀྱང་དོན་གྱིས་ཐོབ་པས་རྒྱུན་དུ་དགུང་གཅོད་མི་ནུས་པ་རྣམས་ཀྱིས་ཟན་གཅོད་བྱས་ན་ལེགས། གཉིས་པ་དེའི་ཕན་ཡོན་ནི་ཤིང་ཐོག་སོགས་རུང་བ་མ་བྱས་པ་དང་། བྱིན་ལེན་མ་བྱས་པ་ཟ་བ་དང་།
ལ་ཕུག་སོགས་རྩ་བའི་རིགས་དབྱུང་ནས་འཚེད་པ་སོགས་བྱེད་པ་དང་། ཕྱི་དྲོ་ཟ་བ་རྣམས་ལ་ཉེས་པ་མེད་པར་གསུངས་སོ། ། འོན་ཀྱང་འདི་དག་ཟས་མེད་ཅིང་ཤིན་ཏུ་བཀྲེས་པའི་དུས་ལྟ་བུ་ལ་གནང་བ་ཡིན་གྱི་སྐབས་ཐམས་ཅད་དུ་མ་ཡིན་ནོ། ། བྱིན་ལེན་བྱེད་པའི་ཚུལ་ནི། བྱིན་ལེན་སྟོབ་པ་པོ་ཟས་དེ་གྱེན་དུ་འདེགས་ནུས་པའི་བསྙེན་པར་མ་རྫོགས་པ་ཞིག་གིས་མདུན་ཐད་དྲང་པོར་ཟས་དེ་བཟུང་ནས། རང་གི་ལག་པ་གཉིས་གན་རྐྱལ་དུ་བཀན། སེམས་ལག་པ་དང་འབྲེལ་བའི་ལྷུང་བཟེད་སོགས་ཀྱིས་འདི་ནི་སྦྱིན་པའོ། ། བདག་ནི་ལེན་པའོ་སྙམ་ནས་ལེན་པ་ཡིན། དམིགས་བསལ་བྱིན་ལེན་བྱས་པའི་ཟས་གཞན་མེད་ཅིང་། བྱིན་ལེན་སྟོབ་པ་པོའང་མེད་ན།
རང་དབང་བའི་ཟས་བླངས་ཏེ་སྒྲ་མི་སྙན་གྱི་དུས་སུ་བྱིན་གྱིས་བརླབས་ནས་ལོངས་སྤྱོད་པ་ཉེས་པ་མེད་དེ། ཞུ་བར། བྱང་གི་སྒྲ་མི་སྙན་པའི་དུས་སུ་བྱིན་གྱིས་བརླབས་ན་ལྟུང་བ་མེད་དོ། ། ཞེས་གསུངས་སོ། ། དེའི་རྒྱུ་མཚན་ཡང་ཡུལ་དེར་ལོངས་སྤྱོད་ལ་ང་ཁྱོད་པ་དང་། དགེ་སྡིག་གི་བྱེད་པོ་སེམས་ཡིན་པའི་གནད་ཀྱིས་སོ། ། བྱིན་ལེན་འཇིག་པའི་རྒྱུ་ནི། འཕྲོག་དང་འདྲིལ་དང་རེག་པ་དང་། ། བསྔོས་དང་དགེ་སློང་མིན་གྱུར་དང་། ། ངོ་བོ་གྱུར་དང་སྐྱེ་བ་གྱུར། །
དོར་བ་ཡིས་ནི་བྱིན་ལེན་འཇིག ། ཅེས་པ་ལྟར་རོ། ། ལྔ་པ་ནི། སྲོག་ཆགས་དང་བཅས་ཉལ་སར་འདུག ། འགྲེང་དང་གཅེར་བུ་དམག་དང་ནི། ། ཞག་གཉིས་བཤམས་དཀྲུག་འགྲོ་བ་དང་། ། བརྡེག་དང་གཟས་དང་གནས་ངན་ལེན། ། ཅེས་སོ། ། དྲུག་པ་ནི། བདེ་དང་མེ་དང་འདུན་པ་དང་། །
བསྙེན་པར་མ་རྫོགས་ཆོས་གཏམ་སྨྲ། ། དགེ་ཚུལ་ཁ་དོག་མ་བསྒྱུར་དང་། ། རིན་པོ་ཆེ་དང་ཚ་བའི་དུས། ། ཞེས་སོ། ། ནུབ་ལྷག་ཉལ་གྱི་ཉེས་པ་འགོག་པ་ལ་རང་དང་བསྙེན་པར་མ་རྫོགས་པ་གཉིས་ཀྱི་བར་དུ་ཁྲུ་ཕྱེད་དང་དགུའམ་གནས་ཁང་སྤྱོད་ལམ་བཞི་ཤོང་བའི་ཚད་ཙམ་གྱིས་བར་ཆོད་ན། ཉེས་པ་མི་འབྱུང་བར་གསུངས། རྐྱེན་དབང་གིས་ལྷན་ཅིག་ཉལ་དགོས་པ་བྱུང་ན་སྐ་རགས་དང་ཐག་པས་སམ་ས་ལ་རི་མོ་བྲིས་ཏེ་བར་བཅད་ན་ནུབ་ལྷག་གི་ཉེས་པ་ཐུབ་པར་སྔོན་གྱི་འདུལ་འཛིན་འགའ་ཞིག་བཞེད་ཅེས་ཐོས་ནའང་། འདི་གནས་བརྟན་པ་དང་མང་བཀུར་སྡེ་པ་གཉིས་ཀྱི་ལུགས་ཡིན་པས་སྡེ་པ་ཐ་དད་ཡིན་པའི་ཕྱིར་ཉེས་པ་ཁེགས་མི་ཁེགས་ཁ་ཚོན་ཆོད་དཀའ་མོད། འོན་ཀྱང་བསླབ་བྱ་ཡལ་བར་བོར་བ་དང་ནི་གཏན་མི་མཚུངས་ཏེ་ཁྱད་གསོད་མ་བྱས་པའི་ཕྱིར་རོ། ། དེས་ན་རྐྱེན་དེ་ལྟ་བུའི་ཚེ་སྐ་རགས་སོགས་ཀྱིས་བར་གཅོད་པ་དེ་ལེགས་པར་སེམས་སོ། །
ཁ་མ་བསྒྱུར་བའི་གོས་གྱོན་པའི་ལྟུང་བྱེད་འདི། གོས་ཁྲུ་གང་བ་ཡན་ཆད་ཅི་ཡང་རུང་བ་ཚོན་གྱིས་ཁ་བསྒྱུར་བའི་གོས་གཞན་གྱིས་གཡོགས་མ་མེད་པར་གྱོན་ན་ཐ་ན་ལྷུང་བཟེད་ཀྱི་ཁ་གཡོགས་ཙམ་ལ་ཁ་མ་བསྒྱུར་བའི་གོས་ལོངས་སྤྱོད་ནའང་ལྟུང་བ་འདི་འབྱུང་བ་ཡིན། འདིའི་བཅས་པ་མཛད་པའི་རྒྱུ་མཚན་ཁྱིམ་པ་དང་རྟགས་འདྲེ་བ། བྱ་བ་མ་ཡིན་པར་བྱེད་པ། གཞན་མ་དད་པར་གྱུར་པ་རྣམས་ཡིན་པས་དགག་བྱ་རྫོགས་མི་རྫོགས་དཔྱད་ནས་རང་གི་ཇི་ནུས་ཀྱིས་སྤང་བླང་བྱེད་པ་དང་། སྟོན་པ་སྙིང་རྗེ་ཆེ་བ་ཡིན་པས་དུས་དྲན་བརྟེན་པ་གལ་ཆེ། རིན་པོ་ཆེ་ལ་རེག་པའི་ལྟུང་བྱེད་ནི་ནོར་བུ་ལ་སོགས་པའི་རིན་པོ་ཆེ་དངོས་དང་དེར་སྨོས་པ་དུང་ལ་སོགས་པའི་རོལ་མོ་དང་། རལ་གྲི་སོགས་མཚོན་ཆ་ལའང་རེག་ན་ལྟུང་བ་དེར་འགྱུར་བས་འདི་འབྱུང་ཉེ་བས་བག་ཡོད་མཛད་འཚལ། གལ་ཏེ་རེག་དགོས་པའི་རྐྱེན་བྱུང་ན་དཀོན་མཆོག་མཆོད་པ་དང་། ཡོ་བྱད་ཆུད་ཟ་བ་སྐྱོབ་པའི་བསམ་པ་དང་མ་འབྲལ་བ་ཞིག་དགོས་སོ། །
བདུན་པ་ནི། དུད་འགྲོ་འགྱོད་པ་སོར་མོ་དང་། ། རྩེ་དང་ལྷན་ཅིག་སྡངས་བྱེད་དང་། ། སྦེད་དང་གདེང་མེད་གཞི་མེད་དང་། ། སྐྱེས་པ་མེད་པར་ལམ་འགྲོ་བའོ། ། ཞེས་སོ། ། བུད་མེད་དང་ལྷན་ཅིག་ཉལ་བའི་ལྟུང་བྱེད་ནི། བུད་མེད་བདག་པོས་སྲུང་བའམ། ། རང་ལ་ཁྲིམས་གྲོགས་གཞན་ཡོད་ན་ལྟུང་བ་འདི་མི་འབྱུང་ཡང་། ནུབ་གཉིས་ལས་ལྷག་པར་ཉལ་ན་ནུབ་ལྷག་གི་ལྟུང་བ་འབྱུང་ཞིང་།
དེ་ཁྱོ་ཤུགས་ལྟ་བུ་ཡིན་ན་ཉལ་ཤོམ་གྱི་ཁྱིམ་ན་འདུག་པའི་ལྟུང་བའང་འབྱུང་ཉེའོ། ། བརྒྱད་པ་ནི། རྐུ་དང་ཉི་ཤུ་མ་ལོན་དང་། ། རྐོ་དང་མགྲོན་དང་བསླབ་པ་དང་། ། འཐབ་དང་མི་སྨྲ་འགྲོ་བ་དང་། ། མི་གུས་ཆང་འཐུང་དུས་མིན་པའོ། ། ཞེས་སོ། ། དགུ་པ་ནི། ཟས་བཅས་སྐྱ་རེངས་ད་གདོད་དང་། ། ཁབ་རལ་དང་ནི་ཁྲི་རྐང་དང་། །
བརྡལ་དང་གདིང་དང་གཡན་པ་དང་། ། རས་ཆེན་བདེ་གཤེགས་ཆོས་གོས་སོ། ། ཞེས་སོ། ། བཞི་པ་སོར་བཤགས་ཀྱི་སྡེ་ནི། གྲོང་དང་ཁྱིམ་གཞན་ཉིད་དང་ནི། ། བསླབ་པ་རྣམས་དང་དགོན་པ་ནི། ། སངས་རྒྱས་ཕན་པར་མཛད་པ་ཡིས། ། སོ་སོར་བཤགས་པར་བྱ་བར་གསུངས། ། ཞེས་སོ། ། ལྔ་པ་ཉེས་བྱས་ཀྱི་སྡེ་ནི།
ཤམ་ཐབས་ལ་ནི་རྣམ་པ་བདུན། ། སྟོད་གཡོགས་ལ་ཡང་རྣམ་གསུམ་དང་། ཤིན་ཏུ་བསྡམས་ལ་སོགས་པ་ལྔ། ། མགོ་གཡོགས་ལ་སོགས་རྣམ་པ་ལྔ། ། མཆོངས་ལ་སོགས་པ་རྣམ་ལྔ་དང་། ། ལུས་ལ་སོགས་པ་རྣམ་པ་ལྔ། ། འདུག་པར་བྱ་བ་དགུ་དག་དང་། ། བྱིན་ལེན་བྱ་བ་བརྒྱད་རྣམས་སོ། ། ཟས་ལ་ལེགས་པར་བྱ་བ་དྲུག ། ཙུག་ཙུག་ལ་སོགས་རྣམ་པལྔ། །
འབྲུ་ནས་ཐ་དད་བྱེད་པ་ལྔ། ། ལག་པ་ལྡག་ལ་སོགས་པ་ལྔ། ། འཕྱ་ལ་སོགས་པ་རྣམ་པ་བཞི། ། ལྷུང་བཟེད་ལ་ཡང་རྣམ་པ་བཅུ། ། འགྲེང་བར་བྱེད་ལ་སོགས་པ་ལྔ། ། མགོ་གཡོགས་ལ་སོགས་རྣམ་པ་ལྔ། ། དོ་ཀེར་ཅན་ལ་སོགས་པ་ལྔ། ། གླང་ཆེན་ལ་སོགས་ཞོན་པ་ལྔ། ། ལག་ན་འཁར་བ་ལ་སོགས་དྲུག ། ན་བ་རྣམ་པ་བཞི་རྣམས་སོ། །
ཞེས་པ་ལྟར་རོ། ། ལྔ་པ་བསླབ་པ་ཡོངས་སུ་སྦྱོང་བའི་སྒོ་ནས་བསྲུང་བ་ལ་གསུམ། གསོ་སྦྱོང་། དབྱར་གནས། དགག་དབྱེའོ། ། དང་པོ་ལ། སྒྲ་དོན་དབྱེ་བ་ཕན་ཡོན་གསུམ། ། དང་པོ་ནི། གཉེན་པོ་བསླབ་པ་གསོ་ཞིང་སྤང་བྱ་སྡིག་པ་སྦྱོང་བས་ན་གསོ་སྦྱོང་ཞེས་བྱའོ། ། གཉིས་པ་ལ་གཉིས་ཀྱི་དང་པོ་ཞི་གནས་ཀྱི་གསོ་སྦྱོང་ནི།
ལས་སྒྲིབ་སྦྱོང་བའི་ཆེད་དུ། གཞི་ཚུལ་ཁྲིམས་རྣམ་དག་ལ་བརྟེན་ནས་སྡེ་སྣོད་ལ་ཐོས་བསམ་བྱས་ཏེ། དེའི་དོན་བསྒོམ་པའི་ཉམས་ལེན་ཏེ། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་སོ། ། གཉིས་པ་མཐུན་པའི་གསོ་སྦྱོང་ལ་ལྔ་སྟེ། དེའང་ཚེ་འདིའི་ཟག་པ་འཕེལ་བའི་རྐྱེན་ལ། ལྟུང་བ་གནོད་པ་རྩོད་པ་བཀྲ་མི་ཤེས་པ་བཞི་ལས། དང་པོའི་གཉེན་པོ་དུས་ཀྱི་སྒོ་ནས་བཅུ་བཞི་དང་བཅོ་ལྔ་པ་གཉིས་གསུངས་ཏེ།
དེའང་ཧོར་ཟླ་དང་པོ་གསུམ་པ་ལྔ་པ་བདུན་པ་དགུ་པ་བཅུ་གཅིག་པ་རྣམས་ཀྱི་མར་ངོ་ལ་བཅུ་བཞི་པ་དང་། དུས་གཞན་བཅོ་བརྒྱད་པོ་རྣམས་ལ་བཅོ་ལྔ་པ་བྱ་བ་ཡིན་ནོ། ། ཕྱི་མ་གསུམ་གྱི་གཉེན་པོར་རིམ་བཞིན་གནོད་པ་བཟློག་པ། རྩོད་པ་བསྡུམ་པ། བཀྲ་ཤིས་པའི་གསོ་སྦྱོང་རྣམས་དབྱེ་བར་མཛད་དོ། ། འདིར་སྐབས་སུ་མཁོ་བ་འདུན་དག་འབུལ་ཚུལ་དང་། གསོ་སྦྱོང་བྱིན་རླབས་ཀྱི་སྔགས་འདིར་བྲི་ན། དེ་ཡང་འདུན་དག་གཉིས་གཅིག་ཆར་འབུལ་བའི་སྔགས་ནི། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ལ།
བདག་དགེ་སློང་མིང་འདི་ཞེས་བགྱི་བའི་གསོ་སྦྱོང་ཡང་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་བགྱི་བ་བར་ཆད་ཀྱི་ཆོས་རྣམས་ཀྱིས་དག་གོ་ཞེས་བདག་མཆིའོ། ། དགེ་འདུན་ཆོས་བཞིན་དུ་མཛད་པ་ལ་འདུན་པ་འབུལ་ལོ། ། བདག་གསོ་སྦྱོང་ཡང་ཡོངས་སུ་དག་གོ ། འདུན་པ་དང་ཡོངས་སུ་དག་པ་ཡང་བརྗོད་དོ། ། བརྗོད་པ་ཡང་རིག་པར་བགྱིད་དོ་ཞེས་ལན་གསུམ་བརྗོད། དེ་ཡང་འདུན་པ་འབུལ་བ་ནི་ལས་ལ་འདུན་པ་འགྲུབ་པའི་ཕྱིར་དང་། ཡོངས་དག་འབུལ་བ་ནི་བདག་ཉིད་ཀྱི་གསོ་སྦྱོང་ཉམས་སུ་མྱོང་བའི་ཆེད་ཡིན་པར་གསུངས། གསོ་སྦྱོང་བྱིན་གྱིས་རླབས་པ་ནི། གསོ་སྦྱོང་གི་ཚེ་རང་ལས་གཞན་མེད་ན་འདུག་ལ།
ལྷ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ལ། བདག་མིང་འདི་ཞེས་བགྱི་བའི་གསོ་སྦྱོང་ཡང་བཅོ་ལྔ་པ་ལགས་ཏེ། བདག་མིང་འདི་ཞེས་བགྱི་བ་བར་ཆད་ཀྱི་ཆོས་རྣམས་ཀྱིས་ཡོངས་སུ་དག་གོ ། ཞེས་བདག་མཆི་ན་བདག་ཡོངས་སུ་དག་པར་ལྷ་རྣམས་ཀྱིས་གཟུང་དུ་གསོལ། བདག་མིང་འདི་ཞེས་བགྱི་བའི་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་བྱ་བའི་ཕྱིར། དེང་གསོ་སྦྱོང་བྱིན་གྱིས་བརླབ་བོ། ། གང་གི་ཚེ་དགེ་འདུན་གྱི་ཚོགས་པ་རྙེད་པ་དེའི་ཚེ་དགེ་འདུན་དང་ལྷན་ཅིག་གསོ་སྦྱོང་རྒྱ་ཆེར་ཉམས་སུ་མྱོང་བར་བྱ་ཞིང་། སོ་སོར་ཐར་པའི་མདོ་འདོན་པའང་གདོན་པར་བགྱིའོ། ། ལན་གསུམ་བརྗོད་ཅིང་བསམ་མོ། །
གྲོགས་དགེ་སློང་གཞན་ཡོད་ན་དེའི་མདུན་དུ་བྱིན་གྱིས་བརླབས། དགེ་ཚུལ་ཡིན་ན་གཞན་འདྲ་བ་ལ་དགེ་འདུན་གྱི་ཚོགས་པ་དེའི་ཚེ་དགེ་འདུན་དང་ལྷན་ཅིག་གསོ་སྦྱོང་ཉམས་སུ་མྱོང་བར་བྱ་ཞིང་བགྱིའོ་ཞེས་བརྗོད། དགེ་ཚུལ་གྱི་གསོ་སྦྱོང་བྱིན་རླབས་བྱེད་པ་འདི་ངེས་པར་དགོས་ཏེ། གསོ་སྦྱོང་མ་བྱས་ན་ཉེས་བྱས་འབྱུང་བར་འོད་ལྡན་ལས། དགག་དབྱེ་ལས་ཉམས་པ་ནི་སྡོམ་པ་ཉམས་པའི་ཕྱོགས་དང་མཐུན་པ་ཡིན་ཞིང་དེ་བཞིན་དུ་གསོ་སྦྱོང་ལས་ཉམས་པའང་ཡིན་ནོ་ཞེས་གསུངས་ལ། གསོ་སྦྱོང་བྱིན་གྱིས་བརླབས་ན་ཉེས་པ་མི་འབྱུང་བའི་ཕྱིར། གསོ་སྦྱོང་བྱིན་རླབས་བྱེད་པའི་ཐོག་མར་ཕྱིར་བཅོས་རེ་མཛད་ན་ལེགས་པར་སེམས། གསོ་སྦྱོང་བྱིན་རླབས་ཙམ་ཡང་མ་གྲུབ་ན། སྡིག་པ་ཅི་ཡང་མི་བྱ་ཞིང་། ། ཞེས་སོགས་ཚིགས་བཅད་གཉིས་ཙམ་བརྗོད་པས་ཀྱང་གསོ་སྦྱོང་གི་གོ་ཆོད་པར་མཁས་པ་ཕལ་ཆེར་བཞེད་དོ། །
གསུམ་པ་ནི་བསླབ་གསུམ་གོང་འཕེལ་དུ་བྱེད་པའི་སྒོ་ནས་གནས་སྐབས་མངོན་མཐོ་དང་མཐར་ཐུག་ངེས་ལེགས་ཐོབ་པ་དང་། ཁྱད་པར་དུ་སྟོན་པའི་བཅས་པ་དང་མཐུན་ཞིང་། ས་ཕྱོགས་བཀྲ་ཤིས་པ་དང་། ཡུལ་དེ་ན་གནས་པའི་སྐྱེ་བོ་མང་པོ་ལ་ཕན་པ་རྒྱ་ཆེན་པོ་འབྱུང་བར་གསུངས་སོ། ། གཉིས་པ་དབྱར་གནས་པ་ལ་དགོས་པ་ནི། ཐོས་བསམ་བསྒོམ་གསུམ་འཕེལ་བ། གཙུག་ལག་ཁང་རལ་གྲུམ་བཅོས་པ། རང་གཞན་གྱི་ལུས་སྲོག་ལ་གནོད་པ་དང་། གཞན་གྱིས་ཁ་ཟེར་བ་དང་། དོན་དང་བྱ་བ་མང་བ་རྣམས་སྤང་བ་དང་།
སྟོན་པའི་བཅས་པ་དང་མཐུན་པ་སྟེ། མདོར་ན་འདི་ལ་བརྟེན་ནས་གནས་སྐབས་དང་མཐར་ཐུག་གི་དོན་རྣམས་འགྲུབ་པའི་ཆེད་དུའོ། ། གསུམ་པ་དགག་དབྱེ་ལའང་དགོས་པ་ནི། ཚུལ་ཁྲིམས་རྣམ་པར་དག་པའི་ཆེད་དུ། ལྟུང་བ་གླེང་དྲན་ལ་བརྟེན་ནས་ལྟུང་བ་ལ་བཤགས་སྡོམ་བྱེད་པ་དང་། ཆོས་རྣམ་པར་དག་པའི་ཆེད་དུ་ལྟུང་བའི་ངོ་བོ་འབེལ་གཏམ་གྱི་སྒོ་ནས་གཏན་ལ་འབེབས་པའི་ཕྱིར། བྱེ་བྲག་རྫས་ཀྱི་དགག་དབྱེའི་དགོས་པ་ནི་རྙེད་པའི་སྒོ་དབྱེ་བའི་ཆེད་དུ་སྟེ། དགག་དབྱེ་བྱས་པའི་དགེ་འདུན་ནི་བསོད་ནམས་ཀྱི་ཞིང་ཁྱད་པར་ཅན་ཡིན་པས་སོ། ། གཞི་གསུམ་དེ་དག་ཇི་ལྟར་བྱ་བའི་ཚུལ་ནི་ཞིབ་པར་ཆོ་གར་རྟོགས་པར་བྱའོ། ། དྲུག་པ་བདེ་བར་གནས་པའི་རྐྱེན་བརྟེན་པའི་སྒོ་ནས་བསྲུང་བ་ལ་གསུམ།
གོས་མཐའ་གཉིས་སུ་མ་ལྷུང་བ། སྨན་མཐའ་གཉིས་སུ་མ་ལྷུང་བ། གནས་མལ་མཐའ་གཉིས་སུ་མ་ལྷུང་བའོ། ། དང་པོ་ལ་བག་ཡངས་དང་འབྲེལ་བ་སྲ་བརྐྱང་། དམིགས་བསལ་དང་འབྲེལ་བ་ཀོ་ལྤགས། གོས་གཞི་དངོས་དང་གསུམ་ལས། ཕྱི་མ་ཅུང་ཟད་བཤད་ན་ལྔ་སྟེ། རུང་བ་དང་མི་རུང་བའི་དབྱེ་བ། རྒྱུ་རུང་བ་ལས་བཟོ་ཚུལ། ཡོ་བྱད་གསུམ་གྱི་དབྱེ་བ་བྱིན་རླབས་དང་བཅས་པ།
བྱིན་རླབས་འཇིག་པའི་རྒྱུ། མཐའ་གཉིས་སྤང་བར་གདམས་པའོ། ། དང་པོ་ནི། རྒྱུ་མི་རུང་བ་བ་ལང་དང་མ་ཧེ་དང་རི་དྭགས་ཀྱི་བལ་སོགས་ཀྱིས་བྱས་པ་དང་དབྱིབས་དང་། ཚད་མི་རུང་བ་རྣམས་སོ། ། རྒྱུ་རུང་བ་ནི། བལ་གོས་ཤ་ན་ཉི་འོག་དང་། ། རས་གོས་དང་ནི་ཟར་མ་དང་། ། ཀོ་ཏམ་པ་དང་དུ་གུ་ལ། ། ཆོས་གོས་རྒྱུ་ནི་རྣམ་པ་བདུན། །
ཞེས་པ་ལྟར་རོ། ། གཉིས་པ་ནི། རུང་བའི་གོས་རྙེད་པ་དེའང་། རྒྱ་སྐྱེགས་ལེབ་རྒན་རྩི་དང་བཙོད། ། སྨན་ཤིང་རྩི་དང་མཐིང་ཤུན་མཚལ། ། སིནྡྷུ་ར་དང་གུར་གུམ་སྟེ། ། འདི་ནི་ཚོན་ཆེན་བརྒྱད་དུ་འདོད། ། ཅེས་པ་དེ་དག་མ་ཡིན་པར། (Eསྔོན་པོ་བཙག་དང་ངུར་སྨྲིག་རྩི)། ། འདི་དག་(Dརུང་བའི་ཚོན་གསུམ་)སྟེ། །
ཞེས་པ་དེ་དག་གིས་ཁ་བསྒྱུར་བའོ། ། འོན་ཀྱང་བོད་འདིར་སྔོན་པོ་ཁྱིམ་པའི་གོས་ཡིན་པས། འདུལ་བ་ཡུལ་དུས་དང་བསྟུན་ཟེར་བ་ལྟར་འདུལ་འཛིན་སྔ་མ་རྣམས་དེའི་ཚབ་ཏུ་བཙོད་ཀྱིས་ཁ་བསྒྱུར་བའི་གོས་བསྟེན་པར་མཛད་པ་ཡིན་པར་གསུངས། དེ་ལྟར་ཁ་བསྒྱུར་ནས་སྣམ་སྦྱར་ལ་ངེས་པར་དྲས་དྲུབ་དགོས། གཞན་རྣམས་ལ་དྲས་དྲུབ་དགོས་པའི་ངེས་པ་མེད་དེ། རྣམ་སྦྱར་ངེས་པར་དྲས་ཏེ་བཅང་། ། གཞན་ནི་མ་ངེས་གང་གི་ཕྱིར། ། འདོད་ཆུང་རང་གི་ཆོས་གོས་ཀྱི། ། ལས་ཀྱིས་སྐྱོ་བ་འཕེལ་ཕྱིར་ཏེ། ། ཞེས་གསུངས་སོ། །
སྣམ་སྦྱར་ལ་སྣམ་ཕྲན་དང་གླེགས་བུའི་གྲངས་ཀྱི་དབྱེ་བས། སྣམ་ཕྲན་དགུ་པ་ནས་ཉེར་ལྔའི་བར་དགུ་འབྱུང་བའི། དང་པོ་གསུམ་གླེགས་བུ་ཕྱེད་དང་གསུམ་པ། འབྲིང་གསུམ་ཕྱེད་དང་བཞི་པ། རབ་གསུམ་ཕྱེད་དང་ལྔ་པ་ཡིན་ལ། དེ་ཡང་ཉེར་ལྔ་པ་ལ་དཔེར་མཚོན་ན། དབུས་སུ་སྣམ་ཕྲན་གཅིག་ལ་གླེགས་བུ་ཕྱེད་པ་འོག་ཏུ་འབྱུང་བའི་བཅད་ཁ་ཐུར་བསྟན། གཡས་སུ་དེའི་འགྲམ་ནས་སྣམ་ཕྲན་བཅུ་གཉིས་ཀྱི་གླེགས་བུ་ཕྱེད་པ་སྣམ་ཕྲན་གོང་འོག་ཏུ་རེས་མོས་ཀྱི་བསྟན་པའི་ཕྱོགས་སུ་བཅད་ཁ་འགྲོ་བའམ། ཡང་ན་གླེགས་བུའི་འགྲོས་དེ་བཞིན་ལ་བཅད་ཁ་རྣམས་ཐུར་བསྟན་ཁོ་ན་བྱས་ཀྱང་ཆོག་གསུངས། སྣམ་ཕྲན་དང་གླེགས་བུ་ཐམས་ཅད་བྱ་སྤུ་ནོན་གྱི་ཚུལ་དུ་སྦྱར་ཞིང་།
གཡོ་ཕྱོགས་ཀྱི་སྣམ་ཕྲན་རྣམས་ཀྱང་དེ་བཞིན་དུ་བྱས་ལ། མཐར་ཇི་ལྟར་རིགས་པའི་ལྕགས་རིས་བསྐོར་རོ། ། དེ་ཡང་ཆེ་ཚད་དཔངས་སུ་ཁྲུ་གསུམ་དང་སྲིད་དུ་ཁྲུ་ལྔ་དང་། ཆུང་ཚད་དེ་བས་ཁྲུ་ཕྱེད་ཕྱེད་ཕྲི་བ་འབྲིང་དེའི་བར་རོ། ། བླ་གོས་ནི་སྣམ་ཕྲན་བདུན་པ་གླེགས་བུ་ཕྱེད་དང་གསུམ་པ་ཚད་སྣམ་སྦྱར་དང་མཉམ་མོ། ། མཐང་གོས་སྣམ་ཕྲན་ལྔ་པ་གླེགས་བུ་ཕྱེད་དང་གཉིས་པ། ཆེ་ཚད་དཔངས་སུ་ཁྲུ་དོ་པ། སྲིད་ཁ་ལྔ་པ་ཡིན་ཀྱང་དེ་ལྟར་བྱས་ན་གཡས་གཡོན་དུ་ཆགས་བསྡུ་རྒྱུ་མེད་པས་རལ་ཁ་དཔུང་ཚད་ཡུལ་དུས་དང་འཚམས་པར་ལྷན་ཆོག་གསུངས། འདི་རྣམས་ཀྱི་ཚལ་བུའི་ཚད་སོར་བཞིའམ་གཉིས་དང་ཕྱེད་དང་གསུམ་ཡང་རུང་ངོ་། ། གདིང་བ་གླེགས་བུ་ཕྱེད་དང་གཉིས་པ་མཐའ་ལྕགས་རིས་བསྐོར་ལ་ཞེང་དུ་ཁྲུ་དོ་སོར་དྲུག
སྲིད་དུ་ཁྲུ་གསུམ་མོ་འདི་རྡུལ་ཁྲུས་གཞལ་དགོས་པར་གསུངས། གསུམ་པ་ལ་གསུམ་གྱི་དང་པོ་འཚོ་བའི་ཡོ་བྱད་བཅུ་གསུམ་ནི། ས་གི་ལྷས། ཆོས་གོས་དྲས་པ་གསུམ་དང་ནི། ། རྡུལ་གཟན་ཤམ་ཐབས་གཉིས་གཉིས་དང་། ། གཡན་པ་དགབ་དང་གདིང་བ་དང་། ། རས་ཆེན་དང་ནི་སྐྲ་བཟེད་དང་། ། གདོང་དང་ལག་པ་ཕྱི་བ་སྟེ། ། འདི་དག་བཅུ་གསུམ་དབྱེ་བར་འདོད། ། ཅེས་པ་ལྟར་རོ། །
དེ་དག་བྱིན་གྱིས་བརླབས་པ་ལ་སྦྱོར་དངོས་རྗེས་གསུམ་གྱི་དང་པོ་ནི། ཡུལ་རྟེན་གཉིས་ཀས་མཆིལ་ལྷམ་ཕུད་ཅིང་ཡུལ་རྒན་ན་ཕྱག་དང་གཞོན་ན་ཕྱག་ཤད་བྱ། རང་ཉིད་ཀྱིས་ལུས་འདུད་པ་དང་བཅས་ཏེ། དགེ་སློང་འདུལ་བ་འཛིན་པ་ཆེན་པོ་འཚོ་བའི་ཡོ་བྱད་བྱིན་གྱིས་རློབ་པའི་ཆོ་ག་ལ་ཐུགས་གཏད་པར་ཞུ་ཞེས་དང་། གཞན་རྣམས་ལ་མཁོ་བའི་ཡོ་བྱད་ཅེས་སོགས་ཁ་བསྒྱུར། ཡུལ་གྱིས་ཆོས་བཞིན་འདུལ་བ་བཞིན་མཛད་པར་ཞུ་ཞེས་བརྗོད། གཉིས་ཀ་འགྲེངས་ཏེ་སྣམ་སྦྱར་སོགས་ཕྱི་ནང་མ་ལོག་པར་བཞི་བལྟབ་བྱས་པའི་སྣེ་གཅིག་ཡུལ་གྱི་ཕྲག་པ་གཡོན་པར་བཀལ་གཅིག་གཉིས་ཀའི་ཐལ་མོའི་བར་དུ་བཟུང་ནས། གཉིས་པ་ནི། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཆོས་གོས་སྣམ་སྦྱར་དུ་བྱིན་གྱིས་བརླབ་བོ་ཞེས་ལན་གསུམ་བརྗོད་ཅིང་ཐབས་ལེགས་བྱ།
བླ་གོས་སོགས་ལ་མིང་བརྗེ་བ་མ་གཏོགས་འདྲའོ། ། གསུམ་པ་ནི། ཕྱག་བྱས་ཏེ་དགེ་སློང་འདུལ་བ་འཛིན་པ་ཆེན་པོ་འཚོ་བའི་ཡོ་བྱད་བྱིན་གྱིས་རློབ་པའི་ཆོ་ག་ལ་ཐུགས་གཏད་པ་བཀའ་དྲིན་ཆེ་ཞེས་དང་། ཡུལ་གྱིས་ཆོས་བཞིན་འདུལ་བ་བཞིན་མཛད་པ་ལ་རྗེས་སུ་ཡི་རང་ངོ་ཞེས་བརྗོད། མགོར་སྙན་གསན་ཞུ་བ་གནང་བ་སྦྱིན་པ་དང་མཇུག་ཏུ་བཀའ་དྲིན་བརྗོད་ཅིང་ཡི་རང་བྱ་བ་འདི་རྣམས་མཁོ་ཡོ་སོགས་ཡོ་བྱད་གཞན་དང་། སྨན་བྱིན་རླབས་དང་། ཕྱིར་བཅོས་སོགས་ལའང་སྐབས་དང་སྦྱར་ནས་བརྗོད་ཤེས་པར་བྱའོ། ། འདིའི་སྦྱོར་བ་དང་རྗེས་ཀྱི་ཚུལ་འོག་མ་རྣམས་ཀྱི་སྐབས་སུ་དྲན་པར་བྱའོ། ། སྣམ་སྦྱར་དངོས་མེད་པར་རྒྱུ་བྱིན་རླབས་བྱེད་དགོས་ན། དེར་རས་སོགས་ཁྲུ་གང་བ་ཡན་ཆད་ཁ་བསྒྱུར་བ་ཞིག་སྔར་ལྟར་བཟུང་།
དགོངས་གསོལ་དང་བཅས་ཏེ། བདག་མིང་འདི་ཞེས་བགྱི་བའི་ཆོས་གོས་འདི་སྣམ་སྦྱར་དུ་བྱིན་གྱིས་བརླབ་བོ་འཚལ་ན་སྣམ་ཕྲན་དགུ་པ་ལ་སོགས་པ་བགྱིས་ཏེ། གླེགས་བུ་ཕྱེད་དང་གསུམ་པ་ལ་སོགས་པ་བགྱིའོ། ། བར་ཆད་མ་བྱུང་ན་བཀྲུའོ་བཅང་ངོ་དྲ་བོ་སྡེ་བོ་བཟུང་གདབ་བོ་དྲུབ་བོ་ཁ་བསྒྱུར་རོ་ཡང་ན་འདི་ལ་ལྷན་ཐབས་གླན་ནོ་རྐྱེན་ཇི་ལྟ་བ་བཞིན་དུ་བགྱིས་ཏེ་ཆོས་གོས་འདི་ནི་རུང་བ་སྤྱད་པར་འོས་པའོ་ཞེས་ལན་གསུམ་བརྗོད། ཐབས་ལེགས་བྱ། དེ་བཞིན་དུ་བླ་གོས་ལ་སྣམ་ཕྲན་བདུན་པ་བགྱིས་ཏེ་གླེགས་བུ་ཕྱེད་དང་གསུམ་པ་བགྱིའོ་ཞེས་དང་། མཐང་གོས་ལ་སྣམ་ཕྲན་ལྔ་པ་གླེགས་བུ་ཕྱེད་དང་གཉིས་པ་ཞེས་འདོན་པ་བསྒྱུར་ནས་བརྗོད། འཚོ་ཡོ་ཕྲན་ཚེགས་ཞྭ་སྐ་རགས་སྨན་ཕོར་མཆིལ་ལྷམ་ལྷུང་བཟེད་ཀྱི་སྣོད་ལ་སོགས་པའོ། ། དེའི་བྱིན་རླབས་ནི་གཞན་སྔར་བཞིན་ལ། གོས་འདི་ཞྭར་བྱིན་གྱིས་བརླབ་བོ་ཞེས་དང་སྐ་རགས་དང་མཆིལ་ལྷམ་གཉིས་ལ་རིགས་འགྲེའོ། །
ཡོ་བྱད་འདི་སྨན་ཕོར་དུ་སོགས་དེ་ཡང་ཀུན་སློང་རང་གི་ཡིན་པའི་འདུ་ཤེས་ཀྱིས་འཆང་། གལ་ཏེ་རྐྱེན་དག་གིས་ཆོས་གོས་གསུམ་དང་བྲལ་ན་འབྲལ་སྤང་མི་འབྱུང་བའི་ཐབས་སུ་རང་གི་ཆོས་གོས་དེའི་བྱིན་རླབས་ཕྱུང་ནས། གོས་གཞན་ལ་བྱིན་རླབས་བྱེད་པ་ཡིན་ལ། དེ་ཡང་ཆུང་ངུ་ཁྲུ་གང་བ་ལྟ་བུ་ལ་བྱིན་རླབས་མི་ཆགས་པར་གསུངས། བྱིན་རླབས་ཕྱུང་ཚུལ་རང་གི་ཆོས་གོས་དེ་མདུན་དུ་ཡོད་པར་བསམ་ལ། དགོངས་གསོལ་དང་བཅས་ཏེ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཆོས་གོས་སྣམ་སྦྱར་དུ་བྱིན་གྱིས་བརླབས་པ་ལས་རྐྱེན་དེ་ལྟ་བས་ན་དངོས་པོ་དེ་སླར་དབྱུང་བར་བགྱིའོ། ། ལན་གསུམ་བརྗོད། དེ་ནས་གོས་གཞན་ཞིག་ལ་བྱིན་རླབས་བྱེད་དགོས་པར་དེ་རྒྱུ་དང་ཁ་དོག་གིས་མི་རུང་བ་ཡིན་ན་དངོས་དང་རྒྱུའི་བྱིན་རླབས་མི་རུང་ཞིང་། རྐྱེན་དབང་གིས་བྱིན་རླབས་དགོས་པས་དེའི་སྔགས་ནི་གཞན་འདྲ་བ་ལ་མིང་འདི་ཞེས་བགྱི་བས་གོས་འདི་སྣམ་སྦྱར་དུ་བྱིན་གྱིས་བརླབ་བོ་ཞེས་བརྗོད།
གཞན་གཉིས་ལའང་དེས་རིགས་འགྲེའོ། ། གཉིས་པ་ལྷག་པའི་ཡོ་བྱད་ནི། མཁན་སློབ་སོགས་དགེ་སློང་གཞན་ལ་ཡིད་གཏད་དེ་འཆང་དུ་རུང་བ་སྣམ་སྦྱར་སོགས་དང་། དེ་དག་གི་རྒྱུར་བསྔོས་པའི་རིན་ཆེན་དང་རས་ཡུག་སོགས་ཡིན་པར་གསུངས། བྱིན་རླབས་བྱེད་པའི་སྔགས་ནི་གཞན་འདྲ། མིང་འདི་ཞེས་བགྱི་བའི་གོས་ལྷག་པ་རུང་བ་མ་བགྱིས་པ་རུང་བ་བགྱི་བར་འོས་པ་འདི་མཁན་པོའི་ལགས་པར་རུང་བར་བགྱིའོ། ། མཁན་པོ་ལ་ཡིད་གཏད་དེ་བཅང་བར་བགྱིའོ། ། རྐྱེན་ཇི་ལྟ་བ་བཞིན་དུ་བགྱིའོ། ། ཞེས་ལན་གསུམ་བརྗོད། ཡིད་གཏད་ཡུལ་དེ་སློབ་དཔོན་སོགས་ཡིན་ན་དེ་དག་གི་མིང་གིས་རུང་བ་བྱ་ཞིང་།
གང་ལ་ཡིད་གཏད་པ་དེའི་ཡིན་པར་བསམས་ནས་འཆང་། ལྷག་ཡོ་ཕྲན་ཚེག་ནི་དེ་དག་གི་རྒྱུར་བསྔོས་ཤིང་ཁྲུ་གང་གི་ཚད་དུ་མ་ལོངས་པ་རྣམས་སོ། ། གསུམ་པ་མཁོ་བའི་ཡོ་བྱད་ནི་གདན་གཏུར་བུ་དར་རས་སོགས་གོས་སུ་བྱས་པ་དང་མ་བྱས་པ་རྣམས་ཡིན་ལགས། ཁ་དོག་དང་དབྱིབས་ལ་ངེས་པ་མེད་པ་རང་གཞན་ཐུན་མོང་བའི་བསམ་པས་འཆང་དུ་རུང་བ་ཡིན་ནོ། ། དེའི་རྒྱུར་བསྔོ་ཞིང་ཁྲུ་ཚད་ལས་ཆུང་བ་རྣམས་ནི་མཁོ་ཡོ་ཕྲན་ཚེགས་སོ། ། དེ་བྱིན་གྱིས་རླབས་པ་ནི། མིང་འདི་ཞེས་བགྱི་བའི་གོས་འདི་བདག་དང་ཚངས་པ་མཚུངས་པར་སྤྱོད་པ་རྣམས་ལ་མཁོ་བའི་གོས་སུ་བྱིན་གྱིས་བརླབ་བོ་ཞེས་སམ། ཡོ་བྱད་འདི་སོགས་བརྗོད་པགས་འགག་སོགས་ཀོ་ལྤགས་ལས་བྱས་པ་རྣམས་ཀྱང་མཁོ་བའི་ཡོ་བྱད་དུ་བྱིན་གྱིས་བརླབས་ན་ལེགས་གསུངས། ཡོ་བྱད་གསུམ་པོའི་བྱིན་རླབས་འདི་རང་གཅིག་པུས་ཀྱང་འགྲུབ་པར་བཤད་དོ། ། དར་རས་ཁྲུ་གང་དུ་མ་ལོངས་པ་རྣམས་ཡིད་ཀྱིས་བརྟགས་ཏེ་ཞེན་མེད་དུ་འཆང་བ་ལས་བྱིན་རླབས་མི་དགོས་ཏེ་ཚིག་ལེར།
ཁྲུ་ཡི་ཚད་ལས་ཆུང་བ་ལ། ། བྱིན་རླབས་ཡིད་བརྟན་མི་དགོས་སོ། ། ཞེས་སོ། ། བཞི་པ་ནི། འཆང་བ་པོའི་རྟེན་ཉམས་པ་བསླབ་པ་ཕུལ་བ་སོགས་དང་། གཞན་གྱིས་འཕྲོག་པ་སོགས་ཡོ་བྱད་དེ་བརླག་པ་དང་། གཞན་ལ་བྱིན་པ་དང་། སྔགས་ཚིག་གིས་བྱིན་རླབས་དབྱུང་བ་རྣམས་གསུམ་ཀའི་འཇིག་རྒྱུ་ཡིན་ལ། ཡིད་གཏད་ཡུལ་ཤི་བ་ནི་གཉིས་པའི་བྱིན་རླབས་ཀྱི་འཇིག་རྒྱུ་ཡིན་ནོ། ། ལྔ་པ་ནི།
ཡོ་བྱད་ངན་ངོན་གྱི་ཆོག་མི་ཤེས་པར་བཟང་མང་ལ་ཞེན་པ་བཀག་པ་ལས་འདས་ཏེ་བཟང་པོ་ལ་ལོངས་སྤྱོད་པར་འདོད་པ་བསོད་ཉམས་ཀྱི་མཐའ་དང་། རྩོལ་མེད་དུ་རྙེད་ཅིང་གནང་ཡང་སྤྱོད་མི་ནུས་པ་ངལ་ཞིང་དུབ་པའི་མཐའ་གཉིས་སྤང་བའི་དབུ་མ་ལ་བརྟེན་པར་གསུངས་སོ། ། གཉིས་པ་སྨན་ལ། སྨན་སྤྱིའི་ངོ་བོ། བྱེ་བྲག་སོ་སོའི་མཚན་ཉིད། བྱིན་གྱིས་རློབ་པའི་ཐབས། དེ་ལ་འཇུག་པའི་ཚུལ། ཕོངས་པའི་དུས་ཀྱི་དམིགས་བསལ་ལོ། ། དང་པོ་ནི། འདོད་ཁམས་པའི་ལུས་འཚོ་བའི་རྟེན་དུ་གྱུར་པའི་དྲི་རོ་རེག་བྱ་གསུམ་གྱིས་བསྡུས་པའི་ཁམ་ཟས་སོ། །
གཉིས་པ་ལ་བཞི་ཡོད་པའི་དང་པོ་དུས་རུང་གི་སྨན་ནི། བཅས་ལྡན་རབ་བྱུང་གིས་རང་གླིང་གི་སྐྱ་རེངས་ཤར་ནས་དགུང་ཚིགས་ཚུན་ཆད་དུ་ལོངས་སྤྱོད་དུ་རུང་བ་ཟན་དང་སྣུམ་ཁུར་ལ་སོགས་པའོ། ། གཉིས་པ་ཐུན་ཚོད་དུ་རུང་བ་ནི། དགེ་སློང་གིས་ཐུན་ཚད་ཀྱི་མཐའ་ཚུན་ཆད་དུ་བྱིན་གྱིས་བརླབས་ནས་ལོངས་སྤྱོད་དུ་རུང་བ་ཚགས་ཀྱིས་བཙགས་པའི་རྩབ་མོ་ཐམས་ཅད་དང་བུ་རམ་གྱི་ཁུ་བ་སོགས་ཤིན་ཏུ་སླ་བའོ། ། དེ་ཡང་ཉིན་མོའི་ཐུན་ཚོན་གླིང་འདིར་ཉི་མ་ཤར་ནས་མ་ནུབ་ཀྱི་བར་དང་། མཚན་མོའི་ཐུན་ཚོད་སྐར་མ་ཤར་ནས་སྐྱ་རེངས་མ་ཤར་གྱི་བར་རོ། ། སྨན་དེ་རང་དུས་ལས་འདས་པར་འཆང་ན་གསོག་འཇོག་ཏུ་འགྱུར་རོ། ། གསུམ་པ་ཞག་བདུན་པ་ནི། ཞག་བདུན་གྱི་མཐའ་ཚུན་ཆོད་དུ་བྱིན་གྱིས་བརླབས་ནས་ལོངས་སྤྱད་དུ་རུང་བ་བུ་རམ་དང་འབྲུ་མར་ལ་སོགས་པའོ། ། བཞི་པ་འཚོ་བཅང་གི་སྨན་ནི།
དགེ་སློང་གི་ཇི་སྲིད་འཚོའི་བར་དུ་བྱིན་གྱིས་བརླབས་ནས་འཆང་དུ་རུང་བ་ཙནྡན་ལ་སོགས་པའོ། ། གསུམ་པ་ལ་སྦྱོར་དངོས་རྗེས་གསུམ་གྱི་དང་པོ་ནི། སྨན་དེ་བྱིན་ལེན་བྱས་ཏེ་ཡུལ་དེ་རྒན་ན་ཕྱག་བྱ། མདུན་དུ་ཙོག་པུར་འདུག་གཉིས་ཀའི་ལག་པ་གཡོན་པར་བཞག་གཡས་པས་སྟེང་ནས་བཀབ་ལ་སྨན་བྱིན་གྱིས་རླབས་པའི་ཆོ་ག་ལ་ཐུགས་གཏད་པར་ཞུ་ཞེས་དང་། ཡུལ་གྱིས་ཆོས་བཞིན་སོགས་བརྗོད། གཉིས་པ་ནི། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བས་སྨན་འདི་དག་བདག་དང་ཚངས་པ་མཚུངས་པར་སྤྱོད་པ་རྣམས་ཀྱི་དོན་དུ་ཉིན་མོའི་ཐུན་ཚོད་ཀྱི་མཐའ་ཚུན་ཆད་དུ་རུང་བར་བྱིན་གྱིས་བརླབ་བོ་ཞེས་ལན་གསུམ་བརྗོད། ཐབས་ལེགས་བྱ། གཞན་གཉིས་ལའང་ཞག་བདུན་བར་བྱིན་གྱིས་བརླབ་བོ་སོགས་རིགས་འགྲེ།
གསུམ་པ་ནི་དྲིན་བརྗོད་ཡི་རང་བྱ་བའོ། ། བཞི་པ་ལ་བསམ་སྦྱོར་གཉིས་ཀྱི་དང་པོ་ནི། ཆོས་སྒྲུབ་པའི་རྟེན་འཚོ་བ་དང་། ནད་གསོ་བའི་ཆེད་དང་། ལུས་ཀྱི་སྲིན་བུ་ལ་སྙིང་བརྩེ་བ་ལ་སོགས་པའི་བསམ་པས་བཟའ་བར་བྱའོ། ། གཉིས་པ་ནི། ཟས་ཀྱི་ཕུད་ཀྱིས་བླ་མ་དང་དཀོན་མཆོག་དང་ཆོས་སྐྱོང་ལ་མཆོད། དེ་ནས་རང་གིས་ལོངས་སྤྱོད་པའི་མཇུག་ཏུ་ལྷག་གཏོར་གྱི་ཚུལ་དུ་ཆང་བུ་རེ་ལྷག་མ་ལ་དབང་བ་རྣམས་ལ་སྟེར་དགོས་པར་གསུངས། ལྔ་པ་ནི། དམིགས་བསལ་མུ་གེའི་དུས་དང་ན་བའི་ཚེ་ལག་ཉ་མཚམས་བཙོས་ཞག་ལོན་རྗེན་བཙོས་གསོག་འཇོག་བརྩམ་ལྡང་ས་བོན་དང་སྐྱེ་བ་འཇིག་པ་སྤང་ཟ་བྱིན་ལེན་མ་བྱས་པར་ཟ་བ་རྣམས་ལ་ལྟུང་བ་མེད་དེ།
གནང་བའི་ཕྱིར་རོ་ཞེས་རིན་ཕྲེང་དང་ལུང་རིགས་གཏེར་མཛོད་གཉིས་སུ་གསུངས་པས་དེ་ལྟ་བུའི་ཚེ་དུས་དྲན་བརྟེན་པ་ཉིད་གལ་ཆེའོ། ། གསུམ་པ་ལ་གཉིས། གནས་མལ་གྱི་ཚད། དེ་ལ་ལོངས་སྤྱོད་པའི་ཚུལ་ལོ། ། དང་པོ་ནི། གནས་ཁང་ཆུང་ཚད་སྤྱོད་ལམ་བཞི་ཤོང་ཙམ་དང་། ཆེ་ཚད་སྲིད་དུ་ཁྲུ་བཅོ་བརྒྱད་ཞེང་དུ་ཁྲུ་ཕྱེད་དང་བཅུ་གཅིག་ཡིན་ནོ། ། མལ་སྟན་གྱི་ཚད་ཞེང་དུ་ཁྲུ་དོ་སོར་དྲུག་སྲིད་དུ་ཁྲུ་ཕྱེད་དང་ལྔ་ཡིན་པར་གསུངས། འདི་མཁོ་བའི་ཡོ་བྱད་དུ་བྱིན་རླབས་བྱེད་པ་ཡིན། གཉིས་པ་ནི།
མདོར་ན་རྩོལ་སྒྲུབ་ཆེན་པོས་བསྒྲུབས་པ་འདོད་པ་བསོད་ཉམས་དང་ཡོད་ཀྱང་སྤྱོད་མི་ནུས་པ་ངལ་ཞིང་དུབ་པའི་མཐའ་གཉིས་སྤངས་ནས་ཆགས་ཞེན་མེད་པར་ལོངས་སྤྱོད་པར་བྱེད་པ་ཡིན་ནོ། ། རྩ་བའི་ས་བཅད་གསུམ་པ་ཉམས་ན་ཕྱིར་བཅོས་པའི་ཐབས་བསྟན་པ་ལ། རྩོད་པ་ཕྱིར་བཅོས་ནི་དགོས་པ་ཆུང་བས་དང་། ལྟུང་བ་ཕྱིར་བཅོས་ལའང་ནན་ཏུར་གྱི་སྒོ་ནས་ཕྱིར་བཅོས་ཚུལ་དང་། སྤོ་མགུ་སྤྱད་པའི་སྒོ་ནས་ཕྱིར་བཅོས་ཚུལ་ནི་ལག་ཏུ་ལེན་པ་དཀའ་བས་མ་བྲིས་སོ། ། འདིར་བཤགས་པས་ཕྱིར་བཅོས་ཚུལ་བཤད་ན། ཡུལ། བསམ་པ། ཆོ་ག དགོས་པའོ། །
དང་པོ་ནི། རབ་ལྟུང་བས་གཏན་ནས་མ་གོས་པའི་དགེ་སློང་གི་དྲུང་དུའོ། ། འབྲིང་སྡེ་ཚན་དེ་ཉིད་ཀྱིས་མ་གོས་པ། ཐ་མ་གང་བཤགས་པར་བྱ་བའི་ལྟུང་བ་དེས་མ་གོས་པའི་དགེ་སློང་ངོ་། ། དེ་ཡང་ཕམ་པའི་སྦོམ་པོ་ལྕི་ཡང་ལྷག་མའི་སྦོམ་པོ་ལྕི་བ་རྣམས་ཀྱི་བཤགས་ཡུལ་དགེ་སློང་དྲུག་དང་ལྔ་ལ་སོགས་པ་དགོས་པར་གསུངས། སྦོམ་པོ་ལྕི་ཡང་ནི་ས་གི་ལྷས། སྐྲག་པར་མི་བྱེད་ལྕི་བ་སྟེ། ། གཞན་གྱིས་དེ་ལ་འབད་པ་ཡིས། ། བཟློག་ཀྱང་མི་ཉན་རབ་ལྕིར་ཤེས། ། གཞན་ལ་ཁྲེལ་ཡོད་ཡང་བ་སྟེ། །
རང་ཉིད་ངོ་ཚས་ཤིན་ཏུ་ཡང་། ། བསམ་པའི་དབྱེ་བས་འགྱུར་བ་ཡིན། ། ཞེས་པ་ལྟར་རོ། ། གཉིས་པ་ནི། སྙིང་ནས་བཤགས་པར་འདོད་ཅིང་སྔར་བྱས་ལ་འགྱོད་པ་དང་ཕྱིན་ཆད་མི་བྱེད་སྙམ་པའི་དམ་བཅའ་དང་ལྡན་པའོ། ། གསུམ་པ་ནི། སྤྱིར་ཕམ་པ་འཆབ་བཅས་བྱུང་ན། བཤགས་པ་བྱེད་ཚུལ་འདུལ་བ་རང་གཞུང་ལས་མ་གསུངས་ཀྱང་། རྣམ་སྨིན་མི་མྱོང་བའི་ཐབས་སུ་སྤྱི་བཤགས་སོགས་ལ་འབད། འཆབ་མེད་ལ་བསླབ་པ་ནོད་དེ་ཁྱད་པར་གྱི་སྤྱོད་པ་ལྔ་སྤང་།
དམན་སྤྱོད་ལྔ་བྱེད་ཅིང་གནས་དགོས་ཀྱང་དེའི་ཚུལ་གཞན་དུ་ཤེས་ལ། ལྷག་མ་བྱུང་ན། སྤོ་མགུ་སྤྱོད་པའི་ཡུལ་དེང་སང་མི་རྙེད་ཀྱང་། ལུང་ལས་གང་ཟག་ཁྱད་པར་ཅན་གྱི་ལྷག་ལྟུང་དགེ་སློང་གཅིག་གི་མདུན་དུ་བཤགས་ཀྱང་ཆོག་པར་གསུངས། མདོ་རྩར་བསམ་པས་ལྟུང་བ་ལས་ལྡང་གི། ཆད་པའི་ལས་ཀྱིས་ནི་མ་ཡིན་ནོ་ཞེས་གསལ་བར་གསུངས་པ་དེས་ན་རང་གིས་སྔར་བྱས་ལ་འགྱོད་པ་དང་། ཕྱིན་ཆད་མི་བྱེད་པའི་དམ་བཅའ་ཡོད་ན་དེ་གང་ཟག་ཁྱད་པར་ཅན་ཡིན་པས་དེས་དགེ་སློང་གཅིག་གི་མདུན་དུ་བཤགས་ཀྱང་ལྟུང་བ་ལས་ལྡང་བར་གསུངས། སྤང་ལྟུང་བྱུང་ན་སྤང་འབྲལ་སྔོན་དུ་འགྲོ་དགོས་པས། སྤང་ལྟུང་ཕོག་པའི་གཞིའི་རྫས་དེ་དང་། དེའི་ཕྱིས་རྙེད་ཀྱི་རྫས་སྤང་འོས་སུ་ཡོད་པ་ཐམས་ཅད་དེ་ཡང་ཡུལ་དགེ་སློང་ཞིག་ལ་བླ་གབ་ཐ་མི་དད་པས་མི་ཆོག་པས་གནས་ཐ་དད་དུ་སྤང་དགོས།
དེའི་ཚུལ་རང་གི་གནས་ཁང་དེར་སྤང་ཡུལ་དགེ་སློང་དེ་ཞག་གཅིག་བཞུགས་པའམ། ཡང་ན་རང་གི་ལྡེ་མིག་དེ་ལ་ཕུལ་བ་གང་རུང་བྱ། བྱིན་འཕྲོག་ལ་རྫས་དེ་སླར་སྦྱིན། རང་གི་གོས་སོགས་གཞན་ལ་གཡར་པོ་ཞུས་ནས་ཞག་གཅིག་གནས་གཞན་དུ་འདུག དེའི་ཚེ་ཡང་ཡིག་བརྒྱ་སོགས་བཤགས་པའི་རིགས་ལ་འབད་པ་ཕྱག་ལེན་ཡིན་གསུངས། དེའི་སང་ཉིན་གསོ་སྦྱོང་གི་སྐབས་ཡིན་ཚེ་དགེ་འདུན་གྱི་དབུས་སུ་སྙིང་ནས་ཕྱིར་བཅོས་བྱེད་པ་ཡིན་ན་བཤགས་ཡུལ་དུ་འོས་པའི་དགེ་སློང་ཞིག་ལ་བཤགས་ཡུལ་བཅོལ། ཡུལ་དེས་ཚེ་དང་ལྡན་པ་ཁྱོད་ཅི་འཆགས་ཞེས་དྲི། རང་གིས་སྤང་བའོ་ཞེས་བརྗོད། འོ་ན་སྤང་འབྲལ་སྔོན་དུ་སོང་ངམ། རང་གིས་སོང་ལགས་ཞེས་ལན་གདབ།
སྤང་ཡུལ་བཤགས་ཡུལ་གཅིག་ཡིན་ན་དྲི་བ་མ་བྱས་ཀྱང་ཆོག ཆོ་ག་དངོས་ལ་སྦྱོར་དངོས་རྗེས་གསུམ་གྱི་དང་པོ་ནི། ཐོག་མར་ཡུལ་རྟེན་གཉིས་ཀས་རྒྱུན་ཆགས་གསུམ་པ་རྒྱས་བསྡུས་གང་རུང་འདོན་ཡུལ་དེ་རྒན་ན་ཕྱག་དང་གཞོན་ན་ཐང་ཤད་བྱ། རང་ཉིད་འགྲེངས་ཏེ་འདུད་པ་དང་བཅས་ནས། དགེ་སློང་འདུལ་བ་འཛིན་པ་ཆེན་པོ་ལྟུང་བ་ཕྱིར་བཅོས་ཀྱི་ཆོ་ག་ལ་ཐུགས་གཏད་པར་ཞུ་ཞེས་དང་། ཡུལ་དེས་ཆོས་བཞིན་སོགས་ནས་མཛད་པར་ཞུ་ཞེས་བརྗོད། གཉིས་པ་ནི། ཡུལ་གྱི་མདུན་དུ་ཙོག་པུར་འདུག་ཅིང་། རང་གི་མཁན་པོ་ཡིན་ན་མཁན་པོ་དང་། སློབ་དཔོན་ལ་སློབ་དཔོན་ཞེས་བརྗོད།
མིན་ན་བཙུན་པ་དགོངས་སུ་གསོལ། བདག་ཤཱཀྱའི་དགེ་སློང་མིང་འདི་ཞེས་བགྱི་བ་ལ་ལྟུང་བ་སྤང་བ་ལྟུང་བྱེད་ཀྱི་སྡེ་ལས་རྣམ་པར་མ་བརྟགས་པའི་གོས་ཞག་བཅུ་ལས་འདས་པར་འཆང་བའི་ལྟུང་བ་བྱུང་བའི་ཉེས་པ་དེ་བཙུན་པའི་དྲུང་དུ་མཐོལ་ལོ་བཤགས་སོ། ། མཐོལ་ཞིང་བཤགས་ན་བདག་བདེ་བ་ལ་རེག་ཅིང་གནས་པར་འགྱུར་གྱི། མ་མཐོལ་མ་བཤགས་ན་ནི་མི་འགྱུར་རོ། ། ཞེས་ལན་གསུམ་བརྗོད། ཡུལ་གྱིས་ཉེས་པ་ལ་ཉེས་པར་མཐོང་ངམ་ཞེས་དྲི་ཞིང་། རང་གིས་མཐོང་ལགས་ཞེས་དང་། ཕྱིན་ཆད་ལེགས་པར་སྡོམ་མམ། རང་གིས་སྡོམ་ལགས་ཞེས་ལན་གདབ་ཅིང་ཐབས་ལེགས་བྱ། ལྷག་མ་ཡིན་ན་ལྷག་མའི་སྡེ་ཚན་ལས་སྨྱན་བྱེད་པའི་ལྷག་མ་བྱུང་སྟེ་ལྟ་བུ་དང་།
གཞན་རྣམས་ལ་དེས་རིགས་འགྲེ། དགེ་ཚུལ་ཡིན་ན་བདག་དགེ་ཚུལ་མིང་འདི་ཞེས་བྱ་བ་ལ་ལྟུང་བ་ཉེས་བྱས་ཀྱི་སྡེ་ལས་ཕྱི་དྲོའི་ཁ་ཟས་ཟོས་པའི་ཉེས་པ་བྱུང་བའི་ཁ་ན་མ་ཐོ་བ་དེ་སོགས་བརྗོད། གསུམ་པ་ནི། ཕྱག་བྱས་ཏེ་དགེ་སློང་འདུལ་བ་སོགས་ནས་གཏད་པ་བཀའ་དྲིན་ཆེ་ལགས་ཞེས་དང་། ཡུལ་དེས་ཆོས་བཞིན་འདུལ་བ་བཞིན་བགྱིས་པ་ལ་རྗེས་སུ་ཡི་རང་ཞེས་དང་། གཉིས་ཀས་ཁྲིམས་ཀྱི་ཚུལ་ཁྲིམས་སོགས་བརྗོད། ལར་རང་རྒྱུད་ལ་ཉེས་པ་བྱུང་དང་མ་བྱུང་བརྟགས་ནས་བྱུང་ན་དེ་དང་ཞག་ཏུ་མི་འགྲོགས་པར་འཕྲལ་དང་འཕྲལ་ལ་བཤགས་སྡོམ་བྱེད་པ་ཡིན་མོད། དེ་འདྲ་ཐུགས་ཉམས་སུ་བཞེས་པ་དཀོན་པས་སྐབས་སྐབས་སུ་སྤྱི་བཤགས་ཉིད་བྱེད་པ་གནད་དུ་མཐོང་ཞིང་ལར་ལྟུང་བ་གང་བྱུང་བ་རང་མིང་གི་སྨོས་ནས་ཕྱིར་བཅོས་དགོས་པར་གསུངས་པས་འབྱུང་ཉེ་བ་རྣམས་ཀྱི་རང་མིང་གི་སྨོས་ནས་སྤྱི་བཤགས་བྱེད་པའི་ཚུལ་འདི་བདག་ཉིད་ཀྱི་རྣམ་རྟོག་ལགས་ཀྱང་མི་རིགས་པ་མེད་དམ་སྙམ་སྟེ། དེ་ཡང་གསོ་སྦྱོང་གི་ཚེ་ཡིན་ན་སྙན་གསན་ཞུ་བ་སོགས་ཕྱག་ལེན་བཞིན་བྱས་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་འཕགས་པ་ཉན་ཐོས་དང་རང་སངས་རྒྱས་ཐམས་ཅད་དང་དགེ་འདུན་བཙུན་པ་རྣམས་བདག་ལ་དགོངས་སུ་གསོལ།
བདག་ཤཱཀྱའི་དགེ་སློང་མིང་འདི་ཞེས་བགྱི་བ་མི་ཤེས་པ་དང་མ་གུས་པ་དང་བག་མེད་པ་དང་ཉོན་མོངས་པ་མང་བའི་དབང་གིས་སོ་སོར་ཐར་པའི་བསླབ་བྱ་དང་འགལ་བ། རིན་ཐང་མ་ཚང་བའི་དངོས་པོ་བརྐུས་པ་དང་རྡུལ་ཁྲོད་ཀྱི་ཤ་ཟ་མཐོང་བར་སྨྲས་པ་ལ་སོགས་པ་ཕམ་པའི་སྦོམ་པོ་ལྕི་ཡང་རྣམས་དང་། བསམ་བཞིན་དུ་ཁུ་བ་འབྱིན་པ་དང་ཆགས་སེམས་ཀྱིས་བུད་མེད་ལ་རེག་པ་དང་འཁྲིག་ཚིག་སྨྲས་པ་དང་ཕོ་མོ་གཉེན་དུ་བསྡེབས་པ་དང་གཞི་མེད་དང་བག་ཙམ་གྱིས་དགེ་སློང་ལ་ཕམ་པས་སྐུར་པ་བཏབ་པ་སོགས་ལྷག་མ་བཅུ་གསུམ་དང་།

དེ་དག་གི་སྦོམ་པོ་ལྕི་ཡང་རྣམས་དང་། མ་ངེས་པའི་ཆོས་གཉིས་དང་། གོས་རྣམ་པར་མ་བརྟགས་པ་ཞག་བཅུ་ལས་འདས་པར་བཅང་བ་དང་། བྱིན་གྱིས་བརླབས་པའི་ཆོས་གོས་གསུམ་དང་བྲལ་བ་དང་། སྟན་བྱས་ནས་ལོ་དྲུག་མ་ལོན་པར་སྟན་གཞན་བྱས་པ་དང་། གསེར་དངུལ་ལ་སོགས་པའི་རིན་པོ་ཆེ་བདག་གིར་བྱས་པ་དང་། ཁེ་འདོད་པའི་བསམ་པས་མངོན་མཚན་གྱི་སྤྱོད་པ་དང་ཉོ་ཚོང་བྱས་པ་དང་། སྨན་གསུམ་གསོག་འཇོག་བྱས་པ་ལ་སོགས་པ་སྤང་བའི་ལྟུང་བ་སུམ་ཅུ་དང་། ཤེས་བཞིན་དུ་རྫུན་སྨྲས་པ་དང་། དགེ་སློང་གི་སྐྱོན་སྨྲས་པ་དང་། དེ་ལ་ཕྲ་མ་བྱས་པ་དང་།
དོན་སྟོན་བྱེད་དུ་གྱུར་པའི་ཆོས་དང་ཡི་གེ་བསྙེན་པར་མ་རྫོགས་པ་དང་ལྷན་ཅིག་ཏུ་བཏོན་པ་དང་། ས་བོན་དང་སྐྱེ་བ་འཇིག་པར་བྱས་པ་དང་། ཟས་སྤངས་ནས་ལྷག་པོར་མ་བྱས་པར་ཟོས་པ་དང་། ཕྱི་དྲོའི་ཁ་ཟས་དང་གསོག་འཇོག་བྱས་པ་དང་བྱིན་ལེན་མ་བྱས་པའི་ཟས་ཟོས་པ་དང་། ཉལ་པོ་བྱེད་པར་ཤོམ་པའི་ཁྱིམ་དུ་བསྡད་པ་དང་། བསྙེན་པར་མ་རྫོགས་པ་དང་ནུབ་གཉིས་ལས་ལྷག་པར་ཉལ་བ་དང་། དགོས་པ་མེད་པར་མེ་ལ་རེག་པ་དང་། ཁ་མ་བསྒྱུར་བའི་གོས་བརྟེན་པ་དང་། རིན་པོ་ཆེ་དང་དེར་སྨོས་པ་ལ་རེག་པ་དང་། བུད་མེད་དང་ལྷན་ཅིག་ཉལ་བ་ལ་སོགས་པ་ལྟུང་བྱེད་འབའ་ཞིག་པ་དགུ་བཅུ་དང་།
སོ་སོར་བཤགས་པ་བཞི་དང་། ཤམ་ཐབས་ལེགས་པར་མ་བགོས་པ་ལ་སོགས་པ་ཉེས་བྱས་བརྒྱ་དང་བཅུ་གཉིས་དང་། གཞན་ཡང་དེར་མ་འདུས་པ་ཤ་རྗེན་ཟོས་པ་དང་། མནའ་འདོར་བ་ལ་སོགས་པ་སྦོམ་པོ་དང་ཉེས་བྱས་ཀྱི་རིགས་རྣམས་དང་། བཤགས་ཡུལ་ཡོད་བཞིན་དུ་བཤགས་པ་མ་བགྱིས་པ་དང་། ཉེས་པ་བཅབ་པ་ལ་སོགས་པ་མདོར་ན་མཐོ་རིས་དང་ཐར་པའི་གེགས་སུ་གྱུར་ཅིང་འཁོར་བ་དང་ངན་སོང་གི་རྒྱུར་གྱུར་པའི་ཉེས་ལྟུང་གི་ཚོགས་རང་གིས་བགྱིས་པ་དང་གཞན་ལ་བགྱིད་དུ་སྩལ་བ་དང་བགྱིས་པ་ལ་རྗེས་སུ་ཡི་རང་བ་ལ་སོགས་པ་དེ་དག་ཐམས་ཅད། ཕྱོགས་བཅུ་སོགས་ནས་དགེ་འདུན་བཙུན་པ་རྣམས་ཀྱི་དྲུང་དུ། མཐོལ་ལོ་མི་འཆབ་བོ་བཤགས་སོ། ། ཕྱིན་ཆད་ཀྱང་སྡོམ་པར་བགྱིད་ལགས་སོ། ། མཐོལ་ཞིང་བཤགས་ན་བདག་བདེ་བ་ལ་རེག་ཅིང་གནས་པར་འགྱུར་གྱི་མ་མཐོལ་མ་བཤགས་ན་ནི་མི་འགྱུར་རོ། །
ཞེས་ལན་གསུམ་བརྗོད། གནས་བརྟན་གྱིས་མཐོང་སྡོམ་དྲི་ཞིང་ཐབས་ལེགས་བྱའོ། ། དགེ་ཚུལ་ཡིན་ན། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་འཕགས་པ་ཉན་ཐོས་དང་རང་སངས་རྒྱས་ཐམས་ཅད་དང་དགེ་འདུན་བཙུན་པ་རྣམས་བདག་ལ་དགོངས་སུ་གསོལ། བདག་ཤཱཀྱའི་དགེ་ཚུལ་མིང་འདི་ཞེས་བགྱི་བ་མི་ཤེས་པ་དང་མ་གུས་པ་དང་བག་མེད་པ་དང་ཉོན་མོངས་པ་མང་བའི་དབང་གིས་སོ་སོར་ཐར་པའི་བསླབ་བྱ་དང་འགལ་བ། དུད་འགྲོ་བསད་པ་དང་། སྲོག་ཆགས་དང་བཅས་པའི་ཆུ་ལ་ལོངས་སྤྱོད་པ་དང་། གཞི་མེད་དང་བག་ཙམ་གྱིས་ཕམ་པས་སྐུར་པ་བཏབ་པ་དང་། ཤེས་བཞིན་དུ་རྫུན་སྨྲས་པ་དང་། བསླབ་གཞི་ཁྱད་གསོད་བྱས་པ་དང་།
དགོས་པ་མེད་པར་གསེར་དངུལ་ལ་སོགས་པའི་རིན་པོ་ཆེ་འཆང་བ་དང་། གླུ་གར་དང་རོལ་མོ་བྱས་པ་དང་། ཕྱི་དྲོའི་ཁ་ཟས་ཟོས་པ་དང་། རབ་ཏུ་བྱུང་བའི་རྟགས་ཉམས་ཤིང་ཁྱིམ་པའི་རྟགས་བླང་བ་དང་། གནས་ཀྱི་སློབ་དཔོན་མ་བསྟེན་པ་དང་། དུས་སུ་གསོ་སྦྱོང་མ་བྱས་པ་སོགས་སྒྲུབ་པའི་བསླབ་པ་ལ་མ་གནས་པ་དང་། བཤགས་ཡུལ་ཡོད་བཞིན་དུ་བཤགས་པ་མ་བགྱིས་པ་ལ་སོགས་པ་སྟོན་པས་མ་གནང་ཞིང་སྤྱད་ན་ཉེས་པར་འགྱུར་བའི་ཁ་ན་མ་ཐོ་བ་གང་རང་གིས་བགྱིས་པ་དང་གཞན་ལ་བགྱིད་དུ་སྩལ་བ་དང་བགྱིས་པ་ལ་རྗེས་སུ་ཡི་རང་བ་ལ་སོགས་པ། མདོར་ན་མཐོ་རིས་དང་ཐར་པའི་གེགས་སུ་གྱུར་ཅིང་། འཁོར་བ་དང་ངན་སོང་གི་རྒྱུར་གྱུར་པའི་ཉེས་ལྟུང་གི་ཚོགས་དེ་དག་ཐམས་ཅད་ཕྱོགས་བཅུ་ན་སོགས་ནས་དགེ་འདུན་བཙུན་པ་རྣམས་ཀྱི་དྲུང་དུ་མཐོལ་ལོ་མི་འཆབ་བོ་བཤགས་སོ་མཐོལ་ཞིང་བཤགས་ན་བདག་བདེ་བ་ལ་རེག་ཅིང་གནས་པར་འགྱུར་གྱི་མ་མཐོལ་མ་བཤགས་ན་ནི་མི་འགྱུར་རོ། ། ཞེས་ལན་གསུམ་བརྗོད།
མཐོང་སྡོམ་དྲི་ཞིང་ཐབས་ལེགས་བྱ། རྗེས་དྲིན་བརྗོད་ཡི་རང་བྱ་བ་སྔར་དང་མཚུངས་སོ། ། ལར་རང་ཉིད་འཆི་ཁ་ལྟ་བུར་འབད་ཀྱང་ལྟུང་བ་བཤགས་ཡུལ་མ་རྙེད་ན་རང་གིས་ཡིད་ཀྱིས་བཤགས་པ་བྱས་པས་ལྟུང་བ་ལས་ལྡང་བར་འདུལ་བ་མདོ་རྩ་བ་ལས་གསུངས་ཏེ། མཐར་དེ་ལ་རྩོལ་བ་བྱས་ཀྱང་རྐྱེན་མ་འབྱོར་ན་ལས་བྱས་པ་དང་འདྲའོ་ཞེས་སོ། ། དེས་ན་བཤགས་སྡོམ་བྱས་པས་ཉེས་པ་དག་མི་འདག་རང་ལ་རག་ལས་ཀྱི་བཤགས་ཡུལ་ཁོ་ནའི་དབང་གིས་མ་ཡིན་ཏེ། བཤགས་པ་བྱེད་ལོ་ཙམ་ལ་ཡུལ་བཟང་ཡང་མི་ཕན་པས་སོ། ། མདོར་ན་སྐབས་སྐབས་སུ་དགེ་འདུན་ནམ་གང་ཟག་ཅི་རིགས་ཀྱི་མདུན་དུ་བཤགས་པ་བྱེད་ཅིང་། རྒྱུན་དུ་རྡོར་སེམས་སྒོམ་བཟླས་སོགས་ཐེག་པ་གོང་མ་ནས་བསྟན་པའི་ཉེས་ལྟུང་ཕྱིར་བཅོས་ཚུལ་ལ་འབད་པ་གལ་ཆེ་སྟེ། སུམ་ལྡན་གང་ཟག་གི་རྒྱུད་ཀྱི་སོར་སྡོམ་ཡིན་ན་ཐེག་ཆེན་སོ་ཐར་གྱི་སྡོམ་པ་ཡིན་པས་ཁྱབ་པས་སོ། ། བཞི་པ་ནི་ལྟུང་བའི་ཉེས་པ་འདག་པའི་ཆེད་དུའོ། །
དེ་ལྟར་ན་མདོར་བསྡུས་པའི་ཚུལ་གྱིས་སྐབས་ཀྱི་བརྗོད་བྱ་རྣམས་བསྟན་ཟིན་ཏོ། ། སླར་སྨྲས་པ། འབུམ་ཕྲག་འདུལ་བའི་ཆུ་གཏེར་ཆེན་པོ་ལས། ། སྔོན་བྱོན་མཁས་པའི་དེད་དཔོན་གྱིས་བླངས་བའི། ། དོན་གཉེར་རེ་བ་སྐོང་བའི་ནོར་བུ་འདི། ། མཚུངས་མེད་བླ་མའི་དྲིན་ལས་བདག་གིས་རྙེད། ། བསྟན་པའི་ཉི་མ་ནུབ་ཀྱི་རི་རྩེར་འཛེགས། ། བདེ་བའི་གོ་སྐབས་སྡུག་བསྔལ་མུན་པས་འཕྲོག ། སྐྱེ་ངན་འུག་པའི་ཧུམ་སྒྲ་འབྱིན་པ་ཡི། ། དུས་འདི་ལེགས་བཤད་སྨྲ་བའི་དུས་མ་ལགས། །
འོན་ཀྱང་དམ་པའི་བཞེད་པ་སྐོང་སླད་དང་། ། སྤང་བླང་དགྲ་ཟུན་རྣམ་པར་མ་ཕྱེ་བར། ། འོལ་ཚོད་མུན་མདའ་འཕེན་པ་བཟློག་པའི་ཕྱིར། ། ལག་ལེན་རིན་ཆེན་སྒྲོན་མེ་འདི་སྤྲོས་སོ། ། དེ་ལྟ་ན་ཡང་ཆོས་ལ་ཆོག་ཤེས་ཤིང་། ། རྣམ་གཡེང་སྙིང་པོར་རེ་བའི་བན་ཆུང་གི ། ཐུགས་ལ་ལེགས་བཤད་འདི་འདྲ་མི་འཕྲོད་ཀྱང་། ། ཡིད་མཐུན་གྲོགས་པོ་ཁྱེད་ནི་དགྱེས་པར་བསམ། ། མཁས་པའི་གསུང་རབ་བཞིན་དུ་ངས་བཤད་ཀྱི། ། རང་བློས་གཞལ་བའི་རང་བཟོ་མ་བགྱིས་པས། །
འཁྲུལ་བ་མེད་སྙམ་འོན་ཏེ་ནོངས་གྱུར་ན། ། གཟིགས་པ་སྒྲིབ་མེད་རྣམས་ལ་གུས་པས་འཆགས། ། འདི་བགྱིས་པ་ལས་དུབ་པར་གྱུར་པ་ཡི། ། དགེ་བ་གང་ཞིག་བདག་གིས་ཐོབ་པ་དེས། ། སྐྱེ་དང་སྐྱེ་བར་བདེ་གཤེགས་མདུན་གནས་ཤིང་། ། ཟབ་མོའི་ཆོས་ཉན་སྐལ་པ་ཡོད་པར་ཤོག ། དེར་ཡང་ཀུན་མཁྱེན་ཐུབ་པའི་བསྟན་པ་ལ། ། དགའ་བའི་སེམས་ཀྱིས་རབ་ཏུ་འབྱུང་བ་དང་། ། འདུལ་བ་འཛིན་པའི་མཆོག་ཏུ་ལུང་བསྟན་ཏེ། ། བསྟན་པའི་རྒྱལ་མཚན་བདག་གིས་འཛིན་པར་ཤོག །
དེ་ལྟར་ལག་ལེན་རིན་ཆེན་སྒྲོན་མེ་ཞེས་བྱ་བ་འདི་ནི་ཆུང་ནས་མཐུན་པར་འགྲོགས་པའི་གྲོགས་མཆོག་མཁས་པའི་དབང་པོ་བྱམས་པ་གློ་གྲོས་ཕུན་ཚོགས་ཀྱིས་གསུང་གིས་བསྐུལ་མ་མཛད་ཅིང་། སྡོམ་བརྩོན་དམ་པ་བློ་ལྡན་དངོས་གྲུབ་ལའང་དགོས་པ་སྐབས་སུ་བབ་པ་ལ་བརྟེན་ནས་ལས་ངན་གྱི་རླུང་གིས་བདས་ཏེ་ཉེས་ལྟུང་མི་གཙང་བའི་རྫབ་ཏུ་འཕྱན་པ་ཤཱཀྱའི་དགེ་ཚུལ་ཀུན་དགའ་རྒྱལ་མཚན་གྱིས་རང་ལོ་ཉེར་བརྒྱད་པ། ཡོངས་འཛིན་ཞེས་བོད་པ་ཆུ་བྱི་ལོ་ས་ག་ཟླ་བའི་དམར་ཕྱོགས་རྒྱལ་བ་གཉིས་པ་རེས་གཟའ་ཕུར་བུ་དང་། རྒྱུ་སྐར་གྲོ་བཞིན་འཛོམ་པའི་ཉིན་རེ་ཚེ་གནམ་མཚོ་ཕྱུག་མོར་གྲགས་པའི་ནོར་འཛིན་དཔལ་མོའི་ལྟེ་བ་བཀའ་དྲིན་འཁོར་མེད་ཆོས་རྗེ་བླ་མ་མཆོག་གི་ཐུགས་བསྐྱེད་ལས་བྱུང་བའི་གཙུག་ལག་ཁང་ཕྱོགས་ལས་རྣམ་རྒྱལ་ལྷུན་པོའི་ཉེ་འདབས་སུ་སྦྱར་བའོ།། །། དགེའོ།། །། PAGE * MERGEFORMAT 4 སྡེ་སྟོན་ཨ་འཇམ། འདུལ་བའི་ལག་ལེན་རིན་ཆེན་སྒྲོན་མེ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
