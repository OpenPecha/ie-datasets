ཆོས་མངོན་པའི་སྐོར།
བོ་དོང་ཕྱོགས་ལས་རྣམ་རྒྱལ་གྱི་གསུང་འབུམ་པོད་༼ཎ་༽པ།
༄༅། །བོ་དོང་ཕྱོགས་ལས་རྣམ་རྒྱལ་གྱི་གསུང་འབུམ་པོད་༼ཎ་༽པ་བཞུགས་སོ།།
༼༡༽ ༄༅། །མངོན་པ་མཛོད་ཀྱི་འགྲེལ་པ་བཞུགས་སོ།། ༼༢༽ ད་ནི་ཉན་ཐོས་ཀྱི་གྲུབ་པའི་མཐའི་ཆོས་མངོན་པ་མཛོད་ཀྱི་བསྟན་འཆོས་བཤད་པར་བྱ་སྟེ། དེ་ལ་གསུམ་བསྟན་འཆོས་ལ་འཇུག་པ་དང༌། བསྟན་འཆོས་དངོས་དང༌། བསྟན་འཆོས་མཐར་ཕྱིན་པའི་དོན་ནོ། ། དང་པོ་ལ་བཞི་ལས། མཆོད་པར་བརྗོད་པ་ནི། རང་ཉིད་དམ་པའི་སྤྱོད་པ་དང་མཐུན་པར།
སྟོན་པས་གཞན་དག་དང་བསྐྱེད་པ་ལ་སོགས་པའི་དོན་དུ་སྟོན་པ་ལ་བསྟོད་ཕྱག་གསུངས་ཏེ། དེ་ལ་ཕྱག་འཚལ་ཞེས་སྦྱར་རོ། ། གང་ལ་ན། རང་དོན་གྱི་ཁྱད་པར་བཅོམ་ལྡན་འདས། གང་ཞིག་ཤེས་བྱ་ ༼༣༽ ཀུན་ལ་དོན་མཐོང་བའི། གེགས་སུ་གྱུར་པས་མུན་པ་སྟེ། ཉོན་མོངས་ཅན་དང༌། ཉོན་མོངས་ཅན་མ་ཡིན་པའི་མ་རིག་པ་ཐམས་ཅད་གཏན་བཅོམ་པ་སྟེ། སླར་མི་སྐྱེ་བར་བྱས་པའོ། ། གང་ཅེས་པ་སྤྱི་སྒྲ་ཡིན་ཡང་གཏན་བཅོམ་ཞེས་པའི་དོན་གྱི་ཤུགས་ཀྱིས་སངས་རྒྱས་བཅོམ་ལྡན་འདས་ལ་འཇུག་སྟེ་ཉན་རང་ཡང་ཀུན་ལ་མུན་པ་བཅོམ་པར་འདོད་མོད་ཀྱི་གཏན་ནས་ནི་མིན་པའི་ཕྱིར་ཏེ།
མདོ་ལས་གསུང་པ་ལྟར་ཉན་རང་ལ་སངས་རྒྱས་ཀྱི་ཆོས་དང༌། དུས་དང་ཡུལ་ཤིན་ཏུ་སྐལ་བ་དང༌། དོན་རབ་ཏུ་དབྱེ་བ་མཐའ་ཡས་པ་རྣམས་མི་ཤེས་པའི་རྨོངས་སྒྲིབ་ཅི་རིགས་པར་ཡོད་པས་སོ། ། གཞན་དོན་གྱི་ཁྱད་པར་ནི། འཁོར་བ་ཉིད་ཀུན་དུ་ཆགས་པའི་གནས་དང༌། རྒལ་བཀའ་བས་འདམ་ལྟ་བུ་སྟེ། དེ་ལས་འགྲོ་བ་སྐྱབས་མེད་པ་རྣམས་སྐལ་བ་དང་མཚམས་པར་དོན་ཇི་ལྟ་བ་བཞིན་ཕྱིན་ཅི་མ་ལོག་པར་ཆོས་སྟོན་པའི་ཕྱག་བརྐྱང་བས་དྲངས་པར་མཛད་ ༼༤༽ པའི་སངས་རྒྱས་དེ་ལའོ། ། བཤད་པར་དམ་འཆའ་བ་ནི་རྩོམ་པ་མཐར་ཕྱིན་པར་བྱ་བའི་ཕྱིར་ཏེ། དེ་ལྟར་ཕྱག་འཚལ་ནས། ཅི་བྱ་ན།
ཆོས་མངོན་པ་མཛོད་ཀྱི་བསྟན་འཆོས་ལེགས་པར་གཤར་པར་བྱ་སྟེ། དེ་ཡང་རྒྱུ་ཉོན་མོངས་ལས་འཆོས་ཤིང༌། འབྲས་བུ་ངན་འགྲོ་དང་སྲིད་པ་ལས་སྐྱོབ་པས་བསྟན་འཆོས་ཞེས་བྱའོ། ། མཚན་གྱི་དོན་ལ་གཉིས་ཏེ། མངོན་པ་བཤད་པ་དང་མཛོད་བཤད་པའོ། ། དང་པོ་ནི། ཆོས་མངོན་པ་གང་ཞེ་ན། དེ་ལ་དོན་དམ་པ་དང༌། བརྡར་བརྟགས་པ་གཉིས་ལས། དོན་དམ་པའི་ཆོས་མངོན་པ་ནི།
ཆོས་རབ་ཏུ་རྣམ་འབྱེད་ཀྱི་ཤེས་རབ་དྲི་མ་ཟག་པ་མེད་པ་རྗེས་འབྲང་འཁོར་དང་བཅས་པ་ཟག་མེད་ཀྱི་ཕུང་པོ་ལྔ་སྟེ། མཐོང་སྒོམ་མི་སློབ་ལམ་གྱིས་བསྡུས་པའི་ཟག་མེད་ཀྱི་སྡོམ་པའི་གཟུགས་དང༌། ཟག་མེད་ཀྱི་ཚོར་བ་དང༌། འདུ་ཤེས་དང༌། སེམས་པ་སོགས་དང༌། ཡིད་ཤེས་སོགས་སོ། ། བརྡར་རྟགས་པ་ནི། དོན་དམ་པའི་མངོན་པ་དེ་ཐོས་པར་བྱ་བའི་ཕྱིར་གྱི་ཐོས་བསམ་སྒོམ་བྱུང་དང༌། སྐྱེས་སྟོབས་ཀྱི་ཤེས་རབ་ཟག་བཅས་འདོད་གཟུགས་སུ་ཇི་རིགས་པར་ཕུང་པོ་ལྔ་དང༌། ༼༥༽ གཟུགས་མེད་དུ་བཞིའི་འཁོར་དང་བཅས་པ་གང་དང༌།
ཆོས་མངོན་པ་རྗོད་བྱེད་ཀྱི་བསྟན་འཆོས་གང་ཡིན་པའོ། ། དེ་ལ་འདོད་པ་ན་ཐོས་བསམ་ཡོད་ཀྱི། མཉམ་པར་མ་བཞག་པས་སྒོམ་བྱུང་མེད་ཅིང༌། གཟུགས་ན་གཞན་གཉིས་ཡོད་ཀྱི་སེམས་པར་རྩོལ་བའི་ཚེ་ཏིང་ངེ་འཛིན་སྐྱེ་བས་བསམ་བྱུང་མེད་དེ། སྒོམ་བྱུང་གོང་མ་གཉིས་དང༌། སྐྱེས་སྟོབས་ཁམས་གསུམ་ཅར་ན་ཡོད་དོ། ། དེའི་ཐོས་བསམ་དང་སྐྱེས་ཐོབ་གསུམ་གྱི་ཤེས་རབ་ནི་ས་གང་ན་ཡོད་ཀྱང་ཕུང་པོ་བཞི་པ་སྟེ། གཟུགས་ཀྱི་སྒོམ་བྱུང་ནི་བསམ་གཏན་གྱི་སྡོམ་པའི་གཟུགས་དང་བཅས་པའི་ཕུང་པོ་ལྔའོ། ། དེའི་ཚེ་ངེས་ཚིག་ནི། རང་མཚན་འཛིན་པས་ཆོས་སྟེ།
མྱང་འདས་སམ། རང་སྤྱིའི་མཚན་ཉིད་ལ་མངོན་དུ་ཕྱོགས་པས་མངོན་པ་ཞེས་བྱའོ། ། གཉིས་པ་ནི། འདི་ཇི་ལྟར་ན། ཆོས་མངོན་པའི་མཛོད་ཡིན་ཞེ་ན། གཞུང་འདིར། མངོན་པ་སྡེ་བདུན་སོགས་ཆོས་མངོན་པའི་བསྟན་འཆོས་ཏེ། གཅེས་པ་རྣམས་དོན་དུ་སྟེ། ཚིག་གི་སྒོ་ནས་མིན་པར་དོན་གྱི་སྒོ་ནས་ཡང་དག་པར་ཆུད་ ༼༦༽ པའི་ཕྱིར། འདི་ཆོས་མངོན་པའི་བསྟན་འཆོས་དེའི་མཛོད་ལྟ་བུ་ཡིན་པས་སམ།
ཡང་ན་དེ་ལས་འདི་ཕྱུང་བས་གཞུང་འདིའི་གནས་ཆོས་མངོན་པ་དེ་ཡིན་པས། དེ་ཉིད་གཞུང་འདིའི་མཛོད་ཏེ། དེ་ལྟ་བས་ན་གཞུང་འདི། ཆོས་མངོན་པའི་མཛོད་ཡིན་ནོ། ། གསུངས་པའི་དགོས་པ་ནི་ཅིའི་ཕྱིར། ཆོས་མངོན་པ་བསྟན། འདི་དང་པོར་སུས་བསྟན་པས་སློབ་དཔོན་འདིས་འཆད་པར་གྱུར་ཅེ་ན། ཆོས་མངོན་པ་མ་བསྟན་ན་སློབ་མས་ཆོས་དབྱེ་མི་ནུས་ཤིང༌། གང་གི་ཕྱིར་ཆོས་རྣམས་རབ་ཏུ་རྣམ་པར་འབྱེད་པ་མེད་པར་ཉོན་མོངས་རྣམས་ཉེ་བར་ཞི་བར་བྱ་བའི་ཐབས་ལ། མ་ཞི་ན་ཉོན་མོངས་པས་ཀྱང་འཇིག་རྟེན་སྲིད་པ་ཉིད་འཆིང་བར་ཆོས་མཐུན་པས་རྒྱ་མཚོ་ལྟ་བུ་འདིར་འཁྱམས་ཏེ།
རྒྱུ་མཚན་དེ་བས་ཆོས་རབ་ཏུ་རྣམ་འབྱེད་དེའི་རྒྱུར་ཆོས་མངོན་པ་འདི་ནི་སྟོན་པ་སངས་རྒྱས་ཀྱིས་སིལ་བུར་གསུངས་ལ། ཀ་ཏྱའི་བུ་སོགས་ཀྱིས་སྡེ་ཚན་བདུན་དུ་བསྡུས་ཏེ། ཡེ་ཤེས་ལ་འཇུག་ཀ་ཏྱའི་བུས། ། རབ་ཏུ་བྱེད་པ་དབྱིག་ཤེས་ཀྱིས། ། རྣམ་ཤེས་ཚོགས་ནི་ལྷ་སྐྱིད་ཀྱིས། ། ཆོས་ཀྱི་ཕུང་པོ་ ༼༧༽ ཤྭ་རིའི་བུས། ། གདགས་པའི་བསྟན་ཆོས་མཽ་འགལ་བུས། ། འགྲོ་བའི་རྣམ་གྲངས་གསུས་པོ་ཆེས། ། ཁམས་ཀྱི་ཚོགས་ནི་གང་པོས་བསྡུས། ། ཅེས་འདོད་ལ།
གཞན་དུ་ན། དེ་བདུན་ལས་གཞན་པའི་མངོན་པ་མི་སྣང་བས། གསུང་རབས་ལ་སྡེ་སྣོད་གསུམ་མ་ཚང་བར་འགྱུར་རོ། ། ཞེའོ། ། ལོ་ཅེས་པ་ནི། བྱེ་བྲག་དུ་སྨྲ་བའི་ལུགས་དེ་ལ། མདོ་སྡེ་པས་ཟུར་ཟ་བ་སྟེ། སྡེ་བདུན་ལ་འཁྲུལ་པ་དུ་མ་སྣང་བས་སྟོན་པའི་བཀའ་མིན་གྱི་དགྲ་བཅོམ་པ་དེ་དང་དེས་བྱས་པ་ཡིན་ལ། སྡེ་སྣོད་གསུམ་མ་ཚང་བར་ཡང་མི་འགྱུར་ཏེ། འདིར་གྲངས་པའི་མདོ་ལ་སོགས་པ་གཙོ་བོར་ཆོས་རབ་ཏུ་རྣམ་པར་འབྱེད་པའི་ཆེད་དུ་ཆོས་ཀྱི་མཚན་ཉིད་སྟོན་པའི་སྡེ་སྣོད་དུ་མ་གསུངས་པས་སོ། །
བསྟན་འཆོས་དངོས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་ཆོས་མངོན་པ་བསྟན་པས། དབྱེ་བྱའི་ཆོས་རྣམས་གང་ཞེ་ན། མདོར་བསྡུ་ན་ཟག་བཅས་དང་ཟག་པ་མེད་པ་ནི་དབྱེ་བྱའི་ཆོས་རྣམས་སོ། ། གཉིས་པ་ལ་གསུམ་སྟེ། ༼༨༽ ཟག་བཅས་བཤད། ཟག་མེད་བཤད། དེ་དག་རྟེན་ལ་དབབ་པའོ། །
དང་པོ་ནི། ཟག་བཅས་རྣམས་གང་ཞེ་ན། ལམ་བདེན་མ་རྟོགས་པའི་འདུས་བྱས་རྣམས་ནི་ཟག་བཅས་སོ། ། གང་གི་ཕྱིར་ན་ལམ་བདེན་མ་ཡིན་པའི་འདུས་བྱས་དེ་རྣམས་ལས་ཟག་པ་ཉོན་མོངས་རྣམས་རྒྱས་ཤིང་འཕེལ་བར་འགྱུར་བ་ཡིན་ལ། འགོག་ལམ་ལ་དམིགས་ནས་ཟག་པ་སྐྱེ་བར་འདོད་ཀྱང་རྒྱས་པར་མི་འགྱུར་རོ། ། ཟག་མེད་ལ་གཉིས་ཏེ། སྤྱིར་བསྟན་པ་དང༌། འདུས་མ་བྱས་བྱེ་བྲག་དུ་བཤད་པའོ། ། དང་པོ་ནི་ཟག་མེད་རྣམས་གང་ཞེ་ན། ལམ་གྱི་བདེན་པ་དང༌།
རྒྱུ་རྐྱེན་གྱིས་འདུས་མ་བྱས་རྣམས་པ་གསུམ་ཡིན་ཏེ། གསུམ་གང་ཞེ་ན། ནམ་མཁའ་དང༌། སོ་སོར་རྟགས་པ་དང༌། རྟགས་མིན་གྱི་འགོག་པ་གཉིས་སོ། ། གཉིས་པ་ནི། འདུས་མ་བྱས་གསུམ་པོ་དེ་ལ་ནམ་མཁའ་ནི་མི་སྒྲིབ་པའི་རང་བཞིན་གང་ན་གཟུགས་ཀྱི་གོ་ཡོད་པའོ། ། བདེན་པ་བཞི་ལ། སོ་སོར་རྟོགས་པའི་ཤེས་རབ་བར་ཆད་མེད་པའི་ལམ་གྱིས་ཐོབ་བྱའི་འགོག་པ་གང་དེ་ནི་གཉེན་པོས་ཟག་བཅས་དང་བྲལ་བའོ། ། དེ་ཡང་ ༼༩༽ བར་གྱི་ཚིག་ཕྱིས་པ་སྟེ།
བ་ལང་དག་དང་ལྡན་པའི་ཤིང་རྟ་ལ་བ་ལང་གི་ཤི་རྟ་ཅེས་པ་ལྟ་བུའོ། ། ཅི་ཟག་བཅས་ཐམས་ཅད་ཀྱི་སོ་སོར་རྟགས་འགོག་ཅིག་ཁོ་ན་ལམ་ཞེ་ན། སོ་སོ་སྟེ། ལྡན་རྫས་སམ་ཇི་སྙེད་པའི་བྲལ་རྫས་ཀྱང་དེ་སྙེད་དོ། ། གཞན་དུ་ན། སྡུག་བསྔལ་མཐོང་སྤང་གི་འགོག་པ་མངོན་དུ་བྱས་པས། ཉོན་མོངས་ཀུན་གྱིས་འགོག་པ་མངོན་དུ་བྱེད་པར་ཐལ་ཞིང་དེ་ལྟ་ན་ལྷག་མའི་གཉེན་པོ་སྒོམ་པ་དོན་མེད་དུ་འགྱུར་རོ། ། སོ་སོར་རྟགས་འགོག་ལས་གཞན་སོ་སོར་རྟགས་མིན་གྱི་འགོག་པ་ནི། རྒྱུ་ཡོད་ཀྱང་རྐྱེན་མ་ཚང་བས་ཆོས་མ་འོངས་པ་སྐྱེ་བ་ལ་གཏན་དུ་གེགས་བྱེད་པས་ནམ་ཡང་མ་སྐྱེས་པའི་ཆ་སྟེ། ལ་ལར་གཟུགས་གཞན་ལ་ལྟ་ཞིང༌།
ཡིད་གཡེངས་པ་ན་བྱ་རོག་ཏུ་སྣང་བའི་མིག་ཤེས་མི་སྐྱེ་སྟེ། བྱ་རོག་སྣང་རུང་ཡོད་པ་ན་ལྟ་འདོད་མེད་ཅིང༌། ལྟ་བར་འདོད་པ་ན། ཕྱོགས་གཞན་དུ་སོང་བ་ལྟ་བུའོ། ། དེ་གསུམ་ནི། བྱེ་བྲག་སྨྲ་བ་རྟག་རྫས་རང་དབང་ཅན་དང༌། མདོ་སྡེ་པ་རྟག་ཡོད་དུ་འདོད་དོ། ། དེ་དག་བསྟན་ལ་དབབ་པ་ ༼༡༠༽ ལ། གནས་བརྒྱད་ལས། དང་པོ་ཁམས་བསྟན་པ་བཞི་སྟེ།
འདུས་བྱས་ཀྱི་དབྱེ་བ་རྣམ་གྲངས་དང་བཅས་པ་དང༌། ཕུང་ཁམས་སྐྱེ་མཆེད་ཀྱི་རྣམ་བཞག་དང༌། ཆོས་གསུམ་པོ་དེར་ཀུན་འདུས་པར་བསྟན་པ་དང༌། ལམ་མ་རྟོགས་པའི་ཁམས་ལ་རྣམ་པའི་རབ་ཏུ་དབྱེ་བའོ། ། དང་པོ་ལ་གསུམ་སྟེ། ངོ་བོའི་དབྱེ་བ་དང༌། སྤྱིའི་རྣམ་གྲངས་དང༌། ཟག་བཅས་ཀྱི་རྣམ་གྲངས་སོ། ། དང་པོ་ནི། འདུས་བྱས་རྣམས་ཟག་བཅས་ཅེས་བཤད་པའི་འདུས་བྱས་གང་ཞེ་ན།
རྐྱེན་རྣམས་འདུས་ཤིང་ཕྲད་ནས་བྱས་པའི་ཆོས་རྣམས་དེ་དག་ཀྱང་གཟུགས་དང་སོགས་པས་ཚོར་བ་འདུ་ཤེས་འདུ་བྱེད་རྣམས་ཏེ། ཕུང་པོ་ལྔའོ། ། གཉིས་པ་ནི། འདུས་བྱས་དེ་རྣམས་ཉིད་སོང་བ་དང༌། འགྲོ་བ་དང༌། འགྲོ་བར་འགྱུར་བས་སམ། མི་རྟག་པས་ཟ་བས་དུས་དང༌། དོན་འབྲས་བུ་དང་བཅས་པའི་མིང་སྨོས་པས་གཏམ་སྟེ། དག་གི་གཞི་དང༌། ལམ་བདེན་ཡང་ལྷག་མེད་དུ་འདོར་བ་སོགས་མྱང་འདས་སུ་ངེས་པར་འབྱུང་བ་དང་བཅས་པ་དང་བཞི་སྟེ།
རྒྱུ་དང་བཅས་པའོ། ། འདུས་མ་བྱས་ནི་དེ་ལྟ་མ་ཡིན་ནོ། ། མདོ་སྡེ་པ་ནི་དེ་ ༼༡༡༽ སྐད་གཞི་ངོ་བོ་ཉིད་ལ་འདོད་ལ། གསུང་རབ་ཏུ་བཞི་ནི་ངོ་བོ་ཉིད་དང་དམིགས་པ་དང༌། ཀུན་ཏུ་སྦྱར་བྱ་བ་དང༌། རྒྱུ་དང་ཡོངས་སུ་བཟུང་བ་སྟེ། ལྔ་ལ་འཇུག་པར་བཤད་དོ། ། གསུམ་པ་ནི། ཡང་འདུས་བྱས་གང་རྣམས་ཟག་བཅས་ཡིན་ན། དེ་རྣམས་ཉེར་ལེན་ཕུང་པོ་སྟེ།
ཉེར་ལེན་ནི་ཉོན་མོངས་ཡིན་ལ། དེ་ཡང་རྩ་དང་སོག་མའི་མེ་ཞེས་པ་ལྟར། ཉེར་ལེན་ལས་བྱུང་བས་སམ། མི་ཏོག་དང་འབྲས་བུའི་ཤིང་ཞེས་པ་ལྟར། ཕུང་པོ་ལས་ཉེར་ལེན་འབྱུང་བས་དེ་སྐད་དོ། ། རང་གཞན་ལ་གནོད་པས་འཐབ་པ་སྟེ། ཉོན་མོངས་དང་བཅས་པ་ཞེས་བྱའོ། ། འཕགས་པ་རྣམས་དང་མི་མཐུན་པས་སྡུག་བསྔལ་ལོ། ། འདི་ལས་སྡུག་བསྔལ་ཀུན་འབྱུང་བས་ཀུན་འབྱུང་བའོ། ། འཇིག་པས་འཇིག་རྟེན་དང༌།
འདི་ལ་ལྟ་བ་རྒྱས་པར་འགྱུར་བའི་སྒོ་ནས་གནས་པས་ལྟ་བའི་གནས་སོ། ། ཡང་སྲིད་པར་འབྱུང་བས་སྲིད་པའང་ཟག་བཅས་དེ་རྣམས་ཡིན་ནོ། ། ཕུང་ཁམས་སྐྱེ་མཆེད་ཀྱི་རྣམ་བཞག་ལ་གསུམ་ཏེ། ཕུང་ཁམས་སྐྱེ་མཆེད་སོ་སོའི་རང་བཞིན་དང༌། སྒྲ་དོན་དང༌། བསྟན་པའི་དགོས་ ༼༡༢༽ པ་དང༌། དེ་རྣམས་ངེས་པའི་རྒྱུ་མཚན་ནོ། ། དང་པོ་ལ་གསུམ་སྟེ། ཆོས་གསུམ་བཤད་པ་དང༌། བསྡུ་བ་དང༌།
ཁམས་མང་བར་ཐལ་བ་སྤང་བའོ། ། དང་པོ་ལ་གསུམ་སྟེ། གཟུགས་ཀྱིས་དང༌། ཆོས་ཀྱིས་དང༌། སེམས་ཀྱིས་བསྡུས་པའི་ཆོས་གསུམ་གྱིས་རང་བཞིན་ནོ། ། དང་པོ་ལ་གཉིས་སྟེ། གཟུགས་ཀྱི་ཕུང་པོ་དང༌། དེ་སྐྱེ་མཆེད་ཁམས་སུ་བསྟན་པའོ། ། དང་པོ་ལ་བསྟན་བཤད་གཉིས་ཀྱི། བསྟན་པ་ནི།
གཟུགས་ལ་སོགས་པའི་ཕུང་པོ་ལྔ་ཞེས་པ་དེ་ལ་གཟུགས་ཀྱི་ཕུང་པོ་ནི། དབྱེ་ན་བཅུ་ཅིག་ཡོད་དེ། དབང་པོ་མིག་སོགས་ལྔ་དང༌། དོན་གཟུགས་སོགས་ལྔ་དང༌། རྣམ་རིག་བྱེད་མིན་གྱི་གཟུགས་རྣམས་སུ་ཡོད་པའི་ཕྱིར་རོ། ། བཤད་པ་ལ་(Dདབང་པོ་ལྔ་)ནི། (Eམིག རྣ་བ། སྣ། ལྕེ།
ལུས་ཀྱི་དབང་པོ་)རྣམས་ཡིན་ལ། མིག་དབང་གི་མཚན་ཉིད། མིག་གི་རྣམ་ཤེས་ཀྱི་བདག་རྐྱེན་གཟུགས་ཅན་དང་བ་སྟེ། དེ་བཞིན་དུ་རྣ་བ་ལ་སོགས་པའང་རིགས་སྒྲེའོ། ། (Dདོན་ལྔ་)ནི། (Eགཟུགས་སྒྲ་དྲི་རོ་རེག་བྱ་)ཡིན་ལ། གཟུགས་ཀྱི་མཚན་ཉིད། མིག་གི་གཟུང་དོན་སྟེ། ༼༡༣༽ དེ་བཞིན་དུ་སྒྲ་སོགས་པའང་རིགས་སྒྲེའོ། ། དེ་ལ་གཟུགས་ཆོས་ཅན།
བསྡུ་ན་གཉིས་སམ། ཕྱེ་ན་ཉི་ཤུར་དབྱེར་ཡོད་དེ། ཁ་དོག་དང༌། དབྱིབས་གཉིས་སམ། སྔོ་སེར་དཀར་དམར། རིང་ཐུང༌། ལྷམ། ཟླུམ་པོ་མཐོ་དམའ་ཆ་ལེ་དང༌། ཆ་ལེ་མ་ཡིན་སྤྲིན་དུ་རྡུལ། ཁུག་རྣ་ཉི་གྲིབ་སྣང་མུན་ནོ། །
ཞེས་པ་རྣམས་སུ་ཡོད་པའི་ཕྱིར། དེ་ལ་རིང་སོགས་བརྒྱད་དབྱིབས་དང༌། ལྷག་མ་བཞི་དང་བརྒྱད་རྩ་བ་དང༌། ཡན་ལག་གི་ཁ་དོག་གི་དབྱེ་བ་སྟེ། ཁ་དོག་ཉིད་དང་དབྱིབས་ཉིད་དང༌། དེ་གཉིས་ཀ་ཡིན་པའི་མུ་གསུམ་འདོད་ཅིང༌། མངོན་པའི་མདོ་སྡེ་པ་ནི། དབྱིབས་རྟོག་པས་བརྟགས་པ་རྫས་སུ་མེད་པར་བཞེད་ལ། རིགས་པའི་མདོ་སྡེ་པ་དེ་རྫས་སུ་བཞེད་པར་མངོན་ནོ། ། (Dསྒྲ་)ནི།
དབྱེ་ན་རྣམ་པ་བརྒྱད་ཡོད་དེ། (Eཟིན་མ་ཟིན་གཉིས་དང༌། དེ་རེ་རེ་ལ་ལུང་དུ་བསྟན་པ། སྙན་མི་སྙན་གཉིས། ལུང་དུ་མི་སྟོན་པ་སྙན་མི་སྙན་གཉིས་ཏེ། བཞི་བཞི་ཡོད་)པས་སོ། ། (Dཟིན་པའི་སྒྲ་བཞི་)ནི། (Eགླུ་དང༌། དུ་བ་དང༌། ཕེག་རྡོབ་ ༼༡༤༽ དང༌།
རྡེག་མཚོག་གི་སྒྲ་ལྟ་བུ་)དང༌། (Dམ་ཟིན་པའི་སྒྲ་བཞི་)ནི། (Eསྤྲུལ་པའི་གླུ་དང༌། དུ་བ་དང༌། ཕེབ་རྡོབ་དང༌། བྲག་རལ་བའི་སྒྲ་ལྟ་བུ)འོ། ། (Dརོ་)ནི་དབྱེ་ན་རྣམ་པ་དྲུག་ཡོད་དེ། (Eམངར་སྐྱུར་ལན་ཚྭ། ཚ་བ། ཁ་བ།
སྐ་བ་)རྣམས་སུ་ཡོད་པའི་ཕྱིར་རོ། ། (Dདྲི་)ནི་དབྱེ་ན་བཞི་སྟེ། (Eཞིམ་མི་ཞིམ། མཉམ་མི་མཉམ་)རྣམས་སུ་དབྱེར་ཡོད་པས་སོ། ། (Dརེག་བྱ་)ནི། དབྱེ་ན་བཅུ་གཅིག་ཡོད་དེ། (Eའབྱུང་བཞི་འཇམ་རྩུབ་ལྕི་ཡང་གྲང་བ། བཀྲེས་སྐོམ་གྱི་རེག་བྱ་)རྣམས་སུ་ཡོད་པའི་ཕྱིར་རོ། ། དེ་ལ་ཕྱི་མ་གསུམ་ནི། དྲོ་བ་དང༌།
ཟས་དང༌། སྐོམ་པ་འདོད་པའི་རྒྱུའི་རེག་བྱ་སྟེ། རྒྱུ་ལ་འབྲས་བུའི་མིང་གི་བཏགས་པའོ། ། རྣམ་པར་རིག་བྱེད་མ་ཡིན་པའི་གཟུགས་བཤད་པ་ལ། མཚན་ཉིད་ནི། ལུང་བསྟན་གྱི་གཟུགས་རྒྱུན་གང་ཞིག་རང་ཀུན་སློང་གི་སེམས་གཞན་ལ་རིག་པར་མི་བྱེད་པ་སྟེ། དེ་ཡང་གནས་སྐབས་ཀྱི་ཁྱད་པར་མ་ཡེངས་པ་དང༌། སེམས་ཡོད་པ་ལྟ་ཞོག་གཡེངས་པ་སྟེ། རང་གི་ཀུན་སློང་ལས་གནས་པའི་སེམས་ལ་གནས་པའི་ཚེ་དང༌། སེམས་མེད་པའི་སྙོམས་ ༼༡༥༽ འཇུག་གཉིས་ལ་གནས་པའི་ཚེ་ཡང་ཡོད་ལ།
ངོ་བོའི་ཁྱད་པར་རྣམ་པར་རིག་བྱེད་དང༌། ཏིང་ངེ་འཛིན་ལས་བྱུང་བའི་གཟུགས་དེ་དག་དགེ་དང་མི་དགེ་བ་རྗེས་སུ་འབྲེལ་བའི་རྒྱུན་ཡིན་ལ། ཐོབ་པའི་རྒྱུན་ཡང་དེ་འདྲ་ཡོད་པས། དེ་གཅད་པའི་ཕྱིར། རྒྱུའི་ཁྱད་པར་འབྱུང་བ་ཆེན་པོ་རྣམས་རྒྱུར་བར་བྱས་པའི་འབྱུང་འགྱུར་དེ་ནི་གཟུགས་དང་བྱེད་པའི་རང་བཞིན་ཡིན་ཡང་རྣམ་པར་རིག་བྱེད་ཀྱི་གཟུགས་ལྟར་རང་ཀུན་སློང་གི་སེམས་རིག་པར་མི་བྱེད་པའོ། ། འོ་ན་རྒྱུ་འབྱུང་བ་ཆེན་པོ་རྣམས་གང་ཞེ་ན། འབྱུང་བའི་མཚན་ཉིད། གཟུགས་ཅན་གང་ཞིག་རྟེན་དུ་གྱུར་པ་སྟེ། འབྲས་གཟུགས་ཀྱི་རྟེན་ནི་བྱ་བ་ལ་ཤས་ཆེ་བས་ཆེན་པོ་རྣམས་ནི་ས་དང༌། ཆུ་དང༌།
མེ་དང༌། རླུང་གི་ཁམས་རྣམས་ཏེ། རང་གི་མཚན་ཉིད་དང༌། འབྲས་བུའི་གཟུགས་འཛིན་པས་ཁམས་རྣམས་སོ། ། ཁམས་དེ་དག་གི་ལས་ནི་གང་མཚན་ཉིད་ནི་ཅི་ཞེ་ན། རིམ་པ་བཞིན་འཛིན་པ་དང་སོགས་པས་སྡུད་པ་དང༌། སྨིན་པ་དང༌། རྒྱས་པར་ ༼༡༦༽ བྱེད་པའི་ལས་སུ་གྲུབ་ལ། མཚན་ཉིད་ནི་རིམ་པ་བཞིན་སྲ་བ་དང་གཤེར་བ་དང༌། དྲོ་བ་དང༌།
གཡོ་བར་སྣང་བའི་རེག་བྱ་སྟེ། ཉིད་ནི་དངོས་པོའི་རྐྱེན་ཡིན་ལ། གཡོ་བ་ནི་འབྱུང་བའི་རྒྱུན་ཡུལ་གཞན་དུ་སྐྱེད་པའོ། ། གསུང་རབ་ཏུ་སའི་ཁམས་སོགས་པ་དང༌། ས་སོགས་ཀྱང་གསུངས་ན་ས་སོགས་དང་སའི་ཁམས་སོགས་ལ་ཁྱད་ཅི་ཡོད་ཅེ་ན། འཇིག་རྟེན་གྱི་ཐ་སྙད་དུ་ས་སེར་པོ་དང༌། གྲུ་བཞི་སོགས་ཁ་དོག་དབྱིབས་ལ་ས་ཞེས་བརྗོད་ཅིང༌། དེར་མ་ཟད་ཆུ་དཀར་པོ་དང༌། ཟླུམ་པོ་དང༌། མེ་དམར་པོ་དང༌།
གྲུ་གསུམ་སོགས། ཆུ་མེ་ཡང་འཇིག་རྟེན་གྱི་ཐ་སྙད་དུ་ཁ་དོག་དང་དབྱིབས་ལ་བརྗོད་དོ། ། རླུང་ནི་ཁམས་གཡོ་བ་ཉིད་ལ་འཇིག་རྟེན་ན་རླུང་ཞེས་འདོགས་ལ། ས་སོགས་དེ་དང་འདྲ་བར་རླུང་སྔོན་པོ་དང༌། ཟླུམ་པོ་སོགས་ཁ་དོག་དང་དབྱིབས་ལའང་བརྗོད་དོ། ། འང་ནི་ཁམས་ལ་འདོགས་པར་མ་ཟད་པའོ། ། དེས་ན་འབྱུང་འགྱུར་གྱི་མཚན་ཉིད་གཟུགས་ཅན་གང་ཞིག་རྟེན་པར་གྲུབ་པ་ཞེས་ཐོབ་སྟེ། སྔར་བཤད་པའི་དབང་དོན་རྣམས་སོ། ། གཉིས་པ་དེ་སྐྱེ་མཆེད་དང་ཁམས་སུ་བསྟན་པ་ནི།
༼༡༧༽ གཟུགས་ཕུང་གི་ངོ་བོར་བསྟན་པའི་ཕྱིར།
དབང་དོན་བཅུ་པོ་དེ་རྣམས་ཁོ་ན་ལ་སྐྱེ་མཆེད་རྣམ་པར་བཞག་པ་ན་ཕྱི་ནང་གི་སྐྱེ་མཆེད་གཟུགས་ཅན་བཅུ་དང༌། ཁམས་རྣམ་པར་བཞག་པ་ན་གཟུགས་ཅན་གྱི་ཁམས་བཅུར་འདོད་དོ། ། གཉིས་པ་ཆོས་ཀྱིས་བསྡུས་པའི་ཆོས་གསུམ་གྱི་རང་བཞིན་ནི། ཚོར་བའི་མཚན་ཉིད་གཙོ་བོར་རྣམ་སྨིན་མྱོང་བའི་སེམས་བྱུང་འདུ་ཤེས་ཀྱི་མཚན་ཉིད་གཙོ་བོར་ཡུལ་གྱི་མཚན་མ་འཛིན་པའི་སེམས་བྱུང༌། འདུ་བྱེད་ཀྱི་མཚན་ཉིད་གཟུགས་ཚོར་འདུ་ཤེས་རྣམ་ཤེས་བཞི་ལས་རྫས་གཞན་པའི་འདུས་བྱས་སོ། ། ཕུང་པོ་དེ་གསུམ་དང༌། རྣམ་རིག་བྱེད་མིན་གྱི་གཟུགས་དང་འདུས་མ་བྱས་གསུམ་པོ་རྣམས་དང་བཅས་པའི་ཆོས་བདུན་ནི་སྐྱེ་མཆེད་དང༌། ཁམས་རྣམ་པར་བཞག་པ་ན། ཆོས་ཀྱི་སྐྱེ་མཆེད་དང༌། ཆོས་ཀྱི་ཁམས་ཞེས་བྱའོ། །
གསུམ་པ་ནི་རྣམ་ཤེས་ཀྱི་ཕུང་པོ་ནི་ཡུལ་དང༌། ཡུལ་སོ་སོར་རྣམ་པར་རིག་པ་མིག་ཤེས་སོགས་དྲུག་གོ ། སྐྱེ་མཆེད་རྣམ་པར་བཞག་པ་ནི་ཡིད་ཀྱི་སྐྱེ་མཆེད་ཀྱང་རྣམ་ ༼༡༨༽ ཤེས་ཕུང་པོར་བསྟན་པ་དེ་ཉིད་ཡིན་ལ། དེ་གཉིས་ཁམས་རྣམ་པར་བཞག་པར་ཁམས་བདུན་རྣམས་སུའང་འདོད་པ་སྟེ། བདུན་གང་ཞེ་ན། མིག་ནས་ཡིད་ཀྱིས་རྣམ་པར་ཤེས་པའི་བར་དྲུག་གི་ཁམས་དང་ཡིད་ཀྱི་ཁམས་སོ། ། འོ་ན་རྣམ་ཤེས་ཚོགས་དྲུག་ནི། རྣམ་ཤེས་ཕུང་པོར་བཤད་པ་མ་ཡིན་ནམ། དེ་ལས་གཞན་པའི་ཡིད་ཀྱི་ཁམས་གང་ཞེ་ན། གཞན་ནི་མེད་ཀྱི་དྲུག་པོ་ཉིད་ཀྱི་འདས་ཤིང་འགགས་མ་ཐག་པའི་རྣམ་ཤེས་གང་དང་གང་ཡིན་པ་དེ་དང་དེ་ཉིད་ཡིད་ཀྱི་ཁམས་ཏེ།
བུ་དེ་ཉིད་གཞན་གྱི་ཕར་གྱུར་པ་ལྟ་བུའོ། ། དེས་ན་ཡིད་ཁམས་ཀྱི་མཚན་ཉིད་འགགས་མ་ཐག་པའི་རྣམ་ཤེས་སོ། ། དེ་ལྟར་ན་རྣམ་ཤེས་ཀྱི་ཁམས་དྲུག་དང་ཡིད་ཀྱི་ཁམས་ཕན་ཚུན་འདུས་པས་རྫས་སུ་ན་ཁམས་བཅུ་བདུན་ནམ་བཅུ་གཉིས་སུ་འགྱུར་རོ་ཞེ་ན། ཡིད་ཀྱི་ཁམས་ནི་རྣམ་ཤེས་ཁམས་དྲུག་ལས་ཟུར་དུ་བསྟན་དགོས་པའི་ཕྱིར་ཏེ། དྲུག་པ་ཡིད་ཀྱི་རྣམ་ཤེས་ཀྱི་རྟེན་སྒྲུབ་དགོས་པའི་ཕྱིར་རོ། ། དེས་ན་ཁམས་ནི་བཅོ་བརྒྱད་དུ་དབྱེར་ཡོད་དེ་རྟེན་དང༌། ༼༡༩༽ བརྟེན་པ་དང་དམིགས་པ་དྲུག་དྲུག་དུ་དབྱེར་ཡོད་པས་སོ། ། གཉིས་པ་བསྡུ་བ་ནི། ཆོས་ནི་མདོར་བསྡུ་ན། ཕུང་པོ་གཅིག་གཟུགས་དང༌།
སྐྱེ་མཆེད་གཅིག་ཡིད་དང༌། ཁམས་གཅིག་ཆོས་ཀྱིས་ཁྱེད་ཐམས་ཅད་བསྡུས་ཏེ། གཟུགས་ཕུང་གིས་གཟུགས་ཅན་གྱི་སྐྱེ་མཆེད་བཅུ་དང༌། ཁམས་བཅུ་བསྡུས་ལ། ཡིད་ཀྱི་སྐྱེ་མཆེད་ཀྱི་རྣམ་ཤེས་ཕུང་པོ་དང༌། སེམས་ཀྱི་ཁམས་བདུན་བསྡུས་ཞིང༌། ཆོས་ཁམས་ཀྱི་ཚོར་འདུ་དང་འདུ་བྱེད་དེ་གསུམ་དང༌། རིག་བྱེད་མིན་པའི་གཟུགས་དང༌། ཆོས་ཀྱི་སྐྱེ་མཆེད་བསྡུས་པས་སོ། ། བསྡུ་བ་དེ་ནི་གང་ནས་འབྱུང་ཡང་རུང་མིག་དབང་ལྟ་བུ་རང་གི་ངོ་བོ་ཉིད་གཟུགས་ཕུང་དང༌།
མིག་གིས་སྐྱེ་མཆེད་དང༌། ཁམས་ཀྱིས་བསྡུས་ཏེ། གཞན་ཚོར་བ་སོགས་ཀྱི་དངོས་པོ་ནི་མ་ཡིན་ནོ། ། ཅིའི་ཕྱིར་ཞེ་ན། གཞན་དེ་དང་མི་ལྡན་པའི་ཕྱིར་རོ། ། ཁམས་མང་བར་ཐལ་བར་སྤང་བ་ནི། མིག རྣ་བ། སྣ་དང་གསུམ་ནི་གཉིས་གཉིས་ཡོད་པས་ཁམས་ཉེར་གཅིག་དུ་མི་འགྱུར་རམ་ཞེ་ན། མིག་ནི་གཉིས་ཡོད་ཀྱང་ཁམས་གཅིག་དུ་ ༼༢༠༽ བགྲང་སྟེ།
ཁྱེད་གཉིས་རིགས་མིག་གི་རང་བཞིན་དང༌། སྤྱོད་ཡུལ་གཟུགས་དང༌། འབྲས་བུ་མིག་གི་རྣམ་ཤེས་སུ་འདྲ་བའི་ཕྱིར་དེ་བཞིན་དུ་སོགས་པས་བསྡུས་པ་རྣ་བ་དང༌། སྣ་ལའང་སྦྱར་རོ། ། འོན་ཀྱང་རྟེན་མཛེས་པར་བྱ་བའི་ཕྱིར་དུ་གཉིས་གཉིས་འབྱུང༌། གཉིས་པ་སྒྲ་དོན་དང་བསྟན་པའི་དགོས་པ་ནི། དུ་མ་སྤུངས་པ་ནི་ཕུང་པོའི་དོན་སྟེ། མདོར་གཟུགས་གང་ཅི་མང་རུང་འདས་པའམ། མ་འོངས་པའམ། ད་ལྟར་བྱུང་བའམ།
ནང་གིའམ། ཕྱིའིའམ། རགས་པའམ། ཕྲ་བའམ། ངན་པའམ། གྱ་ནོམ་པའམ། ཐག་རིང་བའམ། ཉེ་བ་ན་ཡོད་པ་གང་དེ་དག་ཐམས་ཅད་གཅིག་དུ་བསྡུས་ཏེ། གཟུགས་ཀྱི་ཕུང་པོ་ཞེས་བྱ་བའི་གྲངས་སུ་འགྲོའོ་ཞེས་དང་རྣམ་ཤེས་ཀྱི་ཁར་དུའང་གསུངས་སོ། ། སེམས་དང་སེམས་བྱུང་རྣམས་སྐྱེ་ཞིང༌།
འཆད་ལ་རྒྱས་པར་བྱེད་པའི་སྒོ་ནི་སྐྱེད་མཆེད་ཀྱི་དོན་ནོ། ། རིགས་ཏེ་འབྱུང་གནས་སྒྱུ་ནི་ཁམས་གྱི་དོན་ཏེ། འདུས་བྱས་ཀུན་རང་རང་གི་རིགས་འདྲ་ཕྱི་མའི་སྐལ་ཉམས་ཀྱི་རྒྱུ་དང་འདུས་མ་བྱས་ཀྱང་དམིགས་པའི་སྒོ་ནས་སེམས་དང་སེམས་བྱུང་གི་གནས་ ༼༢༡༽ ཡིན་པས་སོ། ། གཞན་དག་རིགས་རང་བཞིན་ལ་འདོད་པ་ལྟར་ན། ཁམས་བཅོ་བརྒྱད་ཆར་རང་རང་གི་མཚན་ཉིད་འཛིན་པས་ཁམས་ཞེས་བྱའོ། ། ཡང་ཅིའི་ཕྱིར་ཕུང་པོ་སོགས་གསུམ་བསྟན་ཅེ་ན། ཕུང་པོ། སྐྱེ་མཆེད། ཁམས་རྣམས་ནི་ཁྱེད་གསུམ་བསྟན་པ་ལ་དགོས་པ་ཡོད་དེ། ཁྱེད་གསུམ་བསྟན་པ་དེ་གདུལ་བྱ་རྣམས་ཀྱི་རྨོངས་པ་སེམས་བྱུང་ཉིད་དང༌།
གཟུགས་ཉིད་དང༌། གཟུགས་སེམས་དག་ལ་རིལ་པོར་འཛིན་པ་གསུམ་གྱི་ཕྱིར་དང༌། དབང་པོ་རྣོ་འབྲིང་བརྟུལ་པོ་གསུམ་དང༌། ཚིག་བསྡུས་པ་བར་མ་རྒྱས་པ་འདོད་པ་རྣམ་པ་གསུམ་གྱི་ཆེད་ཡིན་པའི་ཕྱིར་རོ། ། འོན་ཀྱང་རྨོངས་པ་གསུམ་ནི་མདོའི་དགོངས་པ་ལྟར་ན། གཅིག་བུ་དང་བྱེད་པ་པོ་དང༌། ཟ་བ་པོའི་བདག་ཏུ་རྨོངས་པ་གསུམ་ཟློག་པའི་དོན་དུ་ཡིན་ནོ། ། གསུམ་དེ་རྣམས་ངེས་པའི་རྒྱུ་མཚན་ལ་བཞི་སྟེ། སེམས་བྱུང་ལས་ཚོར་འདུ་གཉིས་ཕུང་པོ་ལོགས་སུ་སྟོན་པའི་རྒྱུ་མཚན་དང༌། འདུས་མ་བྱས་ཕུང་པོར་མི་འཇོག་པའི་རྒྱུ་མཚན་དང༌།
ཕུང་ཁམས་སྐྱེ་མཆེད་ ༼༢༢༽ ཀྱི་གོ་རིམ་ངེས་ཚུལ་དང༌། གཟུགས་དང་ཆོས་ཀྱི་སྐྱེ་མཆེད་གཉིས་བྱེ་བྲག་ལ་བཞག་པའི་རྒྱུ་མཚན་ནོ། ། དང་པོ་ནི། ཅིའི་ཕྱིར། སེམས་བྱུང་གཞན་རྣམས་འདུ་བྱེད་ཀྱི་ཕུང་པོ་གཅིག་དུ་བསྟན་ཅིང༌། ཚོར་འདུ་གཉིས་ལོགས་སུ་ཕུང་པོར་བསྟན་ཅེ་ན། ཚོར་བ་དང༌། འདུ་ཤེས་ནི་སེམས་བྱུང་གཞན་རྣམས་ལས་ཁྱེད་གཉིས་ལོགས་སུ་ཕུང་པོར་བསྟན་པ་ལ་རྒྱུ་མཚན་ཡོད་དེ། ཁྱེད་གཉིས་ཀྱི་ཚོར་བས་ཁྱིམ་པ་དང་འདུ་ཤེས་ཀྱིས་རབ་ཏུ་བྱུང་བ་རྣམས་རྩོད་པས་རྩོད་པའི་རྩ་བར་གྱུར་པ་དང༌། ཚོར་བས་འདོད་པ་ལ་ཞེན་པ་དང༌།
འདུ་ཤེས་ལོག་པ་བས་ལྟ་བ་ལ་ཞེན་པས་འཁོར་བའི་རྒྱུའི་གཙོ་བོའི་ཕྱིར་དང༌། གཟུགས་ཀྱི་འོག་དུ་ཚོར་བ་རགས་པ་སོགས་འཆད་པའི་རིམ་པའི་རྒྱུ་མཚན་ཡིད་པའི་ཕྱིར་རོ། ། འདུས་མ་བྱས་ཕུང་པོར་མི་འཛིན་པའི་རྒྱུ་མཚན་ནི། འོ་ན། འདུས་མ་བྱས་ཆོས་ཅན། ཕུང་པོར་མ་བཤད་ཏེ། སྤུངས་པའི་དོན་དུ་མི་རུང་བའི་ཕྱིར་རོ། ། ཕུང་ཁམས་སྐྱེ་མཆེད་ཀྱི་གོ་རིམ་རྣམ་དག་ངེས་ཚུལ་ནི། ཕུང་པོ་ནི་གཟུགས་སོགས་ལྔར་གོ་ ༼༢༣༽ རིམ་ངེས་ཏེ། ཁྱེད་སྔ་མ་རྣམས་རགས་པའི་རིམ་པ་དང༌།
ཀུན་ནས་ཉོན་མོངས་པའི་རིམ་པ་དང༌། སྣོད་སོགས་ཀྱི་དོན་གྱི་རིམ་པ་དང༌། ཁམས་ཇི་བཞིན་གྱི་རིམ་པར་ངེས་པའི་ཕྱིར་རོ། ། དེ་ཡང་གཟུགས་ཐོགས་བཅས་ཡིན་པས་ཐམས་ཅད་པས་རགས་ཤིང༌། མིང་བཞིའི་ནང་ནས་ཚོར་བ་རྒྱུ་བ་རགས་པ་སོགས་སྔ་མ་སྔ་མ་ཆེས་རགས་པ་དང༌། ཡང་ན་འཁོར་བ་ཐོག་མེད་ནས་ཕོ་མོ་དག་ཕན་ཚུན་གཟུགས་ལ་དགའ་ཞིང་དེའང་ཚོར་བའི་རོ་མྱང་བ་ལས་དང༌། དེ་ལ་ཆགས་པ་ཡང་འདུ་ཤེས་ལོག་པ་ལས་དང༌། དེ་ཡང་ཉོན་མོངས་ཀྱིས་ཏེ། དེ་རྣམས་ཀྱི་སེམས་ཀུན་ནས་ཉོན་མོངས་ཅན་དུ་བྱས་པའི་རིམ་པས་སོ། ། ཡང་ན་གཟུགས་སོགས་ལྔ་རིམ་པ་ལྟར།
སྣོད་དང༌། ཟས་དང༌། བྱ་ན་དང༌། བྱན་པོ་དང༌། ཟ་བ་པོ་ལྟ་བུའི་དོན་གྱིས་སོ། ། ཡང་གཟུགས་འདོད་པའི་ཡོན་ཏན་གྱི་འདོད་ཁམས་དང༌། ཚོར་བས་བསམ་གཏན་རྣམས་དང༌། འདུ་ཤེས་ཀྱིས་གཟུགས་མེད་དང་པོ་གསུམ་དང༌། ༼༢༤༽ ཐམས་ཅད་ལས་དེའི་སེམས་པ་འབྲས་བུ་ཆེ་བས་འདུ་བྱེད་ཙམ་གྱིས་སྲིད་རྩེ་རབ་ཏུ་ཕྱེ་ཞིང་དེ་བཞི་ནི་རྣམ་ཤེས་ལ་གནས་པ་ཡིན་ལ། རྣམ་ཤེས་ནི་དེ་དག་གི་གནས་སོ། །
དེས་ན་རང་འགྲེལ་དེ་དག་ལས་རྣམ་ཤེས་གནས་སོ། ། ཞེས་པ་ནི་མ་དག་གོ ། ཕུང་པོ་ལྔའི་རིམ་པ་ངེས་པ་འདིས་གྲངས་ངེས་ཀྱང་གྲུབ་བོ། ། དབང་པོ་ནི་མིག་སོགས་དྲུག་ཏུ་གོ་རིམ་ངེས་ཏེ། ད་ལྟར་གྱི་དོན་སོགས་ནི་རིམ་པར་ངེས་པའི་ཕྱིར་རོ། ། དེ་ཡང་དབང་པོ་དྲུག་གི་གོ་རིམ་གྱིས་གྲུབ་པའི་དབང་གིས་ཡུལ་དང་རྣམ་ཤེས་ཀྱི་གོ་རིམ་ཀྱང་འགྲུབ་པས། དབང་པོའི་གོ་རིམ་ནི། ད་ལྟའི་དོན་ཡུལ་དུ་བྱེད་པའི་ཕྱིར། དང་པོ་མིག་སོགས་ལྔ་སྨོས་ལ་ཡིད་ནི་དུས་གསུམ་དང༌། དུས་མ་ཡིན་པའི་ཡང་ཡུལ་ཅན་ཡིན་པས་ཕྱིས་སྨོས་སོ། །
དང་པོ་ལྔ་ལས་ཀྱང་འབྱུང་བ་ཡིན་པས་གྱུར་པའི་དོན་ཡུལ་དུ་བྱེད་པའི་ཕྱིར། མིག སྣ། རྣ་བ། ལྕེ་དང་བཞི་དང་པོར་སྨོས་ལ། ལུས་ནི་འབྱུང་བ་དང་འབྱུང་འགྱུར་གྱི་ཡང་ཡུལ་ཅན་ཡིན་པས་ཕྱིས་སྨོས་སོ། ། དེ་བཞི་ལས་ཀྱང་གཞན་ ༼༢༥༽ མིག་སྣ་གཉིས་ཆེས་རིང་བ་ལ་འཇུག་པས་སྔར་སྨོས་ལ་དེ་གཉིས་ལས་མིག་ནི་ཆེས་རིང་བ་ལ་འཇུག་པས་སྔར་སྨོས་ཏེ། ཆུ་ཀླུང་རྒྱང་རིང་པོ་ནས་མཐོང་ཡང་དེའི་སྒྲ་མི་ཐོས་པའི་ཕྱིར་ཞེས་ཏེ། ཕལ་ཆེ་བའི་དབང་དུ་བྱས་པའོ། ། སྣ་ལྕེ་གཉིས་ལས་སྣ་མྱུར་བར་འཇུག་པའི་ཕྱིར་སྔར་སྨོས་ཏེ།
ཟས་ལྕེ་དང་མ་ཕྲད་པར་དྲི་ཚོར་བས་སོ། ། ཡང་ན་ལུས་འདི་ལ་རྟེན་ཇི་ལྟར་གནས་པའི་རིམ་པ་བཞིན་ཏེ། མིག་གི་རྟེན་དང་པོ་ན། དེའི་འོག་ན་རྣ་བའི། དེའི་འོག་ན་སྣའི། དེའི་འོག་ན་ལྕེའི། ལུས་ཀྱི་རྟེན་ནི་ཕལ་ཆེར་དེའི་འོག་ནའོ། ། ཡིད་ནི་དེ་རྣམས་ལ་རྟེན་པ་དང༌། ཡུལ་ནི་མི་གནས་པས་ཕྱིས་བསྟན་ནོ། ། གཟུགས་དང་ཆོས་ཀྱི་སྐྱེ་མཆེད་བྱེ་བྲག་ལ་བཞག་པའི་རྒྱུ་མཚན་ནི།
འོ་ན་མིག་སོགས་བཅུ་ཆར་གཟུགས་ཡིན་ཡང་མིག་གི་ཡུལ་ཁོ་ན་ལ་གཟུགས་ཞེས་དང༌། ཀུན་ཆོས་ཡིན་ཡང་ཐ་མ་ཁོ་ན་ཆོས་ཞེས་བརྗོད་པ་ཅི་ཞེ་ན། མིག་གི་གཟུང་དོན་གཅིག་པུ་ནི་གཟུགས་ཞེས་བྱས་ཏེ། གཞན་ལ་མིང་སོ་སོར་བཏགས་པས་བྱེ་བྲག་གི་དོན་དང་བསྟན་དུ་ཡོད་ཅིང་ཐོགས་པ་ ༼༢༦༽ དང་བཅས་པས་ཁྱོད་གཟུགས་ཀྱི་གཙོ་བོ་ཡིན་པའི་ཕྱིར་རོ། ། སྐྱེ་མཆེད་ཐ་མ་གཅིག་པུ་ནི། ཆོས་ཀྱི་སྐྱེ་མཆེད་ཞེས་བྱ་སྟེ། ཆོས་གཞན་ལ་མིང་སོ་སོར་བརྟགས་པས་བྱེ་བྲག་གི་དོན་དང༌། ཆོས་ཀྱི་ཚོར་བ་སོགས་ཆོས་མང་པོ་དང༌། ཆོས་ཀྱི་མཆོག་མྱ་ངན་ལས་འདས་པ་ཡང་བསྡུས་པ་ཡིན་པའི་ཕྱིར་རོ། ། གསུམ་པ་ཆོས་གསུམ་པོ་དེར་ཀུན་འདུས་པར་བསྟན་པ་ལ་གསུམ་སྟེ།
ཆོས་ཀྱི་ཕུང་པོ་བསྡུ་བ་དང༌། ཕུང་ཁམས་སྐྱེ་མཆེད་གཞན་བསྡུ་བ་དང༌། ཞར་ལ་ཁམས་གཉིས་ཀྱི་ངོ་བོ་དང་པོ་ནི། མདོ་ལས་ཕུང་ཁམས་སྐྱེ་མཆེད་གཞན་ཡང་གསུངས་པ་དེ་རྣམས་འདི་ལས་ཐ་དད་དམ་ཞེ་ན། འདི་རྣམས་ཉིད་ཀྱིས་བསྡུས་ཏེ། རེ་ཤིག་ཆོས་ཀྱི་ཕུང་པོ་བརྒྱད་ཁྲི་གང་རྣམ་ཐུབ་པས་གསུངས་པ་དེ་རྣམས་ནི་མངོན་པའི་མདོ་སྡེ་པ་ལྟར་ན། གཟུགས་ཕུང་གིས་བསྡུས་ཏེ། དེ་ལྟར་ན་ཚིག་གམ་ངག་ཡིན་པས་སོ། ། དེ་ནི་བྱེ་བྲག་སྨྲ་བ་ལྟར་ན་འདུ་བྱེད་ཀྱི་བསྡུས་ཏེ། དེ་ལྟར་ན་མིང་ཡིན་པའི་ཕྱིར་རོ། །
ཆོས་ཀྱི་ཕུང་པོའི་ཚད་ཅི་ཙམ་ཞེ་ན། ཁ་ཅིག་ཆོས་ཀྱི་ཕུང་པོ་ཞེས་པའི་བསྟན་ ༼༢༧༽ འཆོས་ཀྱི་ཚད་ཤླཽ་ཀ་དྲུག་སྟོང་ཡོད་པ་ཙམ་རེ་ཆོས་ཕུང་རེའི་ཚད་ཅེས་ཟེར་ལ། གཞན་ན་རེ་ཕུང་པོ་དང་སོགས་པས་ཁམས་སྐྱེ་མཆེད་རྟེན་འབྱུང་བ་བདེན་པ་ལ་སོགས་པའི་གཏམ་རྫོགས་པ་རེ་ཆོས་ཕུང་རེའོ་ཞེས་ཟེར་རོ། ། རང་ལུགས་ནི་དུག་གསུམ་དང༌། ང་རྒྱལ་དང༌། ལྟ་བ་དང༌། ཐེ་ཚོམ་སོགས་སྤྱོད་པ་བརྒྱད་ཁྲིའི་གཉེན་པོར་ཆོས་ཀྱི་ཕུང་པོ་མཐུན་པར་གསུངས་པས་སྤྱོད་པ་རེ་རེའི་གཉེན་པོ་རྫོགས་པར་སྟོན་པའི་གཞུང་གི་ཚོགས་ཆོས་ཕུང་རེའོ། ། གཉིས་པ་ནི། ཆོས་ཕུང་བརྒྱད་ཁྲི་ཕུང་པོ་ལྔས་བསྡུས་པ་དེ་བཞིན་དུ་མདོ་ལས་གཞན་ཡང་ཇི་རིགས་པར་ཕུང་པོ་དང༌། སྐྱེ་མཆེད་དང༌།
ཁམས་ཀྱི་མིང་ཅན་འབྱུང་བ་རྣམས་རང་རང་གི་མཚན་ཉིད་ལེགས་པར་སྤྱད་དེ་ཇི་སྐད་བཤད་པའི་ཕུང་པོ་ལྔ་དང༌། སྐྱེ་མཆེད་བཅུ་གཉིས་དང༌། ཁམས་བཅོ་བརྒྱད་པོར་བསྡུ་བར་བྱས་ཏེ། ཕུང་པོའི་མིང་ཅན་ཚུལ་ཁྲིམས་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་དང༌། རྣམ་པར་གྲོལ་བའི་ཡེ་ཤེས་ ༼༢༨༽ མཐོང་བའི་ཕུང་པོ་རྣམས་ལས་དང་པོ་ལུས་ངག་གི་ལས་ཡིན་པས་གཟུགས་ཕུང་དང་ལྷག་མ་སེམས་འབྱུང་ཡིན་པས་འདུ་བྱེད་ཕུང་པོས་བསྡུས་པ་སོགས་དང༌། ཟད་པར་གྱི་སྐྱེ་མཆེད་དང་བརྒྱད་པོ་མ་ཆགས་པ་ཡིན་པས། ཆོས་ཀྱི་སྐྱེ་མཆེད་དང༌།
ཕྱི་མ་གཉིས་གཟུགས་མེད་ཀྱི་སྐྱེ་མཆེད་བཞི་ནི། སེམས་དང་སེམས་བྱུང་གི་ངོ་བོ་ཡིན་པས་ཡིད་དང་ཆོས་ཀྱི་སྐྱེ་མཆེད་ཀྱིས་བསྡུས་པ་སོགས་དང༌། འདོད་པ་དང༌། གནོད་སེམས་དང༌། རྣམ་འཚེའི་ཁམས་ནི། སེམས་བྱུང་ཡིན་པས། ཆོས་ཁམས་ཀྱིས་བསྡུས་པ་སོགས་སོ། ། གསུམ་པ་ནི། འོ་ན་ས་ཆུ་མེ་རླུང༌། ནམ་མཁའ་རྣམ་ཤེས་ཀྱི་ཁམས་དྲུག་གསུངས་པ་ལ།
ནམ་མཁའ་ཉིད་ནམ་མཁའི་ཁམས་དང༌། རྣམ་ཤེས་ཐམས་ཅད་རྣམ་ཤེས་ཀྱི་ཁམས་ཡིན་ནམ་ཞེ་ན། དང་པོ་བཞི་བཤད་ཟིན་ཅིང་རེག་བྱའི་ཁམས་སུ་འདུས་པས་མ་བྲིས་སོ། ། སྐར་ཁུང་དང་ཁ་སྣ་སོགས་ཀྱི་བུ་ཁ་ནི་ནམ་མཁའི་ཁམས་ཞེས་བྱའོ། ། བུ་ཁ་ཅི་ཞེ་ན། ཉིན་བར་སྣང་བ་དང༌། མཚན་མོ་མུན་པའི་རང་བཞིན་ ༼༢༩༽ ཡིན་པས་གཟུགས་ཀྱི་ཁམས་ཀྱིས་བསྡུས་སོ། ། ལོ་ཅེས་པ་མདོ་སྡེ་པ་ཐོགས་བཅས་ཀྱི་གཟུགས་མེད་ཙམ་གྱིས་ཕྱེ་བའི་འདུས་མ་བྱས་ནམ་མཁའི་ཁམས་ཡིན་པས་ཆོས་ཀྱི་ཁམས་སུ་འདུས་པར་བསྟན་པའོ། ། ཟག་པ་དང་བཅས་པའི་རྣམ་ཤེས་ཁོ་ན་ནི་འདིར་རྣམ་ཤེས་ཀྱི་ཁམས་ཡིན་ནོ། ། ཅིའི་ཕྱིར་ཟག་མེད་མ་ཡིན་ཞེ་ན།
ཁམས་དྲུག་གི་ཉིང་འཚམས་སྦྱོར་བ་ནས་འཆི་བའི་བར་གྱི་སེམས་བསྐྱེད་པ་ཡིན་ལ། ཟག་མེད་དེ་ལྟ་མ་ཡིན་པའོ། ། བཞི་པ་ཁམས་ཀྱི་རྣམ་པའི་རབ་དབྱེ་བསྡུ་བ་ལ་བདུན་ལས། དང་པོ་གཉིས་ཚན་ནི། ཁམས་བཅོ་བརྒྱད་ལས་བསྟན་ཡོད་དུ་བསྟན་མེད་དུ་ཞེ་ན་འདི་ནི་འདི་ནའོ། ། ཕ་གི་ནའོ། ། ཞེས་བསྟན་དུ་ཡོད་པའི་ཁམས་ནི་གཟུགས་གཅིག་པུ་སྟེ། བསྟན་ཡོད་ཀྱི་མཚན་ཉིད་མིག་གི་བཟུང་དོན་ཡིན་ལ། ལྷག་མ་བཅུ་བདུན་བསྟན་མེད་དོ། ། ཐོགས་བཅས་དུ།
ཐོགས་མེད་དུ་ཞེ་ན། ཐོགས་བཅས་ཀྱི་མཚན་ཉིད། རང་གི་གོ་སར་གཟུགས་གཞན་འབྱུང་བའི་གེགས་སུ་གྱུར་པའི་ཐོགས་པ་དང་བཅས་པ་ནི། གཟུགས་ ༼༣༠༽ ཅན་བཅུ་ཉིད་ཡིན་ཏེ་སེམས་ཀྱི་ཁམས་བདུན་དང༌། ཆོས་ཀྱི་ཁམས་ནི་རྡུལ་ཕྲན་བསགས་པ་མིན་པས་ཐོགས་མེད་དོ། ། སྦྱང་བྱ་སྒྲིབ་པ་དང༌། ཡུལ་དང་དམིགས་པ་ཐོགས་མེད་གསུམ་མོ། ། གཉིས་པ་གསུམ་ཚན་ནི། དགེ་བ་དུ། མི་དགེ་བ་དུ།
ལུང་མ་བསྟན་དུ་ཞེ་ན། དགེ་མི་དགེའི་ངོར་ལུང་མ་བསྟན་ཉིད་ཡིན་པ་བརྒྱད་དེ། གང་ཞེ་ན། ཐོགས་བཅས་བཅུ་པོ་དེ་རྣམས་ཉིད་ལས་གཟུགས་སྒྲ་གཉིས་མ་རྟོགས་པའོ། ། བརྒྱད་ལས་གཞན་ཁམས་བཅུ་རྣམས་དགེ་མི་དགེ་ལུང་མ་སྟན་རྣམས་པ་གསུམ་ཡོད་དོ། ། འདོད་པར་རྟོགས་པ་དུ། གཟུགས་དང་གཟུགས་མེད་པར་རྟོགས་པ་དུ་ཞེ་ན། འདོད་ཁམས་སུ་རྟོགས་པ་ཁམས་ཇི་རིགས་པ་ཁམས་བཅོ་བརྒྱད་པོ་ཐམས་ཅད་ཡིན་ལ། གཟུགས་ཀྱི་ཁམས་ན་ཁམས་བཅུ་བཞི་སྟེ། ཁམས་ཟས་ལ་འདོད་ཆགས་དང་བྲལ་བས་དྲི།
རོ་མེད་ལ། དམིགས་རྐྱེན་དེ་གཉིས་མེད་པས་སྣ་དང་ལྕེའི་རྣམ་ཤེས་ཀྱི་ཁམས་མ་རྟོགས་སོ། ། དེས་ན་བསྡུ་བར་གཟུགས་ཁམས་པའི་སྣ་ལྕེ་ནི་རྟག་ཏུ་སྐྱེ་མཆེད་མ་ཡིན་པར་གསུངས་སོ། ། ༼༣༡༽ སློབ་དཔོན་དབྱིག་གཉེན་ནི། སྣ་ལྕེའི་དབང་རྟེན་ཉིད་ལས་དབང་པོ་མེད་པར་བཞེད་ལ། འཕགས་པ་ཐོགས་མེད་དང༌། བྱེ་བྲག་དུ་སྨྲ་བ་ནི། རྟེན་མཛེས་པ་དང༌། ཚིག་བརྗོད་པ་དང༌། སྲེད་པའི་དབང་གིས་སྣ་ལྕེའི་དབང་པོ་ཡོད་པར་འཆད་དོ། །
གཟུགས་མེད་ཁམས་ན་གཟུགས་ཅན་གྱི་ཁམས་བཅུ་དང༌། སྒོ་ལྔའི་རྣམ་ཤེས་མེད་པས། དེར་རྟོགས་པའི་ཡིད་དང༌། ཆོས་དང༌། ཡིད་ཀྱི་རྣམ་ཤེས་ཀྱི་ཁམས་གསུམ་མོ། ། གསུམ་པ་བཅས་མ་བཅས་ཀྱི་རབ་དབྱེ་ནི། ཟག་བཅས་དུ་ཟག་མེད་དུ་ཞེ་ན། ཁམས་ཐ་མ་དེ་གསུམ་ལ་ཟག་བཅས་དང་ཟག་མེད་གཉིས་ཀ་ཡོད་ལ། ལྷག་མ་དང་པོ་བཅོ་ལྔ་ནི། གཅིག་དུ་ཟག་བཅས་པའོ། །
ཡང་རྟོག་སྤྱོད་གཉིས་ཀ་དང་བཅས་པ་ནི། རྟོག་པ་མེད་ལ་སྤྱོད་པ་ཙམ་དག་ནི་དུ། རྟོག་སྤྱོད་གཉིས་ཀ་མེད་པ་ནི་དུ། རྟོག་སྤྱོད་དང་བཅས་པ་སྟེ། མཚུངས་པར་ལྡན་པ་ནི་རྣམ་པར་ཤེས་པའི་ཁམས་དང་པོ་ལྔ་སྟེ། ཁ་ཕྱིར་ལྟས་པས་སོ། ། ཐ་མ་ཡིད། ཆོས། ཡིད་ཤེས་གསུམ་ནི། གཉིས་ག་གཉིས་ག་མེད་པ།
སྤྱོད་པ་ ༼༣༢༽ ཙམ་སྟེ། རྣམ་པ་གསུམ་མོ། ། ལྷག་མ་གཟུགས་ཅན་བཅུ་པོ་རྣམས་ནི། རྟོག་སྤྱོད་གཉིས་ག་སྤངས་པ་སྟེ། མཚུངས་པར་མི་ལྡན་ནོ། ། འོ་ན་རྣམ་ཤེས་ཁམས་ལྔ་ཅི་ལྟར་རྟོག་མེད་ཅེས་བྱ་ཞེ་ན། རྟོག་པ་གསུམ་ལས་ངོ་བོ་ཉིད་ཀྱི་རྟོག་པ་ཡོད་ཀྱི། ངེས་པར་རྟོག་པ་དང༌། རྗེས་སུ་དྲན་པའི་རྟོག་པ་ནི་མེད་པས་རྣམ་པར་མི་རྟོག་སྟེ། རྟ་རྐང་གཅིག་པ་ལ་རྐང་མེད་པ་ཅེས་པ་བཞིན་ནོ། །
རྟོག་པ་ཐ་མ་དེ་དག་གི་ངོ་བོ་གང་ཞེ་ན། དེ་དག་ནི་ཡིད་ཀྱི་རྣམ་ཤེས་དང་མཚུངས་ལྡན་གྱི་ཤེས་རབ་མཉམ་པར་མ་བཞག་པས། གཡེངས་པ་ནི་དེས་རྟོག་བྱེད་དོ། ། ཡིད་ཀྱི་དྲན་པ་མཉམ་པར་བཞག་མ་བཞག་ཐམས་ཅད་ནི་རྗེས་དྲན་ཉིད་དོ། ། ཡང་དམིགས་བཅས་དུ་དམིགས་མེད་དུ་ཞེ་ན། དམིགས་བཅས་ནི། སེམས་ཀྱི་ཁམས་བདུན་དང་ཆོས་ཁམས་ཀྱི་ཕྱེད་སེམས་བྱུང་རྣམས་ཀྱང་ངོ༌། ། གཟུགས་ཅན་བཅུ་དང༌། ཆོས་ཁམས་ཀྱི་ལྡན་མི་ལྡན་དང༌། འདས་མ་འདས་ནི་དམིགས་པ་མེད་པའོ། །
བཞི་པ་གཟུགས་ཅན་གྱི་དབྱེ་བ་ནི། ཟིན་པ་དུ་མ་ཟིན་པ་དུ་ཞེ་ན། མ་ཟིན་པའི་ ༼༣༣༽ མཚན་ཉིད་རྣམ་ཤེས་དང་ལྷན་ཅིག་མ་ཡིན་པ་དེ་ཡང་དགུ་སྟེ། དམིགས་བཅས་བརྒྱད་པོ་དེ་རྣམས་དང་སྒྲའོ། ། དེ་ལས་གཞན་གཟུགས་ཅན་དགུ་པོ་ནི་ཟིན་མ་ཟིན་རྣམ་པ་གཉིས་ཏེ། དབང་པོ་ལྔའི་འདས་མ་འོངས་དང༌། ད་ལྟའི་གཟུགས་སྒྲ་དྲི་རོ་རེག་བྱ་ཡང་དབང་པོ་དང་མི་ལྡན་པ་མ་ཟིན་པ་དང་ད་ལྟའི་དབང་པོ་དང༌། དེའི་ཚོགས་པ་ན་ཡོད་པའི་གཟུགས་དྲི་སོགས་བཞི་ཟིན་པ་སྟེ། ཟིན་པའི་མཚན་ཉིད་རྣམ་ཤེས་དང་ལྷན་ཅིག་པའོ། ། འབྱུང་བ་དུ་འབྱུང་འགྱུར་དུ་ཞེ་ན།
རེག་བྱའི་ཁམས་ནི་འབྱུང་བ་དང༌། འབྱུང་འགྱུར་གཉིས་ཀ་ཡིན་ཏེ། ལྷག་མ་གཟུགས་ཅན་གྱི་ཁམས་དགུ་པོ་ནི་འབྱུང་འགྱུར་ཁོ་ན་དང༌། དེར་མ་ཟད་ཆོས་ཁམས་ཕྱོགས་གཅིག་རིག་བྱེད་མིན་པའི་གཟུགས་ཀྱང་འབྱུང་གྱུར་ཉིད་དེ། སེམས་ཀྱི་ཁམས་བདུན་དང༌། ཆོས་ཀྱི་ཕལ་ཆེ་གཉིས་ག་མ་ཡིན་པའོ། ། བསགས་པ་དུ་ཞེ་ན། གཟུགས་ཅན་གྱི་ཁམས་བཅུ་ནི། རྡུལ་ཕྲ་རབ་འདུས་པས་བསགས་པ་སྟེ། ལྷག་མ་བརྒྱད་ནི་བསགས་པ་མ་ཡིན་པའོ། །
འོ་ན་ ༼༣༤༽ གཅོད་བྱེད་གཅད་བྱ་སོགས་གང་ཞེ་ན། གཅོད་བྱེད་དགྲ་ལྟ་བུ་དང༌། གཅད་བྱ་ཤིང་རྟ་ལྟ་བུ་ཉིད་ནི། ཕྱི་རོལ་གྱི་ཁམས་གཟུགས་དྲི་རོ་རེག་བྱ་ཁོ་ན་ཡིན་ནོ། ། གཅོད་བྱེད་གཅད་བྱ་བཞི་ཡིན་པ་དེ་བཞིན་དུ། སྲེག་བྱ་བུང་ཤིང་ལྟ་བུ་དང༌། འཇལ་བྱེད་སྲང་ལྟ་བུ་ཡང༌། ཁམས་དེ་བཞིའོ། ། སྲེག་བྱེད་དང་གཞལ་བྱ་ལ་ནི་མི་མཐུན་པ་སྨྲ་སྟེ། ཁ་ཅིག་ཁམས་དེ་བཞི་ཉིད་དེ་དག་དུ་སྨྲ་ལ།
ཁ་ཅིག་རྒྱུའི་རེག་བྱ་མེ་ཉིད་དང༌། འབྲས་བུའི་རེག་བྱ་ལྕི་བ་ཉིད་རིམ་པ་བཞིན་དུ་དེ་དག་དུ་སྨྲའོ། ། གཞན་དབང་པོ་ལྔ་ནི་དྭངས་ཅིང་སྒྲ་ལ་རྒྱུན་མེད་ལ། ཁམས་ཐོགས་མེད་བརྒྱད་རྡུལ་ཕྲན་བསགས་པ་མ་ཡིན་པས་གཅོད་བྱེད་སོགས་མིན་ནོ། ། ལྔ་པ་བྱུང་བ་གསུམ་ནི། རྣམ་སྨིན་སྐྱེས་དུ། རྒྱུ་མཐུན་ལས་འབྱུང་བ་དུ་ཞེ་ན། བར་གྱི་ཚིག་ཕྱིས་པ་རྣམ་སྨིན་གྱི་རྒྱུ་ལས་སྐྱེས་པའམ། འབྲས་བུ་དུས་སུ་སྨིན་པའི་ལས་ནི་རྣམ་སྨིན་ཏེ། དེ་ལས་སྐྱེས་པའམ།
རྒྱུ་དགེ་མི་དགེ་ལ་འབྲས་བུ་མིང་གི་རྟགས་ཏེ། རྣམ་སྨིན་ཞེས་བྱ་ལ། དེ་ལས་སྐྱེས་པས་རྣམ་སྨིན་ ༼༣༥༽ སྐྱེས་དེ་དང༌། ཟས་དང་སྐུམ་མཉེ་སོགས་ལེགས་པར་བྱ་བ་དང༌། གཉིད་དང་ཏིང་ངེ་འཛིན་ཏེ། རྒྱས་པའི་རྒྱུ་བཞི་ལས་བྱུང་བ་མིག་སོགས་ནང་གི་ཁམས་ལྔའོ། ། གོང་མ་ས་ལེགས་པར་བྱ་བའི་དོན་ཚངས་སྤྱོད་དུ་བཞེད་ལ། དེས་མི་གནོད་པ་ཙམ་ལ་སངས་རྒྱས་པར་མི་བཞེད་དོ། ། དེ་ལྟ་འབྱུང་བ་དེ་གཉིས་སུ་འདུས་པའི་རྒྱུ་མཐུན་ཡོད་ཀྱང༌། དེ་གཉིས་ལས་གཞན་པའི་རྒྱུ་མཐུན་མེད་དེ།
ཤི་བ་ལ་མིག་སོགས་རྗེས་སུ་མི་འཇུག་པས་སོ། ། དེས་ན་རྒྱུ་མཐུན་ལས་བྱུང་བར་མ་བཤད་དོ། ། སྒྲ་ནི་རྒྱས་པ་དང་རྒྱུ་མཐུན་ལས་བྱུང་གི་རྣམ་སྨིན་ལས་སྐྱེས་པ་མ་ཡིན་ཏེ། འདོད་དགུར་འབྱུང་བས་སོ། ། གདགས་པར་ཚིག་རྩུབ་སྤངས་པས་ཚངས་པའི་དབྱངས་གྲུབ་པར་གསུངས་པ་ནི། རྣམ་སྨིན་ལས་རྒྱུད་དེ་བྱུང་བ་ལ་དགོངས་པ་སྟེ། རྣམ་སྨིན་དངོས་ནི། མགྲིན་པར་འབྱུང་བ་ཁྱད་པར་ཅན་འགྲུབ་པའོ། ། རྒྱུ་མཐུན་དུ་བྱུང་ཡང་སྒྲ་ཉིད་ནི་མེད་དེ། རྒྱུན་མེད་པས་སོ། །
དེས་ན་སྐལ་མཉམ་དང༌། ཀུན་འགྲོའི་རྒྱུ་ཅི་ ༼༣༦༽ རིགས་ལས་སྐྱེས་པ་ཙམ་ལ་བྱའོ། ། བསྐལ་མཉམ་དང་ཀུན་འགྲོའི་རྒྱུ་མཐུན་ལས་བྱུང་བ་དང༌། རྣམ་སྨིན་གྱི་རྒྱུ་ལས་སྐྱེས་པ་ནི་ཐོགས་པ་མེད་པ་བརྒྱད་དོ། ། རྒྱས་བྱུང་ནི་མེད་དེ། ཐོགས་པ་མེད་པ་ལ་རྐྱལ་སྟོང་བུས་པ་བཞིན་དུ་རྒྱས་པ་མེད་པས་སོ། ། གཞན་གཟུགས་དྲི་རོ་རེག་བྱ་ལ། བྱུང་བ་རྣམ་པ་གསུམ་ཅར་ཡོད་དེ། རྣམ་སྨིན་སྐྱེས་ནི་ཟིན་པའི་ཆ་དང༌། བྱུང་བ་གཞན་གཉིས་ནི་མ་ཟིན་པའི་ཆ་ལ་ཡང་ཡོད་དོ། །
རྟག་པའི་རྫས་དང་ལྡན་པ་ཆོས་ཁམས་ཀྱི་ཕྱོགས་གཅིག འདུས་མ་བྱས་དང༌། འདུས་བྱས་ལས་ཀྱང་ཁམས་ཐ་མ་གསུམ་སྡུག་བསྔལ་ལ་ཆོས་བཟོད་ཀྱི་དུས་མཐའི་སྐད་ཅིག་མ་གཅིག་ནི་བྱུང་བ་གསུམ་ཅར་མ་ཡིན་ཏེ། ཟག་མེད་སྐད་ཅིག་དང་པོ་ནི། སྐལ་མཉམ་ཀུན་འགྲོའི་རྒྱུ་མཐུན་དང་རྣམ་སྨིན་གྱི་རྒྱུ་ལས་མ་བྱུང་ཞིང༌། བསགས་པ་མ་ཡིན་པས་རྒྱས་བྱུང་ཡང་མ་ཡིན་པ་སྟེ། ཐོགས་པ་མེད་བརྒྱད་ཅེས་སོགས་ཀྱི་དམིགས་གསལ་ལོ། ། ཡང་ན་རྫས་དང་ལྡན་པ་དུ། སྐད་ཅིག་མ་དུ་ཞེ་ན། འདུས་མ་བྱས་ནི་རྟག་པའི་རྫས་ཏེ།
༼༣༧༽ དེ་ལྡན་པ་ཆོས་ཁམས་གཅིག་པུ་སྟེ། གཞན་བྱེད་དང་བཅོ་བརྒྱད་ནི་དེ་འདྲའི་རྫས་དང་ལྡན་པ་མ་ཡིན་པའོ། ། འདི་ནི་རྫས་ཡོད་བཞི་ལས་རྟེན་པའི་རྫས་ཀྱི་དབང་དུ་བྱས་པའོ། ། ཁམས་ཐ་མ་གསུམ་གྱི་ཆ་ཟག་མེད་དང་པོ་སྡུག་བསྔལ་ཆོས་བཟོད་ཀྱི་སྐད་ཅིག་མ་གཅིག་རྒྱུ་མཐུན་ལས་མ་བྱུང་བའི་ཕྱིར། སྔར་མེད་ཀྱི་སྐད་ཅིག་མ་སྟེ། འདུས་བྱས་གཞན་ནི་རྒྱུ་མཐུན་ལས་མ་བྱུང་བ་འགའ་ཡང་མེད་པས་དེ་འདྲའི་སྐད་ཅིག་མིན་པའོ། ། དྲུག་པ་ཐོབ་པའི་ཁྱད་པར་ནི། གང་མིག་གི་ཁམས་དང་སྔར་མི་ལྡན་པ་ལས་ཐོབ་པ་དེ་མིག་ཤེས་དང་ཡང་ཡིན་ནམ་ཞེ་ན། མིག་དང་མིག་གི་རྣམ་ཤེས་ཀྱི་ཁམས་དག་སོ་སོ་སྟེ། མིག་གསར་དུ་ཐོབ་ལ།
མིག་ཤེས་མ་ཐོབ་པ་དང༌། མིག་ཤེས་གསར་དུ་ཐོབ་ལ་མིག་མ་ཐོབ་པ་དང༌། ལྷན་ཅིག་ཏེ་དུས་མཉམ་དུ་ཐོབ་པ་དང་ཡང་གི་སྒྲས་གཉིས་ག་མ་ཐོབ་པ་ཡང་ཡོད་ཅེས་མུ་བཞི་སྟེ། མུ་དང་པོ་ནི། གཟུགས་མེད་ནས་བསམ་གཏན་གཉིས་པ་ཡན་གྱི་བར་སྲིད་དུ་སྐྱེས་པ་ན་མིག་གསར་དུ་ཐོབ་ཅིང༌། ༼༣༨༽ མིག་ཤེས་རགས་པ་དག་ནས། མེད་པས་མ་ཐོབ་པ་ལྟ་བུའོ། ། གཉིས་པ་ནི། བསམ་གཏན་གཉིས་པ་ཡན་གྱི་གཟུགས་ཀྱི་ལྷས་འོག་སའི་མིག་ཤེས་མངོན་དུ་བྱས་པ་ན་མིག་ཤེས་རང་ས་ན་མེད་པ་མངོན་དུ་བྱས་པས་གསར་དུ་ཐོབ་ལ། མིག་ནི་རང་ས་ན་སྔར་དུ་ཡོད་པས་གསར་དུ་མི་ཐོབ་པ་ལྟ་བུའོ།
མུ་གསུམ་པ་ནི་གཟུགས་མེད་ནས་འདོད་པའམ། བསམ་གཏན་དང་པོའི་བར་སྲིད་དུ་སྐྱེས་པ་ན་གཉིས་ཀ་གསར་དུ་ཐོབ་པ་ལྟ་བུའོ། ། བཞི་པ་ནི་གཟུགས་མེད་ནས་དེ་ཉིད་དུ་སྐྱེས་པ་ན་མིག་དང་མིག་ཤེས་གཉིས་ཀ་སྔར་ཡང་མེད་ལ་གསར་དུ་མི་ཐོབ་པ་ལྟ་བུའོ། ། བདུན་པ་ཕྱི་ནང་སོགས་ཀྱི་དབྱེ་བ་ལ་ཡང་བདུན་ལས། དང་པོ་ནི། ནང་གི་ཁམས་ནི་དུ། ཕྱིའི་ཁམས་ནི་དུ་ཞེ་ན། ནང་གི་ཁམས་ནི་བཅུ་གཉིས་ཏེ། གཟུགས་སོགས་ཡུལ་དྲུག་མ་རྟོགས་པའོ། ། དེ་དྲུག་ནི་ཕྱིའི་ཁམས་སོ། །
དེས་ནང་གི་ཁམས་ཀྱི་མཚན་ཉིད་འཛིན་པར་རྟོགས་པ། ཕྱིའི་ཁམས་ཀྱི་མཚན་ཉིད་གཟུང་བ་ཁོ་ནར་གྱུར་པའོ། ། གཉིས་པ་ཡང་རྟེན་བཅས་དུ། དེ་མཚུངས་དུ་ཞེ་ན། ཆོས་ཀྱི་ཁམས་ཞེས་པ་ནི་གཅིག་ཏུ་རྟེན་བཅས་སྟེ། འཕགས་པ་ཐམས་ཅད་ཆོས་ཐམས་ཅད་བདག་མེད་དོ་མཉམ་དུ་ངེས་པར་ཡིད་ ༼༣༩༽ ལ་བྱེད་པས་སོ། ། ཁམས་ལྷག་མ་བཅུ་བདུན་ནི། ། དེ་མཚུངས་དང༌། རྐྱང་གིས་རྟེན་བཅས་སྟེ། གཉིས་ཀ་ཡིན་ནོ། །
དེ་མཚུངས་ཀྱི་མཚན་ཉིད་ཁམས་གང་ཞིག་རང་གི་ལས་མི་བྱེད་པ། རྟེན་བཅས་ཀྱི་མཚན་ཉིད་ཁམས་གང་ཞིག་རང་གི་ལས་བྱེད་པའོ། ། དེ་ལ་ནང་གི་ཁམས་དྲུག་གི་ལས་ནི། ཡུལ་གྱི་ཡུལ་ཅན་དང༌། རྣམ་ཤེས་ཀྱི་རྟེན་བྱེད་པ་དང༌། ཡུལ་གྱི་ཁམས་དྲུག་གི་ལས་ནི། དབང་པོའི་ཡུལ་དང༌། རྣམ་ཤེས་ཀྱི་ཡུལ་དང༌། དམིགས་པ་བྱེད་པ་དང༌། རྣམ་ཤེས་ཀྱི་ཁམས་དྲུག་གི་ལས་ནི།
དབང་པོའི་རྟེན་པ་དང༌། ཡུལ་གྱི་ཡུལ་ཅན་བྱེད་པ་ཡིན་པས། ལས་དེ་དག་བྱེད་མི་བྱེད་ནི། རྟེན་བཅས་དང་དེ་མཚུངས་ཡིན་ལ། སེམས་ཀྱི་ཁམས་བདུན་ནི། སྐྱེ་འགྱུར་རྟེན་བཅས་དང༌། མི་སྐྱེ་བའི་ཆོས་དེ་མཚུངས་སོ། ། གསུམ་པ་ཡང༌། མཐོང་སྤངས་དུ། སྒོམ་སྤངས་དུ།
སྤང་བྱ་མ་ཡིན་པ་དུ་ཞེ་ན། གཟུགས་ཅན་བཅུ་ནི། སྒོམ་པས་སྤང་བྱ་ཡིན་ཞིང༌། དེར་མ་ཟད་ ༼༤༠༽ རྣམ་ཤེས་ཀྱི་ཁམས་དང་པོ་ལྔ་ཡང་ཡིན་ནོ། ། ཁམས་ཐ་མ་གསུམ་གྱི་རིགས་ལ། མཐོང་སྤང་སྒོམ་སྤང་སྤང་བྱ་མིན་པ་རྣམ་པ་གསུམ་ཀ་ཡོད་དོ། ། གནས་མ་བུ་པ་དག སོ་སོ་སྐྱེ་བོ་དང་ངན་སོང་དུ་སྐྱེ་བའི་རྒྱུ་ལུས་ངག་གི་ལས་ཀྱང་མཐོང་སྤང་ཡིན་ཏེ། མཐོང་ལམ་སྐྱེས་པ་ན་དེ་དག་འགགས་པས་སོ། ། ཞེས་ཟེར་རོ། །
འདིར་སོ་སྐྱེ་ནི་མཐོང་སྤང་མིན་ཏེ། ཉོན་མོངས་ཅན་མིན་པ་ནི་མཐོང་སྤང་མིན་ལ། སོ་སྐྱེ་ནི་ཉོན་མོངས་ཅན་མིན་པའི་ལུང་མ་བསྟན་ཡིན་པའི་ཕྱིར་ཏེ། དགེ་རྩ་ཆད་པ་དང༌། ཆགས་བྲལ་གོང་མ་ལའང༌། སོ་སྐྱེ་དང་ལྡན་པས་སོ། ། ངན་སོང་གི་ལུས་ངག་གི་ལས་ཀྱང་མཐོང་སྤང་མིན་ཏེ། གཟུགས་ནི་ཉོན་མོངས་ཅན་ཡིན་ཡང་མཐོང་སྤང་མིན་ལ། ངན་སོང་གི་ལུས་ངག་གི་ལས་ནི་གཟུགས་ཡིན་པས་སོ། ། དྲུག་པ་ཡིད་ཀྱི་སྐྱེ་མཆེད་མིན་པ་སྒོ་ལྔའི་ཤེས་པ་ལས་སྐྱེས་པ་ནི་ཐོགས་གཟུགས་མིན་ཅིང༌།
ཉོན་མོངས་ཅན་ཡིན་ཡང་སྒོ་ལྔ་ལས་སྐྱེས་པའི་དབང་ཤེས་ནི་མཐོང་ ༼༤༡༽ སྤང་མིན་ཏེ། བདེན་པ་ལ་ལོག་པར་མི་རྟོག་པས་སོ། ། འོན་ཀྱང་མཐོང་ལམ་སྐྱེས་པ་ན་ལོག་པ་ནི་རྐྱེན་མ་ཚང་བ་རྟགས་མིན་ཐོབ་པའོ། ། བཞི་པ་ལྟ་བ་དང་ལྟ་མིན་སོགས་བཤད་པ་ནི་ཡང་ལྟ་བ་དུ། ལྟ་བ་མ་ཡིན་པ་དུ་ཞེ་ན། མིག་གི་ཁམས་དང༌། ཆོས་ཀྱི་ཁམས་ཀྱི་ཕྱོགས་གཅིག་ནི་ལྟ་བ་ཡིན་ཏེ། ཆོས་ཁམས་ལྟ་བ་དེ་ཡང་འཇིག་ལྟ་སོགས་ལྔ་དང༌། འཇིག་རྟེན་པའི་དང༌། སློབ་པའི་དང༌།
མི་སློབ་པའི་ཡང་དག་པའི་ལྟ་བས་ཏེ་རྣམ་པ་བརྒྱད་དོ། ། ལྷག་མ་ཁམས་ཕྱེད་དང་བཅུ་བདུན་ནི་ལྟ་བ་མིན་པའོ། ། ཅིའི་ཕྱིར། ཡིད་ཤེས་དང་མཚུངས་ལྡན་ཁོ་ན་འཇིག་རྟེན་པའི་ཡང་དག་པའི་ལྟ་བ་ཞེས་བྱ་ཞེ་ན། རྣམ་ཤེས་སྒོ་ལྔ་དང་མཚུངས་པ་སྟེ། ལྷན་ཅིག་པར་སྐྱེ་བའི་བློ་སྟེ། ཤེས་རབ་ནི་དེས་རྟོག་སྟེ། ངེས་པར་སེམས་པ་ལ་ཞུགས་པ་མེད་པའི་ཕྱིར། ལྟ་བ་མ་ཡིན་ནོ། ། འོ་ན་རྟོག་པ་མེད་པས་ཅི་ལྟར་མིག་ཀྱང་ལྟ་བ་ཡིན་ཞེ་ན།
མིག་ནི་གཟུགས་ལ་ལྟ་ ༼༤༢༽ བ་ཡིན་ཏེ། གཟུགས་མཐོང་བའི་ཕྱིར་རོ། ། མིག་ཐམས་ཅད་ཀྱིས་སམ་ཞེ་ན་མིན་གྱི་རྣམ་ཤེས་རྟེན་པ་དང་བཅས་པའོ། ། འོ་ན་མིག་ལ་རྟེན་པའི་རྣམ་ཤེས་ཁོ་ནས་མཐོང་བར་འགྱུར་རོ་ཞེ་ན། མིག་དེ་ལ་རྟེན་པའི་རྣམ་ཤེས་ཀྱི་མཐོང་ཞེས་ངེས་པར་ནུས་པ་མིན་ཏེ། གང་གི་ཕྱིར་ཞེ་ན། རྩིག་པ་ལ་སོགས་པས་བར་དུ་ཆོད་པའི་གཟུགས་མཐོང་བ་མིན་པའི་ཕྱིར་ཏེ། རྣམ་པར་ཤེས་པས་མཐོང་ན་དེ་ཐོགས་མེད་ཡིན་པས་གཟུགས། སྒྲིབ་པ་ཡང་མཐོང་བར་འགྱུར་རོ་ལོ་ཅེས་པ་མདོ་སྡེ་པ་མིག་ཤེས་ཁོ་ནས་མཐོང་བར་འདོད་པ་འཐད་པར་སྟོན་པའོ། ། ཅི་མིག་གཅིག་གི་གཟུགས་མཐོང་ངམ།
འོན་ཏེ་གཉིས་ཀས་མཐོང་ཞེ་ན། མིག་གཉིས་ཀ་དག་གི་ཀྱང་མཐོང་སྟེ། གཉིས་ཀ་ཕྱེ་ན་གསལ་བར་མཐོང་བའི་ཕྱིར་རོ། ། དཔེར་ན་ཁང་པ་གཅིག་དུ་མར་མེ་གཉིས་བྱས་ན། འོད་རྒྱས་པ་གཅིག་གི་ཤིན་ཏུ་གསལ་བ་བཞིན་ནོ། ། ཀྱང་གི་གཅིག་གིས་ཀྱང་མཐོང་བར་བསྟན་ནོ། ། དབང་པོ་དྲུག་ཡུལ་དང་ ༼༤༣༽ ཕྲད་པ་ཞིག་གམ། འོད་དེ་མ་ཕྲད་པ་འཛིན་ཅེ་ན། མིག་དང༌། ཡིད་དང༌།
རྣ་བ་གསུམ་ནི། ཡུལ་དང་མ་ཕྲད་པར་འཛིན་ལ། ཁ་ཅིག་རྣ་བས་ཕྲད་ནས་ཀྱང་འཛིན་ཅེས་སོ། ། སྣ་ལྕེ་ལུས་གསུམ་ནི་མ་ཕྲད་པ་ལས་གཞན་ཡུལ་དང་ཕྲད་ནས་འཛིན་ཏོ། ། ཅི་དབང་པོ་དྲུག་ཡུལ་མཉམ་པའམ། འོན་ཏེ་མི་མཉམ་པ་ཞིག་འཛིན་ཅེ་ན། སྣ་ཚོགས་དེ་གསུམ་གྱིས་ནི་དབང་པོའི་སྡུག་བསྔལ་བྲན་ཇི་སྙེད་ཀྱི་ཡུལ་སྡུག་བསྔལ་དང་ཕྲད་ནས་ཡུལ་མཉམ་འཛིན་པར་འདོད་ལ། མིག་སྣ་གཉིས་ནི་ཡུལ་མཉམ་མི་མཉམ་མ་ངེས་ཅིང༌། ཡིད་ནི་ལུས་ཅན་མིན་པས་མ་སྤྱད་དོ། ། དེ་ལ་དབང་པོ་ལྔ་ནི།
རྡུལ་ཕྲ་རབ་འདུས་པའི་ངོ་བོ་སྟེ། མིག་གི་དབང་པོ་ནི། མིག་འབྲས་ལ་གོ་སྙོད་ཀྱི་མེ་ཏོག་ལྟར་མ་འདྲེས་པར་གནས་པ་རྒུན་འབྲུམ་ཙམ་ཤིན་དུ་དྭངས་པའི་ལྤགས་པས་བཀབ་པས་མི་འགྱེས་པའོ། ། ཁ་ཅིག་ནི་དབང་རྟེན་ལྟར་གོར་བུར་གནས་སྟེ། ཤེལ་ལྟར་དྭང་བས་ཕན་ཚུན་མི་སྒྲིབ་བོ། ། ཞེས་ཟེར་རོ། ། རྣ་བའི་དབང་པོ་ནི། དབང་རྟེན་ ༼༤༤༽ རྣ་འབྲུག་ཅེས་བྱ་བ་གྲོ་ག་བཅུས་པ་ལྟ་བུའི་ནང་ན་གནས་སོ། ། སྣའི་དབང་པོ་ནི་སྣའི་རྒྱུད་ཀྱི་ནང་ན་གནས་སོ། ། ལྕེའི་དབང་པོ་ཟླ་བ་ཕྱེད་པ་ལྟ་བུ་སྟེ།
ལྕེའི་དབང་པོའི་དབུས་ན་སྐྲའི་རྩེ་མོ་ཙམ་ཞིག་ལྕེའི་དབང་པོའི་རྡུལ་ཕྲན་གྱི་མ་ཁེབས་སོ། ། ཞེས་གྲག་གོ ། ལུས་ཀྱི་དབང་པོའི་རྡུལ་ཕྲན་རྣམས་ནི་རྐང་མཐིལ་ནས་སྤྱི་བོའི་བར་དུ་ལུས་བཞིན་དུ་གནས་སོ། ། དེའི་བྱེ་བྲག་མོའི་དབང་པོ་ནི་ལྔའི་སྦུབས་ལྟ་བུ་དང༌། ཕོའི་དབང་པོ་ནི་མཐེའོ་ལྟ་བུ་གནས་ཅེས་ཏེ། བྱེ་བྲག་ཏུ་སྨྲ་བ་ལྟར་ན་སྐོར་བ་བར་དང་བཅས་པ་དང༌། མདོ་སྡེ་པ་ལྟར་ན་བར་མེད་ལ་མ་འབྱར་བའོ། ། ཅི་རྣམ་ཤེས་ཚོགས་དྲུག་གི་ནང་ནས་དང་པོ་ལྔའི་ཡུལ་ད་ལྟར་ཡིན་ལ། ཐ་མའི་དུས་གསུམ་པ་ཡིན་པ་ལྟར། རྟེན་ཀྱང་དེ་ལྟ་བུ་ཡིན་ནམ་ཞེ་ན།
མ་ཡིན་ཏེ། ཐ་མ་ཡིད་ཤེས་ཀྱི་རྟེན་འགགས་མ་ཐག་པའི་ཡིད་ཉིད་ཡིན་པས་འདས་པ་ཁོ་ན་དང༌། གཞན་སྒོ་ལྔ་རྣམས་ཀྱི་རྟེན་ནི། ལྔ་པོ་དེ་རྣམས་དང༌། ལྷན་ཅིག་སྐྱེས་པའི་མིག་སོགས་རེ་དང༌། འང་གི་འདས་པའི་ཡིད་དེ། བདག་ ༼༤༥༽ རྐྱེན་གཉིས་གཉིས་སོ། ། གོང་མ་པ་ནི། ཡིད་ཤེས་ཀྱིའང་ལྷན་ཅིག་འབྱུང་བའི་གནས་ཉོན་ཡིད་དུ་བཞེད་པས། དེ་ལའང་བདག་རྐྱེན་གཉིས་སོ། །
འོ་ན་དབང་ཡུལ་གཉིས་ཀ་ལ་རག་ལས་པ་ལ་མིག་སོགས་ཁོ་ན་ལ་རྟེན་ཞེས་བྱའི། གཟུགས་སོགས་ནི་མིན་ཞེ་ན། མིག་སོགས་དེ་རྣམས་གསལ་མི་གསལ་དུ་འགྱུར་བས་མིག་ཤེས་སོགས་གསལ་མི་གསལ་དུ་འགྱུར་བའི་ཕྱིར། རྟེན་ནི་མིག་སོགས་ཡིན་གྱི། གཟུགས་སོགས་ནི་དེ་ལྟ་མིན་པས་རྟེན་དུ་མ་བཤད་དོ། ། གཟུགས་སོགས་ཀྱང་ཤེས་ན་མིག་ཤེས་ཅེས་སོགས་དབང་པོའི་སྒོ་ནས་བརྗོད་ཀྱི། གཟུགས་ཤེས་ཅེས་སོ། ། ཡུལ་གྱི་སྒོ་ནས། མ་བརྗོད་པ་ཅི་ཞེ་ན། རྟེན་མིན་པ་དེའི་ཕྱིར་དང༌།
གཟུགས་ནི་ཡིད་དང༌། གང་ཟག་གཞན་གྱི་མིག་ཤེས་ཀྱི་ཡུལ་དུ་འགྱུར་ལ། མིག་ནི་དེ་ལྟ་མིན་པ་སོགས་དབང་པོ་རྣམས་རྣམ་ཤེས་ཀྱི་ཐུན་མོང་མིན་པའི་རྒྱུ་ཡིན་པའི་ཕྱིར། ཡང་མིག་སོགས་དེ་རྣམས་ཀྱིས་ནི་རྣམ་ཤེས་བསྟན་གྱི་གཟུགས་སོགས་ཡུལ་གྱིས་ནི་མ་བསྟན་ཏེ། རྔའི་སྒྲ་དང༌། ནས་ཀྱི་ ༼༤༦༽ མྱུ་གུ་བཞིན་ནོ། ། ལུས་དབང་ཡུལ་ཤེས་པའི་ས་མཚུངས་དཔྱད་པ་ནི། ལུས་གང་ལ་གནས་ཏེ། མིག་གི་གཟུགས་རྣམས་ལྟ་བ་ན། ཅི་ལུས་དང༌།
མིག་དང༌། གཟུགས་དང་རྣམ་ཤེས་དེ་རྣམས། ས་གཅིག་ཉིད་ཡིན་ནམ། གཞན་གྱི་སའང་ཡིན་ཞེ་ན། ཅི་རིགས་སུ་ཡིན་ཏེ། ལུས་དང་མིག་དང༌། གཟུགས་པ་ལྔ་དང༌། མིག་ཤེས་པ་གཉིས་ཡིན་ལ། ངེས་པ་ནི་ལུས་ཅེས་པ་ཕུང་པོ་ལྔ་དང༌། གཟུགས་ཕུང་དང༌།
དབང་པོ་གཟུགས་ཅན་དང༌། ལུས་དབང་དང༌། རྟེན་ཁོག་པ་སོགས་དུ་མ་ལ་འཇུག་པ་ལས་འདིར་ནི་ཕྱི་མ་ཡིན་པས་རྟེན་ལ་གོང་མའི་ལུས་ཆོས་ཅན། ཁྱོད་ལ་འོག་མའི་མིག་སྐྱེད་པ་མིན་ཏེ། མིག་སྐྱེད་པ་ནི་གཟུགས་ལ་ལྟ་བ་ཡིན་ལ། ཁྱོད་རང་ན་མིག་མཆོག་ཡོད་པས་ལྟས་པས་ཆོག་པས། འོག་མའི་མིག་དམན་པ་སྐྱེད་པ་ལ་དགོས་པ་མེད་པས་སོ། ། རང་སའི་ལུས་ལ་རང་སའི་མིག་དང༌། འོག་མའི་ལུས་ལ་གོང་མའི་མིག་སྐྱེད་པ་ནི་ཡོད་ཅེས་ཤུགས་ལ་བསྟན་ཏེ། འདོད་པའི་ལུས་ལ་འདོད་པ་དང༌།
བསམ་གཏན་བཞི་པའི་མིག་སྐྱེད་པ་ལྟ་བུའོ། །
༼༤༧༽ རྟེན་པ་འོག་མའི་མིག་གི་ས་གོང་མའི་གཟུགས་མཐོང་བར་ནུས་པ་མིན་ཏེ། འོག་མའི་མིག་སྨན་ཅིང༌། གོང་མའི་གཟུགས་མཆོག་ཡིན་པས་སོ། ། རང་སའི་མིག་གི་རང་སའི་གཟུགས་དང༌། གོང་མའི་མིག་གི་འོག་མའི་གཟུགས་མཐོང་བ་ནི་ཤུགས་ལ་བསྟན་ཏེ། འདོད་པ་དང་བསམ་གཏན་བཞིའི་མིག་གིས་འདོད་པའི་གཟུགས་མཐོང་བ་ལྟ་བུའོ། ། གོང་སའི་རྣམ་པར་ཤེས་པའང༌། འོག་སའི་མིག་ལ་རྟེན་པ་མིན་ཏེ། རྟེན་དམན་པ་རྟེན་པ་མཆོག་གི་རྟེན་དུ་མི་རུང་བས་སོ། །
རང་སའི་མིག་ཤེས་དང་སའི་མིག་དང༌། འོག་མའི་མིག་ཤེས་གོང་མའི་མིག་ལ་རྟེན་པར་ནི་ཤུགས་ལ་བསྟན་ཏེ། བསམ་གཏན་དང་པོའི་མིག་ཤེས་ནི། བསམ་གཏན་དང་པོ་དང༌། བསམ་གཏན་གོང་མ་གསུམ་གྱི་མིག་ལ་རྟེན་པ་ལྟ་བུའོ། ། རྣམ་ཤེས་འདིའི་ཡུལ་གཟུགས་ནི། གོང་འོག་རང་ས་ཐམས་ཅད་དེ། བསམ་གཏན་དང་པོའི་མིག་ཤེས་ཀྱི་ཡུལ་འདོད་པ་དང༌། དང་པོ་དང༌། གཉིས་པ་སོགས་ཀྱི་གཟུགས་ཡིན་པ་ལྟ་བུའོ། །
འོག་མས་གོང་མའི་གཟུགས་མི་མཐོང་བར་བཤད་པ་དང་ནི་མི་འགལ་ཏེ། དང་པོའི་ ༼༤༨༽ མིག་ཤེས་དམན་ཡང་གཉིས་པ་སོགས་ཀྱི་མིག་མཆོག་ལ་རྟེན་པའི་ཕྱིར་ཏེ། ཕལ་པས་ཀྱང་རྒྱལ་པོ་སོགས་ལ་རྟེན་ན་བྱ་བ་སྟོབས་ཅན་འགྲུབ་པ་བཞིན་ནོ། ། ལུས་རྟེན་ཁོག་པའི་གཟུགས་དང༌། རྣམ་ཤེས་གཉིས་ཀ་གོང་འོག་རང་ས་ཐམས་ཅད་ཀྱིས་ཀྱང་སྟེ། དང་པོ་དང་ནི་བསམ་གཏན་དང་པོའི་ལུས་ནི་འདོད་པ་དང༌། དང་པོ་དང་གཉིས་པ་སོགས་ཀྱི་གཟུགས་མཐོང་བའི་རྟེན་དུ་རུང་བ་ལྟ་བུའོ། ། གཉིས་པ་ནི་འདོད་པའི་ལུས་ནི་རང་ས་འདོད་པ་དང༌། གོང་ས་བསམ་གཏན་དང་པོའི་རྣམ་ཤེས་ཀྱི་རྟེན་དང༌། གཉིས་པ་སོགས་ཀྱི་ལུས་ནི་འོག་ས་དང་པོའི་རྣམ་ཤེས་ཀྱི་རྟེན་དུ་རུང་བ་ལྟ་བུའོ། །
རྣ་བའང་མིག་ཇི་ལྟར་བཤད་པ་དེ་བཞིན་ཏེ། ལུས་ལ་འོག་མའི་རྣ་བ་མིན་ཞེས་སོགས་སྦྱར་རོ། ། གསུམ་པ་ནི་སྣ་ལྕེ་ལུས་གསུམ་རྣམས་ནི་རྟེན་དབང་ཡུལ་ཤེས་བཞི་པོ་ཐམས་ཅད་རང་གི་ས་པ་ཉིད་དོ། ། འོན་ཀྱང་ལུས་ཀྱི་རྣམ་ཤེས་ནི་བསམ་གཏན་གཉིས་པ་སོགས་གསུམ་གྱི་འོག་ས་ལྟ་བུ་དང༌། འདོད་པ་དང་བསམ་གཏན་དང་པོ་ལྟ་བུ་རང་གི་ས་པའོ། ། ཡིད་ནི་མ་ངེས་ཏེ། སྣ་ཚོགས་སུ་ ༼༤༩༽ འཇུག་པས་སོ། ། ཁམས་གང༌། ལྔ་པ་རྣམ་ཤེས་གང་གིས་ཤེས་པར་བྱ་བ་ཡིན་ཞེ་ན། རང་རང་གི་དབང་ཤེས་དང༌།
ཡིད་ཤེས་གཉིས་ཀྱིས་རྣམ་པར་ཤེས་པར་བྱ་བ་ནི། ཕྱིའི་གཟུགས་སོགས་ལྔ་སྟེ། ཁམས་ལྷག་མ་བཅུ་གསུམ་ནི་ཡིད་ཤེས་གཅིག་པུའི་ཤེས་བྱའོ། ། ཡང་ཁམས་བཅོ་བརྒྱད་ལས་དྲུག་པ་རྟག་པ་དུ། མི་རྟག་པ་དུ་ཞེ་ན། ཆོས་ཁམས་ཀྱི་ཕྱོགས་གཅིག་འདུས་མ་བྱས་གསུམ་ནི་རྟག་པ་སྟེ། ཁམས་ལྷག་མ་བཅྭོ་བརྒྱད་ནི་མི་རྟག་པའོ། ། སྔར་ནི་རྟག་རྫས་དང༌། འདིར་ནི་རྟག་པ་ཙམ་གྱི་དབང་དུ་བྱས་པས་མི་ཟློས་སོ། ། བདུན་པ་དབང་པོ་དུ།
དབང་པོ་མིན་པ་དུ་ཞེ་ན། ཆོས་ཁམས་ཀྱི་ཕྱེད་སྲོག་དང་ཚོར་བ་ལྔ་དང༌། དད་སོགས་ལྔ་དང༌། ཀུན་ཤེས་བྱེད་སོགས་གསུམ་གྱི་ཆ་རྣམས་དང༌། ཁམས་གང་རྣམས་ནང་གིར་བཤད་པ་བཅུ་གཉིས་པོ་དེ་རྣམས་ནི་དབང་པོ་ཏེ་གཟུགས་སོགས་ཕྱིའི་ཁམས་ལྔ་དང༌། ཆོས་ཁམས་ཀྱི་ཕྱེད་ནི་དབང་པོ་མིན་ལ། འདིར་དབང་པོ་སྨོས་པ་ནི། འོག་ནས་རྒྱས་པར་འཆད་པས་འགྲེལ་ལོ། ། ཁམས་ ༼༥༠༽ བསྟན་པས་ཆོས་ཐམས་ཅད་བསྡུས་པའི་ཕྱིར། ཕུང་པོ་དང་སྐྱེ་མཆེད་བསྡུས་པར་འགྱུར་ཏེ།
དེས་ན་གཙོ་བོར་ཁམས་རྒྱས་པར་བསྟན་པས་ཁམས་བསྟན་པ་ཞེས་བྱའོ། ། ཆོས་མངོན་པ་མཛོད་ལས། ཁམས་བསྟན་པ་ཞེས་བྱ་བ་གནས་དང་པོའི་འགྲེལ་པའོ། ། གཉིས་པ་དབང་པོ་བསྟན་པ་ལ་གསུམ་ཏེ། དབང་པོའི་རང་བཞིན་དང༌། འདུས་བྱས་ཀྱི་སྐྱེ་ཚུལ་དང༌། སྐྱེ་མཆེད་རྒྱུ་རྐྱེན་འབྲས་བུ་དང་བཅས་པའོ། ། དང་པོ་ལ་གཉིས་ཏེ། དབང་པོ་ངོས་བཟུང་བ་དང༌། དེ་གཏན་ལ་དབབ་པའོ། །
དང་པོ་ལ་གསུམ་སྟེ། སོ་སོའི་ངོ་བོ་དང༌། གྲངས་ངེས་དང༌། དབང་པོ་བརྒྱད་བྱེ་བྲག་ཏུ་བཤད་པའོ། ། དང་པོ་ལ་གཉིས་ཏེ། བྱེ་བྲག་དུ་སྨྲ་བའི་དང༌། མདོ་སྡེ་པའི་ལུགས་སོ། ། དང་པོ་ནི་ཁམས་བསྟན་པའི་མཐར་དབང་པོ་ཞེས་སྨོས་པ་དེ་རྒྱས་པར་འཆད་དེ། དབང་པོའི་དོན་ཅི་ཞེ་ན། དབང་ནི་དབང་ཕྱུག་དམ་པ་ལའོ། །
ཅེས་པ་དབང་བྱེད་པའི་དོན་ཏོ། ། གང་ཞིག་གང་ལ་དབང་བྱེད་ན། མིག་སོགས་ལྔ་པོ་རྣམས་ནི་དོན་བཞི་བཞི་ལ་དབང་བྱེད་དེ། རྟེན་མཛེས་པ་དང༌། ལུས་ ༼༥༡༽ སྲུང་བ་དང༌། རང་གི་རྣམ་ཤེས་མཚུངས་ལྡན་དང་བཅས་པ་སྐྱེད་པ་དང༌། རང་རང་གི་ཐུན་མོང་མ་ཡིན་པའི་རྒྱུ་ལ་དབང་བྱེད་པའི་ཕྱིར་རོ། ། ཕོ་མོ་སྲོག་ཡིད་བཞི་རྣམས་དོན་གཉིས་གཉིས་ལ་དབང་བྱེད་དེ། ཕོའོ། ། མོའོ། །
ཞེས་སེམས་ཅན་གྱི་བྱེ་བྲག་དང༌། ནུ་མ་སོགས་དབྱིབས་དང༌། ང་རོ་དང་སྤྱོད་པའི་ཁྱད་ཆོས་ཏེ་སེམས་ཅན་གྱི་ཁྱད་པར་གཉིས་དང༌། བར་སྲིད་དུ་ཉིང་མཚམས་སྦྱོར་བ་དང༌། སྦྱར་ནས་རིས་མཐུན་གནས་པ་གཉིས་དང༌། ཡང་སྲིད་པར་ཉིང་མཚམས་སྦྱོར་བ་དང༌། ལུས་ངག་གི་ལས་སོགས་ཡིད་ཀྱི་རྗེས་སུ་མཐུན་པར་འཇུག་པས་དབང་གི་ངོ་བོ་དང་མཐུན་པར་བྱེད་པ་སྟེ་གཉིས་སོ། ། ལོ་ཅེས་པ་མདོ་སྡེ་པ་མིག་ནས་སྲོག་གི་བར་དབང་པོ་བདུན་ནི་ཇི་སྐད་བཤད་པའི་དོན་ཕྱི་མ་རྣམ་ཉིད་ལས། གཞན་རྣམས་ལ་དབང་བྱེད་པ་མི་རིགས་པར་སྟོན་པའོ། ། བདེ་སོགས་ལྔ་ནི་ཀུན་ནས་ཉོན་མོངས་ལ་དབང་བྱེད་དེ།
བདེ་བ་དག་ལས་འདོད་ཆགས་དང༌། སྡུག་བསྔལ་དག་ལས་ཞེ་སྡང་དང༌། གཏང་སྙོམས་ལས་གཏི་མུག་རྒྱས་པར་གསུངས་སོ། ། དད་སོགས་ལྔ་དང་ ༼༥༢༽ ཐ་མ་གསུམ་སྟེ། བརྒྱད་པོ་དེ་ན་རྣམ་བྱང་ལ་དབང་བྱེད་དོ། ། གཞན་དག་བདེ་སོགས་ཀྱང་རྣམ་བྱང་ལ་དབང་བྱེད་ཅེས་ཟེར་རོ། ། གཉིས་པ་ནི་མིག་སོགས་ལྔ་དང་ཡིད་ཆོས་ཅན། ནང་གི་དབང་པོ་དྲུག་ཞེས་བྱས་ཏེ། གཟུགས་སོགས་རང་རང་གི་དོན་ལ་དམིགས་པ་དང༌། དོན་ཐམས་ཅད་ལ་དམིགས་པར་དབང་བྱེད་པའི་ཕྱིར་རོ། །
ལྷག་པར་དབང་བྱེད་པ་ནི་དབང་པོ་ཡིན་ལ། ཕྱི་དོན་ནི་དབང་པོ་མིན་ནོ། ། ཕོ་མོའི་མཚན་མ་ནི། ལུས་ཀྱི་དབང་པོ་ལས་རྫས་ཐ་དད་མེད་ཀྱང༌། དབང་པོ་ཞེས་གཞག་སྟེ། ཕོ་ཉིད་ཞེས་པ་རང་བཞིན་ང་རོ་གསང་མཐོ་བ་དང༌། གཡོ་བ་དང༌། མོ་ལ་སེམས་པའི་སེམས་པ་དང༌། མོ་ཉིད་དེ། དེ་ལས་ཟློག་པའི་ང་རོ་དང༌།
གཡོ་བ་དང་བསམ་པ་ལ་དབང་བྱེད་པའི་ཕྱིར་རོ། ། སྲོག་དང༌། ཚོར་བ་རྣམས་དང༌། དད་སོགས་ནི་དབང་པོར་འདོད་དེ། ཁྱོད་རིམ་པ་ལྟར་སེམས་ཅན་རིས་མཐུན་པར་གནས་པ་དང༌། སྔར་ཀུན་ནས་ཉོན་མོངས་དང༌། ཉོན་མོངས་ཀྱི་མགོ་གནོན་ཅིང༌། ལམ་འདྲེན་པས་རྣམ་བྱང་ལ་དབང་བྱེད་པའི་ཕྱིར་རོ། ། ཀུན་ ༼༥༣༽ ཤེས་པར་བྱེད་པ་དང༌། ཀུན་ཤེས་དང༌།
ཀུན་ཤེས་ལྡན་པའི་དབང་པོ་རྣམས་ནི་རིམ་བཞིན་དབང་པོར་བཞག་སྟེ། ཁྱོད་དང་པོ་གཉིས་ཀྱིས་རང་རང་གི་གོང་མ་གོང་མ་ཐོབ་པ་དང༌། ཕྱི་མས་མྱང་འདས་དང༌། སོགས་པས་རིམ་པས་མཐོང་སྤངས་དང༌། སྒོམ་སྤང་སྤོང་བ་དང༌། མཐོང་བའི་ཆོས་ལ་བདེ་བར་གནས་པ་ལ་དབང་བྱེད་པའི་ཕྱིར་རོ། ། གཉིས་པ་ལ་གྲངས་ངེས་ནི་གལ་ཏེ། དབང་བྱེད་པས་དབང་པོ་ཡིན་ན། མ་རིག་པ་སོགས་འདུ་བྱེད་སོགས་དང༌། ངག
ལག་པ། རྐང་པ། རྐུབ་འདོམས་རྣམས་ཀྱང་སྨྲ་བ། ལེན་པ་འགྲོ་བ། གཤང་བ། འདོར་བ། ཀུན་དུ་དགའ་བའི་བྱ་བ་རྣམས་ལ་དབང་བྱེད་པས། དབང་པོ་ཁ་སྐང་བར་བྱའོ། ། ཞེ་ན་མི་བྱ་སྟེ། བྱེ་བྲག་ཏུ་སྨྲ་བ་ལྟར་ན།
མིག་སོགས་དྲུག་སེམས་ཀྱི་རྟེན་ཏེ། དེ་དྲུག་སེམས་ཅན་གྱི་རྫས་ཀྱི་གཞི་ཡིན་པས་སོ། ། ཕོ་མོའི་དབང་པོས་རྟེན་དེའི་བྱེ་བྲག་འབྱེད་ལ། སྲོག་གི་དེ་གནས་པར་བྱེད་དོ། ། དེ་དགུ་ཀུན་བྱང་ཐུན་མོང་གི་གཞིའོ། ། ཚོར་བ་ལྔས་ཀུན་ནས་ཉོན་མོངས་པ་ ༼༥༤༽ ཉིད་དུ་བྱེད་ལ། དད་སོགས་ལྔས་རྣམ་བྱང་གི་ཚོགས་སོག་པར་བྱེད་ཅིང༌། ཕྱི་མ་གསུམ་གྱིས་རྣམ་པར་བྱང་བར་བྱེད་པ་ཇི་སྙེད་དབང་པོ་རྣམས་ཀྱང་དེ་སྙེད་དུ་གྲངས་ངེས་པ་ཡིན་པས་མ་རིག་པ་སོགས་དབང་པོར་མི་འདོད་དོ། ། མདོ་སྡེ་པའི་ལུགས་འཆད་པས། ཡང་ན་ཅེས་པ་སྟེ།
འཇུག་ཕྱོགས་དང་ལྡོག་ཕྱོགས་ཀྱི་དབང་དུ་བྱས་ནས་བཤད་པའོ། ། དེ་ལ་འཇུག་པ་སྟེ་འཁོར་བའི་རྟེན་མིག་སོགས་དྲུག་དང༌། དེ་སྐྱེ་བར་བྱེད་པ་ཕོ་མོའི་དབང་པོ་དང༌། གནས་པར་བྱེད་པ་སྲོག་དང༌། ཉེ་བར་སྤྱོད་པར་བྱེད་པ་ཚོར་བ་ལྔ་སྟེ། འཇུག་ཕྱོགས་གཞན་བཞི་ལས་དབང་པོ་བཅུ་བཞིའོ། ། འཇུག་པའི་དེ་བཞིན་དུ་ལྡོག་ཕྱོགས་བཞི་ལ་བརྒྱད་དེ། ལྡོག་པ་སྟེ་མྱ་འདས་ཀྱི་རྟེན་དད་སོགས་ལྔ་དང༌། དང་པོར་ཟག་མེད་སྐྱེ་བ་ཀུན་ཤེས་བྱེད་དང༌། རྒྱུ་གནས་པར་བྱེད་པ་ཀུན་ཤེས་པ་དང༌།
རྣམ་གྲོལ་གྱི་དགའ་བདེ་ལ་ཉེ་བར་སྤྱོད་པར་བྱེད་པ་ཐ་མ་སྟེ། དེ་ལས་དབང་པོ་གཞན་བརྒྱད་ཡིན་པས་དབང་པོ་དེ་སྙེད་ཡིན་ལ། དེ་ཉིད་ཀྱི་ཕྱིར་གོ་རིམ་ཡང་དེ་དག་གོ ། ༼༥༥༽ གསུམ་པ་ནི་དབང་པོ་གཞན་བཤད་ཟིན་ཅིང༌། འཆད་པར་འགྱུར་བས་འདིར་བརྒྱད་ཁོ་ན་སྐབས་སུ་བབ་པས་འཆད་པ་ལ་གཉིས་ཏེ། ཚོར་བ་ལྔའི་ངོ་བོ་དང༌། དྲི་མེད་གསུམ་གྱི་ངོ་བོའོ། ། དང་པོ་ནི། ལུས་འདིར་དབང་པོ་གཟུགས་ཅན་ཏེ། དེ་ལ་རྟེན་པའི་ཚོར་བ་སིམ་པ་མ་ཡིན་པ་གནོད་པར་བྱེད་པ་གང་ཡིན་པ་དེ་ནི་སྡུག་བསྔལ་གྱི་དབང་པོའོ། །
ལུས་ཚོར་སིམ་པ་ཕན་འདོགས་པ་ནི་བདེ་བའི་དབང་པོའོ། ། བསམ་གཏན་གསུམ་པ་ན་སེམས་ནི་ཡིད་ཤེས་ཏེ་དེའི་འཁོར་གྱི་ཚོར་བ་སིམ་པ་དེ་ནི་བདེ་བའི་དབང་པོ་སྟེ་དགའ་བའི་འདོད་ཆགས་དང་བྲལ་བས་ཡིད་བདེ་བ་མིན་ལ། སྒོ་ལྔའི་རྣམ་ཤེས་མེད་པས་ལུས་ཚོར་ནི་མེད་པས་སོ། ། མདོ་སྡེ་པ་ནི་དེ་ལུས་ཚོར་དང༌། ཉན་པར་ཚོར་བ་དང༌། ཤིན་ཏུ་སྦྱངས་པའི་བདེ་བར་བཤད་དོ། ། གསུམ་པ་ལས་གཞན་འདོད་པ་དང༌། དང་པོ་དང་གཉིས་པ་རྣམས་ན། སེམས་ཚོར་སིམ་པ་དེ་ཡིད་བདེ་བའི་དབང་པོའོ། ། སེམས་ཀྱི་ཚོར་བ་སིམ་པ་མ་ཡིན་པ་གདུང་བར་མྱོང་བ་གང་ཡིན་པ་དེ་ཡིད་མི་བདེ་བའི་དབང་པོའོ། །
གཏང་སྙོམས་ཀྱི་དབང་པོ་ནི་ ༼༥༦༽ སིམ་གདུང་བར་མར་མྱོང་བའོ། ། ལུས་སེམས་གང་གི་བར་མ་ཞེ་ན། གཉིས་ཀའི་བར་མའོ། ། དེ་དབང་པོ་གཅིག་དུ་བྱེད་པ་གང་ཞེ་ན། མི་རྟོག་པ་ཁོ་ནར་རང་གིས་སྐྱེ་བའི་ཕྱིར་རོ། ། གཉིས་པ་ནི་དད་སོགས་ལྔ་བདེ་བ་ཡིད། ཡིད་བདེ་བཏང་སྙོམས་ཏེ། དབང་པོ་དགུ་ནི་ལམ་གསུམ་དུ་རིམ་པ་ལྟར། དབང་པོ་ཕྱི་མ་གསུམ་ཞེས་བྱ་སྟེ། མཐོང་ལམ་ལ་བདེན་བཞི་མངོན་དུ་མི་ཤེས་པ་ཀུན་ཤེས་པར་བྱ་བར་ཞུགས་པས་ཀུན་ཤེས་བྱེད་པའི་དབང་པོ་ཡིན་ལ།
སྒོམ་ལམ་ལ་བདེན་བཞི་མཐོང་ཟིན་ཤེས་ཤིང་གོམ་པར་བྱེད་པས་ཀུན་ཤེས་པའི་དབང་པོའོ། ། མི་སློབ་ལམ་ལ་བདེན་པ་ཀུན་ཤེས་པའི་ཟད་མི་སྐྱེ་ཤེས་པ་ལྡན་པས་ཀུན་ཤེས་ལྡན་པའི་དབང་པོ་ཞེས་བྱ་བ་ཡིན་པའི་ཕྱིར་རོ། ། གཉིས་པ་དེ་བསྟན་ལ་དབབ་པ་ལ་ལྔ་སྟེ། རྣམ་པའི་རབ་དབྱེ་དང༌། སྙེད་ཚུལ་དང༌། གཏོང་ཚུལ་དང༌། དགེ་སྦྱོང་གི་འབྲས་བུ་དབང་པོ་དུ་ཡིས་ཐོབ་པ་དང༌། དབང་པོའི་ལྡན་ཚུལ་ལོ། ། དང་པོ་ནི། དབང་པོ་ཉེར་གཉིས་ལས།
ཟག་བཅས་དུ། ཟག་མེད་དུ། མི་ཤེས་པ་ཀུན་ཤེས་སོགས་ཐ་མ་གསུམ་ནི་དྲི་མ་ ༼༥༧༽ ཟག་པ་མེད་པ་ཁོ་ན་དང་དབང་པོ་གཟུགས་ཅན་བདུན་དང༌། སྲོག་དང༌། སྡུག་བསྔལ་དང༌། ཡིད་མི་བདེ་དག་སྟེ། བཅུ་ཟག་པ་དང་བཅས་པ་ཁོ་ན་དང༌། དད་སོགས་ལྔ་བདེ་བ་ཡིད། ཡིད་བདེ་བཏང་སྙོམས་ཏེ་དགུ་ལ་ཟག་བཅས་ཟག་མེད་གཉིས་ཀ་ཡོད་དོ། ། ཡང་རྣམ་སྨིན་དུ་རྣམ་སྨིན་མིན་པ་དུ་ཞེ་ན།
སྲོག་ནི་གཅིག་དུ་རྣམ་སྨིན་ནོ། ། འོ་ན་དགྲ་བཅོམ་པ་ཚེའི་འདུ་བྱེད་འཇོག་པའི་སྲོག་དེ། གང་གི་རྣམ་སྨིན་ཡིན་ཞེ་ན། ཁ་ཅིག་ལོངས་སྤྱོད་ཆེར་སྨིན་པའོ་ཞེས་དང༌། གཞན་ཡང་སྐྱེ་བ་སྔ་མའི་ཚེ་ལྷག་ཡོད་པ་དྲངས་པས་རྣམ་སྨིན་དུ་བཞེད་ལ། སློབ་དཔོན་དང་བཙུན་པ་དབྱངས་སྒྲོག་དེ་ནི་ཏིང་ངེ་འཛིན་གྱི་མཐུས་གནས་པ་ཡིན་པས་སྲོག་དེ་རྣམ་སྨིན་མིན་ལ། སྲོག་གཞན་ནི་རྣམ་སྨིན་ནོ་ཞེས་སོ། ། བཅུ་གཉིས་ལ་རྣམ་སྨིན་ཡིན་མིན་གཉིས་ཡོད་དེ། བཅུ་གཉིས་གང་ཞེ་ན་ཐ་མ་བརྒྱད་དགེ་བ་ཁོ་ན་དང༌། ཡིད་མི་བདེ་དགེ་མི་དགེ་གང་རུང་ཉིད་དུ་ངེས་པ་མ་རྟོགས་པ་སྟེ།
དེ་ཡང་གཟུགས་ཅན་བདུན་ལ་རྒྱས་བྱུང་ནི་མིན་ཅིང་ལྷག་མ་ཡིན་ལ། ༼༥༨༽ ཡིད་དང་ཚོར་བ་ལ། དགེ་ཉོན་སོགས་ཀྱི་ཆ་མིན་ཅིང༌། རྣམ་སྨིན་སྐྱེས་པའི་ཆ་ཡིན་པས་སོ། ། ཡང་རྣམ་སྨིན་དང་བཅས་པ་དུ། མ་བཅས་པ་དུ་ཞེ་ན། ཡིད་མི་བདེ་དེ་གཅིག་པུ་ནི། དགེ་བ་ཟག་བཅས་སམ། མི་དགེ་བ་ཁོ་ནར་ངེས་པས་རྣམ་སྨིན་དང་བཅས་པ་སྟེ། ཀུན་རྟོག་གིས་ཁྱད་པར་གྱི་སྐྱེད་པས།
ལུང་མ་བསྟན་མེད་ཅིང༌། མཉམ་བཞག་མིན་པས། ཟག་མེད་ཀྱང་མེད་པས་སོ། ། བཅུ་རྣམ་སྨིན་དང་བཅས་མ་བཅས་གཉིས་ཀ་ཏེ། བཅུ་གང་ཞེ་ན། ཡིད་དང་ཚོར་བ་ཡིད་མི་བདེ་ལས་གཞན་བཞི་དང༌། དད་སོགས་ལྔའོ། ། ལྷག་མ་གཟུགས་ཅན་བདུན་དང༌། སྲོག་ནི། ལུང་མ་བསྟན་ཉིད་དང༌།
ཐ་མ་གསུམ་ནི་ཟག་མེད་ཡིན་པས་རྣམ་སྨིན་དང་མ་བཅས་པར་གྲུབ་བོ། ། ཡང་དགེ་བ་དུ་མི་དགེ་བ་དུ། ལུང་མ་བསྟན་དུ་ཞེ་ན། དགེ་བར་ངེས་པ་ནི་དད་སོགས་ལྔ་དང༌། ཐ་མ་གསུམ་ཏེ་བརྒྱད་དོ། ། ཡིད་མི་བདེ་ནི། དགེ་མི་དགེ་རྣམ་པ་གཉིས་ཁོ་ནར་ཁ་ཆེ་བར་འདོད་ལ། གཞན་ནི་ལུང་མ་བསྟན་ཡང་ཡོད་པར་འདོད་དོ། ། ཡིད་དང་ཚོར་ ༼༥༩༽ བ་གཞན་བཞི་ལ་ནི་དགེ་མི་དགེ་ལུང་མ་བསྟན་གསུམ་ཀ་དང༌། གཞན་མིག་སོགས་བདུན་དང༌།
སྲོག་ནི་རྣམས་པ་གཅིག་ཏེ། ལུང་མ་བསྟན་ཁོ་ནའོ། ། དབང་པོ་གང་ཁམས་གང་དུ་རྟོགས་ཞེ་ན། དྲི་མེད་གསུམ་མ་རྟོགས་པ་བཅུ་དགུ་ནི་འདོད་ཁམས་སུ་རྟོགས་སོ། ། འཕྲིག་པའི་འདོད་ཆགས་དང་བྲལ་ཞིང་རྟེན་མི་མཛེས་པའི་ལས་སྤངས་པས་ཕོ་མོའི་དབང་པོ་དང༌། ལུས་དར་ཞིང་མི་དགེ་བ་མེད་པས་རྒྱུ་མཐུན་སྐྱེས་དང༌། རྣམ་སྨིན་སྐྱེས་ཀྱི་སྡུག་བསྔལ་དང༌། རྒྱུད་ཞི་གནས་ཀྱི་རླན་ཅིང༌། ཀུན་ནས་མནར་སེམས་ཀྱི་གཞི་མེད་པས་ཡིད་མི་བདེ་སྟེ། དག་ནི་གཉིས་ཚིག་གོ །
དྲི་མེད་དང་དེ་བཞི་མ་གཏོགས་པ་བཅོ་ལྔ་ནི་གཟུགས་ཁམས་སུ་རྟོགས་སོ། ། དེ་རྣམས་ཀྱི་སྟེང་དུ་དབང་པོ་གཟུགས་ཅན་ལྔ་དང༌། བདེ་བ་དང་ཡིད་བདེ་བ་མ་རྟོགས་པ་སྲོག་ཡིད་བཏང་སྙོམས་དད་སོགས་ལྔ་སྟེ་བརྒྱད་གཟུགས་མེད་དུ་རྟོགས་སོ། ། ཡང་མཐོང་སྤང་དུ། སྒོམ་སྤང་དུ། སྤང་བྱ་མིན་པ་དུ་ཞེ་ན། ཡིད་དང་ཚོར་བ་བདེ་བ། ཡིད་ ༼༦༠༽ བདེ་སྟོང་སྙོམས་གསུམ་ནི། མཐོང་སྤངས་དང་མཚུངས་ལྡན། མཐོང་སྤངས་དང༌།
དེ་ལས་གཞན་པའི་ཟག་བཅས་ཐམས་ཅད་སྒོམ་སྤང་དང༌། ཟག་མེད་དག་སྤང་བྱ་མིན་པ་སྟེ། རྣམ་པ་གསུམ་མོ། ། མཐོང་སྒོམ་གཉིས་ཀྱི་སྤང་བྱ་ནི། ཡིད་མི་བདེ་དང་གཟུགས་ཅན་བདུན་སྲོག་སྡུག་བསྔལ་ཏེ། དགུ་ནི་སྒོམ་པས་སྤང་བྱ་ཉི་དང༌། དད་སོགས་ལྔ་པོ་ནི་ཟག་མེད་ཀྱི་ཆ་སྤང་བྱ་མིན་པ་དང༌། ཡང་གིས་ཟག་བཅས་ཀྱི་ཁ་སྒོམ་སྤང་ངོ༌། ། ཐ་མ་གསུམ་ནི་སྤང་བྱ་མིན་པ་ཁོ་ནའོ། ། གཉིས་པ་རྙེད་ཚུལ་ནི།
ཁམས་གང་དུ། དབང་པོ་རྣམ་སྨིན་ཡིན་པ་དུ་རྙེད་ཅེ་ན། འདོད་པར་རྫུས་སྐྱེས་མིན་པའི་སྐྱེ་གནས་གསུམ་གྱི་དང་པོར་རྣམ་སྨིན་ལུས་སྲོག་གཉིས་རྙེད་དེ། དེའི་ཚེ་ཡིད་དང༌། བཏང་སྙོམས་ཡོད་ཀྱང་རྣམ་སྨིན་མིན་ནོ། ། དེ་ཡང་རྫུས་ཏེ་སྐྱེ་བས་རྙེད་པ་མིན་ཏེ། རྫུས་སྐྱེས་དེའི་སྐལ་བ་དང་པོའི་མི་ལྟ་བུ་མཚན་མེད་ཀྱིས་མིག་སོགས་ལྔ་དང༌། སྲོག་སྟེ་དྲུག་གམ། མཚན་མ་ཅིག་པ་ལྷ་སོགས་ཀྱིས་བདུན་ནམ་མཚན་གཉིས་པས་བརྒྱད་དེ། ༼༦༡༽ དེ་ནི་ངན་འགྲོ་ན་ཡོད་དོ། །
གཟུགས་ཁམས་ན་མིག་སོགས་ལྔ་དང་སྲོག་ཏེ་དྲུག་གོ ། གོང་མ་གཟུགས་མེད་པར་སྲོག་ཅིག་ཏུ་རྙེད་དོ། ། གསུམ་པ་གཏོང་ཚུལ་ནི་ཁམས་གང་དུ་འཆི་བ་ན་དབང་པོ་དུ་གཏོང་ཞེ་ན། གཟུགས་མེད་དུ། འཆི་བ་ན་སྲོག་ཡིད་དང་བཏང་སྙོམས་ཉིད་འགག་པར་འགྱུར་རོ། ། གཟུགས་ཁམས་ན་དེ་གསུམ་དང༌། མིག་སོགས་ལྔ་སྟེ་བརྒྱད་འགག་ལ། འདོད་པར་ཅིག་ཆར་འཆི་བ་ལ། མཚན་ཉིད་པ་ལ་དེ་བརྒྱད་ཕོ་མོའི་དབང་པོ་སྟེ། བཅུའམ་མཚན་གཅིག་པ་ལ་དགུའམ་མཚན་མེད་ན་བརྒྱད་འགག་ཅིང༌།
རིམས་ཀྱིས་འཆི་བ་ལ་ནི་ལུས་སྲོག་ཡིད་བཏང་སྙོམས་ཏེ། བཞི་འགག་གོ ། དགེ་བའི་སེམས་ལ་གནས་ཏེ་འཆི་ན། གནས་སྐབས་དྲུག་པོ་ཐམས་ཅད་དུ། སྔར་གྱི་སྟེང་དུ་དད་སོགས་ལྔ་ཡང་འགག་པས་མནན་པར་བྱའོ། ། བཞི་པ་དགེ་སྦྱོང་གི་ཐོབ་ཚུལ་ནི། དབང་པོའི་སྐབས་སུ་དབང་པོའི་ཆོས་ཐམས་ཅད་སྤྱད་པར་བྱ་སྟེ། དགེ་སྦྱོང་གི་ཚུལ་གྱི་འབྲས་བུ་གང་ཞིག དབང་ ༼༦༢༽ པོ་དུས་འཐོབ་ཅེ་ན། འབྲས་བུ་བཞིའི་མཐར་ཡོད་པ་རྒྱུན་ཞུགས་དང༌།
དགྲ་བཅོམ་གཉིས་ནི་དབང་པོ་དགུས་འཐོབ་སྟེ། དང་པོ་ནི་དད་སོགས་ལྔ་ཀུན་ཤེས་བྱེད་པ་ཀུན་ཤེས་པ་ཡིད་བཏང་སྙོམས་རྣམས་དང༌། བཞི་པ་ནི་དད་སོགས་ལྔ་ཀུན་ཤེས་པ། ཀུན་ཤེས། སྲུང་བ་ཡིད་རྣམས་དང༌། བདེ་བ་ཡིད་བདེ་བཏང་སྙོམས་གསུམ་ལས་གང་རུང་གཅིག་གིས་སོ། ། བར་པ་ཕྱིར་འོང་བ་དང༌། ཕྱིར་མི་འོང་གཉིས་ནི་འཇིག་རྟེན་པའི་ལམ་གྱིས་ཐོབ་ན། དད་སོགས་ལྔ་བཏང་སྙོམས་ཡིད་དེ། བདུན་ནམ་འཇིག་རྟེན་ལས་འདས་པའི་ལམ་གྱིས་ཐོབ་ན།
དེ་བདུན་དང་ཀུན་ཤེས་པ་སྟེ་བརྒྱད་དམ་ཕལ་ཆེར་ལ་ཆགས་བྲལ་གྱི་ཕྱིར་འོང་ཐོབ་ན། དང་པོ་ཐོབ་བྱེད་དགུ་དང༌། ཆགས་བྲལ་སྔོན་འགྲོས་ཕྱིར་མི་འོང་ཐོབ་ན། གཞན་དེ་དང་འདྲ་ཞིང༌། ཚོར་བ་བདེ་བ་ཡིད་བདེ་བཏང་སྙོམས་གསུམ་ལས་གང་རུང་གཅིག་སྟེ། དགུས་ཐོབ་བོ། ། འོ་ན་ཡེ་ཤེས་ལ་འཇུག་པར་དགྲ་བཅོམ་པ་དབང་པོ་བཅུ་གཅིག་གི་ཐོབ་པར་བཤད་པ་དང༌། ཅི་ལྟར་མི་འགལ་ཞེ་ན། དབང་པོ་ ༼༦༣༽ བཅུ་གཅིག་རྣམས་ཀྱིས་དགྲ་བཅོམ་ཐོབ་པར་བཤད་པ་ནི། གང་ཟག་འགའ་ཞིག་ལ།
བདེ་སོགས་གསུམ་གྱི་རིམ་གྱིས་ཐོབ་པ་སྲིད་པའི་ཕྱིར་བཤད་པ་ཡིན་ཏེ། དབང་རྟུལ་འགའ་བཏང་སྙོམས་ཀྱི་དགྲ་བཅོམ་ཐོབ་པ་ལས་ཉམས་ཏེ། བསམ་གཏན་དང་པོ་གཉིས་ལས་དགྲ་བཅོམ་ཐོབ་ན་ཡིད་བདེ་དང་དེ་ལས་ཀྱང་ཉམས་ཏེ། གསུམ་ལས་ཐོབ་ན་བདེ་བས་ཐོབ་ཀྱི་བདེ་སོགས་གསུམ་དུས་གཅིག་མི་སྲིད་དེ། སེམས་དང་སེམས་བྱུང་རྣམས་རྫས་མཚུངས་པས་སོ། ། ལྔ་པ་དབང་པོའི་ལྡན་ཚུལ་ནི། དབང་པོ་གང་དང༌། ངེས་པར་དབང་པོ་དུ་ལྡན་སྤྱད་པར་བྱ་སྟེ། བཏང་སྙོམས་དང་སྲོག་དང་ཡིད་དེ། གསུམ་ལས་གང་རུང་དང་ལྡན་པ་ལ་ངེས་པར་དེ་གསུམ་ལྡན་ནོ། །
ལྷག་མ་རྣམས་ནི། ལྡན་མི་ལྡན་མ་ངེས་སོ། ། བདེ་བ་དང་ལུས་དབང་དག་རེ་རེ་དང་ལྡན་པ་ལ་ངེས་གསུམ་དང་རང་རང་སྟེ་བཞི་དང་ལྡན་ནོ། ། མིག་དང་སོགས་པས། རྣ་བ་སྣ་ལྕེ་བཞི་པོ་རེ་རེ་དང་ལྡན་པ་ལ་དེ་གསུམ་དང་ཁྱབ་བྱེད་ལུས་དང་རང་རང་སྟེ་ལྔ་དང་ལྡན་ནོ། ། ༼༦༤༽ ཡིད་བདེ་དང་ལྡན་པ་ཡང༌། དེ་གསུམ་དང་ཁྱབ་བྱེད་བདེ་བ་དང༌། རང་ཉིད་དེ་ལྔ་དང་ལྡན་ནོ། ། སྡུག་བསྔལ་དང་ལྡན་པ་ནི། ལུས་སྲོག་ཡིད་ཚོར་བ་བཞི་སྟེ།
བདུན་དང་ལྡན་ནོ། ། ཡིད་མི་བདེ་ནི་འདོད་པའི་རྟེན་ཅན་ཆགས་བྲལ་ལ་མི་ལྡན་པས་མ་སྨོས་ཅིང༌། སྡུག་བསྔལ་ནི་ཁམས་གོང་དུ་སྐྱེས་པ་ལ་མེད་ཀྱི་འདི་ལ་མེད་པ་མིན་ནོ། ། མོའི་དབང་པོ་དང་སོགས་པས་གཞན་གྱིས་ལྡན་པ་བཤད་ཟིན་འཆད་པས། ཕོ་དབང་དང་ཡིད་མི་བདེ་དང༌། དད་སོགས་ལྔ་སྟེ། དེ་རེ་རེ་དང་ལྡན་པ་ལ་བརྒྱད་དང་ལྡན་ཏེ། དང་པོ་གསུམ་ལ་སྔ་མ་བདུན་དང་རང་རང་དང༌། དད་སོགས་ལྔ་ལྡན་པ་ལ་དེ་ལྔ་དང་ངེས་གསུམ་མོ། ། ཀུན་ཤེས་དང༌།
ཀུན་ཤེས་ལྡན་པའི་དབང་པོ་རེ་རེ་དང་ལྡན་པ་ལ་ངེས་གསུམ་བདེ་བ་ཡིད་བདེ་དང་སོགས་ལྔ་རང་རང་སྟེ། བཅུ་གཅིག་ངེས་པར་ལྡན་ནོ། ། ཀུན་ཤེས་བྱེད་པའི་དབང་པོ་ལྡན་པ་ལ་ལུས་སྲོག་ཡིད་ཚོར་བ་བཞི་དད་སོགས་ལྔ་རང་ཉིད་དེ་བཅུ་གསུམ་རྣམས་དང་ལྡན་པ་ཡིན་ནོ། ། གང་དབང་པོའི་ནང་ན་ཉུང་ལྡན་དེ་དུ་ ༼༦༥༽ དང་ལྡན་ཞེ་ན། དགེ་རྩ་མེད་དེ་འཆད་ཅིང་ནང་ན་དབང་པོ་ཉུང་བ་དང་ལྡན་པ་ན་ལུས་དང་ཚོར་བ་ལྔ་དང༌། སྲོག་དང་ཡིད་དེ། བརྒྱ་དང་ལྡན་ནོ། ། གཟུགས་མེད་ཀྱི་བྱིས་པའང༌། གྲངས་དེ་བཞིན་དུ་བརྒྱད་དང་ལྡན་ཏེ། བརྒྱད་གང་ཞེ་ན།
བཏང་སྙོམས་དང༌། སྲོག་དང༌། ཡིད་དང༌། དགེ་བ་དང་སོགས་ལྔ་རྣམས་དང་ངོ༌། ། བྱིས་པ་ནི་ཤེད་མ་བྱེ་བ་སྟེ། བརྡ་དང་གླང་དོར་གྱིས་དམིགས་དང༌། སྤང་གཉེན་ལ་ཤེད་མ་བྱེ། རྒན་པོ་དང༌། མཁས་པ་དང༌། འཕགས་པའི་ཟླས་གྲངས་པ་གསུམ་ལས་འདིར་ནི་ཕྱི་མ་སྟེ།
འགའ་ཞིག་དུ་ཐེག་ཆེན་པས་ཟླས་གྲངས་པའི་བྱིས་པ་ཉན་ཐོས་པའང་བཤད་དོ། ། གང་དབང་པོ་ནང་ན་མང་བ་དང་ལྡན་པ་དེ་དུ་དང་ལྡན་ཞེ་ན། མང་པོ་ལྡན་པ་ལ་དབང་པོ་བཅུ་དགུ་ལྡན་ཏེ། དྲི་མེད་གསུམ་རྣམས་མ་གཏོགས་པའོ། ། དེ་ཡང་མཚན་གཉིས་པ་དབང་པོ་ཚང་བའོ། གཞན་ཡང་འཕགས་པ་ཆགས་བཅས་ཀྱང་གྲངས་བཅུ་དགུ་ལྡན་སྲིད་དེ། ཕོ་མོའི་མཚན་གཅིག་དང་དྲི་མེད་ཀུན་ཤེས་ལྡན་ ༼༦༦༽ པ་དང༌། གཞན་གཉིས་ལས་གང་རུང་གཅིག་སྟེ་མ་རྟོགས་པས་སོ། ། བསྡུ་བར་ནི་སྲིད་པ་ལས་ཀུན་དང་ལྡན་པ་འདོད་ཁམས་སུ་སྐྱེས་པ་དང༌། མི་དང་ལྷར་སྐྱེས་པ་དང༌།
དགེ་རྩ་མ་ཆད་པ་དང༌། འཕགས་པ་རྣམས་ཡིན་པར་གསུངས་སོ། ། སྤྱིའི་གཉིས་པ་འདུས་བྱས་ཀྱི་སྐྱེ་ཚུལ་ནི། ཅི་འདུས་བྱས་རྣམས་མཚན་ཉིད་ཐ་དད་པ་དེ་བཞིན་དུ་ཐ་དད་པར་སྐྱེའམ། ཁ་ཅིག་ངེས་པར་ལྷན་ཅིག་སྐྱེ་བའང་ཡོད་དམ་ཅེ་ན་ཡོད་དེ། ཆོས་ཐམས་ཅད་(Dཤེས་བྱ་གཞི་ལྔ)ར་ངེས་ཏེ། (Eགཟུགས་དང༌། སེམས་དང༌། སེམས་བྱུང་དང༌། ལྡན་མིན་འདུ་བྱེད་དང༌།
འདུས་མ་བྱས་ཀྱི་གཞི་)ཡིན་ནོ། ། འདུས་མ་བྱས་ལ་སྐྱེ་བཞི་མེད་ཅིང༌། གཞན་བཞིའི་སྐྱེ་ཚུལ་ལ་གཉིས་ཏེ། གཟུགས་ཅན་དང་གཟུགས་ཅན་མ་ཡིན་པའི་སྐྱེ་ཚུལ་ལོ། ། དང་པོ་ནི། གཟུགས་ཅན་རྣམས་ཀྱི་ངེས་པ་ནི་འདི་ཡིན་ཏེ། (Dརྡུལ་ཕྲ་རབ་)ནི་གཉིས་ཏེ། (Eརྫས་ཀྱི་དང་བསགས་པའི་རྡུལ་ཕྲ་རབ་)བོ། ། དང་པོ་ནི། གཟུགས་ཐམས་ཅད་ཀྱི་ཆུང་མཐའ་དང༌།
གཉིས་ ༼༦༧༽ པ་ནི། རགས་པའི་ནང་གི་ཆུང་མཐའོ། ། དེ་ལ་འདོད་ཁམས་ན་དབང་པོ་མེད་ཅིང༌། སྒྲ་ཡང་མེད་པའི་བསགས་པའི་རྡུལ་ཕྲ་རབ་ལ་འབྱུང་བ་བཞི་དང༌། གཟུགས་དྲི་རོ་རེག་བྱ་སྟེ། རྫས་བརྒྱད་ངེས་པར་ལྷན་ཅིག་ཏུ་སྐྱེའོ། ། ལུས་ཀྱི་དབང་པོ་དང་ལྡན་པ་ལ་བརྒྱད་པོ་དེ་དང༌། རང་ཉིད་དེ་རྫས་དགུ་ལྷན་ཅིག་སྐྱེས་ཏེ། དབང་པོ་གཞན་མིག་རྣ་བ་སྣ་ལྕེ་དང་ལྡན་པ་ལ་དགུ་དང༌། རང་རང་སྟེ་རྫས་བཅུ་སྐྱེ་ཞིང༌།
དེ་རྣམས་ལ་སྒྲ་ཡོད་ན་རེ་རེ་མནན་ནོ། ། གཟུགས་ཁམས་ན་དྲི་རོ་མེད་པས་གཟུགས་ན་དབང་པོ་མེད་པ་ལ། སྒྲ་མེད་ཕྲ་རབ་སྡུག་བསྔལ་རྫས་དྲུག ཅེས་སྦྱར་རོ། ། དེ་ལྟར་འདུས་པ་རེ་རེ་ལ་རྫས་བརྒྱད་མཉམ་པོར་ཡོད་ཀྱང་པྲ་བཤེར་སོགས་འགའ་ཞིག་ཁོ་ན་དམིགས་པ་ནི་ཆེས་གསལ་ཞིང་ནུས་པ་ཆེ་བ་དེ་དམིགས་པ་སྟེ་ཕྱེ་དང་ལན་ཚྭའི་ཕྱེ་མ་སྲེས་པའི་རྫས་མཉམ་ཡང་ལན་ཚའི་རོ་དམིགས་པ་བཞིན་ནོ། ། འདིར་རྫས་ཀྱི་དོན་ཡང་འབྱུང་བཞི་ནི་རྫས་ཀྱི་རང་གི་ ༼༦༨༽ མཚན་ཉིད་ཀྱི་རིགས་དང་གཞན་ནི་སྐྱེ་མཆེད་ཀྱི་རང་མཚན་ནོ། ། གསལ་བར་མ་དམིགས་པའི་འབྱུང་བ་རྣམས་ཡོད་པར་ནི་བྱེད་ལས་ལས་རྗེས་སུ་དཔག་ཅིང་རྐྱེན་དང་ཕྲད་ན་མངོན་དུའང་འགྱུར་ཏེ། ལྕགས་མེ་དང་ཕྲད་ན་ནལ་ནལ་པོ་དང༌། ཆུ་གྲང་རེག་དང་ཕྲད་ན་སྲ་བ་དང༌། ཤིང་གྲུད་ན་མི་དམིགས་སོ་ཞེས་ཟེར་རོ། །
མདོ་སྡེ་པ་ན་རེ། འདུས་པ་གང་ལ་འབྱུང་བ་གང་དམིགས་པ་དེ་རྫས་སུ་ཡོད་ཅིང༌། གཞན་ནི་ས་བོན་ཏེ། ནུས་པའི་སྒོ་ནས་ཡོད་ཀྱི་རང་གི་ངོ་བོར་ཏེ་རྫས་སུ་ནི་མེད་དེ། ཤིང་གི་ཕུང་པོ་འདི་ལ་ཁམས་རྣམ་པ་སྣ་ཚོགས་ཡོད་དོ། ། ཞེས་གསུངས་པའི་ཕྱིར་རོ་ཟེར་རོ། ། སྡེ་པ་འདི་དག་ནི། འདུས་པ་གཅིག་ལ་ཡོད་པའི་རྡུལ་རྫས་བརྒྱད་སོགས་གོག་པ་ཐ་དད་ནི་སྐོར་བར་བཅས་སམ། བར་མེད་དུ་གནས་པ་འཛིན་པར་བྱེད་པའི་རླུང་གིས་བཟུང་བས་ཕན་ཚུན་མི་འགྱེས་པར་འདོད་དོ། །

གཉིས་པ་འདུས་བྱས་ཀྱི་གཟུགས་ཅན་མ་ཡིན་པའི་སྐྱེ་ཚུལ་ལ། མདོར་བསྟན་པ་ནི། སེམས་ ༼༦༩༽ དང་སེམས་བྱུང་གཉིས་ངེས་པར་ལྷན་གཅིག་ཏུ་སྐྱེ་ལ། གཟུགས་སོགས་སྐྱེ་བ་ཅན་ཐམས་ཅད་ནི་འདུས་བྱས་ཀྱི་མཚན་ཉིད་སྐྱེ་བ་སོགས་དང༌། ངེས་པར་ལྷན་གཅིག་དུ་སྐྱེ་བའོ། ། སེམས་ཅན་དུ་སྟོན་པ་ཁོ་ན་ལུས་དང་གྲིབ་མ་ལྟ་བུའི་ཐོབ་པ་དང༌། ལྷན་ཅིག་སྐྱེའི་སྔ་ཕྱིའི་ཐོབ་པ་དང༌། ནི་མིན་ནོའམ་ནི་སེམས་ཅན་དུ་མི་སྟོན་པ་དང་ལྷན་ཅིག་མི་སྐྱེའོ་ཞེས་བྱེ་བྲག་ཏུ་བྱ་བའི་ཕྱིར་རོ། ། རྒྱས་པར་བཤད་པ་ལ་གཉིས་ཏེ། སེམས་དང་མཚུངས་ལྡན་དང༌། མི་ལྡན་པའི་འདུ་བྱེད་རྒྱས་པར་བཤད་པའོ། །
དང་པོ་ལ་བཞི་སྟེ། ངེས་པར་མཚུངས་ལྡན་དང༌། མ་ངེས་པའི་མཚུངས་ལྡན་དང༌། གཅིག་པ་ལྟ་བུའི་ཐ་དད་དང༌། ཐ་དད་ལྟ་བུའི་གཅིག་པའོ། ། དང་པོ་ལ་མདོར་བསྟན་པ་ནི། སེམས་བྱུང་ཞེས་པ་གང་ཞེ་ན། དབྱེ་བཞི་ངེས་པའི་སེམས་བྱུང་ནི། དབྱེ་གྲངས་སྡེ་ཚན་ལྔ་སྟེ། སྤྱིར་གྱི་ས་མང་པོ་དང༌།
སོགས་པས་དགེ་བའི་དང༌། ཉོན་མོངས་པའི་དང༌། མི་དགེ་བའི་ས་མང་པོ་པ་དང༌། ཉོན་མོངས་ཆུང་ ༼༧༠༽ ངུའི་ས་པ་སྟེ། དེའི་དབྱེ་བ་ལས་སོ། ། རྒྱས་པར་བཤད་པ་ལ་ལྔའི། དང་པོ་མཚམས་ཀྱི་ས་མང་པོའི་མཚན་ཉིད་ལ། ཚོར་བ་མྱོང་བ་དང༌། སེམས་མངོན་པར་འདུ་བྱེད་པའི་སེམས་པ་དང༌། ཡུལ་ལ་མཚན་མར་འཛིན་པའི་འདུ་ཤེས་དང༌།
བྱེད་འདོད་པའི་འདུན་པ་དང༌། ཡུལ་དབང་རྣམ་ཤེས་གསུམ་འདུས་པ་ལས་སྐྱེས་པའི་རེག་པ་དང༌། ཆོས་རབ་ཏུ་རྣམ་པར་འབྱེད་པའི་བློ་གྲོས་ཏེ་ཤེས་རབ་དང༌། དྲན་པ་དམིགས་པ་མི་བརྗེད་པ་དང༌། ཡིད་ལ་བྱེད་པ་སེམས་ཀྱི་འཇུག་པ་དང༌། མོས་པ་འདོད་པ་དང༌། ཏིང་ངེ་འཛིན་སེམས་རྩེ་གཅིག་པ་སྟེ། བཅུ་ནི་ས་མང་ཞེས་པ་སྟེ། ཕལ་ཆེར་སེམས་ཐམས་ཅད་ལ་འབྱུང་བའི་ཕྱིར། སེམས་དང་སེམས་བྱུང་རྣམས་ཀྱི་བྱེ་བྲག་ནི་ཕྲ་བས།
དེ་ནི་རེ་ཤིག་རྒྱུན་རྣམས་ལ་ཡང་ཡོངས་སུ་དཔྱད་པར་དཀའ་ན་སྐད་ཅིག་རྣམས་ལ་ལྟ་ཅི་སྨོས་ཞེས་སྨན་སོགས་ཀྱི་རོ་སོགས་དཔེར་བྱས་ཏེ་བཤད་དོ། ། གཉིས་པ་ནི་སེམས་དྭང་བ་ནི་དད་པ་སྟེ་དེ་དང་ལྡན་ན་ཉོན་མོངས་དང་ཉེ་བའི་ཉོན་མོངས་ ༼༧༡༽ པའི་རྟོག་པ་དང་བར་འགྱུར་བ་ནོར་བུ་ཆུ་དྭངས་ལྟ་བུའོ། ། བག་ཡོད་པ་དགེ་བའི་ཆོས་སྒོམ་ཞིང་ཅེས་སུ་བྱེད་པ་དང༌། ཤིན་ཏུ་སྦྱངས་པ་སེམས་ལས་སུ་རུང་བ་དང༌། བཏང་སྙོམས་སེམས་སྙམ་ཞིང་ལྷུན་གྱི་གྲུབ་པ་ཉིད་དང༌། འོག་ནས་འཆད་པའི་ངོ་ཚ་ཤེས་པ་དང༌། ཁྲེལ་ཡོད་པ་དང༌། དགེ་བའི་རྩ་བ་མ་ཆགས་པ་དང༌། ཞེ་སྡང་མེད་པ་གཉིས་ཏེ། གཏི་མུག་མེད་པ་ནི་ཤེས་རབ་ལ་བཏགས་པས་སྤྱིར་གྱི་མང་ངོ༌། །
རྣམ་པར་མི་འཚེ་བ་གཞན་ལ་འཐོ་མི་འཚམ་པ་དང༌། བརྩོན་འགྲུས་དགེ་བ་ལ་སེམས་སྤྲོ་བ་སྟེ། བཅུ་ནི་དགེ་བའི་ས་མང་ཞེས་བྱ་སྟེ། ཕལ་ཆེར་རྟག་ཏུ་དགེ་བའི་སེམས་ཉིད་ལ་འབྱུང་བའི་ཕྱིར་རོ། ། གསུམ་པ་ནི། འོག་ནས་འཆད་པའི་རྨོངས་པ་མ་རིག་པ་དང༌། བག་མེད་པ་དགེ་བའི་ཆོས་མི་སྒོམ་པ་དང༌། ལེ་ལོ་དགེ་བ་ལ་སེམས་མི་སྤྲོ་བ་དང༌། མ་དད་པ་སེམས་མ་དྭང་བ་དང༌། རྨུགས་པ་ལུས་སེམས་ལྕི་བ་སྟེ་ལས་སུ་མི་རུང་བ་ཉིད་དང༌།
རྒོད་པ་སེམས་ ༼༧༢༽ རྣམ་པར་མ་ཞི་བ་སྟེ། དྲུག་ནི་ཉོན་མོངས་ཅན་གྱི་ས་པ་ཞེས་བྱ་སྟེ། ཕལ་ཆེར་རྟག་ཏུ་ཉོན་མོངས་ཅན་གྱི་སེམས་ཉིད་ལ་འབྱུང་བའི་ཕྱིར་རོ། ། བཞི་པ་ནི་ངོ་ཚ་མེད་པ་དང༌། ཁྲེལ་མེད་པ་ནི་མི་དགེ་བའི་ས་མང་ཞེས་བྱས་ཏེ། ཕལ་ཆེར་རྟག་ཏུ་མི་དགེ་བའི་སེམས་ཉིད་ལ་འབྱུང་བའི་ཕྱིར་རོ། ། ལྔ་པ་ནི། ཕྲ་རྒྱས་སུ་འཆད་པའི་ཁྲོ་བ་དང༌། འཁོན་དུ་འཛིན་པ་དང༌། གཡོ་དང༌།
ཕྲ་དོག་དང༌། འཚིག་པ་དང༌། འཆབ་པ་དང༌། སེར་སྣ་དང༌། རྒྱུ་དང༌། རྒྱགས་པ་འཆད་པ་དང༌། རྣམ་པར་འཚེ་བ་ནི། ཉོན་མོངས་ཆུང་ངུ་པ་ས་ཞེས་བྱ་སྟེ། མ་རིག་པ་ཙམ་དང༌། སྒོམ་སྤང་དང༌།
ཡིད་ཀྱི་ས་པ་ཁོ་ན་དང༌། མཚུངས་ལྡན་གྱི་བློ་ཡིན་པའི་ཕྱིར་རོ། ། མ་ངེས་པའི་ས་བརྒྱད་ནི། དབྱིག་ཤེས་ཀྱི་སྡོམ་ཚིག་དུ། རྟོག་དང་སྤྱོད་དང་འགྱོད་པ་དང༌། ། གཉིད་དང་ཁོང་ཁྲོ་ཆགས་ཉིད་དང༌། ། ང་རྒྱལ་ཐེ་ཚོམ་ཞེས་བྱ་བ། ། བརྒྱད་ནི་ངེས་པ་མིན་ཞེས་བཤད། ། ཅེས་སོ། ། དེ་ལྟར་ཞེ་དྲུག་དང་ལྟ་བ་སྟེ།
ཞེ་བདུན་རྩ་བར་དངོས་སུ་བཤད་ཅིང༌། རྒྱལ་པོ་སྲས་ལྟ་བའང་མ་ངེས་པ་ ༼༧༣༽ ཡིན་པས་སྡོམ་ཚིག་དེ་རྣམས་མི་སྤོང་གསུང་ཡང༌། དེ་ཤེས་རབ་ལ་རྟགས་པས། སྡོམ་ཚིག་རིགས་སོ། ། དེས་ན་ཞེ་དྲུག་པ་རྫས་ཡོད་དང༌། (Dའགྲེལ་བར་འབྱུང་བ་དྲུག་)ནི་རྟགས་ཡོད་དེ། (Eབརྗེད་ངས་དྲན་པ་ཉོན་མོངས་ཅན་དང༌། རྣམ་གཡེང་ཏིང་ངེ་འཛིན་ཉོན་མོངས་ཅན་དང༌། གཏི་མུག་མེད་པ་དང༌། ཤེས་བཞིན་མ་ཡིན་པ་ཤེས་རབ་དང༌།
ཚུལ་མིན་ཡིད་བྱེད་ཡིད་བྱེད་ཉོན་མོངས་ཅན་དང༌། ལོག་པར་མོས་པ་མོས་པ་ཉོན་མོངས་ཅན་)ཡིན་པས་གུད་ན་མེད་པས་སོ། ། གཉིས་པ་མ་ངེས་པའི་མཚུངས་ལྡན་ནི། སྡེ་ཚན་དེ་ལྔར་མ་ངེས་པས་དེ་སྐད་དེ། དེ་ལ་གཉིས་ཏེ། འདོད་པའི་དང༌། ཁམས་གོང་མའི་མཚུངས་ལྡན་ནོ། ། དང་པོ་ལ་ལྔ་ལས། འདོད་པའི་ཁམས་ཀྱི་དགེ་བའི་ས་པ་ནི། ཁྱེད་ལས་སེམས་ཉེར་གཉིས་འབྱུང་སྟེ།
སྔར་གྱི་སྡེ་ཚན་དང་པོ་གཉིས་དང༌། རྟོག་སྤྱོད་དང་བཅས་པ་འབྱུང་བའི་ཕྱིར། འདི་རྣམས་ལ་རང་གཞན་གྱི་དགེ་བ་མ་བྱས་པ་དང༌། མི་དགེ་བ་བྱས་པ་ལ་ ༼༧༤༽ འགྱོད་པ་ཡང་མནན་ནོ། ། གཉིས་པ་མི་དགེ་བ་ནི། ཉི་ཤུ་འབྱུང་སྟེ་མ་རིག་པ་ཙམ་ལས་ཆག་སོགས་ཉོན་མོངས་གཞན་མེད་པས་མ་འདྲེས་པ་དང༌། ལྟ་བ་ལོག་ལྟ་དང༌། མཆོག་འཛིན་གཉིས་དང་ལྡན་པ་ལ་དང་པོ་བཅུ་དང༌། ཉོན་མོངས་པའི་ས་མང་དྲུག་དང༌། ངོ་ཚ་མེད་པ་དང༌།
ཁྲེལ་མེད་པ་དང༌། རྟོག་སྤྱོད་དང་བཅས་པ་རྣམ་འབྱུང་བའི་ཕྱིར་ཏེ། ལྟ་བ་ནི་ཤེས་རབ་དུ་འདུའོ། ། གསུམ་པ་ནི་མི་དགེ་བ་(Eའདོད་ཆགས་སམ། ཁོང་ཁྲོའམ། ང་རྒྱལ་ལམ། ཐེ་ཚོམ་)སྟེ་(Dཉོན་མོངས་བཞི་)དང༌། ཁྲོ་བ་སོགས་ཉོན་མོངས་ཆུང་ངུའི་ས་པ་བཅུ་དང༌། དགེ་བ་བྱས་ཞིང་སྡིག་པ་མ་བྱས་པ་ལ་འགྱོད་པ་རྣམས་དང་ལྡན་པ་ནི་ཁྱོད་ལ་ཉེར་གཅིག་འབྱུང་སྟེ། ས་མང་ཉི་ཤུ་དང༌།
རང་རང་རྣམས་འབྱུང་བས་སོ། ། བཞི་པ་སྒྲིབ་ལ་ལུང་མ་བསྟན་འདོད་པའི་འཇིག་ལྟ་དང༌། མཐར་ལྟ་དང་ལྡན་པའི་སེམས་ནི་ཁྱོད་ལ་བཅོ་བརྒྱད་འབྱུང་སྟེ། སྡེ་ཚན་དང་པོ་བཅུ་དང༌། ཉོན་མོངས་པའི་ས་མང་དྲུག་དང༌། རྟོག་སྤྱོད་རྣམས་འབྱུང་བའི་ཕྱིར་རོ། ། ལྔ་པ་ལུང་མ་བསྟན་སྒྲིབ་པ་ལས་ ༼༧༥༽ གཞན་མ་སྒྲིབ་པ་ནི་ཁྱོད་ལ་བཅུ་གཉིས་འབྱུང་སྟེ། དང་པོའི་བཅུ་དང་རྟོག་སྤྱོད་དག་འབྱུང་བའི་ཕྱིར་རོ། ། ཉི་འོག་པ་ནི་འགྱོད་པ་དང༌། ཡིད་མི་བདེ་ལུང་མ་བསྟན་པ་ཡང་འདོད་པས།
དེ་ལྟ་ན་བཅུ་གསུམ་མོ། ། གཉིད་ནི་རྨི་ལམ་རྨི་བས་གནས་སྐབས་ཏེ། དགེ་མི་དགེ་ལུང་མ་བསྟན་གསུམ་ཀ་ཡོད་པས། སེམས་ཀུན་ལ་མི་འགལ་བའི་ཕྱིར། གང་ལ་ཡོད་པ་དེ་མནན་པས་ཉེར་གསུམ་སོགས་སོ། ། གཉིས་པ་ཁམས་གོང་མའི་མཚུངས་ལྡན་ནི་འདོད་པའི་མཚུངས་ལྡན་དེ་ལས་ཡིད་ལ་གཅགས་པའི་འགྱོད་པ་དང༌། གཉིད་དང་མི་དགེ་བ་གཡོ་རྒྱུ་རྒྱགས་པ་བོར་བའི་ཁྲོ་བ་སོགས་བདུན་དང༌། ཁོང་ཁྲོ་དང་ངོ་ཚ་མེད་པ་དང༌། ཁྲེལ་མེད་པ་རྣམས་བསམ་གཏན་དང་པོ་ན་མེད་དོ། ། དེ་རྣམས་དང་རྟོག་པའང་བསམ་གཏན་ཁྱད་པར་ཅན་ན་མེད་ལ།
དེའི་གོང་བསམ་གཏན་གཉིས་པ་སོགས་ན་དཔྱོད་པ་མེད་ཅིང༌། ཡང་གི་གཡོ་རྒྱུ་ཡང་མེད་པར་བསྟན་ཏེ། གཅིག་པ་ལྟ་བུའི་ཐ་དད་ནི། སེམས་བྱུང་ཁ་ཅིག་གི་ཁྱད་པར་ ༼༧༦༽ སྟོན་ཏེ། ངོ་ཚ་མེད་པ་དང༌། ཁྲེལ་མེད་ལ་ཁྱད་པར་ཅི་ཡོད་ཅེ་ན། ཡོན་ཏན་དང་ཡོན་ཏན་ཅན་རྣམས་ལ་མ་གུས་པ་ལུས་ངག་གི་སྐུར་བསྟི་དང༌། ཡིད་ཀྱིས་འཇིགས་པས་དབང་མི་སྒྱུར་བ་ནི་ངོ་ཚ་མེད་པ་དང༌། ཁྲེལ་མེད་པ་ནི། དམ་པ་སྨད་པ་ཁ་ན་མ་ཐོ་བ་མི་དགེ་བ་ལ་འཇིགས་པར་མི་ལྟ་བ་སྟེ།
དེ་དག་ལས་ལྡོག་པ་ནི། ངོ་ཚ་ཤེས་པ་དང༌། ཁྲེལ་ཡོད་པའོ། ། དགའ་བ་དང་གུས་པ་ལ་ཁྱད་པར་ཅི་ཡོད་ཅེ་ན། དགའ་བ་ནི་གཉིས་ལས་ཉོན་མོངས་ཅན་མིན་པ་ནི་དད་པ་སྟེ། ཉོན་མོངས་ཅན་ནི་སྲེད་པའོ། ། གུས་པ་ཉིད་ནི་ཇི་སྐད་བཤད་པའི་ངོ་ཚ་ཤེས་པ་སྟེ། དགའ་གུས་དེ་གཉིས་འདོད་པ་དང༌། གཟུགས་དག་ན་ཡོད་ཀྱི། གཟུགས་མེད་ན་མེད་དེ།
དེ་ན་གང་ཟག་ལ་དམིགས་པའི་དེ་དག་ཡོད་ལ། འདིར་ནི་གང་ཟག་ལ་དམིགས་པའི་དགའ་མགུས་ལ་བསམས་ཀྱི། ཆོས་ལ་དམིགས་པ་ལ་མ་བསམས་སོ། ། རྟོག་སྤྱོད་གཉིས་ལ་ཁྱད་པར་ཅི་ཡོད་ཅེ་ན། རྟོག་པ་དང་སྤྱོད་པ་རིམ་པ་བཞིན་སེམས་རྩིང་བ་དང་ཞིབ་པ་ཉིད་དོ། ། ང་རྒྱལ་དང་རྒྱགས་པའི་ཁྱད་པར་ཅི་ཞེ་ན། ང་རྒྱལ་ནི་ཕ་རོལ་པོ་ ༼༧༧༽ ལས་བདག་ལྷག་ཅེས་སེམས་ཁེངས་པ་སྟེ། རྒྱགས་པ་ཉིད་ནི་རང་གི་ཆོས་ལ་ཆགས་པའི་སེམས་ཡོངས་སུ་བཏགས་པའམ། གང་བ་གཞན་གྱི་ལ་ལྟོས་ནས་མིན་པའོ། ། ཐ་དད་ལྟ་བུའི་གཅིག་པ་ནི།
སེམས་དྭང་བ་ནི། བཞི་པ་ནི། འབྱེད་པས་ན་སེམས་དང་ཤེས་པས་ན་ཡིད་དང༌། རྣམ་པར་ཤེས་པས་ན་རྣམ་ཤེས་ནི་གསུང་རབ་ལས་མིང་དེ་གསུམ་ཐ་དད་དུ་བཏགས་ཀྱི། དོན་ནི་གཅིག་གོ ། གོང་མ་པ་ནི་དེ་གསུམ་ཕལ་པས་རྣམ་ཤེས་ཚོགས་བརྒྱད་དང༌། གཙོ་བོར་སེམས་ནི་ཀུན་གཞི་དང༌། ཉོན་ཡིད་དང་རྣམ་ཤེས་ནི་ཚོགས་དྲུག་ཡིན་པས་དོན་ཐ་དད་དུ་བཞེད་དོ། ། བརྒྱན་སྟུན་པོ་བཀོད་པར། སེམས་ནི་ཀུན་གཞིའི་རྣམ་པར་ཤེས། །
ངར་སེམས་བདག་ཉིད་ཡིད་ཡིན་ནོ། ། གང་ཞིག་ཡུལ་ལ་འཛིན་བྱེད་པ། ། དེ་ནི་རྣམ་པར་ཤེས་ཞེས་བྱ། ། ཞེས་བཀའ་སྩལ་པ་ལྟར་རོ། ། དེ་གསུམ་དོན་གཅིག་པ་ལྟར། སེམས་དང་སེམས་བྱུང་དབང་པོ་ལ། རྟེན་པས་བརྟེན་པ་དང༌། ཡུལ་འཛིན་པས་དམིགས་པ་དང༌། དམིགས་ ༼༧༨༽ པ་དེ་ཉིད་ལ་རྣམ་པ་རེ་རེ་ནས་བྱེ་བྲག་ཏུ་གཅོད་པས། རྣམ་པ་དང་བཅས་པ་དང༌།
མཉམ་པར་ལྡན་པས་མཚུངས་པར་ལྡན་པའང་དོན་གཅིག་གོ ། མཚུངས་ལྡན་དེའང་རྣམ་པ་ལྔ་སྟེ། སེམས་དང་སེམས་བྱུང་གཉིས་རྟེན་དབང་པོ་གཅིག་ལ་བརྟེན་པས་རྟེན་དང༌། ཡུལ་གཅིག་ལ་དམིགས་པས་དམིགས་པ་དང༌། སེམས་སྔོན་པོའི་རྣམ་པ་ཅན་ཡིན་ན་དེ་དང་ལྡན་པའི་ཚོར་བ་སོགས་ཀྱང་སྔོན་པོའི་རྣམ་པ་ཅན་ཡིན་པ་སོགས་རྣམ་པ་དང༌། དུས་གཅིག་པས་དུས་དང༌། རིགས་འདྲ་རྫས་རེ་རེ་བར་འདྲ་བས་རྫས་མཚུངས་པའོ། ། གཉིས་པ་ནི་ལྡན་པའི་འདུ་བྱེད་ལ་གསུམ་ཏེ། མདོར་བསྟན་པ་དང༌། རྒྱས་པར་བཤད་པ་དང༌།
ཆོས་ཀྱི་ཁྱད་པར་གཞན་བསྟན་པས་བསྡུ་བའོ། ། དང་པོ་ལ་སྤྱི་དོན་ནི་མདོར་ཕུང་པོ་ཐ་དད་དུ་གསུངས་པ་ལ་རྟེན་ནས། མངོན་པ་པ་ཐམས་ཅད་ལྡན་མིན་འདུ་བྱེད་ནི་སྡུག་བསྔལ་དུ་གྲུབ་པ་དང༌། རིག་པ་གང་ཡང་མིན་པའི་འདུ་བྱས་སུ་བཞེད་ལ། དེ་ལས་ཀྱང་བྱེ་བྲག་དུ་སྨྲ་བ་རྣམ་གཟུགས་སེམས་སེམས་བྱུང་ལས་རྫས་གཞན་པ་དང༌། ༼༧༩༽ མདོ་སྡེ་པ་དང༌། སེམས་ཙམ་པ་རྣམས་དེ་གསུམ་གྱི་གནས་སྐབས་བཏགས་ཡོད་ཡིན་པས་རྫས་སུ་མ་གྲུབ་པའི་ཕྱིར། རང་གི་གནས་སྐབས་ཅན་ལས་རྫས་གཅིག་དང༌། ཐ་དད་གང་ཡང་མིན་ཏེ། གཅིག་ཡིན་ན་གནས་སྐབས་མི་རྟག་པ་སོགས་དུ་མ་ཡིན་པ་བཞིན་དུ།
གནས་སྐབས་ཅན་སེམས་སོགས་ཀྱང་དུ་མར་ཐལ་ཞིང༌། གནས་སྐབས་ཅན་སེམས་ནི་གཅིག་ཡིན་པ་བཞིན་དུ་དེའི་གནས་སྐབས་སྐྱེ་འཇིག་སོགས་ཀྱང་གཅིག་དུ་ཐལ་བའི་ཕྱིར་རོ། ། གཞན་ཡིན་ན་འདུས་བྱས་རྟག་པར་ཐལ་ཞིང༌། གསུམ་ལས་རྫས་གཞན་དུ་ཚད་མས་མ་འགྲུབ་པའི་ཕྱིར་རོ། ། ཞེས་འཆད་དོ། ། ཡན་ལག་གི་དོན་བདུན་ཏེ། ཐོབ་མ་ཐོབ་དང༌། སྐལ་མཉམ་དང༌། འདུ་ཤེས་མེད་པ་དང༌། སྙོམས་འཇུག་དང༌།
སྲོག་དང༌། མཚན་ཉིད་དང༌། མིང་གི་ཚོགས་སོགས། རྒྱས་པར་བཤད་པའོ། ། ཐོབ་བྱའི་ཆོས་ལྡན་པར་བྱེད་པའི་རྫས་གཞན་བླང་ལ་ཁལ་ལྡན་བྱེད་ཐག་པའམ། འབྱར་བྱེད་སྤྲིན་ལྟ་བུའོ། ། དབྱེ་ན་གཉིས་ཏེ། ༼༨༠༽ གསར་དུ་རྙེད་པ་དང༌། དེའི་རྒྱུན་ལྡན་པའོ། ། གསར་རྙེད་ལའང་ཟག་མེད་དང་པོའི་ཐོབ་པ་ལྟ་བུ།
སྔར་བསྟན་མ་ཐོབ་པ་ལས་གསར་དུ་རྙེད་པ་དང༌། བསམ་གཏན་སོགས་སྔར་ཐོབ་པ་ཉམས་ནས་སླར་ཐོབ་པའི་སྐད་ཅིག་དང་པོ་ལྟ་བུ། རྣམ་པར་ཉམས་པ་ལས་གསར་རྙེད་གཉིས་དང༌། ཐོབ་ནས་སྐད་ཅིག་གཉིས་པ་སོགས་དང་དེ་གཉིས་རྒྱུན་ལྡན་པ་དང༌། སོ་སྐྱེ་ལ་སྲིད་རྩེའི་ཉོན་མོངས་ཡེ་ནས་ལྡན་པ་སྟེ། ལྡན་པ་གསུམ་དང་ལྔའོ། ། དེས་ན་ཐོབ་པ་ནི། ཆོས་ལྡན་བྱེད་ཀྱི་རྫས་ཡིན་ལ། མ་ཐོབ་པ་ནི་ལྡན་པའི་གེགས་སུ་འགྱུར་བའོ། ། དེ་ཡང་གསུམ་སྟེ།
འདོད་པའི་ཉོན་མོངས་ཅན་གྱི་བསམ་གཏན་ལྟ་བུ་རྣམ་པར་ཉམས་པས་མ་རྙེད་པ་དང༌། དེའི་རྒྱུན་མི་ལྡན་པ་དང༌། སོ་སྐྱེ་ལ་ཟག་མེད་ཀྱི་ལམ་ལྟ་བུ་ཡེ་མི་ལྡན་པའོ། ། འདི་དག་ཆོས་གང་གི་ཡིན་ཞེ་ན། ཐོབ་པ་དང་མ་ཐོབ་པ་ནི་རང་རྒྱུད་དུ་རྟོགས་པའི་ཆོས་རྣམས་ཀྱི་སྟེ། གཞན་རྒྱུད་དང་སེམས་ཅན་གྱི་རྒྱུད་ཡིན་པའི་ཆོས་རང་ ༼༨༡༽ རྒྱུད་ལ་ཐོབ་མ་ཐོབ་དུ་མི་འགྱུར་རོ། ། དམིགས་གསལ་ནི་རྟགས་འགོག་དང༌། རྟགས་མིན་གྱི་འགོག་པ་དག་རྒྱུན་དུ་མ་རྟོགས་ཀྱང༌། དེ་གཉིས་ཀྱི་དགག་བྱ་རྒྱུད་དུ་གཏོགས་པས་དེ་བཀག་པའི་ཐོབ་མ་ཐོབ་ཡོད་དོ། ། དུས་གསུམ་པའི་ཐོབ་པ་ཡང༌།
སོ་སོར་དུས་རྣམ་པ་གསུམ་ཏེ། ཆོས་འདས་པ་ལ་ཐོབ་པ་ཁྱུ་མཆོག་ལྟར་དང་ལ་ལྡིང་བ་དང༌། ལུས་ཀྱི་གྲིབ་མ་ལྟར་ལྷན་ཅིག་པ་དང༌། བེའུ་ལྟར་རྗེས་སུ་འབྲང་བ་སྟེ། དུས་གསུམ་དང༌། མ་འོངས་པ་དང༌། ད་ལྟར་བྱུང་བ་ལའང་སྦྱར་ཏེ། སྤྱིར་བཏང་ངོ༌། ། ཆོས་དགེ་བ་དང་སོགས་པས་མི་དགེ་བ་དང་ལུང་མ་བསྟན་གྱི་ཐོབ་པ་རིམ་པ་བཞིན་དགེ་མི་དགེ་ལུང་མ་བསྟན་ནོ། ། ཁམས་གསུམ་ལས་གང་རུང་དེར་གཏོགས་པའི་ཆོས་རྣམས་ཀྱི་ཐོབ་པ་དང་ཁམས་པ་ཁོ་ནའོ། །
ཁམས་སུ་མ་གཏོགས་པའི་ཆོས་རྣམས་ཀྱི་ཐོབ་པ་ནི་ཁམས་གསུམ་དང་ཟག་མེད་དེ། རྣམ་པ་བཞི་སྟེ། རྟགས་མིན་གྱི་ཁམས་གསུམ་དང༌། རྟགས་འགོག་ཟག་བཅས་ཀྱིས་ཐོབ་པའི་གཟུགས་དང་གཟུགས་མེད་གཉིས་དང༌། དེ་ཟག་མེད་ཀྱིས་ཐོབ་པ་དང༌། ལམ་བདེན་གྱིས་ཐོབ་པ་ཟག་མེད་དོ། ། སློབ་པའི་ཆོས་ཀྱི་ཐོབ་པ་སློབ་པ་དང༌། མི་སློབ་པའི་ཆོས་ཀྱི་ཐོབ་པ་མི་སློབ་པའོ། ། སློབ་པ་དང་མི་སློབ་པ་གཉིས་མིན་གྱི་ཆོས་ཀྱི་སློབ་མི་སློབ་གཉིས་མིན་གསུམ་ཏེ། རྟགས་འགོག་ ༼༨༢༽ སློབ་ལམ་གྱིས་ཐོབ་པ་སློབ་པ་དང༌།
དེ་མི་སློབ་ལམ་གྱིས་ཐོབ་པ་མི་སློབ་པ་དང༌། དེ་སོ་སྐྱེས་ཐོབ་པ་དང༌། རྟགས་མིན་དང་ཟག་བཅས་ཀྱི་ཐོབ་པ་གཉིས་མིན་ནོ། ། མཐོང་སྤང་གི་ཐོབ་པ་མཐོང་སྤང་དང༌། སྒོམ་སྤང་གི་ཐོབ་པ་སྒོམ་སྤང་སྟེ། སྤང་བྱ་མིན་པའི་རྟགས་མིན་གྱི་ཐོབ་པ་དང༌། རྟགས་འགོག་སོ་སྐྱེས་ཐོབ་པ་སྒོམ་སྤང་དང༌། དེ་ཟག་མེད་ཀྱི་ཐོབ་པ་དང༌། ལམ་བདེན་གྱི་ཐོབ་པ་སྤང་བྱ་མིན་པ་གཉིས་སུ་འདོད་དོ། ། ཡང་དུས་གསུམ་པའི་ཅེས་པའི་དམིགས་གསལ་ནི།
མ་སྒྲིབ་ལ་ལུང་བསྟན་མིན་པའི་ཐོབ་པ་ནི། སྟོབས་ཆུང་བས་ལྷན་ཅིག་སྐྱེ་བ་ཁོ་ན་སྟེ། སྔ་ཕྱིར་སྐྱེ་བ་མེད་པས་འདས་པའི་འདས་པ་ཁོ་ན་སོགས་སོ། ། ཐམས་ཅད་དུའམ་ཞེ་ན། མངོན་ཤེས་ལུང་མ་བསྟན་གཉིས་དང༌། སྒོམ་ཆུང་གི་སྤྲུལ་སེམས་མ་གཏོགས་ཏེ། དེ་དག་སྟོབས་ཆེ་བ་བས་སྔ་ཕྱི་ལྷན་ཅིག་སྐྱེ་བ་གསུམ་ཀ་ཡོད་དོ། ། མ་སྒྲིབ་པའི་ཡིན་པར་མ་ཟད་སྒྲིབས་པའི་ལུང་མ་བསྟན་ཚངས་པ་ཆེན་པོ་གཡོས་ཀུན་ནས་སླང་བའི་གཟུགས་ཀྱི་རྣམ་ ༼༨༣༽ པར་རིག་བྱེད་ཀྱིའང་ཐོབ་པ་ལྷན་ཅིག་སྐྱེ་བ་ཁོ་ན་སྟེ། ཀུན་སློང་སྟོབས་ཆུང་བས་སོ། ། ཅི་ལུང་མ་བསྟན་གྱི་ཐོབ་པ་ལ་བྱེ་བྲག་ཡོད་པ་ལྟར་དགེ་མི་དགེའི་ཐོབ་པ་ལ་ཡང་བྱེ་བྲག་ཡོད་དམ་ཞེ་ན།
ཡོད་དེ། འདོད་པ་ན་དགེ་མི་དགེའི་གཟུགས་ཀྱི་ཐོབ་པ་ནི། སེམས་ཀྱི་རྗེས་འབྲང་མིན་པས་ཐམས་ཅད་དུ་སྔར་སྐྱེ་བ་ནི་མེད་ཀྱི། ལྷན་ཅིག་དང་ཕྱིས་སྐྱེ་བ་ནི་ཡོད་དོ། ། གཉིས་པ་ནི། མ་ཐོབ་པ་ཐམས་ཅད་མ་སྒྲིབ་ལུང་མ་བསྟན་ཉིད་དེ། དགྲ་བཅོམ་པ་དང་དགེ་རྩ་ཆད་པ་ལ་ཡང་ཡོད་པས་སོ། ། དུས་ནི་འདས་པ་དང་མ་སྐྱེས་པའི་མ་ཐོབ་པ་དེ་ནི་སྔ་ཕྱི་ལྷན་ཅིག་པ་གསུམ་སྟེ། ཆོས་རང་ཡོད་དུས་ན་མ་ཐོབ་པ་མི་སྲིད་པས་ཆོས་ད་ལྟར་བ་ལ་མ་ཐོབ་པ་ད་ལྟར་བ་མེད་དོ། ། འདོད་པ་སོགས་ཁམས་གསུམ་དང༌།
དྲི་མེད་ཀྱིའང་མ་ཐོབ་པ་ཁམས་གསུམ་ན་སྤྱོད་པ་གསུམ་རེ་སྟེ། མ་ཐོབ་པ་ནི་རྟེན་དབང་བཙན་གྱི་ཐོབ་པ་བཞིན། ཆོས་དབང་མི་བཙན་པས་འདོད་པའི་རྟེན་ཅན་གྱི་ཁམས་གསུམ་དང༌། ཟག་མེད་ཀྱི་ཆོས་མ་ཐོབ་ ༼༨༤༽ པ་བཞི་ནི། འདོད་པ་ན་སྤྱོད་པ་དང༌། གཟུགས་དང་གཟུགས་མེད་ཀྱི་རྟེན་ཅན་གཉིས་ལའང་སྦྱར་བས་གསུམ་ཚན་བཞི་པའོ། ། མ་ཐོབ་པ་ཟག་མེད་ནི་འགའ་ཡང་མེད་དེ་ཟག་མེད་ཀྱི་ལམ་ཡེ་མ་ཐོབ་པ་སོ་སོའི་སྐྱེ་བོར་བྱེ་བྲག་ཏུ་སྨྲ་བ་འདོད་ལ། སོ་སྐྱེ་ནི་ཟག་མེད་དུ་མི་འོས་པས་སོ། ། མ་ཐོབ་པ་དེ་ཇི་ལྟར་ཉམས་པར་འགྱུར་ཞེ་ན། ཆོས་གང་གི་མ་ཐོབ་པ་དེ་ཆོས་དེ་ཐོབ་པ་དང༌།
ས་གོང་འོག་འཕོས་ནས་རྣམ་པར་ཉམས་ཤིང༌། མ་ཐོབ་པའི་ཐོབ་པ་འཆད་པར་འགྱུར་ཏེ། དཔེར་ན་མ་རྙེད་པའི་མཚན་ཉིད་ཅན་གྱི་སོ་སྐྱེ་ནི་འཕགས་ལམ་རྙེད་པས་ཉམས་ལ། འདོད་པའི་རྟེན་ཅན་གྱི་སོ་སྐྱེ་ནི་བསམ་གཏན་དང་པོར་འཕོས་པས་དང༌། སྲིད་རྩེའི་སོ་སྐྱེ་ནི་ཅི་ཡང་མེད་པར་སྐྱེས་པས་ཉམས་ཏེ། འཕོས་པའི་སོ་སྐྱེར་གྱུར་པ་ལྟ་བུའོ། ། དེ་ལྟ་བུའི་ཐོབ་པ་དང༌། མ་ཐོབ་པ་གཉིས་གང་ལ་ཡང་གཉིས་ཀ་ཡོད་པས་ཆོས་དེ་དང་དེའི་ཐོབ་པ་དང༌། ཐོབ་པའི་ཐོབ་པ་གསུམ་ཡོད་ཅིང༌། ཐོབ་པའི་ཆོས་དེ་དང༌།
ཐོབ་པའི་ཐོབ་པ་དག་ ༼༨༥༽ ལྡན་པར་འགྱུར་ལ། ཐོབ་པའི་ཐོབ་པས་ནི་ཐོབ་པ་ཁོ་ན་དང་ལྡན་པར་འགྱུར་བས་ཐུག་མེད་དུ་མི་འགྱུར་བར་འཆད་དོ། ། གཉིས་པ་སྐལ་མཉམ་སོགས་བཤད་པ་ནི། སྐལ་མཉམ་ཞེས་པ་ཅི་ཞེ་ན། སྐལ་མཉམ་ཞེས་པའི་རྫས་ནི། སེམས་ཅན་རྣམས་ཀྱི་འདྲ་བ་སྟེ། རིས་མཐུན་པ་ཞེས་ཀྱང་བྱའོ། ། དབྱེ་ན་གཉིས་ཏེ་སེམས་ཅན་དུ་འདྲ་ཅི་དང༌། ལྷ་ཚོགས་སུ་འདྲ་བའི་བྱེ་བྲག་སྟེ། སེམས་ཅན་གྱི་སྤྱི་དང༌།
བྱེ་བྲག་གི་ཆོས་མི་འདྲ་བ་དུ་མ་ལ་སེམས་ཅན་གྱི་སྒྲ་བློ་མཚུངས་པར་འཇུག་པའི་རྒྱུ་མཚན་དུ་འདོད་དོ། ། འདུ་ཤེས་མེད་པ་ཞེས་པ་ཅི་ཞེ་ན། འདུ་ཤེས་མེད་པའི་རྫས་ནི། འདུ་ཤེས་མེད་པའི་ལྷར་སྐྱེས་པའི་རྟེན་ལ་མ་འོངས་པའི་སེམས་དང༌། སེམས་བྱུང་རྣམས་དུས་གཞན་གྱི་བར་དུ་སྐྱེར་མི་གཏེར་བར་འགོག་པའོ། ། དེ་ཡང་ཅིག་དུ་འདུ་ཤེས་མེད་པའི་སྙོམས་འཇུག་གི་རྣམ་སྨིན་ནོ། ། དེའི་ལྷ་དེ་འབྲས་བུ་ཆེ་བའི་ཕྱོགས་གཅིག་ན་འཁོད་པས་འབྲས་བུ་ཆེ་ཞེས་བྱ་སྟེ། བསམ་ ༼༨༦༽ གཏན་ཁྱད་པར་ཅན་བཞིན་ནོ། ། སྙོམས་འཇུག་ཞེས་པ་ཅི་ཞེ་ན། དེ་བཞིན་དུ་འདུ་ཤེས་མེད་པའི་སྙོམས་འཇུག་གི་མཚན་ཉིད།
གཙོ་བོར་ཞི་གནས་ཙམ་ལ་རྟེན་ནས། སེམས་སེམས་བྱུང་འགོག་པའོ། ། ས་བསམ་གཏན་གྱི་གྲངས་ཐ་མ་བཞི་པར་རྟོགས་པ་སྟེ། ཡིད་བྱེད་ནི་འཁོར་བ་ལ་ངེས་པར་འབྱུང་བ་ཐར་པ་འདོད་པས་སྙོམས་འཇུག་གོ ། འདུ་ཤེས་མེད་པ་ནི། ལུང་མ་བསྟན་ཁོ་ན་ཡིན་ལ། འདི་དགེ་བ་ཁོ་ནའོ། ། འབྲས་བུ་ནི་སྐྱེས་ནས་མྱོང་གྱུར་ཉིད་ཁོ་ན་སྟེ། ཉམས་ཀྱང་ངེས་པར་སྐྱེད་ནས་འདུ་ཤེས་མེད་པར་སྐྱེ་བས་སོ། ། གང་ཟག་ནི་སོ་སྐྱེའི་སྟེ།
འཕགས་པ་ནི་འདི་ལས་ལྟུང་བའི་གནས་ལྟ་བུར་གཟིགས་པས་སྙོམས་པར་འཇུག་པ་མ་ཡིན་ནོ། ། ཅི་བསམ་གཏན་ལྟར་དུས་གསུམ་པ་ཐོབ་པའམ་ཞེ་ན། འབད་པས་སྒྲུབ་དགོས་པ་དང༌། སེམས་མེད་པས་སྐད་ཅིག་དང་པོ་ལ་དུས་གཅིག་པ་སྟེ། ད་ལྟར་བ་ཁོ་ན་དང༌། སྐད་ཅིག་གཉིས་པ་ཕན་ཆད་འདས་པ་དང་ཡང་ལྡན་གྱི་སེམས་མེད་ ༼༨༧༽ པས་མ་འོངས་པ་མི་ཐོབ་སྟེ། སོ་ཐར་གྱི་སྡོམ་པ་བཞིན་ནོ། ། དེ་བཞིན་དུ་འགོག་པའི་སྙོམས་འཇུག་གི་མཚན་ཉིད། གཙོ་བོར་ལྷག་མཐོང་ལ་རྟེན་ནས་ཚོར་འདུ་འགགས་པ་སྟེ། ཁྱད་པར་འདི་ནི་ཚོར་འདུའི་སྐྱོ་ནས་དེ་དག་ཞི་བར་གནས་པའི་དོན་དུ་འཇུག་གི་ངེས་འབྱུང་གི་ཡིད་བྱེད་ཀྱིས་མི་འཇུག་གོ །
ས་སྲིད་རྩེ་ལས་སྐྱེས་པ་དང༌། ངོ་བོ་དགེ་བ་དང༌། སྐྱེ་གནས་དང༌། ལན་གྲངས་གཞན་གཉིས་སུ་མྱོང་འགྱུར་དང༌། མྱོང་བར་མ་ངེས་ཏེ་གསུམ་དང༌། གང་ཟག་འཕགས་ལམ་གྱི་སྟོབས་ཀྱིས་སྐྱེད་པའི་འཕགས་པའི་དང༌། སྦྱོར་བ་འབད་པས་ཐོབ་ཀྱི་འདོད་ཆགས་དང་བྲལ་ཙམ་གྱིས་མིན་པས་སྔ་མ་བཞིན་དང་པོར་ད་ལྟར་བ་དང༌། ཕྱིས་འདས་པ་དང་ལྡན་གྱི་མ་འོང་པ་མི་ཐོབ་བོ། ། དམིགས་གསལ་ཐུབ་པའི་འགོག་པ་ནི། སྦྱོར་བས་མིན་གྱིས།
ཟད་པ་མ་མཁྱེན་པ་དང་དུས་མཉམ་དུ་བྱང་ཆུབ་ཀྱིས་འཐོབ་ཅེས་པའོ། ། ཁ་ཆེའི་ཡུལ་གྱི་ནུབ་ཕྱོགས་པ་དག་དང་པོར་ཏེ་མཐོང་ལམ་སྐྱེས་ནས་འོག་ས་ལ་ཞུགས་ ༼༨༨༽ པ་ལངས་ཏེ། སྲིད་རྩེའི་སྒོམ་སྤངས་སྤངས་པ་སྟེ། སངས་རྒྱས་སོ་ཞེས་ཟེར་རོ། ། ཁ་ཆེ་བ་ནི་དེ་མིན་ཏེ། བྱང་ཆུབ་སེམས་པ་བདེན་པ་མངོན་རྟོགས་སྐད་ཅིག་བཅུ་དྲུག་དང༌། སྲིད་རྩེའི་མཉེན་པོར་བར་ཆད་མེད་ལམ་དང༌། རྣམ་གྲོལ་ལམ་དགུ་གཉིས་བཅོ་བརྒྱད་དེ། སྐད་ཅིག་མ་སུམ་བཅུ་རྩ་བཞི་བར་མ་ཆད་པར་སྒོམ་པས་བྱང་ཆུབ་ཐོབ་ཕྱིར་ཏེ། འོག་ས་བརྒྱད་ཀྱིས་སྤངས་ཟིན་པས་སྲིད་རྩེའི་སྤང་བྱ་ལས་མེད་ལ།
བར་དེར་འགོག་པ་སྐྱེད་ནས་བསམ་པ་ལྡང་བ་ཅན་དུ་འགྱུར་བ་ཅན་ཡིན་པས་སྙོམས་འཇུག་དེ་གཉིས་ཀ་འདོད་པ་དང༌། གཟུགས་ཀྱི་རྟེན་ཅན་ཡིན་གྱི། གཟུགས་མེད་ཀྱི་རྟེན་ཅན་མིན་ལ་ཁྱད་པར་ནི་འགོག་པ་དང་པོར་སྐྱེད་པ་ནི་བཀའ་བས་བློ་གསལ་བ་མིའི་ནང་དུ་སྐྱེད་ཅིང༌། ཕྱིས་ནི་སྔར་ཉམས་པས་གཟུགས་ཁམས་སུ་སྐྱེད་དོ། ། སྔ་མ་ནི་འདྲིས་པས་སྐྱེད་སླ་བས་དང་པོར་ཡང་གཉི་ཀའི་རྟེན་ཅན་ནོ། ། བསྡུ་བར་ནི་དང་པོར་འདོད་པ་སྐྱེད་པར་བཤད་དོ། ། དེ་རྣམས་ལྡང་བའི་སེམས་ནི། འདི་པ་འདུ་བ་སེམས་འདས་པ་རྫས་གྲུབ་དང༌། ༼༨༩༽ མངོན་པའི་མདོ་སྡེ་པ་དབང་བཅས་ཀྱི་ལུང་ལ་ཡོད་པའི་སེམས་ཀྱི་ས་བོན་དང༌། དབྱིག་ཤེས་སྙོམས་འཇུག་གཉིས་ག་ཡིད་ཤེས་མི་གསལ་བ་དང༌།
བཅས་པས་ཡིད་ཤེས་དང༌། ས་སྡེར་ཀུན་གཞི་མ་བཞག་ན། མདོ་སྡེ་པ་ལྟར་དང༌། བཞག་ན་ཀུན་གཞིའི་ས་བོན་དང༌། རིག་པའི་མདོ་སྡེ་པ་ལྟར་ན། འཇུག་སེམས་ཀྱིས་བཞག་པའི་ནུས་པ་ལས་སྐྱེ་བར་བཞེད་དོ། ། གོང་མ་པ་ནི་འདི་གསུམ་ཤེས་རིག་འགགས་པའི་གནས་སྐབས་སུ་བཞེད་ལ། ཀུན་གཞི་བཞག་ནས་འགོག་པ་གཟུགས་མེད་དུའང་མངོན་དུ་བྱེད་པར་བསྡུ་བར་བཤད་དོ། ། མདོ་སྡེ་པ་ནི། སྲོག་གང་ཞེ་ན།
སྲོག་ནི་ཚེ་ཡིན་ལ་དེའི་མཚན་ཉིད། དྲོད་རྣམ་ཤེས་རིས་འདྲ་རང་གནས་པའི་རྟེན་དུ་གྱུར་པའོ། ། མདོ་སྡེ་པ་ནི། ལས་ཀྱི་འགྲོ་བ་རིས་མཐུན་དུ་འཕངས་པའི་གནས་པ་ལ་བཞེད་དོ། ། འདུས་བྱས་ཀྱི་མཚན་ཉིད་རྣམས་ནི་འདུས་བྱས་སྐྱེད་པར་བྱེད་པ་སྐྱེ་བ་དང༌། རྙིང་བར་བྱེད་པ་རྒ་བ་དང༌། སྐད་ཅིག་དུ་གནས་པར་བྱེད་པ་གནས་པ་དང༌། འཇིག་པར་བྱེད་པ་མི་རྟག་པ་ཉིད་དོ། ། དེ་ ༼༩༠༽ དག་ལ་ཡང་མཚན་ཉིད་གཞན་ཡོད་པར་འགྱུར་ཏེ། འདུས་བྱས་ཡིན་པས་སོ་ཅེ་ན།
ཡོད་དེ་དེ་རྣམས་ལ་ཡང་སྐྱེ་བའི་སྐྱེ་བ་ལ་སོགས་པ་རྗེས་སུ་མཐུན་པའི་མཚན་ཉིད་བཞིའོ། ། ཐུག་མེད་དུ་ནི་མི་འགྱུར་ཏེ། སྐྱེ་བ་ལ་སོགས་ཆོས་དེ་བརྒྱད་དང༌། སྐྱེ་བའི་སྐྱེ་བ་སོགས་ཆོས་གཅིག་ལ་འཇུག་པས་སོ། ། དེ་ཡང་སྐྱེ་བས་མཚན་གཞི་འདུས་བྱས་དང༌། རང་མ་གཏོགས་པའི་མཚན་ཉིད་བདུན་ཏེ། བརྒྱད་མ་འོངས་པ་ནས་ད་ལྟར་དུ་འདྲེན་པར་བྱེད་ལ། སྐྱེ་བ་ནི་སྐྱེ་བའི་སྐྱེ་བས་སྐྱེད་པར་བྱེད་དོ། ། དེ་བཞིན་དུ་རྒ་བས་རང་མིན་པ་བརྒྱད་རྙིང་བར་བྱེད་ཅིང༌། དེ་ནི་དགའ་བའི་དགའ་བའོ། །
གནས་པ་ད་ལྟར་དུ་འཛིན་པར་བྱེད་པ་དང༌། མི་རྟག་པ་འདས་པར་སྤོང་བར་བྱེད་པ་དང་སྦྱར་རོ། ། གལ་ཏེ་མ་འོངས་པའི་སྐྱེ་བ་དང༌། བསྐྱེད་བྱ་སྐྱེད་པར་བྱེད་པ་ཡིན་ན། མ་འོངས་པ་ཐམས་ཅད་ཅིག་ཅར་ཅི་སྟེ་མི་སྐྱེ་ཞེ་ན། རྒྱུ་དང་རྐྱེན་ཚོགས་པ་མེད་པར་ནི་སྐྱེ་བ་ཁོ་ནས་བསྐྱེད་བྱ་རྣམས་སྐྱེད་པར་བྱེད་པ་མིན་པས་སྐྱོན་མེད་དོ། ། མངོན་པའི་མདོ་སྡེ་པ་རྣམས་ནི་སྐྱེ་བ་སོགས་སྐད་ཅིག་ལ་མི་བཞེད་ཀྱི། ༼༩༡༽ འདུས་བྱས་ཀྱི་རྒྱུན་གྱི་གནས་སྐབས་ཀྱི་གནས་སུ་བཞེད་པས་རྗེས་སུ་མཐུན་པའི་མཚན་ཉིད་བཞི་མི་དགོས་ལ། རིག་པའི་མདོ་སྡེ་པ་ལྟར་ན། སྐད་ཅིག་ལ་བཞེད་ཀྱང་ཕུང་པོ་ཐ་དད་མིན་གྱི་སྐྱེ་བ་སོགས་འདུས་བྱས་ཀྱི་རང་བཞིན་ཡིན་པས་འདུས་བྱས་ཀྱི་རྒྱུའི་རྐྱེན་ལས་སྐྱེས་པའི་ཕྱིར།
རྗེས་སུ་མཐུན་པའི་མཚན་ཉིད་སོགས་རྒྱུ་གཞན་དོན་མེད་དོ། ། མིང་བཤད་པ་ནི། མིང་གི་ཚོགས་ལ་སོགས་པ་གང་ཞེ་ན། མིང་གི་མཚན་ཉིད་དོན་གྱི་ངོ་བོ་ཙམ་བརྗོད་བྱེད། ཚིག་གི་མཚན་ཉིད། དོན་གྱི་ཁྱད་པར་བརྗོད་དེ། ངག་གི་མཚན་ཉིད་བྱ་བ་སོགས་ཀྱང་བརྗོད་བྱེད། ཡི་གེའི་ཚོགས་ཀྱི་མཚན་ཉིད། དོན་མི་སྟོན་པའི་གདངས་ཚོགས་སོ། ། ཡང་ན་ངག་ཚིག་ཁྱད་པར་མེད་པས་ཚོགས་གསུམ་མོ། །
དེ་གསུམ་ཡང་རྣ་བས་ཐོས་པའི་སྒྲ་མིན་གྱི་ཡིད་ལ་སྣང་བའི་རྫས་གཞན་ནོ། ། མངོན་པའི་མདོ་སྡེ་པ་ཉན་ཤེས་ཀྱིས་ཐོས་པའི་སྒྲ་རང་མཚན་ཡིན་པས་གཟུགས་ཕུང་གི་བསྡུས་ལ། ཡི་གེའི་བདག་ ༼༩༢༽ ཉིད་ཀྱི་སྒྲ་ཉིད་དོན་གྱི་ངོ་བོ་དང༌། ཁྱད་པར་ལ་བརྡ་བྱས་པ་མིང་ཚིག་དུ་འདོད་དོ། ། ཚོགས་གསུམ་པོ་དེ་རྣམས་ཀྱང་སྒྲ་ཚོགས་ཡིན་པས་འདོད་པ་དང༌། གཟུགས་ཁམས་ཁོ་ནར་གཏོགས་པ་དང༌། རྒྱུད་ཀྱི་བསྡུས་པས་སེམས་ཅན་དུ་སྟོན་པ་དང༌། བྱུང་བ་གསུམ་ལས་སྐལ་མཉམ་གྱི་རྒྱུས་སྐྱེད་པས་རྒྱུ་མཐུན་ལས་བྱུང་བ་ཉིད་དེ། འདོད་དགུར་འབྱུང་ཞིང་གཟུགས་ཅན་མིན་པས་རྣམ་སྨིན་དང་རྒྱས་འབྱུང་མིན་ནོ། ། དགེ་རྩ་ཆད་པ་དང༌།
ཉོན་མོངས་སྤངས་པ་ལའང་ལྡན་པས་ལུང་སྟན་དགེ་མི་དགེ་མིན་གྱི་མ་སྒྲིབ་པ་ཁོ་ནའོ། ། གསུམ་པ་ཆོས་ཀྱི་ཁྱད་པར་གཞན། བསྟན་པས་བསྡུས་པ་ནི་ཇི་ལྟར་མིང་སོགས་གསུམ་སེམས་ཅན་དུ་སྟོན་པ་རྒྱུ་མཐུན་མ་སྒྲིབ་ལུང་མ་བསྟན་ཡིན་པ་དེ་བཞིན་དུ་སྐལ་མཉམ་ཡང་དེ་གསུམ་སྟེ། འདི་ནི་རྣམ་སྨིན་གྱི་འདྲ་བ་རྣམ་སྨིན་ལས་སྐྱེས་པ་ཡིན་ཞིང༌། སེམས་ཅན་ཐམས་ཅད་ལ་ཡོད་པས་ཁམས་གསུམ་པའོ། ། འང་ནི་རྒྱུ་མཐུན་དུ་མ་ཟད་པའོ། ། ཐོབ་པ་ནི་རྣམ་སྨིན་གྱི་ཐོབ་པ་རྣམ་སྨིན་སྐྱེས་ ༼༩༣༽ དང༌། ཆོས་གཞན་གྱི་ཐོབ་པ་རྒྱུ་མཐུན་འབྱུང་སྟེ། གཉིས་སོ། ། ཁྱད་པར་གཞན་ནི་རང་རྒྱུད་དུ་རྟགས་ཅེས་དང༌།
དགེ་ལ་སོགས་ཅེས་བཤད་ཟིན་ཏོ། ། མཚན་ཉིད་རྣམས་ཀྱང་ཐོབ་པ་བཞིན་རྣམ་པ་གཉིས་ཏེ། རྣམ་སྨིན་དང་གཞན་གྱི་མཚན་ཉིད་རིམ་པ་བཞིན་ནོ། ། ཁྱད་པར་གཞན་ནི་ཁམས་གསུམ་རྟོགས་ལ་རྟོགས་དང་སེམས་ཅན་དུ་སྟོན་མི་སྟོན་གཉིས་ཀ་དང༌། དགེ་སོགས་གསུམ་ཅར་ཡོད་དེ། འདུས་བྱས་ཐམས་ཅད་ལ་ཁྱབ་པར་ཡོད་པས་སོ། ། སྙོམས་འཇུག་གཉིས་དགེ་བ་ཡིན་ཅིང༌། གཟུགས་ཅན་མིན་པས་རྒྱུ་མཐུན་ཁོ་ན་སྟེ། ཁམས་དང་དགེ་བ་ནི་བཤད་ཟིན་ལ་འདུས་བྱས་དགེ་བ་ཡིན་པས་སེམས་ཅན་དུ་མངོན་པར་འགྲུབ་བོ། ། མི་ལྡན་པ་སྟེ་མ་ཐོབ་པ་ཡང་རྒྱུ་མཐུན་ཁོ་ན་སྟེ།
རྣམ་སྨིན་གྱི་མ་ཐོབ་པ་ཡང་སྔོན་གྱི་ལས་ཀྱི་བྱས་པ་མིན་པས་རྣམ་སྨིན་སྐྱེས་མིན་ནོ། ། སེམས་ཅན་དུ་སྟོན་པ་དང༌། ཁམས་སུ་རྟོགས་པ་དང༌། ལུང་ ༼༩༤༽ མ་བསྟན་དུ་ནི་བཤད་ཟིན་ལ། འདུ་ཤེས་མེད་པ་དང༌། སྲོག་གི་ཆོས་ཀྱི་ཁྱད་པར་ཡང་བཤད་ཟིན་ནས། དེ་ལ་གཉིས་ཏེ། རྒྱུ་འབྲས་བཤད་པ་དང༌། རྐྱེན་བཤད་པའོ། ། དང་པོ་ལ་གསུམ་སྟེ།
རྒྱུ་དྲུག་དང༌། འབྲས་བུ་ལྔ་དང༌། རྒྱུ་འབྲས་ཐུན་མོང་གི་ཆོས་སོ། ། དང་པོ་ལ་དང་པོ་ནི་རྒྱུ་དང་རྐྱེན་དག་མེད་པར་ནི་ཞེས་པའི་རྒྱུ་རྐྱེན་གཉིས་གང་ཞེ་ན། (Dརྒྱུ་)ནི་དབྱེ་ན་དྲུག་སྟེ། (Eབྱེད་རྒྱུ་དང༌། ལྷན་ཅིག་འབྱུང་བའི་རྒྱུ་དང༌། སྐལ་མཉམ་གྱི་རྒྱུ་དང༌། མཚུངས་ལྡན་གྱི་རྒྱུ་དང༌། ཀུན་འགྲོའི་རྒྱུ་དང༌།
རྣམ་སྨིན་གྱི་རྒྱུ་)རྣམས་སུ་ཡོད་པའི་ཕྱིར་རོ། ། འདོད་ཅེས་པས། བྱེ་བྲག་དུ་སྨྲ་བས་རྒྱུ་དྲུག་ཚང་བར་བཤད་པའི་མདོ་ནི། ནུབ་ཀྱང་སོ་སོར་བཤད་པ་བསྡུས་ནས་དྲུག་གོ་ཞེས་པ་ལ་དེ་རང་དགར་བཏགས་པར་ཟད་ཀྱི། མདོར་མ་གསུངས་པར། མདོ་སྡེ་པ་འཆད་པའི་ཚིག་ཟུར་རོ། ། དེ་ལ་རང་གི་བྱེད་རྒྱུའི་མཚན་ཉིད་དང༌། རང་ལ་རྫས་གཞན་པ་དེ་ལ་སྐྱེ་བ་ལ་གེགས་མི་བྱེད་པས་སྟོང་པ། སྐྱེ་བ་ལ་ནུས་པ་དང་བཅས་པ། བྱེད་རྒྱུ་བྱེད་ ༼༩༥༽ པ་དང་བཅས་པ་གཉིས་སོ། །
ལྷན་ཅིག་འབྱུང་བའི་རྒྱུའི་མཚན་ཉིད། ཕན་ཚུན་རྒྱུ་འབྲས་ཡིན་པ་དཔེར་ན་ཚོགས་པ་གཅིག་པའི་འབྱུང་བ་བཞི་བཞིན་དང༌། སེམས་ཀྱི་རྗེས་འཇུག་དང༌། སེམས་བཞིན་དང༌། འདུས་བྱས་ཀྱི་མཚན་ཉིད་སྐྱེ་སོགས་དང༌། མཚན་གཞི་འདུས་བྱས་བཞིན་ཏེ། དེ་རྣམས་ཕན་ཚུན་དུས་མཉམ་དུ་སྐྱེད་པ་བཞིན་ནོ། ། དེས་ན་འདུས་བྱས་ཐམས་ཅད་ཅི་རིགས་པར་ལྷན་ཅིག་འབྱུང་བའི་རྒྱུ་སྟེ། ལྷན་ཅིག་འབྱུང་ཡང་འབྱུང་གྱུར་ནི་ནང་ཕན་ཚུན་དང༌། འབྱུང་བའི་ངང་སྐྱེ་བའི་སྐྱེ་བ་སོགས་ནི་ནང་ཕན་ཚུན་དང༌།
འདུས་བྱས་ཀྱི་ལྷན་ཅིག་གི་འབྱུང་བའི་རྒྱུ་ཡིན་པས། མཚན་ཉིད་འདི་ཁ་སྐང་བྱ་དང་བཅས་པའོ། ། སེམས་ཀྱི་རྗེས་འཇུག་གང་ཞེ་ན། སེམས་འབྱུང་ཐམས་ཅད་དང༌། སྡོམ་པ་བསམ་གཏན་ཟག་མེད་གཉིས་དང༌། སེམས་ཀྱི་མཚན་ཉིད་སྐྱེ་སོགས་དང༌། སེམས་བྱུང་དང༌། སྡོམ་གཉིས་དེ་རྣམས་ཀྱི་མཚན་ཉིད་སྐྱེ་སོགས་ནི་སེམས་ཀྱི་རྗེས་འཇུག་སྟེ། ཇི་ལྟར་འཇུག་ཅེ་ན། མདོར་བསྡུ་ན་བཅུ་སྟེ།
དུས་ལས་སེམས་དང༌། སྐྱེ་འགག་གནས་གསུམ་ ༼༩༦༽ གཅིག་པ་དང༌། དུས་ཙམ་གཅིག་པ་སྟེ་བཞི་དང༌། སྐྱེས་བུ་བྱེད་པ་དང་བྲལ་པའི་འབྲས་བུ་དང་སོགས་པས་རྒྱུ་མཐུན་དང༌། རྣམ་སྨིན་གཅིག་པ་སྟེ་གསུམ་དང༌། དགེ་བ་དང་སོགས་པས་མི་དགེ་བ་དང༌། ལུང་མ་བསྟན་དུ་གཅིག་པས་སོ། ། བཅུ་ནི་རིགས་ཀྱི་དབང་དུ་བྱས་ཀྱི། བཅུ་ཅར་སེམས་གཅིག་ལ་ཡོད་པ་མ་ཡིན་ཏེ། དགེ་སོགས་གསུམ་ཕན་ཚུན་ཡོད་པ་སོགས་སོ། །
སྐལ་མཉམ་གྱི་རྒྱུའི་མཚན་ཉིད། རིགས་འདྲ་སྐྱེད་བྱེད་གོ་འབྱེད་པ། དེ་ཡང་ཟག་བཅས་ལ་ནི་སྤང་བྱ་རིགས་ལྔ་ལས། རང་རིགས་དང༌། དེ་ཡང་རང་གི་ས་པ་དང༌། དེ་ཡང་སྔར་སྐྱེས་པའི་འདས་ད་ལྟར་རྣམས་ཕྱིས་སྐྱེས་པ་དང་མ་སྐྱེས་པའོ། ། རང་སར་ངེས་ཞེས་ན་ཟག་བཅས་ལ་ངེས་ལ་མི་ལྕོགས་མེད་ནས་ཅི་ཡང་མེད་པའི་བར་ས་དགུའི་ལམ་བདེན་ནི་ཕན་ཚུན་རང་དང་མཉམ་པ་དང༌། ཁྱད་པར་ཅན་གྱི་རྒྱུ་སྐལ་མཉམ་གྱི་ཡིན་གྱི། ཆུང་ངུའི་མིན་ནོ། ། ནི་ཅེས་པ་དགར་བའོ། །
འཇིག་རྟེན་པའི་སྦྱོར་བྱུང་ཡང་མཉམ་པ་དང་ཁྱད་པར་ཅན་དེ་གཉིས་ཁོ་ནའི་ཡིན་གྱི། དམན་པའི་མིན་ཏེ། དཔེར་ ༼༩༧༽ ན་ཐོས་པ་དང༌། བསམ་བྱུང་དང་སོགས་པས་སྒོམ་བྱུང་རྣམ་མཉམ་པ་དང༌། ཁྱད་པར་ཅན་གྱི་རྒྱུ་ཡིན་གྱི། དམན་པའི་མིན་པ་བཞིན་ནོ། ། མཚུངས་ལྡན་གྱི་རྒྱུའི་མཚན་ཉིད། ཉེར་ལེན་མཚུངས་པ་ཅན་གྱི་བློ་སྟེ། སེམས་སེམས་བྱུང་མཚུངས་ལྡན་ལྔས་མཚུངས་རྣམས་ཏེ། ལྷན་ཅིག་འབྱུང་བའི་རྒྱུ་ཡང་ཡིན་ནོ། །
ཀུན་འགྲོའི་རྒྱུའི་མཚན་ཉིད་ནི། ཉོན་མོངས་ཅན་ཕྱི་མའི་རང་སའི་ཐུན་མོང་གི་རྒྱུ་སྟེ། འདི་སྤང་བྱ་ཁོ་ནའི་རིགས་ལྔ་ཅར་གྱི་ཐུན་མོང་གི་རྒྱུ་ཡིན་པས་སྐལ་མཉམ་ལས་ལོགས་སུ་བཞག་གོ ། རྣམ་སྨིན་གྱི་རྒྱུའི་མཚན་ཉིད། ལུང་བསྟན་ཟག་བཅས་ཏེ་དགེ་མི་དགེ་ཟག་བཅས་རྣམས་ཁོ་ནའོ། ། ལུང་མ་བསྟན་ས་བོན་རུལ་པ་ལྟར་སྟོབས་ཆུང་ཞིང༌། ཟག་མེད་ནི་སྟོབས་ཆེ་ཡང་སྦྱང་ནང་གི་ས་བོན་ལྟར་སྲེད་པས་མ་རླན་པའོ། ། དེ་ལ་ཀུན་འགྲོ་དང༌། སྐལ་མཉམ་འདས་ད་ལྟར་བ་སྟེ། དུས་གཉིས་པ་སྟེ།
དེ་དག་རྒྱུ་མཐུན་གྱི་འབྲས་བུ་ཅན་ཡིན་ན་མ་འོངས་པ་འཆོལ་བས་སྔ་ཕྱི་མེད་པས་སོ། ། ལྷན་ཅིག་འབྱུང་བ་མཚུངས་ལྡན་རྣམ་ ༼༩༨༽ སྨིན་གསུམ་པོ་རྣམས་ནི་དུས་གསུམ་པའོ། ། བྱེད་རྒྱུ་ནི་དུས་ཐམས་ཅད་པ་དང༌། དུས་དང་བྲལ་བ་ཡང་ངོ༌། ། འབྲས་བུ་ལ་བསྟན་པ་ནི། རྒྱུ་དེ་རྣམས་གང་གི་ཡིན་པའི་འབྲས་བུ་དེ་གང་ཞེ་ན། བསྟན་འཆོས་ལས་འདུས་བྱས་ཐམས་ཅད་དང་བྲལ་བ་སོ་སོར་བཏགས་འགོག་དང་བཅས་པ་འབྲས་བུར་བཤད་དོ། ། འདུས་མ་བྱས་ལ་རྒྱུ་འབྲས་མེད་དེ། རྒྱུ་དྲུག་དང་འབྲས་བུ་ལྔ་མི་སྲིད་པའི་ཕྱིར་ཏེ། སྐྱེ་མི་སྲིད་པས་སྐྱེ་བ་ལ་མི་སྒྲིབ་ཙམ་གྱི་བྱེད་རྒྱུ་ཡང་མེད་ལ།
དུས་ལས་གྲོལ་བ་ལ་འབྲས་བུ་འཛིན་འབྱིན་གྱི་མཐུ་མེད་པས་འབྲས་བུ་མེད་པས་སོ། ། བཤད་པ་ལ་གཉིས་ཏེ། རྒྱུ་གང་གི་འབྲས་བུ་གང་ཡིན་པ་དང༌། འབྲས་བུ་ལྔའི་ངོ་བོ། འོ་ན་འབྲས་བུ་གང་ཞིག་རྒྱུ་གང་གི་ཡིན་ཞེ་ན། རྣམ་སྨིན་གྱི་འབྲས་བུ་ནི་རྒྱུའི་གྲངས་ཐ་མ་རྣམ་སྨིན་གྱི་རྒྱུའི་ཡིན་ལ། བདག་པོའི་འབྲས་བུ་ནི། རྒྱུའི་གྲངས་དང་པོ་བྱེད་རྒྱུའི་ཡིན་ཞིང༌། རྒྱུ་མཐུན་གྱི་འབྲས་བུ་ནི་སྐལ་མཉམ་དང་ཀུན་འགྲོའི་འབྲས་བུའོ། ། སྐྱེས་བུ་བྱེད་པའི་འབྲས་བུ་ནི།
ལྷན་ཅིག་འབྱུང་ ༼༩༩༽ བ་དང༌། མཚུངས་ལྡན་གཉིས་ཀྱི་ཡང་འབྲས་བུ་ཡིན་ནོ། ། འབྲས་བུ་ལྔའི་ངོ་བོ་ནི། འོ་ན་རྣམ་སྨིན་ནས་བདག་འབྲས་བར་གྱི་ངོ་བོ་ཅི་ཞེས་ན། རྣམ་སྨིན་ནི་མ་སྒྲིབ་ལ་ལུང་དུ་མ་བསྟན་པའི་ཆོས་དང༌། རྒྱུད་སེམས་ཅན་དུ་སྟོན་པ་དང༌། རྒྱུད་ལུང་བསྟན་དགེ་མི་དགེ་ལས་ཕྱིས་འབྱུང་གི ལྷན་ཅིག་གམ་དེ་མ་ཐག་དུ་མིན་པའོ། ། རྒྱུ་མཐུན་གྱི་འབྲས་བུ་ནི་རྒྱུ་དང་འདྲ་བར་ཕྱིས་འབྱུང་བ་སྟེ། དེ་ཡང་རྣམ་སྨིན་གྱི་མཚན་ཉིད་བརྒྱད་བཅུ་ལུང་བསྟན་ལས་བྱུང་བའི་ལུང་མ་བསྟན་གང་ཞིག་རྒྱུད་སེམས་ཅན་དུ་སྟོན་པ།
རྒྱུ་མཐུན་གྱི་འབྲས་བུའི་མཚན་ཉིད་རྒྱུད་རིགས་འདྲ་བ་ཕྱིས་འབྱུང་ངོ༌། ། དེ་ཡང་ཉོན་མོངས་དང༌། མ་སྒྲིབ་ལུང་མ་བསྟན་དང༌། དགེ་བ་ཟག་བཅས་དང༌། ཟག་མེད་འདུས་བྱས་ཏེ། བཞི་གང་རུང་དུ་འདྲ་བའོ། ། བྲལ་འབྲས་ཀྱི་མཚན་ཉིད་བར་ཆད་མེད་ལམ་གྱི་སྤང་བྱ་ཟད་པའི་ཆ་སྟེ། ཟག་བཅས་ཟག་མེད་ཀྱི་ལམ་གཉིས་ ༼༡༠༠༽ ཀའི་ཡོད་པར་གཞུང་འདི་དང་བསྡུ་བར་བཤད་དོ། ། སྐྱེས་བུ་བྱེད་པའི་འབྲས་བུའི་མཚན་ཉིད། སྐྱེས་བུའི་དངོས་སྟོབས་ལས་གྲུབ་པ་སྟེ།
དེ་ལ་གཉིས་ལ་སྐྱེ་བ་ནི། ས་འོག་མའི་སྦྱོར་བའི་སེམས་ཀྱི་ས་གོང་མའི་ཏིང་ངེ་འཛིན་ལྟ་བུ་དང༌། འཐོབ་པ་ནི་བར་ཆད་མེད་ལམ་གྱིས་རྟགས་འགོག་གོ ། འབྲས་བུ་ལྔ་ལ་རྒྱུ་ཕྱི་བ་ནི་མེད་པས་རྒྱུའི་སྔོན་དུ་འབྱུང་བ་མིན་པ་དུས་མཉམ་ད་ང༌། ཕྱིས་འབྱུང་བའི་འདུས་བྱས་རྣམས་ནི། འདས་ད་ལྟར་གྱི་འདུས་བྱས་ཁོ་ནའི་བདག་པོའི་འབྲས་བུའོ། ། རྒྱུ་འབྲས་ཐུན་མོང་གི་ཆོས་ནི་རྒྱུ་གང་དུས་གང་དུ་འབྲས་བུ་འཛིན་ཏམ་འབྱིན་ཞེ་ན། རྒྱུ་ཕྱི་མ་ལྔ་པོ་ད་ལྟར་བས་འབྲས་བུ་སྐྱེད་པའི་ནུས་པ་འཛིན་ཏོ། ། ལྷན་ཅིག་འབྱུང་བ་དང་མཚུངས་ལྡན་གཉིས་ནི། རྒྱུ་འབྲས་དུས་མཉམ་པས་ད་ལྟར་ཉིད་འབྲས་བུ་རབ་ཏུ་འབྱིན་པར་བྱེད་ལ།
སྐལ་མཉམ་དང་ཀུན་འགྲོའི་རྒྱུ་གཉིས་པོ་དག་སྐད་ཅིག་གཞན་གྱིས་བར་མ་ཆོད་པར་གཉིས་པ་ལས་འབྲས་བུས་སྐྱེད་ན་ད་ལྟར་དང༌། ༼༡༠༡༽ བར་ཆོད་པས་སྐྱེད་ན་འདས་པས་འབྲས་བུ་འབྱིན་ཅིང་ཅིག་སྟེ་རྣམ་སྨིན་གྱི་རྒྱུ་ནི་ལྷན་ཅིག་གམ་དེ་མ་ཐག་དུ་རྣལ་འབྱོར་སྨིན་པ་མེད་པས་འདས་པ་ཁོ་ནས་འབྲས་བུ་འབྱིན་པར་འགྱུར་རོ། ། བྱེད་རྒྱུ་ནི་འབྲས་བུ་འཛིན་འབྱིན་ལས་གྲོལ་བ་ཡང་ཡོད་ལ། མ་གྲོལ་བ་ནི་སྔ་སོར་འདུས་སོ། ། ཆོས་གང་ཞིག་རྒྱུ་དུས་སྐྱེད་ཅེ་ན། མདོར་བསྡུ་ན་ཆོས་བཞི་ཡིན་ཅིང༌། དེ་ལ་ཉོན་མོངས་མི་དགེ་བ་དང༌། སྒྲིབ་ལ་ལུང་མ་བསྟན་དང༌། རྣམ་སྨིན་སྐྱེས་དང༌། ལྷག་མ་རྣམ་སྨིན་མིན་པའི་ལུང་མ་བསྟན་གསུམ་དང༌།
ཟག་མེད་དང་པོ་མིན་པའི་དགེ་བ་དང༌། དང་པོའི་འཕགས་པ་སྟེ། ཟག་མེད་སྐད་ཅིག་གི་དང་པོ་རྣམས་གོ་རིམ་བཞིན་དུ་རྣམ་པར་སྨིན་པ་མ་གཏོགས་པ་ལྔ་ལས་དང༌། ཀུན་འགྲོ་མ་གཏོགས་ལྔ་ལས་དང༌། རྣམ་སྨིན་ཀུན་འགྲོ་དེ་གཉིས་མིན་པ་བཞི་ལས་དང༌། དེ་གཉིས་དང༌། སྐལ་མཉམ་སྟེ་གསུམ་མ་གཏོགས་པ་ལྷག་མ་རྣམས་ལས་སྐྱེས་ཏེ། ཆོས་དེ་བཞི་སེམས་དང༌། ༼༡༠༢༽ སེམས་ལས་བྱུང་བའི་དབང་དུ་བྱས་པ་ཡིན་ནོ། ། འོ་ན་ལྷན་མིན་དང་གཟུགས་ཅན་གྱི་ཆོས་རྣམས་ཇི་ལྟར་སྐྱེ་ཞེ་ན།
མཚུངས་ལྡན་གྱི་རྒྱུ་མ་རྟོགས་པ་གཞན་དེ་བཞིན་ཏེ། ཆོས་བཞི་པོ་རྣམ་བཞི་དང༌། གསུམ་དང་གཉིས་ལས་སོ། ། གཉིས་པ་རྐྱེན་བཤད་པ་ལ་གཉིས་ཏེ། མདོར་བསྟན་དང་རྒྱས་བཤད་དོ། ། དང་པོ་ནི། རྐྱེན་གང་ཞེ་ན། རྐྱེན་ནི་རྒྱུ་དང༌། དེ་མ་ཐག་པ་དང༌། དམིགས་པ་དང༌།
བདག་པོའི་རྐྱེན་ཏེ། བཞི་པ་རྣམས་སུ་མདོ་ལས་གསུངས་སོ། ། གསུངས་ཅེས་པ་མདོ་སྡེ་པ་སོགས་ཀྱང་འདོད་པས་མཐུན་པར་བསྟན་པའོ། ། རྒྱུ་དང་རྐྱེན་ནི་བྱེ་བྲག་དུ་སྨྲ་བ་རྣམས་གྲངས་པར་འདོད་དོ། ། གཉིས་པ་ལ་བཞི་སྟེ། རྐྱེན་བཞི་སོ་སོའི་རང་བཞིན་དང༌། རྐྱེན་གང་དུས་གང་ལ་བྱ་བ་བྱེད་པ་དང༌། དངོས་པོ་གང་རྐྱེན་དུ་ལས་སྐྱེས་པ་དང༌། དེ་མ་ཐག་རྐྱེན་བྱེ་བྲག་དུ་བཤད་པའོ། ། དང་པོ་ནི་རྒྱུའི་རྐྱེན་གྱི་མཚན་ཉིད།
རྒྱུའི་ནང་ཚན་གང་ཞིག་བྱེད་རྒྱུ་མ་ཡིན་པ། དབྱེ་ན་བྱེད་རྒྱུ་མ་ཡིན་པ་གཞན་ལྔའོ། ། ༼༡༠༣༽ དེ་མ་ཐག་རྐྱེན་ནི་སེམས་དང་སེམས་བྱུང་སྟེ། གཟུགས་དང་ལྡན་མིན་ནི་རྐྱེན་དང༌། རྐྱེན་ཅན་མི་ཉམས་ཞིང་འཆོལ་བས་མིན་ནོ། ། དེ་ཡང་སྔར་སྐྱེས་པ་རྣམས་ཏེ། འདི་ནི་གོ་འབྱེད་པ་ཡིན་ན། དུས་མཉམ་དང་ཕྱིས་འབྱུང་གིས་གོ་མི་འབྱེད་པས་སོ། ། དེ་ཡང་དགྲ་བཅོམ་ཐ་མའི་བློ་མིན་པ་སྟེ། འདི་ནི་ཕྱི་མ་སྐྱེད་པས།
ཕྱེ་ན་དེས་མི་སྐྱེད་པས་སོ། ། ཡིད་ནི་ཡིན་ཏེ། ཡིད་རྟེན་གྱི་ཕྱིའི་སྐྱེད་པས་མིན་པས་སོ། ། དེ་ལྟ་བུ་ནི་རྐྱེན་ཅན་དང༌། གྲངས་མང་ཉུང་མི་མཚུངས་ཀྱང༌། རྫས་མཚུངས་ཤིང༌། བློ་གཞན་གྱིས་བར་མ་ཆོད་པས་དེ་མ་ཐག་རྐྱེན་ནོ། ། དམིགས་པའི་རྐྱེན་གྱི་མཚན་ཉིད། ཤེས་པས་གཟུང་བྱ་སྟེ། མིག་ཤེས་ཀྱི་དམིགས་པ་གཟུགས་ནས་ཡིད་ཤེས་ཀྱི་དམིགས་པ་ཆོས་རྣམས་ཏེ།
མདོར་ན་ཆོས་ཐམས་ཅད་དོ། ། འགའ་ཞིག་དུས་ཤེས་པས་མི་འཛིན་པའི་ཡུལ་ཡོད་ཀྱང་འཛིན་པར་འགྱུར་བས་གཟུང་བྱ་ཤིང་འགའ་ཞིག་མི་སྲེག་ཀྱང་བུད་ཤིང་ཞེས་པ་བཞིན་ནོ། ། བདག་རྐྱེན་གྱི་ ༼༡༠༤༽ མཚན་ཉིད་ནི་བྱེད་རྒྱུ་ཡིན་པའོ། ། ཆོས་ཐམས་ཅད་དམིགས་རྐྱེན་ཡང་ཡིན། བདག་རྐྱེན་ཡང་ཡིན་ན། རྒྱུ་དེ་དག་རེ་རེ་ལས་ཁྱད་པར་ཅི་ཡོད་མཉམ་ན། ལྷན་ཅིག་འབྱུང་བའི་ཆོས་རྣམས་ནི་ནམ་ཡང་དམིགས་པ་མིན་གྱི་བདག་པོའི་རྐྱེན་ནི་ཡིན་པས་འདི་ལས་ལྷག་པ་ཉིད་དོ། ། ཡང་ན་ལྷག་པའི་རྐྱེན་ཡིན་ཏེ། ཆོས་ཐམས་ཅད་རང་གི་ངོ་བོ་མ་རྟོགས་པའི་འདུས་བྱས་ཐམས་ཅད་ཀྱི་ཡིན་ལ། དེ་མ་ཐག་རྐྱེན་སོགས་ནི་ནང་ཚན་འབྱེད་པ་ཡིན་ནོ། །
རྐྱེན་གང་དུས་གང་ལ་བྱ་བ་བྱེད་པ་ནི་རྐྱེན་གང་དུས་གང་ལ་བྱ་བ་བྱེད་ཅེ་ན། རྒྱུའི་རྐྱེན་ལྔ་ལས་ལྷན་ཅིག་འབྱུང་བ་དང༌། མཚུངས་ལྡན་གྱི་རྒྱུ་གཉིས་པོ་དག་འགགས་པ་ལ་མངོན་དུ་ཕྱོགས་པ་ད་ལྟར་བ་ལ་བྱ་བ་བྱེད་དོ། ། སྐལ་མཉམ་ཀུན་འགྲོ་རྣམ་སྨིན་གསུམ་པོ་ནི་སྐྱེ་བ་ལ་མངོན་དུ་ཕྱོགས་པ་མ་འོངས་པ་ལ་བྱ་བ་བྱེད་དོ། ། རྒྱུའི་རྐྱེན་དེ་ལས་གཞན་པའི་རྐྱེན་དང་པོ་གཉིས་དག་དེ་ལས་གོ་རིམ་ཟློག་ཏེ་བྱ་བ་བྱེད་པ་ཡིན་ཏེ། དེ་མ་ཐག་ ༼༡༠༥༽ རྐྱེན་ནི། སྐབས་འབྱེད་པས་སྐྱེ་བ་ལ་དང༌། དམིགས་རྐྱེན་ནི་ད་ལྟར་གྱི་ཤེས་པས་འཛིན་པས། འགགས་པ་ལ་བྱ་བ་བྱེད་ལ། བདག་རྐྱེན་ནི་དུས་ཀུན་དུ་མི་སྒྲིབ་པའི་བྱ་བ་ཅན་ནོ། །
ཆོས་གང༌། རྐྱེན་དུས་སྐྱེད་པ་ནི་ཆོས་གང༌། རྐྱེན་དུས་སྐྱེད་ཅེ་ན། རྐྱེན་བཞི་ཡི་སེམས་དང༌། སེམས་བྱུང་རྣམས་སྐྱེད་ལ། དམིགས་རྐྱེན་མིན་པ་གསུམ་གྱིས་འདུ་ཤེས་མེད་པ་དང༌། འགོག་པའི་སྙོམས་འཇུག་རྣམ་པ་གཉིས་སྐྱེད་དེ། དེ་དག་ཤེས་པ་མིན་པས་དམིགས་རྐྱེན་ལས་མི་སྐྱེ་ཞིང༌། སྙོམས་པར་འཇུག་ཁའི་སེམས་ཀྱི་འདུ་བྱེད་ལས་སྐྱེས་པས་དེ་མ་ཐག་རྐྱེན་ཅན་ཡིན་གྱི། རང་ཉིད་དེ་མ་ཐག་རྐྱེན་ནི་མིན་ནོ། །
གཞན་ལྡན་མིན་པ་དང༌། གཟུགས་ཅན་རྣམས་ནི་རྒྱུ་དང༌། བདག་པོའི་རྐྱེན་གཉིས་ལས་སྐྱེའོ། ། རིག་པས་ནི་དེ་མ་ཐག་རྐྱེན་ཉེར་ལེན་དུ་མཛད་དེ། དེ་ཡང་འགག་བཞིན་པའི་ནུས་ལྡན་ཡིན་གྱི་འགག་ཟིན་གྱི་འདས་པ་མིན་པས་རྒྱུའི་རྐྱེན་དང་དོན་གཅིག་པའི་ཕྱིར། རྐྱེན་གསུམ་ཉིད་ཡིན་ལ་ ༼༡༠༦༽ འཁྲུལ་ཤེས་ལ་དམིགས་རྐྱེན་མེད་པར་བཞེད་དོ། ། སྡེ་པ་ཁ་ཅིག་ས་བོན་སོགས་ཉུག་གུའི་དེ་མ་ཐག་རྐྱེན་དུ་འདོད་དེ། མངོན་པ་དང་ནི་མི་མཐུན་ནོ། ། དངོས་པོ་རྣམས་ནི་དེ་ལྟར་རྒྱུ་རྐྱེན་ལས་སྐྱེའི་དབང་ཕྱུག་དང་སྐྱེས་བུ་དང༌། གཙོ་བོ་སོགས་རྟག་ཅིག་གིས་སྐྱེ་བ་མིན་ཏེ།
སྐྱེད་ན་ཅིག་ཆར་འབྱུང་བ་རིགས་པ་ལ་རིམ་གྱིས་སྐྱེ་བའི་ཕྱིར་རོ། ། སོགས་པས་རྒྱུ་དུ་མ་ཉིད་དང༌། ཐུག་པ་མེད་པར་ཐལ་བ་དང༌། སྐྱེས་བུའི་བྱེད་པ་གཞན་སྟོན་པར་སྨྲ་བ་རྣམས་བསྡུ་བའོ། ། གཞན་ནི་གཉིས་པོ་དག་ལས་སྐྱེ་ཞེས་པ་ལ་འབྱུང་བ་རྣམས་འབྱུང་བའི་རྒྱུ་རྐྱེན་ཇི་ལྟར་ཡིན་ཞེ་ན། འབྱུང་བ་རྣམས་ནི་འབྱུང་བ་དེའི་རྒྱུ་རྣམས་ལ་གཉིས་ཏེ། སྔ་མ་ཕྱི་མའི་སྐལ་མཉམ་གྱི་དང༌། དུས་མཉམ་ནི་ལྷན་ཅིག་འབྱུང་བའི་རྒྱུའོ། ། འབྱུང་བ་ནི་འབྱུང་གྱུར་གྱི་སྐྱེད་རྟེན་གནས་རྟེན་འཕེལ་བ་སྟེ། བྱེད་རྒྱུ་རྣམ་པ་ལྔ་བྱེད་དོ། །
འབྱུང་འགྱུར་ནང་ཕན་ཚུན་དུ་རྒྱུ་རྣམ་པ་གསུམ་བྱེད་དོ། ། བསམ་གཏན་དང༌། ཟག་མེད་ཀྱི་སྡོམ་པ་ ༼༡༠༧༽ ཚོགས་པ་གཅིག་ལ་སྐྱེས་པ་རྣམས་ལ་ལྷན་ཅིག་འབྱུང་བའི་དང་སྔ་མ་རྣམས་ཕྱི་མའི་སྐལ་མཉམ་གྱི་དང༌། དགེ་སྡིག་གི་ལས་རྣམས་མིག་སོགས་ཀྱི་རྣམ་སྨིན་གྱི་རྒྱུའོ། ། འབྱུང་གྱུར་དེ་འབྱུང་བ་རྣམས་ཀྱི་རྒྱུ་རྣམ་པ་གཉིས་ཏེ། ལུས་ངག་གི་ལས་དེ་དབང་པོ་དང་ཚོགས་པ་གཅིག་པའི་རྣམ་སྨིན་གྱི་རྒྱུའོ། ། དེ་མ་ཐག་རྐྱེན་ཁྱད་པར་དུ་བཤད་པ་ལ་གསུམ་སྟེ། སེམས་བཅུ་གཉིས་བཤད་པ་དང༌། སེམས་ཉི་ཤུ་བཤད་པ་དང༌། སེམས་བཅུ་གཉིས་གང་ལ་དུ་རྙེད་པའོ། །
དང་པོ་ནི་དེ་མ་ཐག་རྐྱེན་གྱི་སེམས་གང་གི་འོག་དུ་གང་འབྱུང་བ་བརྗོད་ན། སྤྱིར་སེམས་བཅུ་གཉིས་ཏེ། འདོད་ཁམས་ན་ཡིད་དེ། སེམས་དགེ་བ་དང༌། མི་དགེ་བ་དང༌། སྒྲིབ་ལ་ལུང་མ་བསྟན་དང༌། མ་སྒྲིབ་ལ་ལུང་མ་བསྟན་བཞི་དང༌། གཟུགས་དང་གཟུགས་མེད་ན་མི་དགེ་བ་ལས་གཞན་གསུམ་སྟེ། ཟག་བཅས་བཅུ་དང༌། སློབ་པ་དང་མི་སློབ་པ་ཟག་མེད་གཉིས་སོ། །
དེ་རྣམས་གང་གི་འོག་ཏུ་གང་འབྱུང་བ་ཡང་ཚེའི་སྐབས་བརྒྱད་ཤེས་ ༼༡༠༨༽ པར་བྱས་ཏེ། རིས་འདྲ་སྔ་མ་ལས་ཕྱི་མ་འབྱུང་བ་རྒྱུན་གྱི་ཚེ་དང༌། ས་གཅིག་པར་རིས་མི་འདྲ་བ་དག་ཀྱང་འབྱུང་བ་ས་མཚུངས་པའི་ཚེ་དང༌། ཁམས་གསུམ་གྱི་སེམས་གང་ལ་ཤི་ཡང་སྐྱེ་སེམས་ཉོན་མོངས་ཅན་ཁོ་ན་འབྱུང་བ་ཉིང་མཚམས་སྦྱོར་བའི་ཚེ་དང༌། ཁམས་གསུམ་གྱི་དགེ་བ་གང་རུང་གི་ཟག་བཅས་སམ་ཟག་མེད་ཀྱི་མཉམ་བཞག་ལ་སྦྱོར་བ་སྙོམས་པར་འཇུག་པའི་ཚེ་དང༌། མཉམ་བཞག་དེ་དག་ལས་ལངས་པ་ན་ཁམས་གསུམ་གྱི་དགེ་བ་གང་རུང་འབྱུང་བ་སྙོམས་འཇུག་ལས་ལྡང་བའི་ཚེ་དང༌། ས་གོང་མའི་ཏིང་ངེ་འཛིན་སྒོམ་པ་ན་གལ་ཏེ། ཉོན་མོངས་ཅན་དུ་འགྱུར་ན་ཉམས་ན་འོག་སའི་དགེ་བ་ཡང་བླའི། གོང་སའི་ཉོན་མོངས་ནི་མི་སླའོ། ། སྙམ་ན་འོག་སའི་དགེ་བས་ལྡང་བར་གྱུར་ཅིག
ཅེས་འཕངས་པ་ནི། འོག་སའི་དགེ་བ་ལ་གནས་པ་སྙོམས་འཇུག་ཉོན་མོངས་ཅན་གྱི་གཟིར་བའི་ཚེ་དང༌། གཟུགས་ཀྱི་དགེ་བ་ལས་འདོད་གཟུགས་ཀྱི་སྤྲུལ་སེམས་ལུང་མ་སྟན་ཁོ་ན་འབྱུང་བ་སྤྲུལ་ ༼༡༠༩༽ པ་ལ་འཇུག་པའི་ཚེ་དང༌། སྤྲུལ་སེམས་དེ་དག་ལས་ལངས་པ་ན་གཟུགས་ཀྱི་དགེ་བ་ཁོ་ན་འབྱུང་བ་སྤྲུལ་པ་ལས་ལྡང་བའི་ཚེའོ། ། དེ་ཡང་འདོད་སེམས་དགེ་བ་ལ་འཇུག་ཐོགས་སུ་སེམས་དགུ་འབྱུང་སྟེ། རྒྱུན་དང་མཚུངས་པའི་ཚེ། རང་སའི་དང་དགེ་བ་སྐྱེས་ཐོབ་ལ་ཤི་ནས་གོང་དུ་ཉིང་མཚམས་སྦྱོར་བའི་ཚེ། གོང་མའི་སྒྲིབ་པ་གཉིས་དང༌། དགེ་བ་སྦྱོར་བྱུང་ལས་སྙོམས་པར་འཇུག་པའི་ཚེ། གཟུགས་ཀྱི་དགེ་བ་དང་ཟག་མེད་གཉིས་སོ། །
གོང་མའི་མ་སྒྲིབ་པ་གཉིས་དང༌། རིང་བ་བཞིས་རིང་བས་གཟུགས་མེད་ཀྱི་དགེ་བ་མི་འབྱུང་ངོ༌། ། འདོད་སེམས་དགེ་བ་དེ་ནི་བརྒྱད་ཀྱི་འཇུག་དུ་སྟེ། རྒྱུན་དང་ས་མཚུངས་པའི་ཚེ། རང་སའི་བཞི་དང༌། སྙོམས་འཇུག་ལས་ལྡང་བའི་ཚེ་གཟུགས་ཀྱི་དགེ་བ་དང༌། ཟག་མེད་གཉིས་དང༌། ཉོན་མོངས་ཅན་གྱི་གཟིར་བའི་ཚེ། གཟུགས་ཀྱི་སྒྲིབ་པ་ལས་སོ། ། ཁོ་ནའི་སྒྲས་གཟུགས་ཀྱི་མ་སྒྲིབ་པ་དང༌།
༼༡༡༠༽ གཟུགས་མེད་ཀྱི་མ་སྒྲིབ་པ་མི་འབྱུང་བར་བསྟན་ཏོ། མི་དགེ་བའི་སེམས་ནི་ཟག་མེད་གཉིས་མིན་པ་བཅུ་ལས་ཏེ། རང་སའི་གཞི་དང༌། ཉིང་མཚམས་སྦྱོར་བའི་ཚེ། གོང་མ་གཉིས་ཀྱི་སེམས་དྲུག་ལས་སོ། ། མི་དགེ་བ་དེ་ལས་རང་སའི་གཞི་ཁོ་ན་སྟེ། དེ་ལས་གོང་སའི་སེམས་མི་འབྱུང་བས་སོ། ། འདོད་པའི་སྒྲིབ་པའང༌། དེ་བཞིན་དེ་བཅུ་ལས། དེ་ལས་བཞིའོ། །
འདོད་པའི་མ་སྒྲིབ་པ་ནི། རང་སའི་བཞི་དང༌། སྤྲུལ་པ་ལ་འཇུག་པའི་ཚེ་གཟུགས་ཀྱི་དགེ་བ་སྟེ། ལྔ་ལས་སོ། ། དེ་ལས་འཇུག་ཐོགས་སུ་རང་སའི་བཞི་དང༌། ཉིང་མཚམས་སྦྱོར་བའི་ཚེ། གོང་མའི་སྒྲིབ་པ་གཉིས་དང༌། གཟུགས་ཀྱི་དགེ་བ་སྟེ་སེམས་བདུན་ནོ། ། གཟུགས་ན་ཡོད་པའི་དགེ་བའི་སེམས་ལ་གཟུགས་མེད་ཀྱི་མ་སྒྲིབ་པ་ཡིན་པས་བཅུ་གཅིག་འབྱུང་བ་སྟེ། སྤྲུལ་པ་ལས་ལྡང་བའི་ཚེ་རྒྱུན་དང་ས་མཚུངས་པའི་ཚེ་རང་སའི་གསུམ་དང་ལྡང་བའི་ཚེ་དགེ་བ་དང་སྤྲུལ་པ་ལ་འཇུག་པའི་ཚེ་འདོད་ ༼༡༡༡༽ པའི་མ་སྒྲིབ་པ་དང༌།
ཉིང་མཚམས་སྦྱོར་བའི་ཚེ། འདོད་པའི་མི་དགེ་བ་དང༌། སྒྲིབ་པ་དང༌། གཟུགས་མེད་ཀྱི་སྒྲིབ་པ་དང༌། སྙོམས་པར་འཇུག་པའི་ཚེ། གཟུགས་མེད་ཀྱི་དགེ་བ་དང༌། ཟག་མེད་གཉིས་སོ། ། གཟུགས་ཀྱི་དགེ་བ་དེ་ནི་དགུའི་འཇུག་ཐོགས་སུ་འབྱུང་སྟེ། རང་སའི་གསུམ་དང༌། སྙོམས་པར་འཇུག་པའི་ཚེ།
འདོད་པའི་དགེ་བ་དང༌། སྤྲུལ་པ་ལས་ལྡང་བའི་ཚེ། འདོད་པའི་མ་སྒྲིབ་པ་དང༌། ཉོན་མོངས་ཅན་གྱིས་གཟིར་བའི་ཚེ། གཟུགས་མེད་ཀྱི་སྒྲིབ་པ་དང༌། ལྡང་བའི་ཚེ་གཟུགས་མེད་ཀྱི་དགེ་བ་དང༌། ཟག་མེད་གཉིས་པས་སོ། ། འདོད་པའི་ཉོན་མོངས་ཅན་གཉིས་དང༌། ཟག་མེད་ཀྱི་མ་སྒྲིབ་པ་ནི་དེའི་སྦྱོར་བར་མི་འོས་སོ། ། གཟུགས་ཀྱི་སྒྲིབ་པའི་སེམས་ནི་བརྒྱད་ལས་འབྱུང་སྟེ།
རང་སའི་གསུམ་དང༌། ཉིང་མཚམས་སྦྱོར་བའི་ཚེ། འདོད་པའི་དགེ་བ་དང༌། མ་སྒྲིབ་པ་དང༌། གཟུགས་ ༼༡༡༢༽ མེད་ཀྱི་ལས་སོ། ། ཉོན་མོངས་མ་སྤངས་པར་གཟུགས་སུ་ཉིང་མཚམས་མི་སྦྱོར་ཅིང་ཟག་མེད་པས་གཟུགས་ཀྱི་སྒྲིབ་པར་ལྡང་མི་སྲིད་པས་འདོད་པའི་ཉོན་མོངས་ཅན་གཉིས་དང༌། ཟག་མེད་གཉིས་ལས་མི་འབྱུང་ངོ༌། ། གཟུགས་ཀྱི་སྒྲིབ་པ་དེ་ལས་དྲུག་འབྱུང་སྟེ་རང་སའི་གསུམ་དང༌། ཉིང་མཚམས་སྦྱོར་བའི་ཚེ་འདོད་པའི་ཉོན་མོངས་གཉིས་དང༌། ཉོན་མོངས་ཅན་གྱི་གཟིར་བའི་ཚེ།
འདོད་པའི་དགེ་བའོ། ། གཟུགས་ཀྱི་མ་སྒྲིབ་པ་ནི། རང་སའི་གསུམ་ལས་འབྱུང་ངོ༌། ། མ་སྒྲིབ་པ་དེ་ལས་དྲུག་ཏེ། རང་སའི་གསུམ་དང༌། ཉིང་མཚམས་སྦྱོར་བའི་ཚེ། གོང་འོག་གི་ཉོན་མོངས་ཅན་གསུམ་མོ། ། གཟུགས་མེད་ཀྱི་མ་སྒྲིབ་པའང༌། རང་སའི་གསུམ་ལས་དང༌། དེ་ལས་རང་སའི་གསུམ་དང༌།
ཉིང་མཚམས་སྦྱོར་བའི་ཚེ། འོག་མའི་ཉོན་མོངས་ཅན་གསུམ་འབྱུང་བས། གྲངས་དེའི་ཚུལ་ཏེ། ཚེགས་ཆུང་བས་དང་པོར་སྨོས་སོ། ། གཟུགས་མེད་ཀྱི་དགེ་སེམས་ ༼༡༡༣༽ ལས་སེམས་དགུ་འབྱུང་སྟེ། རང་སའི་གསུམ་དང༌། ཉིང་མཚམས་སྦྱོར་བའི་ཚེ། གོང་མའི་ཉོན་མོངས་ཅན་གསུམ་དང༌། ལྡང་བའི་ལུགས་ཟློག་དུ་འབྱུང་བའི་ཚེ་གཟུགས་ཀྱི་དགེ་བ་དང༌། སྙོམས་པར་འཇུག་པའི་ཚེ་ཟག་མེད་གཉིས་སོ། །
ཤིན་ཏུ་སྐལ་ཤིང་ལུང་མ་བསྟན་ནི་མི་གསལ་བས་འདོད་པའི་དགེ་བ་དང་འདོད་གཟུགས་ཀྱི་མ་སྒྲིབ་པ་གཉིས་ཏེ། གསུམ་གྱི་དེའི་སྙོམས་འཇུག་ལས་ལྡང་མི་སྲིད་པས་མི་འབྱུང་ངོ༌། ། དེ་ནི་དྲུག་གི་འཇུག་ཏུ་འབྱུང་སྟེ། རང་སའི་གསུམ་དང༌། སྙོམས་པར་འཇུག་པའི་ཚེ། གཟུགས་ཀྱི་དགེ་བ་དང༌། ལྡང་བའི་ཚེ་ཟག་མེད་གཉིས་ལས་སོ། ། གཟུགས་མེད་ཀྱི་སྒྲིབ་པ་ལས་བདུན་སྟེ། རང་སའི་གསུམ་དང༌། ཉོན་མོངས་ཅན་གྱིས་གཟིར་བའི་ཚེ།
གཟུགས་ཀྱི་དགེ་བ་དང༌། ཉིང་མཚམས་སྦྱོར་བའི་ཚེ། འོག་གི་ཉོན་མོངས་ཅན་གསུམ་མོ། ། དེ་ཡང་གྲངས་དེ་བཞིན་དུ་བདུན་ལས་ཏེ། རང་སའི་ ༼༡༡༤༽ གསུམ་ལ་ཉིང་མཚམས་སྦྱོར་བའི་ཚེ། འདོད་གཟུགས་ཀྱི་དགེ་བ་དང༌། མ་སྒྲིབ་པ་བཞི་ལས་སོ། ། འོག་མའི་ཉོན་མོངས་གསུམ་སྤངས་པས་ཉིང་མཚམས་མི་སྦྱོར་ཞིང༌། འདིས་ཟག་མེད་གཉིས་ལས་ལྡང་མི་སྲིད་པས་དེ་ལྔ་ལས་མི་འབྱུང་ངོ༌། ། སློབ་པའི་སེམས་ནི་བཞི་ལས་ཏེ།
རྒྱུན་གྱི་ཚེ་རང་དང༌། སྙོམས་པར་འཇུག་པའི་ཚེ། ཁམས་གསུམ་གྱི་དགེ་བ་ལས་སོ། ། དེ་ལས་ནི་ལྔ་སྟེ། རྒྱུན་གྱི་རང་དང་མི་སློབ་པ་སྟེ། ལྡང་བའི་ཚེ་ཁམས་གསུམ་གྱི་དགེ་བའོ། ། མི་སློབ་པའི་སེམས་ནི་ལྔ་ལས་ཏེ། རྒྱུན་གྱི་ཚེ་རང་དང་སློབ་པ་དང༌། སྙོམས་པར་འཇུག་པའི་ཚེ། ཁམས་གསུམ་གྱི་དགེ་བ་ལས་སོ། །
དེ་ལས་སེམས་ནི་བཞི་རྣམས་འབྱུང་སྟེ། རྒྱུན་གྱི་ཚེ་རང་དང༌། ལྡང་བའི་ཚེ་ཁམས་གསུམ་གྱི་དགེ་བའོ། ། གཉིས་པ་སེམས་ཉི་ཤུ་བཤད་པ་ནི། ས་བཅུ་གཉིས་བཤད་པ་ན། ༼༡༡༥༽ སེམས་བཅུ་གཉིས་པོ་དེ་དག་ཕྱེ་ན། ཉི་ཤུར་ཡང་འགྱུར་ཏེ། གསུམ་དུ་སྐྱེ་བའི་ཚེ། ཐོབ་པ་འབྱུང་བ་སྐྱེས་ནས་ཐོབ་པ་དང༌། ཐོབ་པ་འབྱུང་བའང་འབད་པ་ལ་ལྟོས་པའི་སྦྱོར་བྱུང་སྟེ།
དགེ་བ་རྣམ་པ་གཉིས་གཉིས་སུ་ཕྱེ་ནས་དྲུག་དང༌། རྣམ་སྨིན་གྱི་རྒྱུ་ལས་མ་འབད་པར་རང་གིས་སྐྱེད་པ་དང༌། འགྲོ་འཆག་སོགས་སྤྱོད་ལམ་པ་དང༌། བཟོའི་ཡུལ་ལ་དམིགས་པ་བཟོ་གནས་པ་དང༌། སྤྲུལ་པ་བྱ་བར་སེམས་པའམ། སྤྲུལ་པའི་དུས་ཀྱི་ཡུལ་དམིགས་པ་སྤྲུལ་པའི་སེམས་དང་བཅས་པ་འདོད་པ་ན། མ་སྒྲིབ་པ་ལ་ལུང་བསྟན་མིན་པ་བཞི་དང༌། གཟུགས་ན་བཟོ་བྱེད་པ་མེད་པས་བཟོ་གནས་པ་མ་རྟོགས་པ་གསུམ་དང༌། གཟུགས་མེད་ན་རྣམ་སྨིན་གཅིག་པུ་སྟེ། དེས་ན་འདོད་པ་ན་བརྒྱད།
གཟུགས་ན་དྲུག གཟུགས་མེད་ན་བཞི། ཟག་མེད་གཉིས་ཏེ་ཉི་ཤུའོ། ། བཅུ་ ༼༡༡༦༽ གཉིས་དང་ཁྱབ་གང་ཆེ་ན། བཞིར་མ་འདུས་པའི་མ་སྒྲིབ་པ་དེ་ལུང་མ་བསྟན་ཉོན་མོངས་མིན་ཞེས་དང༌། འོག་མ་ཡིས་ནི་སྨྲར་འཇུག་གོ ། ཞེས་དང༌། བཙུན་པ་གོ་ཆ་མཐའ་ཡས་ཀྱིས་ཀྱང་བཞིར་འདུས་པ་ཡོད་པར་བཤད་པས་བཅུ་གཉིས་ཁྱབ་ཆེ་ལ། འོན་ཀྱང་ཉི་ཤུར་བྱེད་པ་ནི། སྙོམས་པར་འཇུག་སེམས་ཐམས་ཅད་དགེ་བ་སྦྱོར་བྱུང་ལྷ་སེམས་ཀྱང་ཕལ་ཆེར་སྦྱོར་བྱུང་སྟེ།
འདོད་པའི་དགེ་བ་སྐྱེས་ཐོབ་ནི། གསལ་བས་མཉམ་བཞག་ལྔ་ཅར་གྱི་ལྡང་སེམས་སུ་བཤད་དོ། ། འཆི་སེམས་ཀྱི་དགེ་བ་ནི། སྐྱེས་ཐོབ་དང༌། མ་སྒྲིབ་པ་ནི་རྣམ་སྨིན་སྐྱེས་དང༌། སྤྱོད་ལམ་པ་ཉིད་དེ། སྦྱོར་བྱུང་དང༌། གཟོ་སྤྲུལ་ནི་གསལ་བས་འཆི་སེམས་སུ་མི་རུང་ལ། འདོད་པའི་སྤྲུལ་སེམས་ལུང་མ་བསྟན་ནི། གཟུགས་ཀྱི་དགེ་བ་སྦྱོར་བྱུང་གི་འབྲས་བུར་བསྟན་པའི་ཕྱིར།
དགེ་བ་དང༌། མ་སྒྲིབ་པ་ཁོ་ན་ཕྱེ་ནས་ཉི་ཤུར་བཤད་དོ། ། སེམས་བཅུ་གཉིས་གང་ལ་དུ་རྙེད་པ་ནི། སྐྱེ་དང་སྙོམས་པར་འཇུག་པ་དང༌། ༼༡༡༧༽ འདོད་ཆགས་བྲལ་དང་ཡོངས་ཉམས་དང༌། དགེ་བ་ཉིང་མཚམས་སྦྱོར་བའི་སེམས་དེ་ལྡན་པ་མིན་པས་སྐྱེད། ཅེས་པས་ཚེ་ལྔ་སྟེ། ཁམས་གོང་མ་ནས་འོག་མར་སྐྱེ་བ་དང༌། ཟག་བཅས་ཟག་མེད་ལ་སྙོམས་པར་འཇུག་པ་དང༌། ས་དང་ས་ལས་འདོད་ཆགས་དང་བྲལ་བ་དང༌།
དེ་ལས་ཡོངས་སུ་ཉམས་པ་དང༌། ལོག་ལྟ་སྐྱེས་པ་སླར་དགེ་བ་ཉིང་མཚམས་སྦྱོར་བ་རྣམས་ཀྱི་ཚེ་སེམས་དེ་དང༌། དེ་དག་ལྔར་ལྡན་པ་མིན་པ་ལས་གསར་དུ་རྙེད་དེ་དེ་ལ་ཁམས་གསུམ་ལ་འདོད་པའི་ཉོན་མོངས་ཅན་མངོན་དུ་གྱུར་པའི་དྲུག་རྙེད་དེ། གོང་མ་གཉིས་ནས་འདོད་པར་སྐྱེ་བའི་ཚེ། འདོད་པའི་ཉོན་མོངས་ཅན་གཉིས་པོ་གང་མངོན་དུ་གྱུར་ཀྱང་དེ་གཉིས་ཀྱང་དགེ་བ་སྐྱེས་ཐོབ་ཀྱི་ཐོབ་པ་དང༌། མི་དགེ་བས་དགྲ་བཅོམ་ལས་ཉམས་པའི་ཚེ། གོང་མའི་སྒྲིབ་པ་གཉིས་དང༌། སློབ་པ་རྙེད་དོ། ། གཟུགས་ཀྱི་ཉོན་མོངས་ཅན་མངོན་དུ་གྱུར་པས་ཀྱང་དྲུག་རྙེད་དེ། གཟུགས་མེད་ནས་གཟུགས་སུ་སྐྱེ་བའི་ཚེ།
གཟུགས་ཀྱི་སྒྲིབ་པ་ ༼༡༡༨༽ མངོན་དུ་གྱུར་པས་དེ་ཉིད་དང༌། གཟུགས་ཀྱི་དགེ་བ་སྐྱེས་ཐོབ་དང༌། འདོད་གཟུགས་ཀྱི་སྤྲུལ་སེམས་གཉིས་ཏེ། བཞིའི་ཐོབ་པ་དང༌། སྒྲིབ་པ་དེས་དགྲ་བཅོམ་ལས་ཉམས་པའི་ཚེ་གཟུགས་ཀྱི་སྒྲིབ་པ་དང་སློབ་པ་རྙེད། གཟུགས་མེད་ཀྱི་ཉོན་མོངས་ཅན་མངོན་དུ་གྱུར་པས་གཉིས་རྙེད་དེ། དེས་དགྲ་བཅོམ་ལས་ཉམས་པའི་ཚེ། དེ་ཉིད་དང༌། སློབ་པ་རྙེད་དོ། ། གཟུགས་སུ་སྐྱེས་པའི་དགེ་བ་ལ་དེ་ཉིད་དང༌།
འདོད་གཟུགས་ཀྱི་སྤྲུལ་སེམས་གཉིས་ཏེ། གསུམ་རྣམས་རྙེད་དོ། ། སློབ་པ་མངོན་དུ་གྱུར་པ་ལ་བཞི་རྙེད་དེ། ཟག་མེད་དང་པོའི་སྙོམས་འཇུག་གི་ཚེ་དེ་ཉིད་དང༌། ཟག་མེད་མི་ལྕོགས་མེད་པའི་རྣམ་གྲོལ་དགུའི་ཚེ། འདོད་གཟུགས་ཀྱི་སྤྲུལ་སེམས་དང༌། ཟག་མེད་ཀྱི་གཟུགས་ལས་འདོད་ཆགས་དང་བྲལ་བའི་ཚེ། གཟུགས་མེད་ཀྱི་དགེ་བ་རྙེད་དོ། ། ལྷག་མ་འདོད་པ་དང༌། གཟུགས་མེད་ཀྱི་དགེ་བ་དང༌།
མ་སྒྲིབ་པ། གཟུགས་ཀྱི་མ་སྒྲིབ་པ་མི་སློབ་པ་སྟེ། དྲུག་ལ་གང་མངོན་དུ་གྱུར་པ་ཉིད་ ༼༡༡༩༽ ཀྱི་ཐོབ་པ་འབྱུང་གི་གཞན་མི་ཐོབ་པའོ། ། ཆོས་མངོན་པ་མཛོད་ཀྱི་འགྲེལ་པ་ཤེས་བྱའི་མཛོད་ལས་དབང་པོ་བསྟན་པ་ཞེས་བྱ་བ་གནས་གཉིས་པའི་འགྲེལ་པའོ།། །། གསུམ་པ་འཇིག་རྟེན་བསྟན་པ་ལ་གཉིས་ཏེ། སེམས་ཅན་གྱི་དང༌། སྣོད་ཀྱི་འཇིག་རྟེན་ནོ། ། དང་པོ་ལ་ལྔ་སྟེ། སེམས་ཅན་གྱི་འགྲོ་བའི་དབྱེ་བ་དང༌། སྐྱེ་ཚུལ་རྟེན་འབྲེལ་གྱི་རང་བཞིན་དང༌།
སྐྱེས་པ་གནས་པའི་རྟེན་དང༌། གནས་པ་འཆི་འཕོ་བའི་སེམས་དང༌། དེ་རྣམས་ཚོགས་གསུམ་དུ་སྡུད་པའོ། ། དང་པོ་ལ་གསུམ་སྟེ། ཁམས་གསུམ་དུ་དབྱེ་བ་དང༌། འགྲོ་བ་ལྔར་དབྱེ་བ་དང༌། སྐྱེ་གནས་བཞིར་དབྱེ་བའོ། ། དང་པོ་ལ་གསུམ་གྱི་འདོད་པའི་དབྱེ་བ་ནི། ཁམས་གསུམ་གྱི་ངེས་པས། སེམས་སོགས་བསྟན་པ་ལ།
འདོད་ཁམས་ནི་བསོད་ནམས་མ་ཡིན་པས་དེར་ཁྲིད་པས་སམ། དགའ་བར་བྱེད་པ་མེད་པས་སམ། སློབ་དཔོན་འདུས་བཟང་ལྟར་ན། སྐྱབས་མི་རྙེད་ཅིང་མེད་པས་དམྱལ་བ་དང༌། ཕྱིར་མི་ཟློག་པར་སོང་བས་སམ། སྐོམ་པ་དང་ ༼༡༢༠༽ ལྡན་པས་ཡི་དྭགས་དང༌། མི་ལྟར་འགྲེང་སྟེ་མི་འགྲོ་བར་དུད་དེ་འགྲོ་བས་དུད་འགྲོ་དང༌། ཡིད་ཤས་ཆེ་བསམ་སྐྱེ་དགུའི་བདག་པོ་ཤེད་ཀྱི་བུ་ཡིན་པས་མི་རྣམས་དང༌། འདི་དག་ལ་ཁྱིམ་ནམ་མཁའ་ཡོད་པས་ལྷ་སྟེ། རྒྱལ་ཆེན་བཞིའི་རིགས་སུ་རྟོགས་པའམ་བཞིའི་གནས་ན་ཡོད་པས་རྒྱལ་ཆེན་བཞི་པ་དང༌།
ལེགས་བྱས་ལྷན་ཅིག་བྱས་པ་རྣམས་དེར་སྐྱེས་བསམ། འཇིག་རྟེན་པ་ལྟར་ཉི་མ་བཅུ་གཉིས། དྲག་པོ་བཅུ་གཅིག ནོར་ལྷ་བརྒྱད། ཐ་སྐར་གྱི་བུ་གཉིས་ཏེ། གཙོ་བོ་སུམ་ཅུ་གསུམ་ཡོད་པས་སུམ་ཅུ་རྩ་གསུམ་པ་དང༌། ལྷ་དང་ལྷ་མིན་འཐབ་པ་དང་བྲལ་བས་སམ། བསོད་ནམས་ཀྱི་སོང་བས་འཐབ་བྲལ་དང༌། ཆོས་ཀྱི་དགའ་བ་དང༌། བདེ་བ་ལྷག་པར་ཆེ་བས་དགའ་ལྡན་དང༌།
རང་གིས་སྤྲུལ་པའི་ལོངས་སྤྱོད་ལ་དགའ་བར་བྱེད་པས་འཕྲུལ་དགའ་དང༌། གཞན་གྱིས་སྤྲུལ་པའི་ལོངས་སྤྱོད་ལ་དབང་སྒྱུར་བས། གཞན་འཕྲུལ་དབང་བྱེད་དེ། དྲུག་རྣམས་སྣོད་དང་ ༼༡༢༡༽ བཅས་པ་འདོད་པ་དང་ལྡན་པའི་ཁམས་ཡིན་ནོ། ། དེ་ལ་གནས་དུ་ཞིག་ཡོད་ཅེ་ན། དམྱལ་བ་ལ་ཚ་དམྱལ་བརྒྱད་དང༌། མི་ལ་གླིང་བཞིར་དབྱེ་བ་ལས་ངན་འགྲོ་དང༌། བདེ་འགྲོའི་གནས་བཅུ་བཅུ་སྟེ། འདོད་ཁམས་དེ་གནས་རིགས་ཉི་ཤུའོ། ། སའི་དངོས་གཞིར་ཚ་དམྱལ་བརྒྱད།
གྲང་དམྱལ་བརྒྱད། ཡིད་བཏགས་ལྷ་མིན་དང༌། གླིང་བཞི་གླིང་ཕྲན་བརྒྱད། འདོད་ལྷ་དྲུག་སྟེ། ངན་འགྲོ་དང༌། བདེ་འགྲོའི་གནས་བཅོ་བརྒྱད་དེ། སོ་དྲུག་ཡིན་ལ། དུད་འགྲོ་ནི་གནས་མ་ངེས་པར་བཤད་དོ། ། གཉིས་པ་གཟུགས་ཁམས་ནི་འདོད་ཁམས་ལས་གོང་མའི་གནས་རིགས་བཅུ་བདུན་ནི་གཟུགས་དང་ལྡན་པའི་ཁམས་ཡིན་ཏེ། ཇི་ལྟར་ཞེ་ན།
གཟུགས་ཁམས་དེར་བསམ་གཏན་དང་པོ་གསུམ་སོ་སོའི་ས་ནི། ཆུང་འབྲིང་ཆེན་པོའི་བྱེ་བྲག་གི་གསུམ་གསུམ་ཡིན་ཏེ། བཞི་པ་ནི་ཆུང་འབྲིང་ཆེན་པོ་དང༌། ཆེན་པོ་ཉིད་སྤེལ་མ་ལྔའི་བྱེ་བྲག་གི་ལྔ་སྟེ། ས་བརྒྱད་པ་སྟེ། ༼༡༢༢༽ དེ་ལ་བསམ་གཏན་དང་པོ་ནི། སྡིག་པའི་ཆོས་བསལ་བས་ཚངས་པ་སྟེ། དེའི་རིགས་སུ་གཏོགས་པས་ཚངས་རིགས་དང༌། ཚངས་པ་ཆེན་པོའི་མདུན་དུ་འདུག་སྟེ། ཚིག་འདོན་པས་ཚངས་པ་འདུན་ན་འདོན་དང༌།
ཚེ་དང་ཁ་དོག་སོགས་ཚངས་པ་གཞན་ལས་ཆེ་བས་ཚངས་པ་ཆེན་པོ་དང་གཉིས་པ་ནི་རང་གི་ས་གོང་མ་དག་ལ་ལྟོས་ནས་འོད་ཆུང་བས་འོད་ཆུང་དང༌། འོད་འོག་མ་པས་ཚད་གཟུང་བར་མི་ནུས་པས་ཚད་མེད་དང༌། གནས་གཞན་ཀུན་སྣང་བར་བྱེད་པས་འོད་གསལ་ལོ། ། གསུམ་པ་ནི་ཡིད་ཀྱི་ས་པའི་བདེ་བ་ལ་དགེ་བར་བཏགས་ཏེ། དེ་རང་གི་ས་པ་གོང་མ་བས་ཆུང་བ་ཡོད་པས་དགེ་ཆུང་དང༌། བདེ་བ་ས་འོག་མས་ཚད་བཟུང་དུ་མེད་པ་ཡོད་པས་ཚད་མེད་དགེ་དང༌། བདེ་བ་ཆེར་རྒྱས་པས་དགེ་རྒྱས་སོ། ། བཞི་པ་ནི་ས་གཞི་སྤྲིན་ཆགས་པ་ལྟ་བུ་འདབ་ཆགས་པ་མེད་པས་སྤྲིན་མེད་དང༌། མི་གཡོ་བའི་ལས་ལས་བྱུང་བས་བསོད་ནམས་སྐྱེས་དང༌། ༼༡༢༣༽ གནས་གཞན་དང་འབྲེལ་པའི་བྱིས་པ་ཀུན་ལས་འབྲས་བུ་ཆེ་བས་འབྲས་བུ་ཆེ།
སོ་སྐྱེའི་གནས་གསུམ་དང༌། སོ་སྐྱེ་དང་མ་འདྲེས་པའི་གནས་གཙང་མ་གོང་མ་རྣམས་ལས་མི་ཆེ་བས་མི་ཆེ་བ་དང༌། ཏིང་ངེ་འཛིན་ཁྱད་པར་ཅན་ཐོབ་པས་ཉོན་མོངས་པའི་གདུང་བ་མེད་པ་མི་གདུང་བ་དང༌། རབ་ཏུ་ཞི་ཞིང་མིག་སྔར་མཛེས་པས་གྱ་ནོམ་སྣང་དང༌། མཐོང་བའམ། བལྟ་བ་རྣམ་པར་དག་ཅིང་བཟང་བས་ཤིན་དུ་མཐོང་བ་དང༌། གནས་ཡོད་པ་ལ་འདི་ལས་ཆུ་ཞེང་ལ་སོགས་པའི་ཡོན་ཏན་མཆོག་གཞན་མེད་པས་འོག་མིན་ཏེ། དེ་ལྟར་ཉི་འོག་ས་བཅུ་བདུན་དང༌། ཁ་ཆེ་བ་ཚངས་ཆེན་པ་འདུན་ན་འདོན་གྱི་དགོན་པ་ལྟ་བུ་ཡིན་པས་བཅུ་དྲུག་དུ་སྨྲའོ། ། སའི་དངོས་གཞིར་འོག་མིན་འདིའི་སྟེང་ན་དབང་ཕྱུག་ཆེན་པོའི་གནས་ཞེས་པ་བྱང་སེམས་ས་བཅུ་པ་ལ་གནས་པ་ཁོ་ན་བཞུགས་པ་སྟེ།
བཅོ་བརྒྱད་དུ་བཤད་དོ། ། གསུམ་པ་གཟུགས་མེད་ནི། གཟུགས་མེད་ཁམས་ན་ནི་གནས་གཞན་ཡུལ་གྱིས་བྱས་པའི་བླ་འོག་ནི་མེད་དེ། ༼༡༢༤༽ གང་དུ་ཤི་ས་དེ་ཉིད་དུ་སྐྱེ་ལ། རྒྱུ་སྙོམས་འཇུག་བཟང་ངན་གྱི་སྐྱེ་བ་ལས་ནི་རྣམ་པ་བཞི་སྟེ། སྙོམས་འཇུག་གི་སྦྱོར་བའི་དུས་ན་ནམ་མཁའ་མཐའ་ཡས་སོ་སྙམ་པའི་རྣམ་པར་བྱེད་ཅིང་ལམ་དེ་ཉིད་སྐྱེ་མཆེད་ཡིན་པ་དང༌། དེ་བཞིན་དུ་རྣམ་ཤེས་མཐའ་ཡས་སོ་སྙམ་པ་དང༌། ཅི་ཡང་མེད་དོ་སྙམ་པའི་རྣམ་པར་བྱེད་པ་དང༌། འདུ་ཤེས་ནི། འབྲས་དང༌།
ཟུང་རྔུ་ལྟ་བུའོ། ། འདུ་ཤེས་མེད་པ་ནི། ཀུན་དུ་རྨོངས་པའོ། ། སྙམ་ནས་འདུ་ཤེས་གཞན་པ་འབྱུང་བས་འབྲས་བུ་སྐྱེ་བ་ལའང་དེ་སྐད་བཏགས་པའི་ནམ་མཁའ་མཐའ་ཡས་སྐྱེ་མཆེད་དང༌། རྣམ་ཤེས་མཐའ་ཡས་སྐྱེ་མཆེད་དང༌། ཅི་ཡང་མེད་པའི་སྐྱེ་མཆེད་དང༌། འདུ་ཤེས་མེད་མིན་སྐྱེ་མཆེད་དོ། ། ཅི་སེམས་ཀྱི་རྒྱུད་འདོད་གཟུགས་གཟུགས་ལ་རྟེན་ན་གཟུགས་མེད་ན་ཅི་ལ་རྟེན་ཅེ་ན་གཟུགས་མེད་དེར་ནི་རིས་མཐུན་པ་དང་སྲོག་དབང་དང་ཡང་གིས། སོ་སྐྱེ་དང་ཐོབ་པ་དང༌། སྐྱེ་སོགས་ལ་སེམས་ཀྱི་རྒྱུད་རྟེན་ནས་འབྱུང་སྟེ།
གཟུགས་ཀྱི་འདུ་ཤེས་དང་བྲལ་བའི་སྙོམས་ ༼༡༢༥༽ འཇུག་གི་ཁྱད་པར་ལས་སྐྱེས་པས་སྟོབས་དང་ལྡན་པས་སོ། ། དེ་ལྟ་བུའི་ཁམས་གསུམ་ལ་མཐའ་མེད་པས་འཁོར་བ་ལའང་མཐའ་མེད་ཅིང༌། སྣོད་ཅིག་གི་སྟེང་འོག་ན་སྣོད་མེད་ཀྱི་ཐད་དཀར་མཐའ་མེད་དུ་གནས་ཏེ། མདོར་ཆགས་འཇིག་ཕྱོགས་བཞི་བར་མཚམས་མེད་པར་གསུངས་ཀྱི། སྟེང་དུ་མ་གསུངས་པས་སོ་ཞེའོ། ། འདོད་ཁམས་གཅིག་ལས་འདོད་ཆགས་དང་བྲལ་བ་དེ་ནི་ཀུན་ལས་བྲལ་བ་དེ་ནི་ཀུན་ལས་བྲལ་བ་སྟེ། གོང་མ་གཉིས་དང༌། དེ་དང་འདྲའོ། ། བསམ་གཏན་དང་པོ་ལ་རྟེན་པའི་རྫུ་འཕྲུལ་ཅན་དེས་ནི་འཇིག་རྟེན་གྱི་ཁམས་གང་དུ་སྐྱེས་ཏེ། སྐྱེད་པ་དེ་ན་ཡོད་པའི་ཚངས་པའི་འཇིག་རྟེན་དུ་འགྲོ་བའི་གཞན་དུ་ནི་མིན་ནོ། །
འགྲོ་བ་ལྔར་དབྱེ་བ་ལ་གཉིས་ཏེ། ངོ་བོ་དང་ཁྱད་པར་རོ། ། ངོ་བོ་ནི་ཁམས་གསུམ་པོ་དེ་ནི་དམྱལ་བ་དང༌། སོགས་པས་ཡི་དྭགས། དུད་འགྲོ། མི་ལྷ་སྟེ་འགྲོ་བ་ལྔ་རང་རང་གི་མིང་གིས་བསྟན་ཏེ། འདོད་པ་ན་འགྲོ་བ་བཞི་རིལ་དང༌། ལྷའི་ ༼༡༢༦༽ ཕྱོགས་གཅིག་དང༌། གོང་མ་གཉིས་ན་ལྷའི་ཕྱོགས་གཅིག་གོ ། ལྷ་མ་ཡིན་ནི།
སློབ་དཔོན་འདུས་བཟངས་ཡིད་བཏགས་སུ་འདོད་ཅིང༌། མདོར་ཡང་ཡིད་བཏགས་དང་དུ་འགྲོ་སོགས་སུ་གསུངས་ཀྱང༌། སའི་དངོས་གཞིར་གཡོ་རྒྱུ་ཤས་ཆེ་བས། ལྷ་བཞིན་དཀར་པོའི་ཆོས་ཀྱི་སྣོད་མིན་པའི་ཕྱིར། མདོ་གཞན་ལས་འགྲོ་ཐ་དད་པར་བསྟན་གྱི། དོན་ལ་ལྷའི་འགྲོ་བས་བསྡུས་པར་བཤད་པ་ཚད་མ་སྟེ། དེས་ན་དོན་གསང་དུ་འཕེན་བྱེད་མི་དགེ་བས་འཕངས་པར་བཤད་པ་ནི་རྟག་དགོས་ལ། དྲན་པ་ཉེར་བཞག་གི་མདོར་ལྷ་མིན་དུད་འགྲོ་ཡིན་པ་ནི། མི་བླུན་པོ་ལ་བ་གླང་ཞེས་མཐའ་པ་ལྟར་སྨད་པ་ཙམ་མོ། ། ཡང་གྲུལ་བུམ་དང༌།
ཤ་ཟ་དང༌། འབྱུང་པོ་དང༌། སྲུལ་པོ་དང༌། ལུས་སྲུལ་པོ་དང༌། སྨྱོ་བྱེད་དང༌། རྗེད་བྱེད་དང༌། སྐེམ་བྱེད་དང༌། གྲིབ་གནོན་དང༌། སྲིན་པོ་དང༌། ནམ་གྲུའི་གདོན་དང༌།
བྱའི་གདོན་དང༌། ཚངས་པའི་སྲིན་པོ་ནི་བྱེ་བྲག་དུ་གཏོགས་བྱེད་ཡིད་བཏགས་སུ་འཆད་ཅིང༌། འཆི་མེད་མཛོད་དུ། ༼༡༢༧༽ རིག་འཛིན་ལྷ་མིན་གནོད་སྦྱིན་དང༌། ། སྲིན་པོ་དྲི་ཟ་མིའམ་ཅི། ། ཤ་ཟ་གསང་བ་གྲུབ་པ་དང༌། ། འབྱུང་པོ་ལྷའི་སྐྱེ་གནས་ཅན། ། ཞེས་ཀྱང་བཤད་དོ། ། ལྟོས་ཆེ་ཆེན་པོ་ནི་དུད་འགྲོའོ། ། ཁམས་གསུམ་དེར་ནི་ཞེས་པ་ཅི།
འགྲོ་བར་མ་གཏོགས་པའི་ཁམས་ཡོད་དམ་ཞེ་ན་ཡོད་དེ། ཁམས་ནི་དགེ་བ་དང༌། ཉོན་མོངས་ཅན་དང༌། སྣོད་དང༌། བར་སྲིད་ཀྱང་ཡིན་ལ། འགྲོ་བ་ལྔ་དེ་རྣམས་ནི་ཉོན་མོངས་ཅན་མིན་ལ། ལུང་བསྟན་དགེ་བའང་མིན་པས་མ་སྒྲིབ་ལུང་མ་བསྟན་ཁོ་ནའོ། ། གཞན་དག་དགེ་བ་དང༌། ཉོན་མོངས་ཅན་ཡང་ཡོད་པར་འདོད་དོ། ། དེ་ཡང་སྣོད་མིན་གྱི་སེམས་ཅན་ཞེས་བྱ་བའོ། །
རྒྱུད་བླ་མའི་འགྲེལ་པར་ནི། གང་ཟག་དང་ཆོས་ཀྱི་འགྲོ་བ་གཉིས་སུ་བཤད་དོ། ། འོན་ཀྱང་བར་སྲིད་ནི། འགྲོ་བ་མིན་ཏེ་མདོ་དང༌། བདགས་པ་དང༌། ཆོས་ཀྱི་ཕུང་པོར་བར་དོ་འགྲོ་བ་ལྔ་ལས་ཐ་དད་ཅིང་མ་བསྡུས་པར་བཤད་དོ། ། ཁྱད་པར་རྣམ་ཤེས་གནས་པ་བདུན་ནི། འགྲོ་བ་ལྔའི་ཁམས་གསུམ་དུ། ༼༡༢༨༽ ལུས་དང་འདུ་ཤེས་གཉིས་ཀ་ཐ་དད་པ་མི་དང༌། འདོད་ལྷ་དང་བསམ་གཏན་དང་པོས་དང་པོར་འབྱུང་བ་མིན་པ་རྣམས་དང༌།
ལུས་ཀྱི་ཆུ་ཞེང་དང༌། དབྱིབས་ཐ་དད་ཀྱང་རྒྱུ་མིན་རྒྱུར་འཛིན་པར་འདུ་ཤེས་གཅིག་པ་ཚངས་ཆེན་དང༌། ཚངས་རིགས་ཀྱི་ལྷ་དང་པོར་འབྱུང་བ་དང༌། ཟློག་པ་ལུས་ཀྱི་མདོག་དབྱིབས་འདྲ་བས་གཅིག་ཅིང༌། འདུ་ཤེས་བདེ་བས་སྐྱོ་ནས་བཏང་སྙོམས་དང༌། དེས་སྐྱོ་ནས་བདེ་བ་མངོན་དུ་བྱེད་པས་ཐ་དད་པ་བསམ་གཏན་གཉིས་པའི་ལྷ་སྟེ། ས་དེའི་བདེ་བ་མི་རྟེན་པའོ། ། ལུས་འོད་དུ་འདྲ་བ་དང༌། བདེ་བའི་འདུ་ཤེས་སུ་ཅིག་པ་ནི་བསམ་གཏན་གསུམ་པའི་ལྷ་སྟེ། ས་དེའི་བདེ་བ་རྟེན་པས་སོ། །
དེ་བཞི་དང༌། གཟུགས་ཅན་མིན་པ་དང་པོ་གསུམ་པོ་རྣམས་ཏེ། དེ་ལྟར་བདུན་ནི་རྣམ་ཤེས་གནས་པའོ། ། ལྷག་མ་ངན་འགྲོ་དང་བསམ་གཏན་བཞི་པ་དང༌། སྲིད་རྩེ་རྣམས་རྣམ་ཤེས་གནས་པ་མིན་ཏེ། རིམ་པ་ལྟར་རྣམ་ཤེས་འཇོམས་བྱེད་སྡུག་བསྔལ་གྱི་ཚོར་བ་དང༌། འདུ་ཤེས་མེད་པ་ ༼༡༢༩༽ རྒྱུ་འབྲས་དང༌། འགོག་སྙོམས་དང་ལྡན་པས་སོ། ། དེ་བདུན་དང༌། སྲིད་རྩེའི་དང་འདུ་ཤེས་མེད་པའི་སེམས་ཅན་ཏེ།
དགུ་ནི་སེམས་ཅན་གྱི་གནས་དགུར་མདོ་ལས་བཤད་དེ། དེ་རྣམས་སུ་སེམས་ཅན་རྣམས་ཉིད་དགའ་བཞིན་དུ་གནས་པའོ། ། དགུ་པོ་ལས་གཞན་པའི་བསམ་གཏན་བཞི་པ་ནི། སློབ་དཔོན་འདུས་བཟང་གནས་མིན་པ་དང༌། གཞན་དག་ཡིན་པར་འཆད་དོ། ། མི་འདོད་བཞིན་དུ་ལས་ཀྱིས་གནས་པའི་ཕྱིར། གཞན་ངན་འགྲོ་ནི་སེམས་ཅན་གྱི་གནས་མིན་ཏེ། བརྩོན་ར་བཞིན་ནོ། ། རྣམ་ཤེས་གནས་པ་བཞི་ནི། རྣམ་ཤེས་གནས་པ་རྣམས་ནི་བདུན་ལས་ཚུལ་གཞན་ཡང་རྣམ་ཤེས་གནས་པ་གཟུགས་སུ་ཚོར་བར་འདུ་ཤེས་སུ་འདུ་བྱེད་དུ་ཉེ་བར་འགྲོ་བ་བཞི་སྟེ།
དེ་རྣམས་རིམ་པ་བཞིན་དུ་ཟག་པ་དང་བཅས་པའི་ཕུང་པོ་དང་པོ་བཞི་དང༌། རང་གི་ས་པ་ཉིད་དེ། འདིར་གནས་པ་ནི་སྲིད་པའི་དབང་གིས་རྟེན་ས་ཡིན་ན། ཟག་མེད་དང་ས་གཞན་གྱི་ཕུང་པོ་ལ་སྲེད་ ༼༡༣༠༽ པའི་དབང་གིས་མི་རྟེན་པས་སོ། ། དེ་བཞིར་གནས་པ་པོ་རྣམ་ཤེས་འབའ་ཞིག་ནི་གནས་པར་མ་བཤད་དེ། རྒྱལ་པོ་ཉིད་རྒྱལ་པོའི་སྟན་མིན་པ་བཞིན་ནོ། ། བདུན་དང་བཞིའི་བསྡུ་བ་ནི། འོ་ན་རྣམ་ཤེས་པ་བདུན་བཞིས་བསྡུས་སམ། བཞིས་བདུན་བསྡུས་ཞེ་ན། བསྡུ་བ་སྤྱད་ན་མུ་བཞི་སྟེ།
བདུན་གྱིས་བསྡུས་ལ། བཞིས་མ་བསྡུས་པ་བདུན་པོའི་རྣམ་ཤེས་དང༌། ཟློག་པ་ངན་སོང་དང༌། བསམ་གཏན་བཞི་པ་དང༌། སྲིད་རྩེའི་རྣམ་ཤེས་མིན་པ་བཞི་དང༌། གཉིས་ཀས་བསྡུས་པ་བདུན་པོའི་ཕུང་པོ་དང་པོ་བཞི་དང༌། གཉིས་ཀས་མ་བསྡུས་པ་ངན་སོང་སོགས་གསུམ་གྱི་རྣམ་ཤེས་དང༌། ཟག་མེད་དོ། ། གསུམ་པ་སྐྱེ་གནས་བཞིར་དབྱེ་བ་ལ་གསུམ་ཏེ། གང་དུ་འཇུག་པའི་སྐྱེ་གནས་དབྱེ།
གང་གིས་འཇུག་པའི་བར་སྲིད་བཤད། དེའི་སྐྱེ་གནས་འགྲོ་ཚུལ་ལོ། ། དང་པོ་ནི། ཁམས་གསུམ་པོ་དེར་ནི་(Eསྒོ་ང་ལས་སྐྱེས་པ་དང༌། སོགས་པས་མངལ་དང༌། དྲོད་གཤེར་དང༌། རྫུས་སྐྱེས་)ཏེ་ ༼༡༣༡༽ སེམས་ཅན་གྱི་(Dསྐྱེ་གནས་བཞི་)རྣམས་སོ། ། འགྲོ་བ་གང་ན་སྐྱེ་གནས་དུ་ཡོད་ཅེ་ན། མི་དང་དུད་འགྲོ་ལ་རྣམ་པ་བཞི་སྟེ། མི་སྒོང་སྐྱེས་ནི།
ཁྲུང་ཁྲུང་མོ་ལས་སྐྱེས་པ་བྲག་དང༌། ཉེ་བྲག་དང༌། རི་དྭགས་འཛིན་གྱི་མའི་བུ་སུམ་ཅུ་རྩ་གཉིས་དང༌། རྒྱལ་པོ་ལྔ་ལེན་གྱི་བུ་ལྔ་བརྒྱ་ལྟ་བུའོ། ། དྲོད་གཤེར་སྐྱེས་ནི་རྒྱལ་པོ་གསོ་སྦྱོང་འཕགས་ཀྱི་སྤྱི་བོ་ལས་ང་ལས་ནུ་དང༌། དེའི་བརླ་གཡས་པ་ལས་མཛེས་པ་དང༌། གཡོན་ནས་ཉེར་མཛེས་སྐྱེས་པ་དང༌། རྒྱལ་པོ་ཚངས་པས་སྦྱིན་གྱི་བྲང་གི་ཤ་འབུར་ལས་ཐི་བའི་ཕྲེང་ཅན་མ་དང༌། ཨ་སྨྲ་སྐྱོང་མ་ཆུ་ཤིང་གི་སྡོང་པ་ལས་སྐྱེས་པ་ལྟ་བུའོ། ། རྫུས་སྐྱེས་ནི།
སྐལ་བ་དང་པོའི་མི་རྣམས་དང༌། སློབ་དཔོན་འཕགས་པའི་ལྷ། སིང་ག་ལིང་རྒྱལ་པོའི་ལྡུམ་རར་པད་མ་ལས་སྐྱེས་པ་ལྟ་བུའོ། ། དུད་འགྲོའི་གསུམ་ནི་སྣང་བར་ཟད་ལ། རྫུས་སྐྱེས་ནི་ཀླུ་དང་མཁའ་ལྡིང་སོགས་སོ། ། དམྱལ་བ་རྣམས་དང༌། ལྷ་རྣམས་དང༌། སྲིད་པ་ ༼༡༣༢༽ བར་མ་ནི། རྫུས་སྐྱེས་ཁོ་ནའོ། ། ཡིད་བཏགས་ནི།
ཡང་གིས་རྫུས་སྐྱེས་དང༌། མ་ལ་སྐྱེས་མཽ་འུ་འགལ་གྱི་བུ་ལ་ཡིད་བཏགས་མོས་སྨྲས་པ་བཤད་པ། བདག་གིས་མཚན་མོ་བུ་ལྔ་དང༌། དེ་བཞིན་ཉིན་མོ་བུ་ལྔ་རྣམས་སྐྱེད་ནས། དེ་རྣམས་ཟ་མོད་ཀྱི་འོན་ཀྱང༌། བདག་ལ་ཚིམ་པ་མེད་ཅེས་སོ། ། བཞི་ལས་རྫུས་སྐྱེས་བཟང་པོ། འོ་ན་རྒྱལ་པོ་དོན་གྲུབ་མངལ་ནས་སྐྱེས་པ་ཅི་ཞེ་ན། ཉེ་དུའི་འབྲེལ་པས་ཤཱཀྱའི་རིགས་ཆེན་པོ་ཆོས་ལ་བཟུང་པ་དང༌། འདི་འཁོར་ལོ་སྒྱུར་བའི་རིགས་སོ། །
ཞེས་གུས་པ་སྐྱེད་དུ་གཞུག་པ་དང༌། མིར་གྱུར་པས་ཀྱང་གྲུབ་པ་འདི་ཐོབ་ཅེས་གདུལ་བྱ་སྤྲོ་བ་སྐྱེད་པ་དང༌། མུ་སྟེགས་ན་རེ། དཔྲལ་བ་བརྒྱ་ན་སྒྱུ་མ་མཁན་གྱི་སྒྱུ་མས་འཇིག་རྟེན་འཚེ་འོ་ཞེས་ཟེར་བས། དེ་ལྟ་བུར་དགོས་པ་སྤང་བའི་ཆེད་དུའོ། ། གཉིས་པ་གང་གི་འཇུག་པ་བར་སྲིད་ནི། སྲིད་པ་བར་མ་ཞེས་པ་ཅི་ཞེ་ན། འདིར་གང་ཡུལ་གཞན་དུ་སྐྱེ་བ་ཐོབ་པར་བྱ་བའི་ཕྱིར། འཆི་སྲིད་དང་ ༼༡༣༣༽ སྐྱེ་བའི་སྲིད་པའི་བར་དུ་འབྱུང་སྟེ། མངོན་པར་གྲུབ་པ་དེ་ནི་སྲིད་པ་བར་མ་སྟེ།
འགྲོ་བའི་བར་མ་ཡིན་པས་སོ། ། ཅི་འདི་སྐྱེ་བའང་ཡིན། འབྱུང་བའང་ཡིན་ནམ་ཞེ་ན། འགྲོ་བྱའི་ཡུལ་རྣམ་སྨིན་འཕངས་པ་རྫོགས་པར་མ་ཕྱིན་པའི་ཕྱིར། སྲིད་པ་བར་མ་ནི། བྱུང་བ་མིན་གྱི་འབྱུང་བ་ཡིན་ནོ། ། ཕལ་ཆེན་པ་སོགས་འཆི་སྲིད་འཆད་པ་ཁོ་ན་ལས་སྐྱེ་སྲིད་འབྱུང་གི་བར་སྲིད་མེད་པར་བཞེད་དོ། ། དེ་འགོག་པ་ལ་རིགས་ལུང་གཉིས་ཀྱི་རིགས་པ་ནི། རྐང་པ་དང་པོས་དཔེ་རྟགས་དང༌། གཉིས་པས་སྒྲུབ་བྱ་བསྟན་པས་གང་རྒྱུན་གྱི་འཇུག་པའི་ཆོས་རྣམས་ནི་རྒྱུན་མི་འཆད་པར་ཡུལ་གཞན་དུ་འབྱུང་བ་མཐོང་སྟེ།
དཔེར་ན་འབྲུ་གྲོང་ནས་གྲོང་གཞན་དུ་ཁྱེར་བ་ན། གྲོང་དེ་དག་གི་བར་དུ་མི་འབྱུང་བ་མ་ཡིན་གྱི། ནམ་མཁའི་ཕྱོགས་སུ་སྐྱེ་བ་དང༌། འགགས་པ་བར་མ་ཆད་པའི་རིམ་གྱི་གྲོང་གཞན་དུ་འབྱུང་བ་བཞིན་ཁམས་འོག་མ་གཉིས་ཀྱི་སྐྱེ་སྲིད་ཀྱང་སྔ་མའི་འཆི་སྲིད་ ༼༡༣༤༽ ཀྱི་རྒྱུན་ཡིན་ནོ་ཞེས་པ་རྒྱུ་སྔོན་སོང་དཔོག་པའི་འབྲས་རྟགས་སོ། ། སྒྲ་བཞིན་སྦྱར་ན། སྐྱེ་སྲིད་ནི་འཆི་སྲིད་ཆད་པ་ཉིད་ལས་བྱུང་བ་མིན་ཏེ། འབྲས་བུའི་རྒྱུན་དང༌། རྒྱུན་མི་འཆད་པར་ཡུལ་ཞིག་དུ་འབྱུང་བར་ཆོས་མཐུན་པའི་ཕྱིར་རོ། ། གལ་ཏེ་མེ་ལོང་སོགས་ཀྱི་ནང་དུ་གཟུགས་ལས་གཟུགས་བརྙན་ཆད་ནས་འབྱུང་བ་མཐོང་བ་བཞིན་འཆི་སྲིད་ལས་སྐྱེ་སྲིད་ཆད་དེ་འབྱུང་ངོ་ཞེ་ན། མིན་ཏེ་གཟུགས་ཀྱི་མཐུ་ལས་ཤེས་པ་འཁྲུལ་བ་གཟུགས་བརྙན་གྱི་རྣམ་པ་ཅན་སྐྱེ་བ།
གཟུགས་བརྙན་ཞེས་བྱའི་ཁ་དོག་གི་ཁྱད་པར་གཞན་ཞིག་འབྱུང་བར་མ་གྲུབ་པའི་ཕྱིར་དང༌། དངོས་པོར་གྲུབ་དུ་ཟིན་ཀྱང་མི་འདྲ་བའི་ཕྱིར་ན། དཔེ་མ་ཡིན་ཏེ། ཅི་ལྟར་མ་གྲུབ་ཅེ་ན། གཟུགས་དང་གཟུགས་བརྙན་ནི་ཡུལ་གཅིག་ན་སྣང་ལ། མེ་ལོང་གི་ཡུལ་གཅིག་ན་དུས་ལྷན་ཅིག་ཐོགས་བཅས་ཀྱི་གཟུགས་གཉིས་འབྱུང་བ་མེད་པའི་ཕྱིར་ཏེ། རྟེན་གྱི་འབྱུང་བ་ཐ་དད་པའི་འབྲས་བུ་ནི་གཟུགས་གཉིས་གོག་ས་གཅིག་དུ་གནས་པ་མི་སྲིད་པའོ། ། ༼༡༣༥༽ ཅི་ལྟར་མི་འདྲ་ཞེ་ན། སྐྱེ་སྲིད་འཆི་སྲིད་ཀྱི་རྒྱུན་ཡིན་པ་ལྟར། གཟུགས་བརྙན་ནི་གཟུགས་ཀྱི་རྒྱུན་མིན་པའི་ཕྱིར་ཏེ།
རྒྱུན་ནི་རང་གི་རྒྱུ་དང་འབྲེལ་བ་ལྟར། ཕྱིས་འབྱུང་བ་ཡིན་པ་ལ་གཟུགས་བརྙན་ནི་མེ་ལོང་གི་རྒྱུད་དང་འབྲེལ་བ་དང༌། ལྷན་ཅིག་འབྱུང་བས་སོ། ། སྐྱེ་སྲེད་ནི་འཆི་སྲིད་ཁོ་ན་ལས་འབྱུང་ལ། གདོང་གི་གཟུགས་བརྙན་ནི་གཙོ་བོའི་རྒྱུ་མེ་ལོང་དང་གཙོ་བོས་མིན་པ་གདོང་གཉིས་ལས་འབྱུང་བའི་ཕྱིར་རོ། ། ལུང་ནི་ཐུབ་པའི་མགུར་ནས་སྲིད་པ་ནི་བདུན་ཏེ། འགྲོ་བ་ལྔའི་སྲིད་པ་ལྔ་དང༌། ལས་ཀྱི་སྲིད་པ་དང༌། སྲིད་པ་བར་མའོ། ། ཞེས་གསུངས་པའི་ཕྱིར།
བར་སྲིད་དོ། ། ཡང་གནས་གསུམ་མངོན་དུ་གྱུར་ན། མའི་མངལ་དུ་བུ་ཆགས་ཏེ། མ་རུང་ཞིང་ཟླ་མཚན་དང་ལྡན་པ་དང༌། ཕ་མ་ཆགས་ཞིང་ཕྲད་པ་དང༌། དྲི་ཟའང་ཉེ་བར་གནས་ནའོ། ། ཞེས་པའི་དྲི་ཟ་ལས་གྲུབ་སྟེ། དེ་བར་སྲིད་ཡིན་པས་སོ། ། ཡང་ཕྱིར་མི་འོང་བ་ནི་ལྔ་སྟེ། བར་དོ་དང༌།
སྐྱེ་གནས་དང༌། ༼༡༣༦༽ འདུད་བྱེད་མེད་པར་དང༌། འདུ་བྱེད་དང་བཅས་པར་མྱ་ངན་ལས་འདས་པ་དང་གོང་དུ་འཕོ་བའོ། ། ཞེས་སྔར་གསུངས་པ་ལས་གྲུབ་སྟེ། བར་སྲིད་མེད་ན་བར་དོར་འདའ་བ་མི་འཐད་པས་སོ། ། ཡང་སྐྱེས་བུ་དམ་པའི་འགྲོ་བདུན་གྱི་མདོ་ལས་བར་དོར་ཟླ་བ་གསུམ་ཀ་རྩལ་བར་གྲུབ་བོ། ། ཀྱང་ནི་རིགས་པར་མ་ཟད་པའོ། ། འོ་ན་མདོར། སངས་རྒྱས་འོད་སྲུང་གི་ཉན་ཐོས་མཁས་དགུ་ཞེས་པའི་གླང་དུ་ཁུ་ཚུར་གྱིས་སྣུན་ཏེ། བདུད་སུན་འབྱིན་བྱེད་ཀྱིས་བཀྲོངས་པས་དེ་སྐད་ཅིག་དེ་ཉིད་ལ་རང་གི་ལུས་ཁོ་ནས་མནར་མེད་པར་ལྟུང་ངོ་ཞེས་པ་ཅི་ལྟར་ཞེ་ན།
དེ་ནི་དང་པོར་མཐོང་ཆོས་ལ་མྱོང་གྱུར་དམྱལ་བའི་མེས་སྐོར་ཏེ། སྨིན་ཅིང་ཤི་ནས་བར་དོས་མནར་མེད་དུ་སོང་བའོ། ། མཚམས་མེད་ལྔ་བྱས་མ་ཐག་དམྱལ་བར་སྐྱེའོ་ཞེས་པ་ཅི་ལྟར་ཞེ་ན། འགྲོ་བ་གཞན་དུ་མི་འགྲོ་བར་ཞེས་དགོངས་པས་ཏེ། སྒྲ་ཇི་བཞིན་པར་རྟོགས་ན་ལྔ་པོ་ཀུན་བྱ་དགོས་པ་དང༌། བྱས་མ་ཐག་ཏུ་ཡིན་པས། གསོན་ ༼༡༣༧༽ པ་ནང་དམྱལ་བར་ཐལ་ལོ། ། འོ་ན་བྲམ་ཟེ་སྡིག་ཅན་ཞིག སྤྱན་སྔར་འོངས་པ་ལ། བྲམ་ཟེ་ན་ཚོད་ཁྱེར་ཟིན་རྒ་བ་དང༌། །
ན་བ་ཡིན་ཏེ་གཤིན་རྗེའི་དྲུང་དུ་ཕྱིན། ། བར་ན་ཁྱོད་ཀྱི་གནས་ཡོད་མ་ཡིན་ལ། ། ཁྱོད་ཀྱི་ལམ་རྒྱགས་ཀྱང་ནི་ཡོད་མ་ཡིན། ། ཞེས་པ་ཅི་ལྟར་ཞེ་ན། མིའི་ནང་ན་གནས་མེད་པ་ལ་དགོངས་པའོ། ། འགྲོ་བ་གང་དུ་སྐྱེ་བའི་བར་སྲིད་ཀྱི་ཤ་ཚུགས་ཅི་ལྟ་བུ་ཞེ་ན། བར་སྲིད་ནི། གདོད་འབྱུང་བར་གྱུར་པའི་སྔོན་དུས་ཀྱི་སྲིད་པའི་དབྱིབས་ཅན་ཏེ།

སྔོན་དུས་ཀྱི་སྲིད་པ་དེ་དང༌། འཕེན་པའི་ལས་གཅིག་པའི་ཕྱིར་ཏེ། སའི་དངོས་གཞིར་ཡང་གང་དུ་སྐྱེ་བར་འགྱུར་བ་དེའི་བྱེད་གཟུགས་སོ། ། ཞེས་སོ། ། ཚེ་སྔ་མའི་གཟུགས་སུ་སྨྲ་བ་ལ་ནི། འཕེན་པ་གཅིག་པའི་རྟགས་མེད་ཅིང༌། གཟུགས་མེད་ནས་སྐྱེ་བ་ལ་དབྱིབས་མེད་པར་འགྱུར་རོ། ། སྲིད་པ་འཕོ་བའི་མདོར། དམྱལ་བའི་བར་དོ་སྡོང་དུམ་མེས་ཚིག་པ་ལྟ་བུ་དང༌། ཡི་དྭགས་ཀྱི་ཆུ་དང༌། དུད་འགྲོའི་ ༼༡༣༨༽ དུ་བ་དང༌།
མིའི་གསེར་དང༌། ལྷའི་སྣམ་བུ་དཀར་པོ་ལྟ་བུར་བཀའ་སྩལ་ཏོ། ། འོ་ན་དམུས་ལོང་དུ་སྐྱེ་བའི་བར་དོ་ལ་མིག་མེད་ན་དབང་པོ་ཀུན་ཚང་བར་བཤད་པ་དང་འགལ་ལོ་ཞེ་ན། དེ་གཉིས་རྣམ་པ་ཀུན་འདྲ་བ་མིན་ཡང༌། འདྲ་བར་འཇོག་སྟེ་བུ་དང་འདྲའོ་ཞེས་པ་ལྟར་རོ། ། བོང་ཚོད་ནི་བྱིས་པ་ལོ་ལྔ་དྲུག་ཙམ་པ་དང༌། ལྷའི་བར་དོ་བོང་ཚོད་རྫོགས་པ་སྟེ། གོས་ཡོད་མེད་ནི་གོང་དུ་ཆད་པའི་ནོར་བུ་སྐྱེ་ལུགས་དང་འདྲའོ། ། རྒྱལ་བུ་དོན་གྲུབ་ཀྱི་བར་དོ་ནི། གཞོན་ནུ་ཐོར་བུ་ལྟ་བུ།
མཚན་དཔེ་དང་བཅས་པ་སྟོང་གསུམ་ཚང་བར་མཛད་པ་སྟེ། ཡུམ་གྱི་རྨི་ལམ་དུ་གླང་པོ་ཆེའི་ཕྲུག་གུ་དཀར་པོ་ཞུགས་པར་གཟིགས་པ་ནི། དུད་འགྲོའི་སྐྱེ་བ་ཟློག་ནས་ཡུན་རིང་ལོན་པའི་ཕྱིར་མཚན་མ་ཙམ་མོ། ། སྔོན་དུས་ཀྱི་སྲིད་པ་ཞེས་པ་གང་ཞེ་ན། སྲིད་པ་དེ་ནི་འཆི་བའི་སྔོན་རོལ་ཚུན་ཆད་ནས་སྐྱེ་བའི་སྲིད་པ་སྐད་ཅིག་མ་གཅིག་ཕན་ཆད་དོ། ། བར་སྲིད་དེ་ཡང་རིགས་མཐུན་པ་བར་དོ་ནང་དང༌། ལྷའི་མིག་དག་པ་མངོན་ ༼༡༣༩༽ ཤེས་ཀྱིས་མཐོང་གི ཤིན་དུ་དྭང་བའི་ལྷའི་མིག་སྐྱེས་ཐོབ་ཀྱིས་མི་མཐོང་ངོ༌། ། གཞན་ནི་ལྷའི་བར་དོས་ཀུན་དང་མི་དང་ཡི་དྭགས་སོགས་གསུམ་གྱི་བར་དོས་གོང་མ་བོར་བ་མ་མཐོང་བར་སྨྲའོ། ། དེ་ནི་ལས་ལས་སྐྱེས་པའི་རྫུ་འཕྲུལ་ནམ་མཁའ་ལ་འགྲོ་བའི་ཤུགས་ཏེ།
འགྱོགས་པ་དང་ལྡན་པས་སངས་རྒྱས་ཀྱི་ཀྱང་མི་ཁེགས་ལ། དབང་པོ་ལྔ་པོ་ཀུན་ཚང་ཞིང༌། རྡོ་རྗེ་སོགས་ལའང་ཐོགས་མེད་དུ་འགྲོ་བའི་ལུས་དབས་པ་ལྡན་ནོ། ། སྐྱེ་གནས་སུ་ནི་ཐོགས་ཏེ། དེ་དག་གིས་གནམ་ལྕགས་ཀྱི་ཐོ་ལུམ་འབར་བ་བཤགས་པའི་ནང་དུ་བྱུང་བའི་སྲིན་བུ་དམིགས་ཞེས་གྲག་གོ ། འགྲོ་བ་གང་དུ་སྐྱེ་བའི་བར་སྲིད་གྲུབ་ནས་འགྲོ་བ་གཞན་དུ་མི་ཟློག་སྟེ། དེ་གཉིས་ལས་གཅིག་གིས་འཕེན་པ་དེར་ལས་སྟོབས་ལྡན་གསར་པ་སོགས་མི་ནུས་པའོ། ། ཅི་འདོད་པའི་བར་སྲིད་ཀྱང་ཁམ་ཟས་ཟའམ་ཞེ་ན། རགས་པ་མི་ཟ་ཡི་བར་སྲིད་དེ་ནི། དབང་ཆེ་ཆུང་དག་དྲི་ཞིམ་མི་ཞིམ་ཟའོ། །
ཚེ་ཚད་ནི། བཙུན་ ༼༡༤༠༽ པ་ནི། ངེས་པ་མེད་དེ་ཇི་སྲིད་སྐྱེ་བའི་ཚོགས་པ་མ་རྙེད་ཀྱི་བར་དུ་གནས་ལ། དེའི་ཚེ་འཕེན་པ་སྔོན་དུས་དང་གཅིག་པས། དེར་ཚེ་རིང་ཐུང་གི་སྔོན་དུས་རིང་ཐུང་དུ་འགྱུར་རོ། ། ཞེས་སོ། ། དབྱིག་ཤེས་ཞག་བདུན་དུ་གནས་ཤིང༌། སྐྱེ་བའི་ཚོགས་པ་མ་རྙེད་ན་ཤི་ནས་དེ་ཉིད་དུ་སྐྱེ་བར་འདོད་ལ། ཡིད་ཀྱི་སར་བདུན་ཕྲག་བདུན་གྱི་བར་དུའང་སྐྱེ་འཆི་བྱེད་ལ། དེ་ལས་འདས་ཕན་ཆད་ངེས་པར་སྐྱེ་བའི་རྐྱེན་རྙེད་པར་འགྱུར་བར་བཤད་དོ། །
བྱེ་བྲག་དུ་སྨྲ་བ་ནི་དེ་ནི་སྲིད་པ་གོ་རྩ་བ་ཡིན་པས་དུས་ཐུང་ངུར་གནས་ཤིང༌། རྐྱེན་མ་ཚོགས་ནའང་ཡུལ་དེར་ངེས་པར་སྐྱེ་ན་ལས་ཀྱི་རྐྱེན་ཚོགས་པ་འདྲེན་ཏེ། རྟ་སོགས་དུས་སུ་གྲགས་པ་ལས་གཞན་དུའང་འཁྲིག་ལ། མ་ངེས་ན་ཡུལ་གཞན་དུ་སྐྱེ་བ་དེར་སྐྱེ་བར་སྨྲའོ། ། དེའི་སྐྱེ་གནས་བགྲོད་ཚུལ་ལ་བསམ་པའི་ཁྱད་པར་མངལ་དང་སྒོ་ངའི་སྐྱེ་གནས་ཀྱི་བར་སྲིད་ཀྱིས། རྒྱང་རིང་པོ་ནས་ཕ་མ་ཉལ་པོ་བྱེད་པ་མཐོང་སྟེ། བློ་ཕྱིན་ཅི་ལོག་དུ་གྱུར་པས། ཕོར་སྐྱེས་ན་མ་ ༼༡༤༡༽ ལ་ཆགས་ཤིང༌། ཕ་ལ་སྡང་བ་དང༌། མོར་སྐྱེ་ན་ཕ་ལ་ཆགས་ཤིང་མ་ལ་སྡང་བའི་སྒོ་ནས་རྩེ་དགའ་བྱ་བར་འདོད་པས་འགྲོ་བའི་ཡུལ་དུ་འགྲོའོ། །
སྔར་ཕ་མའི་ཁུ་ཁྲག་འདུས་པ་ལ་ཕ་མ་ཉལ་པོ་བྱེད་པར་འཁྲུལ་ཏེ། ཆགས་སྡང་སྐྱེས་ནས་མཚམས་སྦྱོར་བར་བཤད་དོ། ། ཕོ་ནི་མའི་ལྟོ་བ་ལ་རྟེན་ཏེ། རྒལ་ཚིགས་ལ་ཕྱོགས་ཤིང་གློ་གཡས་ན་དང༌། མོ་ནི་མའི་རྒལ་ཚིགས་ལ་རྟེན་ཏེ་བྲང་ལ་ཁ་ལྟས་ཤིང༌། གློ་གཡོན་ན་འདུག་གོ ། བར་དོ་ན་དབང་པོ་ཀུན་ཚང་བ་ཡིན་པས་ཕོ་མོ་ཞུགས་ནས་གནས་ཇི་ལྟ་བར་ཕྱིས་ཡུལ་སྐྱེས་བ་ན་མ་ནིང་དུ་འགྱུར་རོ། ། དྲོད་གཤེར་སྐྱེས་ནི། དྲི་འདོད་པས་དང༌། རྫུས་སྐྱེས་ནི།
གནས་མངོན་པར་འདོད་པས་འགྲོ་སྟེ། ཚ་དམྱལ་དང་གྲང་དམྱལ་ཡང་བློ་འཁྲུལ་པས་ཆར་པ་དང༌། རླུང་གྲང་མོས་ཉེན་ནས། མེ་འབར་བ་མཐོང་སྟེ། དྲོ་བ་འདོད་པས་དང༌། རླུང་ཚ་བ་དང༌། ཉི་མ་དང༌། མེས་ཉེན་པས་བསིལ་བ་མཐོང་སྟེ། དེ་འདོད་པས་རྒྱུག་ཅིང༌། སྔར་དམྱལ་བ་དང་ ༼༡༤༢༽ ཡི་དྭགས་སྦ་བ་ཅན་སོགས་ནི།
རང་ཉིད་དེར་སྐྱེ་བའི་ལས་སོགས་དུས་ཀྱི་གཞི་ལུག་སོགས་རྨི་ལམ་བཞིན་དུ་མཐོང་སྟེ། དགའ་དེར་རྒྱུག་ཅིང་འགྲོ་བ་གཞན་རྣམས་སུ་སྐྱེ་བ་ནི་རང་དང་སྐལ་བ་མཉམ་པའི་སེམས་ཅན་མཐོང་བས་དགའ་སྟེ་དེར་སོང་བ་དང༌། སྐྱེ་གནས་ལ་ཁྲོ་བས་ཉིང་མཚམས་སྦྱོར་བར་གསུངས་སོ། ། ལུས་ཀྱི་ཁྱད་པར་དམྱལ་བའི་ནི་སྤྱིའུ་ཚུགས་ཡིན་ལ། ལྷའི་བར་སྲིད་ནི། སྟན་ལས་ལྡང་བ་བཞིན་གྱེན་དུ་འགྲོ་ཞིང༌། མི་དང་དུད་འགྲོ་དང་ཡི་དྭགས་རྣམས་ཀྱི་ནི་མི་ལ་སོགས་པ་བཞིན་ནོ། ། འོ་ན་མངལ་དུ་འཇུག་པའི་བར་སྲིད་ཀུན་གོང་གི་བསམ་པ་དེར་ངེས་སམ་ཞེ་ན་མདོ་ལས་བཞི་གསུངས་ཏེ། ཅིག་ནི་ཤེས་བཞིན་དུ་འཇུག་གི གནས་དང་འབྱུང་བ་ཤེས་བཞིན་མིན་པས་སོ། །
གཞན་ནི་འཇུག་པར་མ་ཟད། གནས་པ་ཡང་ཤེས་ལ། འབྱུང་བ་མི་ཤེས་པ་དང༌། གཞན་ནི་འཇུག་གནས་སུ་མ་ཟད། འབྱུང་བའང་ཤེས་པ་དང༌། གཞན་ནི་འཇུག་གནས་འབྱུང་ ༼༡༤༣༽ བ་ཐམས་ཅད་ལ་རྨོངས་ཏེ། ཤེས་བཞིན་མ་ཡིན་པའོ། ། སྒོ་ང་ལས་སྐྱེས་པ་ནི། རང་རྒྱལ་དུ་འགྱུར་ཡང་རྟག་ཏུ་འཇུག་ནས་འབྱུང་བ་ཐམས་ཅད་རྨོངས་པའོ། ། ཡང་འཁོར་ལོ་སྒྱུར་བ་དང་རང་འབྱུང་གཉིས་ཏེ།
རང་རྒྱལ་དང་རྫོགས་པའི་སངས་རྒྱས་རྣམས་ནི། གོ་རིམ་བཞིན། ཤེས་བཞིན་དུ། མངལ་དུ་འཇུག་པ་སོགས་ཡིན་ཏེ། གོ་རིམ་བཞིན་ཁྱོད་བསོད་ནམས་ཀྱི་ལས་དང༌། དོན་མཆོག་ལ་ཐོས་པ་མང་བ་སོགས་ཀྱི་ཡེ་ཤེས་སམ། བསོད་ནམས་དང་ཡེ་ཤེས་གཉིས་ཀ་རྒྱ་ཆེ་བའི་མངལ་འཇུག་ཡིན་པའི་ཕྱིར་རོ། ། གཉིས་པ་སྐྱེ་ཚུལ་རྟེན་འབྲེལ་གྱི་རང་བཞིན་ལ་གཉིས་ཏེ། འཁོར་བའི་རྟེན་འབྲེལ་གྱི་རང་བཞིན་དེ་ཡན་ལག་བཅུ་གཉིས་སུ་བཞག་པའོ། ། དང་པོ་ནི།
གལ་ཏེ་སེམས་ཅན་འཇིག་རྟེན་དུ་འཕོ་ན་བདག་གྲུབ་བམ་ཞེ་ན། ཕུང་པོ་འདོར་ཞིང་ཉིང་མཚམས་སྦྱོར་བའི་བདག་མེད་ཀྱི་ཕུང་པོ་ཙམ་ཉིད་ལ་བདག་དུ་འདོགས་ན། དགག་པ་མེད་དོ། ། འོ་ན་ཕུང་པོ་ ༼༡༤༤༽ ཉིད་འཇིག་རྟེན་གཞན་དུ་འཕོ་བར་འགྱུར་རོ་ཞེ་ན། ཕུང་པོ་སྐད་ཅིག་མ་ལ་ནི་འཕོ་བའི་མཐུ་མེད་ཀྱི། ཉོན་མོངས་དང་ལས་ཀྱི་སྒོས་པའི་ཕུང་པོ་ཙམ་གྱིས་སྲིད་པ་བར་མའི་རྒྱུན་གྱི་ལམ་གྱི་མངལ་དུ་འགྲོ་སྟེ། དཔེར་ན་མར་མེ་སྐད་ཅིག་མ་ཡིན་ཡང་རྒྱུན་གྱི་ཡུལ་གཞན་དུ་འགྲོ་བ་བཞིན་ནོ། ། གཉིས་པ་ནི། སེམས་ཅན་གྱི་ཚེའི་འཕེན་པ་མི་འདྲ་བས་ལས་ཐ་དད་ཀྱིས་ཇི་ལྟར་འཕངས་པ་བཞིན་གཙུག་ལག་དུ་བཤད་པ་བཞིན་ནུར་ནུར་པོ་སོགས་ཀྱི་རིམ་གྱིས་ཕུང་པོའི་རྒྱུན་འཕེལ་བས་དབང་པོ་སྨིན་ནས་ལས་བསགས་ཤིང་ཉོན་མོངས་སྤྱད་དེ། དེ་རྣམས་ཀྱིས་འཇིག་རྟེན་ཕ་རོལ་དུ་སྲིད་པ་བར་མའི་རྒྱུན་གྱིས་འགྲོ་ཞེས་པའི་རྣམ་པས་སྲིད་པའི་འཁོར་ལོ་ཐོག་མ་མེད་དེ།
ཡོད་ན་ཐོག་མ་དེ་རྒྱུ་མེད་དུ་འགྱུར་རོ། ། གཉིས་པ་ཡན་ལག་བཅུ་གཉིས་སུ་བཞག་པ་ལ་བཞི་སྟེ། ཚེ་གསུམ་དུ་ ༼༡༤༥༽ དབྱེ་བ། ཉོན་མོངས་གསུམ་དུ་སྡུག གྲངས་ངེས་པའི་ཚུལ། ཁྱད་པར་གཏན་ལ་དབབ་པའོ། ། དང་པོ་ནི། དེ་ལྟར་ཕུང་པོའི་རྒྱུན་སྐྱེ་བའི་གནས་སྐབས་གསུམ་པ་དེ་ནི། རྟེན་ཅིང་འབྲེལ་པར་འབྱུང་བའི་ཡན་ལག་མ་རིག་པ་སོགས་རྒ་ཤིའི་བར་བཅུ་གཉིས་ཏེ། དེའང་སྔོན་དང་ཕྱི་མ་བར་རྣམས་ཏེ་ཆ་གསུམ་མོ། །
འོ་ན་ཆ་གསུམ་དུ་ཡན་ལག་བཅུ་གཉིས་ཇི་ལྟར་བཞག་ཅེ་ན། སྔོན་གྱི་མཐར་མ་རིག་པ་དང༌། འདུ་བྱེད་གཉིས་དང༌། ཕྱི་མཐར་སྐྱེ་བ་དང༌། རྒ་ཤི་གཉིས་དང༌། བར་དུ་ལྷག་མ་བརྒྱད་དེ། དེ་ཡང་རྫུས་སྐྱེས་མིན་པའི་འདོད་པའི་གང་ཟག་ཚེ་ཡོངས་སུ་རྫོགས་པ་དང༌། ལྡན་པ་མ་ཡིན་གྱི་དུས་མིན་དུ་འཆི་བ་དང༌། ཁམས་གོང་མ་པ་ལ་མིན་ནོ། ། འོ་ན་མ་རིག་སོགས་འདི་དག་གང་ཞེ་ན།
མ་རིག་པ་ནི། སྔོན་ཚེ་སྔ་མའི་ཉོན་མོངས་པའི་གནས་སྐབས་ཀྱི་ཕུང་པོ་སྟེ། འོན་ཀྱང་མ་རིག་པ་ཉིད་སྨོས་པ་ནི། དེ་དང་ལྷན་ཅིག་སྤྱོད་པ་དང༌། དེའི་དབང་གིས་ ༼༡༤༦༽ ཉོན་མོངས་རྣམས་སྐྱེ་བའི་ཕྱིར་ན་རྒྱལ་པོ་གཤེགས་ཞེས་པས་དེའི་ཞབས་འབྲིང་པའང་འོང་བར་འགྲུབ་པ་བཞིན་ནོ། ། འདུ་བྱེད་རྣམས་ནི་སྔོན་ཚེ་སྔ་མའི་བསོད་ནམས་སོགས་ལས་ཀྱི་གནས་སྐབས་སོ། ། རྣམ་ཤེས་ནི་ཚེ་བར་པའི་མའི་མངལ་དུ་ཉིང་མཚམས་སྦྱོར་བའི་སྐད་ཅིག་གི་ཕུང་པོ་ལྔའོ། ། མིང་དང་གཟུགས་ནི་ཉིང་མཚམས་སྦྱོར་བ་དེ་ཕན་ནས་སྐྱེ་མཆེད་དྲུག་དོད་པ་ཚུན་ཆད་དོ། ། སྐྱེ་མཆེད་དྲུག་དེ་ནི་རང་ཉིད་དོད་ནས་ཡུལ་དབང་རྣམ་ཤེས་གསུམ་འདུས་པ་ཚུན་ཆད་དོ། ། རེག་པ་ནི་གསུམ་འདུས་ནས་བདེ་སྡུག་དང་སོགས་པས་བཏང་སྙོམས་ཀྱི་རྒྱུ་ཤེས་ཤིང༌།
ཡོངས་སུ་སྤྱོད་ནུས་པ་ཚུན་ཆད་ཀྱི་གནས་སྐབས་སོ། ། ཚོར་བ་ནི་རང་ཉིད་ཀྱི་རྒྱུ་འདི་དང་འདིའོ་ཞེས་གཅོད་ནུས་པ་ནས་འཁྲིག་པའི་འདོད་ཆགས་མི་སྤྱོད་ཀྱི་བར་རོ། ། སྲེད་པ་ནི། གཟུགས་སོགས་འདོད་ཡོན་གྱི་ལོངས་སྤྱོད་དང༌། འཁྲིག་པ་ལ་ཆགས་པ་ཅན་གྱི་གནས་སྐབས་ཏེ། དེ་དག་གི་ཡུལ་ཚོལ་བ་ལ་མ་ཞུགས་ཀྱི་བར་རོ། ། ཉེ་བར་ལེན་པ་ནི། ༼༡༤༧༽ ཡུལ་གྱི་ལོངས་སྤྱོད་རྣམས་ཐོབ་པར་བྱ་བའི་ཕྱིར། ཚོལ་བ་ལ་ཞུགས་ནས་ཐམས་ཅད་ཡོངས་སུ་རྒྱུག་པའི་གནས་སྐབས་སོ། ། རྒྱུག་པ་དེ་ཉིད་ཡང་སྲིད་པ་སྐྱེ་བ་ཕྱི་མའི་འབྲས་བུ་འབྱུང་བར་འགྱུར་བའི་ལས་བྱེད་པའི་གནས་སྐབས་དེ་ནི་སྲིད་པའི་ཡན་ལག་ཡིན་ནོ། །
ལས་དེ་ཡང་ཚེ་ཕྱི་མར་ཉིང་འཚམས་སྦྱོར་བ་སྟེ། ཚེ་འདིར་རྣམ་ཤེས་ཀྱི་ཡན་ལག་དུ་བཞག་པ་སྟེ། ཚེ་གཞན་དུ་སྐྱེ་བ་ཡིན་ནོ། ། དེ་ཕན་ཆད་ཚེ་འདིར་མིང་གཟུགས་སོགས་ཚོར་བར་བཞག་པའི་བར་བཞི་ནི། ཚེ་གཞན་དུ་རྒ་ཤི་ཡིན་ཏེ། གདུལ་བྱ་སྐྱོ་བའི་ཕྱིར་དུ། དེ་བཞི་མདོར་རྒ་ཤིའི་སྒྲས་གསུངས་སོ། ། སྤྱིར་རྟེན་འབྲེལ་ལ། སྐད་ཅིག་པ། རྒྱུན་ཆགས་པ།
འབྲེལ་པ་ཅན་གནས་སྐབས་པ་སྟེ། བཞི་ལས་སྔར་བཤད་པ་འདི་ནི། ཚེ་གསུམ་གྱི་ཕུང་པོ་ལྔའི་གནས་སྐབས་བཅུ་གཉིས་ཡིན་པས། གནས་སྐབས་པར་འདོད་དེ། དེ་ཉིད་རྒྱུན་ཆགས་པའོ། ། གཞན་གཉིས་ནི། སྲོག་ཆགས་གསོད་པའི་སྐད་ཅིག་ལྟ་བུ། སྐད་ ༼༡༤༨༽ ཅིག་ལ་ཡན་ལག་བཅུ་གཉིས་རྩི་བའོ། ། ལོ་ནི་མ་རངས་པ་སྟེ། མདོ་སྡེ་པས་མ་རིག་པ་ཅི་ཞེ་ན།
གང་སྔོན་གྱི་མཐའ་མི་ཤེས་པ་དང༌། ཞེས་སོགས་ཀྱི་མདོ་དང་འགལ་བས་ཀུན་ཕུང་པོ་ལྔ་པར་མི་རིགས་པར་སྟོན་པའོ། ། འོ་ན་ཡན་ལག་རེ་རེ་ལ་ཕུང་པོ་ལྔ་ཅར་ཡོད་ན་ཅིས་མ་རིག་པ་སོགས་ཁོ་ནར་སྒྲགས་ཅེ་ན། མ་རིག་སོགས་གཙོ་བོ་ཡིན་པའི་ཕྱིར་ན་ཡན་ལག་དེ་དང་དེ་མ་རིག་པ་སོགས་སུ་སྒྲགས་སོ། ། ཆོས་མངོན་པར་འདུས་བྱས་ཐམས་ཅད་རྟེན་འབྲེལ་དུ་བཤད་ལ། མདོ་ལས་ནི་སེམས་ཅན་དུ། སྟོན་པ་ཁོ་ན་གསུངས་ཅེ་ན། མངོན་པར་བཤད་པ་མཚན་ཉིད་པ་ཡིན་ལ། མདོ་ལས་ནི། བདག་མངོན་འབྱུང་ནི་སྔོན་གྱི་མཐར་བྱུང་ངམ།
ཕྱི་མའི་མཐར་འབྱུང་ངམ། བར་དུ་འདི་ཙམ་ཡིན་སྙམ་པ་རྣམས་ལ་རྨོངས་པ་ཟློག་པའི་ཕྱིར་དུ་སེམས་ཅན་དུ་སྟོན་པ་ཁོ་ན་ཆ་གསུམ་དུ་བསྟན་ཏོ། ། ཉོན་མོངས་གསུམ་དུ་སྡུད་པ་ནི་ཡང་བཅུ་གཉིས་པོ་གསུམ་དུ་འདུས་ཏེ། གསུམ་ ༼༡༤༩༽ ནི་ཉོན་མོངས་གསུམ་མ་རིག་པ་དང་སྲེད་ལེན་ནོ། ། ལས་ནི་གཉིས་ཏེ། འདུ་བྱེད་དང༌། སྲིད་པའོ། ། གཞི་བདུན་ཏེ། རྣམ་ཤེས་སོགས་ལྷག་མ་བདུན་ནི་ལས་ཉོན་གྱི་རྟེན་ཡིན་པའོ། ། དེ་བདུན་གཞི་ཡིན་པ་དེ་བཞིན་དུ་འབྲས་བུ་ཡིན་ལ།
གཞན་ལྔ་ནི་ལས་ཉོན་ཡིན་པས་རྒྱུའོ། ། གྲངས་ངེས་པའི་ཚུལ་ནི། ཅིའི་ཕྱིར། དབུས་སུ་རྒྱུ་འབྲས་རྒྱ་སྐྱེད་ལ། སྔོན་མཐར་རྒྱུ་བསྡུས་ཅིང༌། ཕྱི་མཐར་འབྲས་བུ་བསྡུས་ཞེས་ན། སྔ་ཕྱིའི་མཐའ་གཉིས་ཀྱི་རིམ་པ་བཞིན། རྒྱུ་དང་འབྲས་བུ་མདོར་བསྡུས་པ་ནི། བར་མར་འབྲས་བུ་རྣམ་ཤེས་ལྔ་དང༌། རྒྱུ་སྲིད་ལེན་གཉིས་སུ་རྒྱ་སྐྱེད་པའི་རྗེས་སུ་དཔག་པ་ལས་སྔ་ཕྱིའི་རྒྱུ་འབྲས་ཀྱང་རིམ་པ་བཞིན་གཉིས་དང་སྔར་སྐྱེད་པ་གྲུབ་པས་ཡང་མ་བཤད་དེ།
ཚེ་སྔ་མའི་ཉོན་མོངས་ལ་སྲེད་ལེན་ཡོད་པས་རྒྱུ་ཉོན་མོངས་གཉིས་སུ་མ་བསྡུས་ལ་ཕྱི་མའི་སྐྱེ་རྒ་ལ་རྣམ་ཤེས་སོགས་ལྔ་ཡོད་པས་འབྲས་བུ་ལྔ་རྒྱ་སྐྱེད་པར་ནུས་ ༼༡༥༠༽ པས་སོ། ། གལ་ཏེ་མ་རིག་པའི་རྒྱུ་མ་བསྟན་པས་འཁོར་བ་ཐོག་མ་ཅན་དང༌། རྒ་ཤིའི་འབྲས་བུ་མ་བསྟན་པས་འཁོར་བ་ཐ་མ་ཅན་དུ་འགྱུར་ལ། ཡང་ན་ཡན་ལག་གཞན་དགོས་སོ་ཞེ་ན། མི་དགོས་ཏེ། ཉོན་མོངས་པ་ལས་ཉོན་མོངས་སྐྱེས་ཏེ། སྲིད་པ་ལས་ལེན་པའོ། ། ཉོན་མོངས་ལས་བྱ་བ་སྟེ། ལས་སྐྱེས་ཏེ། ལེན་པ་ལས་སྲིད་པ་དང༌།
མ་རིག་པ་ལས་འདུ་བྱེད་དོ། ། ལས་དེ་ལ་བཞི་སྐྱེ་སྟེ། འདུ་བྱེད་ལས་རྣམ་ཤེས་དང༌། སྲིད་པ་ལས་སྐྱེ་བའོ། ། གཞི་དེ་ལས་གཞི་སྐྱེ་སྟེ། རྣམ་ཤེས་ལ་མིང་སོགས་དང༌། སྐྱེ་བ་ལས་རྒ་ཤིའི་འོ། ། གཞི་ལས་ཉོན་མོངས་སྐྱེ་སྟེ། ཚོར་བ་ལས་སྲེད་པའོ། ། འདི་ནི་སྲིད་པའི་ཡན་ལག
རྟེན་འབྲེལ་གྱི་སྐྱེ་ལུགས་སུ་བཅོམ་ལྡན་འདས་ཀྱིས་བསྟན་པས། སྐྱོན་མེད་དེ། མ་རིག་པའང་སྔོན་གྱི་ཉོན་མོངས་ཐམས་ཅད་ཡིན་པར་བཤད་པས་དེ་སྲེད་པ་ཡིན་ན། གཞི་དང་ལེན་པ་ཡིན་ན་ཉོན་མོངས་ལས་སྐྱེས་ལ་རྒ་ཤི་ཡང་ཡན་ལག་བཞིའི་ ༼༡༥༡༽ ངོ་བོར་བཤད་པས། དེ་ལས་ཉོན་མོངས་སྐྱེ་བ་ཚོར་བ་ལས་སྲེད་པ་ལྟ་བུ་ཡིན་པས་སོ། ། སྟོན་པས་སྐྱེ་ལུགས་དེ་ལྟར་མ་བསྟན་ན། མ་རིག་པའི་རྐྱེན་གྱིས་འདུ་བྱེད་ནས་སྐྱེ་བའི་རྐྱེན་གྱིས་རྒ་ཤི་སོགས་འཁྲུག་པ་འབྱུང་བའི་བར་ཙམ་གསུང་གི དེ་ལྟར་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་འབྱུང་ངོ༌། ། ཞེས་བྱ་གསུངས་པར་མི་འགྱུར་རོ། ། སློབ་དཔོན་ནི་གདུལ་བྱ་སྔོན་ཕྱི་བར་གསུམ་ལ།
རྨོངས་པ་ཟློག་པའི་ཕྱིར། བཅུ་གཉིས་གསུངས་པ་ཡིན་པས་སྐྱོན་མེད་པར་བཞེད་དོ། ། བཞི་པ་ཁྱད་པར་བསྟན་ལ་དབབ་པ་ལ་དངོས་དང༌། དབྱེ་བའི་ཁྱད་པར་བསྟན་པ་ནི། དང་པོ་མདོར་བསྟན་ཅིང་འབྲེལ་འབྱུང་དང༌། རྟེན་ཅིང་འབྲེལ་བྱུང་ཞེས་གསུངས་པ་དེ་གཉིས་ལ་ཁྱད་ཅི་ཡོད་ཅེ་ན། བསྟན་ཆོས་ལས་ནི་ཁྱད་མེད་དེ། འདུས་བྱས་ཐམས་ཅད་དེ་གཉིས་ཀ་ཡིན་པས་སོ། ། མདོའི་དགོངས་པ་འདིར་ནི། རྟེན་ཅིང་འབྲེལ་བར་འབྱུང་བ་ནི།
འདི་ལས་འབྱུང་བས་ ༼༡༥༢༽ ན་རྒྱུའི་ཡན་ལག་ཡིན་ཏེ། བྱུང་བ་ནི་འབྲས་བུའི་ཡིན་པར་འདོད་དོ། ། དེས་ན་ཡན་ལག་ཐམས་ཅད་ཀྱང༌། རྒྱུ་དང་འབྲས་བུ་ཡིན་པས་དེ་གཉིས་ཀ་ཡིན་ཀྱང་ལྟོས་པས་འབྱུང་བྱུང་གི་ཁྱད་པར་ཡོད་དེ་ཕ་དང་བུ་བཞིན་ནོ། ། དེ་ལ་ཡང་ཕུང་པོ་ལྔ་ཅན་དུ་བཤད་པ་བཅུ་གཉིས་ནི་བྱེ་བྲག་སྨྲ་བའི་ལུགས་ཡིན་ཏེ། འདིར་དངོས་དང་གཞན་སྔ་ཕྱི་ལ་སྙགས་པ་བཅུ་གཉིས་ནི་མདོ་སྡེ་པའི་ལུགས་ཡིན་པས་མིང་གཟུགས་མིན་པ་རྣམས་ཕུང་པོ་ལྔ་མིན་ནོ། ། གཉིས་པ་ནི། གཞན་མ་རིག་པ་ནི་ཅང་མེད་དམ། མིག་སོགས་མིན་ཏེ་རིག་པ་ཡེ་ཤེས་ཀྱི་མི་མཐུན་ཕྱོགས་གང་ཞིག ཆོས་གཞན་བདེན་བཞི་སོགས་མ་རིག་པ་ཡིན་པའི་ཕྱིར་དང༌།
མདོ་ལས་ཀུན་སྦྱོར་དང་འཆིང་བ་སོགས་སུ་གསུང་ཞིང་བཞེད་པའི་ཕྱིར་རོ། ། དཔེར་ན་མཛའ་བའི་མི་མཐུན་ཕྱོགས་ལ་མི་མཛའ་བ་དང༌། བདེན་པའི་མི་མཐུན་ཕྱོགས་ལ་རྫུན་མི་བདེན་པ་ཞེས་པ་བཞིན་ནོ། ། སོགས་པས་ཆོས་ལ་ ༼༡༥༣༽ མིན་པ་སོགས་བསྡུའོ། ། གལ་ཏེ་བུ་ངན་པ་ལ་བུ་མིན་ཞེས་པ་ལྟར་ཤེས་རབ་ངན་པ་ནི་མ་རིག་པའོ་ཞེ་ན། མིན་ཏེ་ཤེས་རབ་ངན་པ་ཉོན་མོངས་པ་ཅན་ནི་ལྟ་བ་ཡིན་པའི་ཕྱིར་ལ། ལྟ་བ་མ་རིག་པ་དང༌། མཚུངས་ལྡན་དུ་བཤད་པས་ཤེས་རབ་ཀྱི་རྫས་གཉིས་འགྲོགས་མི་སྲིད་པའི་ཕྱིར་རོ། ། མདོ་ལས་མ་རིག་པས་ཉེ་བས་ཉོན་མོངས་ཅན་དུ་གྱུར་པའི་ཤེས་རབ་ནི་རྣམ་པར་མི་འདག་གོ ། ཞེས་དེ་ཤེས་རབ་ཉེ་བའི་ཉོན་མོངས་པར་བྱེད་པ་པོར་བསྟན་པའི་ཕྱིར་དེ་གཉིས་རྫས་གཞན་ནོ། །
དེ་དག་གིས་ནི་ཉོན་མོངས་ཐམས་ཅད་མ་རིག་པར་འདོད་པའང་གསལ་ཏོ། ། མིང་དང་གཟུགས་ཀྱི་མིང་ནི་གཟུགས་ཅན་མིན་པའི་ཕུང་པོ་ཚོར་བ་ནས་རྣམ་ཤེས་ཀྱི་བར་བཞི་སྟེ། དོན་ལ་གཞོལ་བས་ན་མིང་ངོ༌། ། རེག་པ་ནི་མིག་ནས་ཡིད་ཀྱི་འདུས་ཏེ་རེག་པའི་བར་དྲུག་སྟེ། དེ་ཡང་ཡུལ་དབང་རྣམ་ཤེས་གསུམ་འདུས་པ་ལས་བྱུང་བ་ཡིན་ནོ། ། དེ་དྲུག་ལས་དང་པོ་ལྔ་ནི། ཐོགས་བཅས་ཀྱི་དབང་པོ་ ༼༡༥༤༽ ལ་རྟེན་པས་ཐོགས་པའི་རེག་པ་སྟེ། དྲུག་པ་ནི་ཚིག་བླ་དགས་ཏེ། མིག་ལ་དམིགས་ཚིག་སླ་དགས་ཀྱི་རེག་པའོ། ། ཡང་གསུམ་སྟེ།
རིག་པའི་དང༌། མ་རིག་པའི་དང༌། གཞན་ཏེ་དེ་གཉིས་ཀ་མིན་པའི་རེག་པ་སྟེ། དེ་གསུམ་རིམ་པ་བཞིན། དྲི་མེད་དེ། ཟག་མེད་ཀྱི་དང༌། ཉོན་མོངས་ཅན་གྱི་དང༌། ལྷག་མ་སྟེ་དགེ་བ་ཟག་བཅས་དང༌། མ་སྒྲིབ་ལུང་མ་བསྟན་གྱི་རེག་པའོ། ། མ་རིག་པའི་རེག་པའང་ཕྱོགས་གཅིག་སྨོས་ན།
གནོད་སེམས་དང༌། རྗེས་སུ་ཆགས་པ་དག་དང་མཚུངས་པར་ལྡན་པའི་རེག་པ་གཉིས་སོ། ། ཡང་ཐམས་ཅད་བསྡུ་ན། བདེ་བ་མྱོང་འགྱུར་གྱི་རིག་པ་སོགས་གསུམ་སྟེ། དེ་རྣམས་རེག་པ་བཅུ་དྲུག་གོ ། རེག་པ་དེ་ལས་བྱུང་བའི་ཚོར་བ་དྲུག་སྟེ། མིག་གི་འདུས་ཏེ་རེག་པ་ལས་བྱུང་བས་སོགས་སོ། ། དེ་དྲུག་ལས་དང་པོ་ལྔ་ནི་ལུས་ཀྱི་ཚོར་བའོ། ། སེམས་ཀྱིས་ཚོར་བ་ནི་གཞན་ཡིད་ཀྱི་འདུས་ཏེ་རེག་པ་ལས་བྱུང་བའོ། ། བྱུང་ཚུལ་ནི་བྱེ་བྲག་ཏུ་སྨྲ་བ་རེག་ཚོར་གཉིས་ལྷན་ཅིག་འབྱུང་བའི་རྒྱུ་ཡིན་ ༼༡༥༥༽ པས།
དུས་མཉམ་པའི་རྒྱུ་འབྲས་སུ་འདོད་ལ། མདོ་སྡེ་པ་ནི། དེ་ལྟ་ན། ཚོར་བ་ལས་ཀྱང་རེག་པ་འབྱུང་བར་འགྱུར་ན། དེ་དག་མདོ་དང་འགལ་ཞིང༌། རྒྱུ་འབྲས་དུས་མཉམ་མི་སྲིད་པས། ལྷན་ཅིག་འབྱུང་བའི་རྒྱུ་སོགས་མི་འཐད་པར་འཆར་རོ། ། ཁམས་དང་དབྱེ་བ་ནི། སེམས་ཚོར་དེ་ཡུལ་དྲུག་ལ་ཡིད་བདེ་མི་བདེ་བཏང་སྙོམས་གསུམ་གྱི་རྟོག་བཅས་མི་སྟེན་པའི་ཚུལ་གྱིས་འཇུག་པའི་ཉེ་བར་རྒྱུ་བ་ལས་རྣམ་པར་སླར་ཡང་དྲུག་གསུམ་བཅོ་བརྒྱད་དོ། ། ཁམས་དང་དབྱེ་བ་གཞན་གྱི་ཁྱད་པར་ནི་འདོད་ཁམས་ན་བཅོ་བརྒྱད་པོ་ཐམས་ཅད་ཡོད་ལ།
དེ་དང་རང་སའི་ཡུལ་དྲུག་ལ་དམིགས་པ་ཅན་ནོ། ། དེ་རྣམས་ཀྱི་སྤྱོད་ཡུལ་གཟུགས་ཁམས་ཅན་ནི་རིའི་རོ་ལ་རྒྱུ་བ་དྲུག་མིན་པ་བཅུ་གཉིས་སོ། ། འདོད་པའི་ཚོར་བ་གསུམ་གོང་མ་གཟུགས་མེད་པ་ལ་དམིགས་ན་ཆོས་ལ་སྒྱུ་བ་གསུམ་གྱི་སྤྱོད་ཡུལ་ལོ། ། བསམ་གཏན་གོང་མ་གཉིས་ན་འདོད་པའི་ཡུལ་དྲུག་ལ་འགྲོ་ ༼༡༥༦༽ ཞིང་དམིགས་ན། ཡིད་མི་བདེ་བའི་རྒྱུ་བ་དྲུག་མིན་པ་བཅུ་གཉིས་སོ། ། རང་གཟུགས་ཁམས་ལ་དམིགས་ན། དྲི་རོ་ལ་རྒྱུ་བ་བཞི་མིན་པ་བརྒྱད་དང༌། གཟུགས་མེད་ལ་དམིགས་ན་ཚོར་བ་གཉིས་ཀྱི་ཆོས་ལ་རྒྱུ་བ་གཉིས་སོ། ། བསམ་གཏན་གོང་མ་གཉིས་ཡན་ཆད་ན་བཏང་སྙོམས་ཀྱི་རྒྱུ་བ་ལས་མེད་པའི་དེ་ཉིད་དྲུག་སྟེ། དེ་དྲུག་གི་དམིགས་པ་ནི་འདོད་པའོ། །
རང་གཟུགས་ཁམས་ནི་རྒྱུ་བ་བཞིའི་ལེགས་པའོ། ། གོང་མ་གཟུགས་མེད་ནི་ཆོས་ལ་རྒྱུ་བ་གཅིག་གིས་དམིགས་པའོ། ། གཟུགས་མེད་ཉེར་སྡོགས་ན་བཞི་སྟེ། གཟུགས་ཀྱི་ཡུལ་བཞི་ལ་འགྲོ་ཞིང་དམིགས་པའོ། ། གོང་མ་གཟུགས་མེད་པར་འགྲོ་ཞིང་དམིགས་པ་ནི་ཆོས་ལ་རྒྱུ་བ་གཅིག་པུའོ། ། གཟུགས་མེད་དངོས་གཞི་ན་ནི་ཆོས་ལ་རྒྱུ་བའི་བཏང་སྙོམས་གཅིག་པུ་སྟེ། དེ་ཡང་རང་སའི་ཡུལ་ཅན་ནོ། ། ཡིད་ཀྱི་རྒྱུ་བ་བཅོ་བརྒྱད་པོ་ཐམས་ཅད་ཟག་བཅས་སོ། །
༼༡༥༧༽ རྒྱུ་ཚུལ་ནི་བྱེ་བྲག་ཏུ་སྨྲ་བ་ལྟར་རོ། ། སློབ་དཔོན་ནི་འོག་ས་སོགས་གང་ལས་ཆགས་པ་དང་བྲལ་བ་ལ་དམིགས་པ་དེ་ཉེ་བར་རྒྱུ་བར་མི་རིགས་པས་ཡིད་བདེ་སོགས་ཟག་བཅས་ཀུན་ཡིད་ཉེ་རྒྱུ་མིན་གྱི།
ཉོན་མོངས་པས་ཡིད་ཡུལ་ལ་རྒྱུ་བར་བྱེད་པ་ཉིད་ཡུལ་ཅན་ཡིན་པ་མདོའི་དོན་དུ་འཆད་དོ། ། འོ་ན་རྣམ་ཤེས་སོགས་ཇི་ལྟར་ཞེ་ན། རྣམ་ཤེས་དང༌། སྐྱེ་མཆེད་དྲུག་དང༌། གཟུགས་ནི་བཤད་ཟིན་ཅིང༌། འདུ་བྱེད་དང་སྲིད་པ་གཉིས་ལས་བསྟན་པ་དང༌། སྲེད་ལེན་གཉིས་ཕྲ་རྒྱས་བསྟན་པར་འཆད་པར་འགྱུར་བ་ནི། ཡན་ལག་གཞན་ཡིན་ཏེ། དེས་ན་ཡང་མ་རྗོད་དོ། ། དཔེ་དང་སྲིད་པའི་ཁྱད་པར་ནི།
རྟེན་འབྲེལ་འདིར་ཉོན་མོངས་པའི་ཡན་ལག་གསུམ་ནི། ས་བོན་ལས་སྡོང་བུ་སོགས་སྐྱེ་བ་བཞིན་ཏེ། དེ་ལས་ཉོན་མོངས་དང༌། ལས་དང༌། གཞི་སྐྱེས་བས་སོ། ། ཀླུ་གནས་པའི་མཚོ་མི་སྐམ་པ་བཞིན་ཏེ། དེ་ཡོད་པའི་མཚོ་མི་སྐམ་པའོ། ། ༼༡༥༨༽ ནགས་ཚལ་རྩ་བ་ནས་མ་ཕྱུང་ན་གཅད་ཀྱང་སླར་སྐྱེ་བ་བཞིན་ཏེ། དེའི་རྩ་བ་མ་ཕྱུང་ན་ཡང་འཁོར་བར་སྐྱེ་བས་སོ། ། ལྗོན་ཤིང་གི་དུས་དུས་སུ་མི་ཏོག་དང་འབྲས་བུ་སྐྱེད་པ་བཞིན་ཏེ།
དེས་ཡང་ཡང་དུ་ལས་ཉོན་སོགས་སྐྱེད་པས་སོ། ། ཤུན་པ་དང་བཅས་པའི་འབྲས་བུ་སླར་སྐྱེའི་འབྲས་རྐྱང་པས་མི་སྐྱེད་པ་བཞིན་ཏེ། དེའི་ཐོབ་པ་དང་བཅས་པའི་ལས་ཀྱི་འཆི་སྲིད་སྐྱེད་ཀྱི་ལས་རྐྱང་པས་མི་སྐྱེད་པས་སོ། ། ལས་ཀྱི་ཡན་ལག་གཉིས་ནི། ཤུན་པ་དང་བཅས་པའི་འབྲས་བུ་དང་འདྲ་སྟེ། ཉོན་མོངས་པའི་ཤུན་པ་དང་བཅས་པས་སོ། ། དེ་བཞིན་སྨན་ལན་གཅིག་ཁོ་ན་ནུས་པ་འབྱིན་པ་བཞིན་ཏེ། ལན་གཅིག་ཁོ་ན་རྣམ་སྨིན་འབྱིན་པས་སོ། ། མེ་ཏོག་འབྲས་བུའི་ཉེ་རྒྱུ་ཡིན་པ་བཞིན་ཏེ་རྣམ་སྨིན་གྱི་ཉེར་རྒྱུ་ཡིན་པས་སོ། ། གཞི་བདུན་པོ་ནི་གཟའ་བཏུང་གཡོས་གྲུབ་པ་བཞིན་ཏེ།
ལོངས་སྤྱད་བྱ་བ་ཁོ་ན་ཡིན་གྱི། ཡང་བསྐྱེད་བྱ་མིན་པས་སོ། ། དེ་ལྟར་འབྱུང་བའི་ ༼༡༥༩༽ རྟེན་འབྲེལ་ཀྱང་སྔར་བཤད་པའི་སྲིད་པ་བཞི་ལས་མི་འདའ་སྟེ། སྲིད་པ་བཞི་པོ་དེ་ལ་སྐྱེ་སྲིད་ནི་གཅིག་ཏུ་ཉོན་མོངས་ཅན་ཏེ། དེ་ཡང་རང་སའི་མཚུངས་ལྡན་གྱི་ཉོན་མོངས་ཀུན་གྱིས་ཉོན་མོངས་སོ། ། ཕྲག་དོག་སོགས་ཆིག་རྒྱ་ཐུབ་པ་ནི་མིན་ཏེ། མ་རིག་པ་མིན་པ་དང༌། མི་ལྡན་པས་སོ། ། བར་སྲིད་སྔོན་དུས་ཀྱི་སྲིད་པ་འཆི་སྲིད་དེ། སྲིད་པ་གཞན་གསུམ་ནི།
ཉོན་མོངས་ཅན་དགེ་བ་ལ་སྒྲིབ་པ་སྟེ། རྣམ་པ་གསུམ་ཀ་སྲིད་ལ། བར་སྲིད་དུའང་སྐྱེ་བའི་ཚེ་ཉོན་མོངས་ཅན་ཉིད་དོ། ། འཆི་སེམས་ཐ་མ་ནི། དོན་གསང་དུ་མ་སྒྲིབ་པ་དང༌། རྒྱལ་སྲས་མར་སྒྲིབ་པར་བཤད་དེ། ཀུན་གཞི་བཞག་མ་བཞག་གི་རྣམ་གཞག་ཡིན་པས་མི་འགལ་བར་བཤད་ན་འཐད་ཅིང༌། སྐྱེ་བར་མཚམས་སྦྱོར་བ་ནི་རྣམ་སྨིན་ཀུན་གཞི་ཡིན་པས་མ་སྒྲིབ་པ་ཡིན་པར་དེ་དག་ཏུ་བཤད་དོ། ། གཟུགས་མེད་ན་བར་སྲིད་མིན་ ༼༡༦༠༽ པ་གསུམ་ཏེ། དེར་སྐྱེ་བ་ནི་གང་དུ་ཤི་བ་དེ་ཉིད་དུ།
སྐྱེ་སྲིད་འགྲུབ་པས་གནས་གཞན་དུ་འགྲོ་མི་དགོས་པས་སོ། ། སྤྱིའི་གསུམ་པ་སྐྱེས་པ་གནས་པའི་རྐྱེན་ནི། ལམ་མདོར་བསྟན་ནི། ཡང་སེམས་ཅན་རྣམས་ཅི་ལྟར་གནས་པ་ཡིན་ཞེ་ན། འགྲོ་བ་ཐམས་ཅད་ཟས་ཀྱི་གནས་པར་མདོ་ལས་གསུངས་སོ། ། གཉིས་པ་རྒྱས་བཤད་ལ་གསུམ་སྟེ། ཁམ་ཟས་བཤད་པ། ཟས་ལྷག་མ་བཤད་པ། ཞར་ལ་བར་སྲིད་ཀྱི་རྣམ་གྲངས་སོ། ། དང་པོ་ནི་ཟས་གང་ཞེ་ན།
བཞི་སྟེ། ཁམས་ཀྱི་ཟས་ནི་འདོད་པ་ཉིད་ན་ཡོད་དེ། གོང་མ་གཉིས་ནི་དེ་ལ་ཆགས་པ་དང་བྲལ་བས་སོ། ། དེའི་ངོ་བོ་དྲི་རོ་རེག་བྱའི་སྐྱེ་མཆེད་གསུམ་གྱི་བདག་ཉིད་དེ། སྣ་ལྕེ་ལུས་གསུམ་གྱིས་ཁམས་དུ་གཅད་ནས་མིད་པས་སོ། ། འོ་ན་མིད་ནས་ཟ་བས། གཟུགས་ཀྱི་སྐྱེ་མཆེད་ཀྱང་དེར་འགྱུར་རོ་ཞེ་ན། གཟུགས་ཀྱི་སྐྱེ་མཆེད་ནི། ཟས་མ་ཡིན་ཏེ། ཟས་ནི་དབང་པོ་ལ་ཕན་པ་ཡིན་པ་ལ་སྐྱེ་མཆེད་དེས་རང་གི་དབང་པོ་ལ་མི་ཕན་པས་སོ། །
༼༡༦༡༽ འོ་ན་ཟས་ཡིད་དུ་འོང་བ་མཐོང་བའི་ཚེ་ཕན་པ་ཅི་ཞེ་ན། དེའི་ཚེའང་རེག་པ་ཟས་ཡིན་གྱི། གཟུགས་མིན་ཏེ། ཡིན་ན་གྲོལ་བས་མཐོང་བའི་ཚེའང་ཕན་པར་རིགས་པ་ལས་འདོད་ཁམས་ལས་གྲོལ་བ་ཕྱིར་མི་འོང་བ་དང༌། དགྲ་བཅོམ་པས་ཟས་ཡིད་དུ་འོང་བ་མཐོང་ཡང༌། དེ་དག་གི་དབང་པོ་ལ་མི་ཕན་པས་སོ། ། གཉིས་པ་ནི། གཞན་ཡང་གསུམ་འདུས་ནས་ཡིད་དུ་འོང་བའི་ཡུལ་གཅོད་པའི་རེག་པ་དང༌། མ་འོངས་པའི་འདོད་བྱ་ལ་དམིགས་པའི་སེམས་པ་དང༌། རྣམ་ཤེས་གསུམ་ཟག་བཅས་ཁོ་ན་ཟས་ཡིན་ལ།
ཁམས་གསུམ་རྣམས་ན་ཡོད་དོ། ། དེ་གསུམ་ཟག་མེད་ཀྱི་ཆ་ནི་ཟས་མིན་ཏེ། བྱེ་བྲག་ཏུ་སྨྲ་བ་ལྟར་ན་སྲིད་པ་བསོ་བྱེད་ཟས་ཀྱི་དོན་དང༌། མདོར་ན་སེམས་ཅན་བྱུང་བ་གནས་བྱེད་དང༌། སྲིད་པ་ཚོལ་བ་ལ་ཕན་བྱེད་དུ་གསུངས་ན་ཟག་མེད་ཀྱི་དེ་ལྟ་བུ་མིན་པས་སོ། ། དེའི་སེམས་ཅན་བྱུང་བ་ནི་སེམས་ཅན་སྐྱེས་པ་རྣམས་ཡིན་ན། སྲིད་ཚོལ་གང་ཞེ་ན། དེ་ནི་བར་སྲིད་དེ། ༼༡༦༢༽ གསུམ་པ་དེའི་རྣམ་གྲངས་ནི། ཕྱིའི་ཁུ་ཁྲག་སོགས་མེད་པར།
ཡིད་ལས་བྱུང་བ་དང༌། སྐྱེ་བའི་སྲིད་པ་ཚོལ་བའི་ངང་ཚུལ་ཅན་དང༌། དྲི་ཕྲ་མོ་ཟ་བ་དང༌། སྲིད་པ་བར་མ་དོ་དང༌། སྐྱེ་བ་ལ་མངོན་དུ་ཕྱོགས་པས་མངོན་པར་གྲུབ་པ་ཅེས་པ་རྣམས་ཡིན་པས་སོ། ། ཅིའི་ཕྱིར་ཟས་གཞིར་ངེས་ཏེ། ཟག་བཅས་ཀུན་སྲིད་པ་བསོ་བྱེད་མིན་ནམ་ཞེ་ན། བདེན་མོད། གཙོ་བོར་བཤད་པ་སྟེ། ཚེ་འདི་ལ་གནས་དབང་བཅས་ཀྱི་ལུས་རྒྱས་པ་དང༌།
རྟེན་པ་སེམས་དང་སེམས་བྱུང་རྒྱས་པའི་དོན་དུ་རིམ་པ་བཞིན་ཁམས་དང་རེག་པའི་ཟས་གཉིས་གཙོ་ཞིང༌། ཡང་སྲིད་པ་གཞན་འཕེན་པར་བྱེད་པ་དང༌། འཕངས་པ་ལས་ཀྱིས་སྒོས་པའི་རྣམ་ཤེས་ཀྱི་ས་བོན་ལས་འགྲུབ་པའི་དོན་དུ་རིམ་པ་བཞིན་སེམས་པ་དང༌། རྣམ་ཤེས་ཀྱི་ཟས་གཉིས་གཙོ་བས་གོ་རིམ་བཞིན་ནོ། ། སྔ་མ་གཉིས་ནི། སྐྱེས་ཟིན་གསོ་བས་མ་མ་ལྟ་བུ་དང༌། ཕྱི་མ་གཉིས་ནི་གསར་དུ་སྐྱེད་པས་མ་ལྟ་བུའོ། ། ཕྱི་མ་ ༼༡༦༣༽ གཉིས་ཀྱང་སྐྱེས་ཟིན་གནས་བྱེད་དེ། སེམས་པའི་དཔེ་ནི་ལོ་ཉེས་ཀྱི་ཚེ་ཕས་ཐལ་བའི་རྐྱལ་པ་ལ་བུ་གཉིས་ཆེར་འདུ་ཤེས་པར་བྱས་པས་བུ་གཉིས་དེ་སྲིད་དུ། མཚོ་བ་དང༌།
རྒྱ་མཚོར་གྲུ་ཞིག་པའི་མི་སྦུ་བའི་ཕུང་པོ་ལ་ཐང་དུ་འདུ་ཤེས་པས་དེ་སྲིད་དུ་མཚོ་བ་ལྟ་བུའོ། ། རྣམ་ཤེས་ཀྱི་ལུས་མི་འཁྲུལ་བར་གནས་ཏེ། འདི་གོང་མ་པ་ཀུན་གཞིར་བཞེད་དོ། ། བཞི་པ་གནས་པ་འཆི་འཕོ་བའི་སེམས་ནི་དགེ་རྩ་ཆད་པ་དང༌། མཚམས་སྦྱོར་པ་དང༌། ཁམས་པ་ལས་འདོད་ཆགས་དང་བྲལ་བ་དང༌། དེ་ལས་ཉམས་པ་དང༌། འཆི་འཕོ་བ་དང༌། སྐྱེ་བ་སྟེ་དྲུག་རྣམས་ཡིད་ཤེས་ཁོ་ནར་འདོད་དེ། ལྟ་བ་དང༌།
ཐེ་ཚོམ་དང༌། མཉམ་བཞག་དང༌། ཚུལ་མིན་ཡིད་བྱེད་སོགས་རྣམས་ནི་ཡིད་ཤེས་ཉིད་ལ་ཡོད་པས་སོ། ། སྐྱེ་བ་ལའང་བཤད་དོ། ། དེ་ཡང་ཚོར་བའི་ཁྱད་པར་འཆི་འཕོ་དང༌། སྐྱེ་བ་དག་ཚོར་བ་བཏང་སྙོམས་ལ་མི་གསལ་བས་རུང་གི བདེ་སྡུག་ནི་གསལ་བས་མི་རུང་ངོ༌། ། བསམ་པའི་ཁྱད་པར་ ༼༡༦༤༽ མཉམ་བཞག་རྩེ་གཅིག་པའི་ཡིད་ཤེས་དང༌། སེམས་མེད་གསུམ་ལ་གནས་པའི་ངང་ལ་འཆི་འཕོ་དང༌། སྐྱེ་བ་དེ་མེད་དེ།
དེ་དག་ནི་བསལ་བ་དང༌། སེམས་དང་བཅས་པའོ། ། དགྲ་བཅོམ་པ་མྱང་ངན་ལས་འདའ་བ་ནི། ལུང་བསྟན་མིན་པའི་བྱེ་བྲག་སྤྱོད་ལམ་པའམ་རྣམ་སྨིན་སྐྱེས་བཏང་སྙོམས་པ་གཉིས་ལ་གནས་ནས་འདའ་སྟེ། དེ་གཉིས་མི་གསལ་ཞིང་ཉམས་ཆུང་བས་སེམས་མཆད་པ་དང༌། ཆོས་མཐུན་པས་སོ། ། འཆི་བ་ན་ལུས་ཀྱི་ཕྱོགས་གང་དུ་རྣམ་ཤེས་འགག་ཅེ་ན། ཅིག་ཅར་འཆི་ན་ཡིད་དང་བཅས་པའི་ལུས་དབང་མོ་ལ་འགག་གོ ། རིམས་ཀྱིས་འཆི་ན། འོག་ངན་སོང་དུ་དང༌།
མིར་དང༌། ལྷར་འགྲོ་སྟེ། སྐྱེ་བ་རྣམས་རིམ་བཞིན། རྐང་པ་དང༌། ལྟེ་བ་དང༌། སྙིང་ཁར་ལུས་དབང་འགག་པས་ཡིད་འཆི་འཕོའོ། ། མི་སྐྱེ་བ་དགྲ་བཅོམ་པའི་ཡིད་ཀྱང་སྙིང་ཁར་འགག་ཅིང༌། གཞན་ནི་སྤྱི་བོར་ཞེས་ཟེར་རོ། ། རྣམ་ཤེས་ཡུལ་ན་མི་གནས་པས་ཅི་ལྟར་དེ་རྣམས་འཕོ་ཞེ་ན། དེ་རྣམས་སུ་ལུས་དབང་ ༼༡༦༥༽ འགག་པ་སྟེ།
འདོད་གཟུགས་སུ་རྣམ་ཤེས་འཇུག་པ་ལུས་ལ་རག་ལས་སོ། ། དེ་ཡང་ལུས་ཀྱི་ཕྱོགས་གང་ཉམས་པ་ན། འཆི་བ་ནི་གནད་དེ་དེ་གཅོད་པ་ནི་ཆུ་དང་སོགས་པས་མེ་རླུང་གི་ཁམས་གང་རུང་དྲག་དུ་འཁྲུགས་པས་མཚོན་རྡར་བས་བཏབ་པ་ལྟ་བུ་མྱོང་བའོ། ། ས་གནད་གཅོད་བྱེད་མིན་པ་ནི། སྐྱོན་བཞི་པ་མེད་པ་སྟེ། བད་འཁྲིས་རླུང་གསུམ་གཙོ་བོར་ཆུ་མེ་རླུང་ཡིན་པས་སོ། ། ལྔ་པ་ཚོགས་གསུམ་དུ་བསྡུ་བ་ནི། འོ་ན་མདོ་ལས་སེམས་ཅན་རྣམས་ཚོགས་གསུམ་དུ་གསུངས་པ་ཇི་ལྟར་ཞེ་ན། སྡིག་པའི་ཆོས་ལས་རིང་དུ་སོང་བའི་འཕགས་པ་རྣམས་དང༌། མཚམས་མེད་པའི་ལས་བྱེད་པ་རྣམས་རིམ་པ་བཞིན་ཡང་དག་པ་མྱང་འདས་དང༌།
ལོག་པ་ངན་སོང་ཉིད་དུ་ངེས་པའི་ཚོགས་དག་སྟེ། ལྷག་མ་རྣམས་མ་ངེས་པའི་ཚོགས་སོ། ། གཉིས་པ་སྣོད་ཀྱི་འཇིག་རྟེན་ལ་གསུམ་སྟེ། རྟེན་སྣོད་ཀྱི་འཇིག་རྟེན་གྱི་གནས་ལུགས་དངོས། ཞར་ལ་རྟེན་པ་སེམས་ཅན་གྱི་ཚད། དེ་དབང་ ༼༡༦༦༽ འཇལ་བྱེད་ཀྱི་ཚད་བཤད་པའོ། ། དང་པོ་ལ་གསུམ་སྟེ། སྣོད་ཀྱི་གནས་ལུགས་སྤྱིར་བསྟན། ནང་ཚན་གྱི་གནས་ལུགས་བྱེ་བྲག་ཏུ་བཤད། སྟོང་གསུམ་ངོས་གཟུང་ཞིང་འབྱུང་འཇིག་མཉམ་དུ་བསྟན་པའོ། །
དང་པོ་ལ་གཉིས་ཏེ། རྟེན་གྱི་དཀྱིལ་འཁོར་གསུམ། རྟེན་པ་རི་མཚོ་བཤད་པའོ། ། དང་པོ་ནི་དེ་ལ་ཅེས་པ་ཚིག་གི་ཕྲད་དམ། འཇིག་རྟེན་གཉིས་ཡོད་པ་དེ་ལ། སེམས་ཅན་གྱི་སྣོད་དུ་གྱུར་ཅིང༌། འཇིག་པས་ན་འཇིག་རྟེན་ཏེ། དེ་ཉིད་འདི་ལྟར་གནས་པར་འདོད་དེ། འོག་གི་རླུང་གི་དཀྱིལ་འཁོར་ནི་ལས་ཀྱི་དབང་གིས་ནམ་མཁའ་ལ་རྟེན་པ་གྲུབ་ཅིང༌། དེའི་རྔམས་སུ་དཔག་ཚད་ས་ཡ་གཅིག་དང༌།
དྲུག་འབུམ་སྟེ། རྒྱར་གྲངས་མེད་པ་ཚན་པོ་ཆེ་ཆེན་པོའི་རྡོ་རྗེས་ཀྱང་བཤིག་མི་ནུས་པའི་སྲ་བའོ། ། དེའི་སྟེང་ན་ཆུའི་དཀྱིལ་འཁོར་ཏེ། དེའི་རྔམས་སུ་དཔག་ཚད་འབུམ་ཕྲག་བཅུ་གཅིག་དང༌། སྟོང་ཕྲག་ཉི་ཤུ་སྟེ། དེ་མི་འབོ་བ་ནི་ལས་ཀྱི་དབང་གིས་ཏེ། གཟའ་བཏུང་མ་ཞུ་བ་ལོང་དུ་མི་ལྷུང་བ་ ༼༡༦༧༽ བཞིན་ནོ། ། ཞེས་ཁ་ཅིག་གོ ། སར་འོག་བཞི་དང༌། བློ་ན་གནས་པའི་རླུང་གི་ཆུ་དེ་རྣམས་ཐུར་དང་ཐད་དཀར་མི་འཛག་པར་གསུངས་སོ། །
ཆུ་དེ་རླུང་གིས་སྲུབས་པས་དུས་ཕྱིས་ནི་ཆུའི་རྔམས་སུ་དཔག་ཚད་འབུམ་ཕྲག་བརྒྱད་དེ། ལྷག་མ་སུམ་འབུམ་ཉི་ཁྲི་རྣམས་ནི་དེའི་སྟེང་དུ་འོ་མའི་བཀྲིས་མ་ལྟར་གསེར་གྱི་དཀྱིལ་འཁོར་དུ་འགྱུར་རོ། ། ཆུ་དང༌། གསེར་གྱི་དཀྱིལ་འཁོར་གྱི་ཐད་དཀར་མཉམ་སྟེ། དཔག་ཚད་འབུམ་ཕྲག་བཅུ་གཉིས་དང༌། སྟོང་ཕྲག་གསུམ་དང༌། བརྒྱ་ཕྲག་ཕྱེད་དང་ལྔ་ཁོ་ནའོ། ། དེ་གཉིས་ཀྱི་ཁོར་ཡུག་དུ་ཐད་ཀའི་སུམ་འགྱུར་ཏེ། ས་ཡ་གསུམ་དང༌། དྲུག་འབུམ་ཁྲི་སུམ་བརྒྱ་ལྔ་བཅུའོ། །
དེ་གཉིས་གླིང་བཞི་པ་གཅིག་གི་རྟེན་ཡིན་པས། དུམ་བུ་དུམ་བུར་ཆགས་པར་བཞེད་ལ། གོང་མ་པ་ནི་དཀྱིལ་འཁོར་སུམ་ཆར་རྒྱ་མཉམ་པ་བཞེད་དོ། ། དེ་གསུམ་ལས་རྫས་བརྒྱད་ཚང་ཡང༌། རླུང་སོགས་གཙོ་ཆེ་བས་དེ་སྐད་བཤད་དོ། ། ཡུམ་དུ་མཁའ་ལ་རླུང་རྟེན། ༼༡༦༨༽ དེ་ལ་ཆུའི་ཕུང་པོ་རྟེན། དེ་ལ་ས་ཆེན་འདི་རྟེན། དེ་ལ་འགྲོ་བ་རྟེན། ཅེས་བཀའ་སྩལ་པ་ལྟར་རོ། །
གཉིས་པ་ལ་གཉིས་ཏེ། རི་དགུ་བཤད། མཚོ་བརྒྱད་བཤད་པའོ། ། དང་པོ་ནི། གསེར་གྱི་དཀྱིལ་འཁོར་དེ་ལ་དབུས་སུ་སྟེ། དེ་ལ་སྐོར་ནས་གཉའ་ཤིང་འཛིན་དང༌། གཤོལ་མཐའ་འཛིན་དང༌། སེང་ལྡེང་ཅན་དང༌། དེ་བཞིན་དུ་ལྟ་ན་སྡུག་པའི་རི་དང༌། རྟ་རྣ་དང༌།
རྣམ་འདུད་དང༌། མུ་ཁྱུད་འཛིན་རིའོ། ། སར་ནི་བར་པ་ལྔའི་མིང་དེ་ལས་གོ་རིམ་ཟློག་པ་དང༌། རྩེ་མོའི་རྣམ་པ་འདྲ་བ་ལས་མིང་རྟགས་པར་བཤད་ཅིང༌། དེའི་འགྲེལ་པར་རྩེ་མོ་རྟའི་རྣ་བ་འདྲ་བ་སོགས་ཀྱིས་བཀྲལ་ལོ། ། དེ་ནས་དེའི་ཕྱི་ན་གླིང་བཞི་རྣམས་ཡིན་ནོ། ། དེ་རྣམས་ཀྱི་ཕྱི་རོལ་ན་འཁོར་ལོ་ལྟ་བུའི་ཁོར་ཡུག་སྟེ། གཉའ་ཤིང་འཛིན་སོགས་བདུན་གསེར་ལས་གྲུབ་པ་ཡིན་ཅིང་དབྱིབས་གྲུ་བཞི་ནར་མའོ། ། ཁོར་ཡུག་དེ་ལྕགས་ཏེ། དབྱིབས་ཟླུམ་པོའོ། །
ལྷུན་པོ་ནི་ཤར་དངུལ་དང༌། ལྷོ་བཻ་ཌཱུརྻ་དང༌། ནུབ་ཤེལ་དང༌། ༼༡༦༩༽ བྱང་གསེར་ལས་གྲུབ་པས། རིན་ཆེན་བཞིའི་རང་བཞིན་ཏེ། དེའི་དབང་གིས་དེའི་ངོས་ཀྱི་ནམ་མཁའང་དེའི་ཁ་དོག་ལྟ་བུར་སྣང་བའོ། ། རི་དེ་དགུ་ཆུའི་ནང་དུ་གསེར་གྱིས་ས་གཞི་ལ་ཐུག་པར་དཔག་ཚད་བརྒྱད་ཁྲི་ནུབ་པར་མཉམ་མོ། ། ཆུའི་སྟེང་དུ་ཡང་ལྷུན་པོ་ནི། དཔག་ཚད་བརྒྱད་ཁྲི་འཕགས་སོ། ། དྲན་པ་ཉེར་བཞག་དུ་ལྷུན་པོའི་ཆུའི་ནང་དང༌།
སྟེང་དུ་བརྒྱད་ཁྲི་བཞི་སྟོང་བར་གསུངས་སོ། ། གཉའ་ཤིང་འཛིན་སོགས་རི་བརྒྱད་པོ་ཆུའི་སྟེང་དུ་རྔམས་སུ་སྔ་མ་ལས་ཕྱི་མ་ཕྱེད་ཕྱེད་བྲི་སྟེ། བཞི་ཁྲི་ནས་སུམ་བརྒྱ་ཕྱེད་དང་བཅུ་གསུམ་གྱི་བར་རོ། ། རི་དགུ་པོ་དེ་རྣམས་འཕངས་ཏེ། ཞེང་དུ་རྔམས་དང་མཉམ་མོ། ། གཉིས་པ་ནི། མུ་ཁྱུད་འཛིན་ལ་ཐུག་པ་དེ་རྣམས་ཀྱི་བར་གྱི་མཚོ་བདུན། རོལ་བའི་མཚོ་སྟེ། དེ་བདུན་ནི་ནང་གི་རྒྱ་མཚོའོ། ། མཚོ་དང་པོ་ཞེང་དུ་སྟོང་ཕྲག་བརྒྱད་བཅུ་སྟེ།
དེའི་ངོས་ཏེ་སྟོང་ཕྲག་བརྒྱད་སུམ་འགྱུར་ཡིན་པས། ཉི་འབུམ་བཞི་ཁྲིའོ། ། རོལ་ ༼༡༧༠༽ མཚོ་གཞན་དྲུག་ནི་ཞེང་དུ་སྔ་མ་ལས་ཕྱི་མ་ཕྱེད་དེ། བདུན་པའི་ཞིང་དུ་གཉིས་བརྒྱ་ལྔ་བཅུའོ། ། དེ་རྣམས། བསིལ་དང༌། ཞིམ་དང༌། ཡང་བ་དང༌། འཇམ་དང༌། དྭངས་དང༌།
དྲི་མ་མེད། འཐུངས་ན་ལྟོ་ལ་མི་གནོད་དང༌། མགྲིན་པ་ལ་ནི་མི་གནོད་པའོ། ། ཞེས་པ་ཡན་ལག་བརྒྱད་ལྡན་གྱིས་གང་སྟེ། ཤཱི་ཏ་ཞེས་པ་སྨོས་ཀྱི་རོལ་དང་འདྲ་བས་ན། རོལ་མཚོའོ། ། གང་དག་རྩེ་ཞིང་རོལ་བས། རོལ་མཚོ་ཞེས་དང༌། རོལ་མཚོ་ཞེས་པ་ནི་ལེགས་སྦྱར་དང༌། མི་མཐུན་ནོ། །
དེ་ལ་གླུ་དགའོ། ། ཉེར་དགའ་དང༌། རྟ་བཞི་དང༌། རྟ་གཟུང་དང༌། གཟི་ཅན་དང༌། ཡུལ་འཁོར་སྲུང་དང༌། ནག་པོ་ཆེན་པོ་དང༌། ཨེ་ལའི་འདབ་རྣམས་གནས་ཏེ་བརྒྱ་སྦྱིན་གྱིས་གསུངས་སོ། ། ལྷག་མ་མུ་ཁྱུད་འཛིན་དང༌། ཁོར་ཡུག་གི་བར་གྱི་རྒྱ་མཚོ་ནི།
ཕྱིའི་རྒྱ་མཚོ་ཆེན་པོ་ཡིན་ཏེ། བ་ཚའི་ཆུའི་གང་བའི་སྲོག་ཆགས་དང༌། རིན་པོ་ཆེའི་རིགས་དུ་མ་ཅན་ནོ། ། དེའི་ཁ་ཚོན་དུ་དཔག་ཚད་འབུམ་ཕྲག་གསུམ་དང༌། ༼༡༧༡༽ སྟོང་ཕྲག་ཉི་ཤུ་གཉིས་སོ། ། དེ་ལྟར་ན་འདིར་རྒྱ་ལ་སྟོང་ཉིས་བརྒྱ་བརྒྱད་བཅུ་རྩ་ཕྱེད་དང་བརྒྱད་བསྣན་དགོས་ཤིང༌། བྱང་ངོས་ལའང་དེ་དང་འདྲ་བས་ཉིས་སྟོང་ལྔ་བརྒྱ་བདུན་ཅུ་རྩ་ལྔ་བསྣན་ན་ཆུ་གསེར་གྱི་དཀྱིལ་འཁོར་དང་མཉམ་པའི་ཚེ་ན། དེ་ནི་ཁོར་ཡུག་གི་ཕྱི་རོལ་ན་ཆུ་གསེར་དག་དེ་ཙམ་དུ་ལྷག་པས་ཉེས་པ་མེད་དོ། ། ཁ་ཅིག་རི་རྣམས་ཁྱད་པར་རྟག་དཀའ་བས། རྔམས་སུ་མཉམ་པར་བཤད་ཀྱི་སྨད་ཆེ་བའི་ཆ་རྣམས་ཀྱིས་ཆུ་གསེར་ནོན་པས་མི་འགལ་བར་སྨྲའོ། །
འོ་ན་རྒྱ་མཚོར་ཆུ་བོ་དང༌། ཀླུས་ཆར་ཕབ་པས་ཆུ་དཔག་མེད་འབབ་ཀྱང༌། འབྲེལ་པ་ལས་མི་འདའ་བ་ཅི་ཞེ་ན། ཕལ་པོ་ཆེར། ཀླུས་ཆར་ཕབ་པས་རྒྱ་མཚོ་སྲིད་རྩེ་ལས་འདའ་བར་འགྱུར་བ་ལ། ཆུ་དང་གསེར་གྱི་ས་གཞི་མཚམས་ཀྱི་རིན་པོ་ཆེ་ཉི་མའི་སྙིང་པོས་ཆུ་རྣམས་འོ་མ་དང་ཞོར་བྱེད་ལ། རིན་པོ་ཆེ་རླན་དང་བྲལ་ཞེས་པས། མར་གྱི་ཉིང་ཁུར་བྱེད་ཅིང་རིན་པོ་ཆེ་མེའི་འོད་ཅེས་པས་ ༼༡༧༢༽ མེ་འབར་བར་བྱེད། རིན་པོ་ཆེ་མ་ལུས་པའི་མཐར་ཐུག་པ་ཞེས་པས་ཅི་ཡང་མི་སྣང་བར་བྱེད་དོ། ། དེ་བཞིན་དུ་རྫོགས་པའི་སངས་རྒྱས་ཀྱི་ཡོན་ཏན་གསར་པ་རྣམས་ནི།
སྣང་བར་བྱེད་པའི་ཡེ་ཤེས་སམ། ཏིང་ངེ་འཛིན་ནི་བཞི་བཀའ་སྩལ་ཏོ། ། མཛངས་བླུན་དུ། དམྱལ་བའི་མེ་ཚད་ཀྱིས་སྐེམ་པ་དང༌། གཞན་དུ་རྒོད་མ་ཁའི་མེས་སྐེམ་པ་དང༌། གཞག་སར། དེའི་སེམས་ཅན་གྱིས་སྤྱད་ཅིང༌། རླུང་དང་ཉི་ཚན་གྱི་ཟད་པ་དང༌། ལན་ཚྭའི་རོ་ལྡན་པའང་དེའི་སེམས་ཅན་གྱི་ལུས་ཀྱི་དྲི་མ་དང༌། ལན་ཚྭའི་རི་ཞུ་བ་དང༌།
གླིང་གི་རྩ་ཤིང་སོགས་ཆུའི་ཁྱེར་བ་རུལ་བ་ཡིན་པར་བཤད་དོ། ། ནང་ཚན་གྱི་གནས་ལུགས་བྱེ་བྲག་དུ་བཤད་པ་ལ་གསུམ་སྟེ། མི་སོགས་ཀྱི་གནས། དམྱལ་བའི་གནས། ལྷའི་གནས་སོ། ། དང་པོ་ལ། གཉིས་ཏེ། གླིང་བཅུ་གཉིས་སྤྱིར་བསྟན། འཛམ་གླིང་བྱེ་བྲག་ཏུ་བཤད་པའོ། ། དང་པོ་ལ་རི་རབ་ཀྱི་ངོས་བཞི་ན།
གླིང་བཞི་སྟེ། འཛམ་བུའི་གླིང་གི་ངོས་གསུམ་ལ་དཔག་ཚད་སྟོང་ཕྲག་གཉིས་གཉིས་པ་ ༼༡༧༣༽ ཤིང་རྟའི་དབྱིབས་ཅན་ནོ། ། ངོས་ཅིག་ལ་དཔག་ཚད་ཕྱེད་དང་བཞི་སྟེ། དེ་ཁོར་ཡུག་གི་ངོས་སུ་བཤད་དོ། ། བྱམས་པ་བྱོན་པའི་དུས་སུ། དེ་ཚེ་འཛམ་བུ་གླིང་འདི་ཡང༌། ། ཆུ་ཞེང་ཐག་ཁྲུ་མཉམ་པར་ནི། ། དཔག་ཚད་སྟོང་ཕྲག་བཅུ་པ་སྟེ། ། ཞེས་དེ་ལུང་བསྟན་པའི་མདོར་འབྱུང་ངོ༌། ། འདི་ནས་ཤར་གྱི་རི་རབ་ཀྱི་ངོས་ནས།
ལུས་ཁྱད་པར་འཕགས་པར་བཟང་བའི་གླིང་དབྱིབས་ཟླ་གམ་ངོས་གསུམ་འདི་དང་འདྲ་བ། ངོས་གཅིག་ལ་དཔག་ཚད་སུམ་བརྒྱ་ལྔ་བཅུ་པ་སྟེ། དེའང་གླིང་འདི་ལ་བཤད་པའི་རིགས་པས་ཁོར་ཡུག་གི་ངོས་སུ་མངོན་ལ། གཞག་པར་སྔ་ཕྱི་འགལ་ཏེ། རྒྱར་སེམས་པ་འགྱུར་མ་དག་པའོ། ། བར་བདུན་སྟོང་བར་བཤད་དོ། ། འདི་ནས་ནུབ་ཀྱི་རི་རབ་ཀྱི་ངོས་ན་བ་གླང་སྦྱིན་ཞིང་འཚོང་བ་དང༌། སྤྱོད་པའི་གླིང་ནི། དབྱིབས་ཟླུམ་པོ་སྟེ། མཐའ་སྐོར་དུ་དཔག་ཚད་སྟོང་ཕྲག་ཕྱེད་དང་བརྒྱད་དང༌།
དེའི་དབུས་ལ་སྟོང་ཕྲག་ཕྱེད་དང་གསུམ་མོ། ། འདི་ནས་བྱང་གི་ ༼༡༧༤༽ རི་རབ་ཀྱི་ངོས་ན་སྐད་ངན་པ་སྨྲ་བས་སམ། འཆི་ཁར་སྒྲ་མི་སྙན་པ་འབྱུང་སྟེ་འཆི་བས་སྒྲ་མི་སྙན་ཏེ། དེའི་གླིང་མཐའ་སྐོར་དུ་དཔག་ཚད་བརྒྱད་སྟོང་པ། དབྱིབས་གྲུ་བཞིའི་ངོས་རེ་རེ་ལ་ཉིས་སྟོང་པར་མཉམ་མོ། ། གླིང་གི་དབྱིབས་དང༌། དེ་ན་གནས་པའི་མིའི་གདོང་འདྲའོ། ། བཞག་པར་འཛམ་བུ་གླིང་ན་གསེར་དངུལ་གྱི་ཉོ་ཚོང་བྱེད་ཅིང༌། ཤར་ན་བེའུ་རས་དང༌། ནུབ་ན་བ་ལང་དང༌།
ནོར་བུ་ལ་སྟེ། བྱང་ན་མེད་དོ། ། འདི་ན་ཁ་ཟས་འབྲས་ཆེན་དང༌། འཁུར་བ་དང༌། ཟན་དང༌། ཕྱེ་དང༌། ཤ་ཆང་ཡོད་པ་ལྟར། ཤར་ནུབ་ནའང་ཡོད་ཅིང༌། བྱང་ན་མ་སྨོས་མ་བཏབ་པའི་འབྲས་ས་ལུ་ཟའོ། ། འདི་ན་ཆར་འབབ་མཁས་མི་མཁས་དང༌།
ལོ་ལེགས་ཉེས་དང༌། མུ་གེ་དང༌། བདེ་མི་བདེ་དང༌། འཇིགས་པ་དང༌། ཚ་གྲང་དང༌། ཉོ་ཚོང་དང༌། ཁ་དོག་དུ་མ་དང༌། ཁང་པ་ཆེད་དུ་བྱས་མ་བྱས་དང༌། བལ་གོས་དང༌། གོས་སྟན་ལྕི་བ་དང༌།
བག་མ་སྟོང་ལེན་དང༌། རྗེ་ ༼༡༧༥༽ ཁོལ་དང༌། དེ་རྣམས་ལ་ཞེན་པ་ཡོད་པ་ལྟར། ཤར་ནུབ་ནའང་ཡོད་ལ། བྱང་ན་མེད་དེ། ཁ་དོག་དཀར་པོ་ཁོ་ན་དང༌། ཆེད་དུ་མ་བྱས་པའི་ས་ཁང་དང༌། དཔག་བསམ་གྱི་ཤིང་ལས་བྱུང་བའི་གོས་སྲང་གཅིག་པ་ཡོད་ཅིང་གང་ལའང་ཡོངས་འཛིན་མེད་དེ། བུ་ཚ་རྣམས་ཀྱང་སྐྱེས་མ་ཐག་མས་འདོར་ཞིང༌། རང་གི་མཐེ་བོ་ལས་ནུ་ཞོ་འཐུང་བར་བཤད་དོ། །
གླིང་བཞི་ཀ་ན་བཀྲེས་སྐོམ་དང༌། ཕོ་མོའི་དབང་པོ་ཐ་དད་དང༌། ཉིན་མཚན་དང༌། ཕ་མ་དང༌། དུས་བཞི་དང༌། གཤང་གཅི་དང༌། ཟླ་མཚན་དང༌། སྦྲུམ་མ་དང༌། བུ་བཙའ་བ་ཡོད་དེ་ཡང་དྲན་པ་ཉེར་བཞག་དུ་བླུན་པོས་དགེ་བ་བྱས་སྒྲ་མི་སྙན་དུ་སྐྱེ་ཞེས་དང༌། མདོ་མྱང་འདས་སུ།
གཞན་གྱི་མི་འདོད་བཞིན་དུ་ཚུལ་ཁྲིམས་སྲུང་དུ་བཅུག་པ་ཤར་ནུབ་གཉིས་སུ་སྐྱེ་བར་བཀའ་སྩལ་ཏོ། ། གླིང་དེ་བཞིའི་བར་གྱི་(Dགླིང་བརྒྱད་)ནི། (Eཤར་གྱི་ལུས་དང་ལུས་འཕགས་སོ། ། བྱང་གི་སྒྲ་མི་སྙན་དང་ ༼༡༧༦༽ སྒྲ་མི་སྙན་གྱི་ཟླའོ། ། ལྷོའི་རྔ་ཡབ་དང་རྔ་ཡབ་གཞན་ནོ། ། ནུབ་ཀྱི་གཡོ་ལྡན་དང་ལམ་མཆོག་འགྲོ་)སྟེ། ཀུན་ན་མི་གནས་ཤིང་ཁ་ཅིག་རྔ་ཡབ་ན་སྲིན་པོ་གནས་པར་སྨྲའོ། ། གསེར་གྱི་གླིང་དང་ཟངས་གླིང་སོགས་དུ་མ་བཤད་པ་ནི། འཛམ་བུ་གླིང་དུ་འདུས་པའི་ཕྲན་ཚེགས་སུ་མ་སྨོས་སོ། ། གླིང་ཅེས་པ་ནི་ཆུའི་ནང་སྐམ་པར་གནས་ཏེ།
ཐམས་ཅད་ཀྱང་རྩ་བ་གསེར་གྱི་ས་གཞི་ལ་ཐུག་པས་རྔམས་སུ་དཔག་ཚད་བརྒྱད་ཁྲིའོ། ། གཉིས་པ་ནི། རྡོ་རྗེ་གདན་ནམ་གཉན་ཡོད་འདི་ནས་ཅེས་སོགས་ནི། འགྲེལ་པ་དང་འགལ་ཞིང་ལེགས་སྦྱར་དང་མི་མཐུན་པས་འཛམ་བུའི་གླིང་འདི་ན་བྱང་དུ་རི་ནག་པོ་གསུམ་ཚན་གསུམ་ཏེ། དགུ་འདས་པའི་ཕ་རོལ་ན་གངས་རིའོ། ། གངས་རི་དེའི་ཕ་རོལ་ན་རི་སྤོས་ངད་ལྡན་པའི་ཚུ་རོལ་ན་མཚོ་མ་དྲོས་པ་ཆུ་ཞེང་དུ་དཔག་ཚད་ལྔ་བཅུ་པ་ཡན་ལག་བརྒྱད་ལྡན་གྱི་ཆུས་གང་བ་སྟེ། དེ་ལས་ཤར་དུ་ཆུའོ་ནི་གངྒཱ་དང༌། ལྷོར་སིནྡྷུ་དང༌། ནུབ་དུ་པཀྵུ་དང༌། བྱང་དུ་སི་ཏ་འབབ་བོ། །
༼༡༧༧༽ ཕལ་པོ་ཆེར་དེ་བཞིས་རིན་པོ་ཆེ་སྣ་ཚོགས་ཀྱི་ཕྱེ་མ་འདྲེན་ཅིང༌། མཚོ་ལ་ལན་བདུན་སྐོར་བར་གསུངས་ཏེ། བཞག་པར་དེའི་དབུས་ན་ཀླུའི་རྒྱལ་པོ་མ་དྲོས་པའི་ཕོ་བྲང་རིན་པོ་ཆེ་ལས་གྲུབ་པ་ཡོད་ཅིང༌། ཕྱོགས་བཞི་ནས་གླང་པོ་ཆེ་དང༌། རྨ་བྱ་དང༌། རྟ་དང༌། སེང་གེའི་ཁ་ནས་ཆུ་བོ་འབབ་པར་བཤད་དོ། ། མ་དྲོས་པ་ཅེས་པ་ནི་དམྱལ་བའི་མེས་ཀྱང་དྲོ་བར་མི་ནུས་པའམ། རྒྱལ་པོ་རྩས་ཀྱི་འབྲས་ཁུ་བླུགས་པ་གྲངས་བའམ། ཀླུའི་རྒྱལ་པོ་མ་དྲོས་པ་གནས་པས་དེ་སྐད་ཅེས་མདོར་བསྡུས་ཀྱི་འབྲེལ་པར་ཤན་ཏི་པའོ། །
མཚོ་དེའི་དྲུང་ན་འབྲས་བུ་མངར་པོ་ཡོད་པའི་ཤིང་འཛམ་བུ་ཞེས་པ་ཡོད་དེ། ཤིང་དེའམ་དེའི་འབྲས་བུ་མཚོན་པའི་གླིང་ཡིན་པས། འཛམ་བུ་གླིང་ཞེས་བྱའོ། ། བཞག་པར་ནི་སྤོས་ངད་ལྡན་གྱི་དཔག་ཚད་བཅུ་ན་མ་དྲོས་པ་དང༌། རི་དེའི་དཔག་ཚད་ཉི་ཤུ་ན་བྲག་བྱ་སྐྱིབས་བྲག་བརྒྱ་སྟོང་གིས་སྐོར་བ་དང༌། དེ་ནས་བྱང་གི་དཔག་ཚད་ཉི་ཤུ་ན་རྫིང་བུ་ ༼༡༧༨༽ ཚད་མ་དྲོས་པ་ཙམ་པ། རྫིང་བུ་བརྒྱ་སྟོང་གིས་སྐོར་བ་སྟེ། གླང་པོ་ཆེ་རབ་བརྟན་གླང་པོ་བརྒྱ་སྟོང་དང་བཅས་པ་དགུན་ཟླ་བཞི་བྲག་བྱ་སྐྱིབས་དང༌། དཔྱིད་ཟླ་བཞི་རབ་བརྟན་དུ་གནས་པར་བཤད་དོ། ། ཡང་གླིང་དེའི་དབུས་ན་བྱང་སེམས་སྲིད་པ་ཐ་མ་པ་བཞུགས་ཏེ།
རྡོ་རྗེ་ལྟ་བུའི་ཏིང་འཛིན་སྐྱེད་པར་མཛད། རྡོ་རྗེའི་གདན་དང༌། ཡུམ་གསུང་པའི་གནས་བྱ་རྒོད་ཕུང་པོའི་རི་དང༌། ཤར་ན་འཇམ་དབྱངས་ཀྱི་གནས་རི་བོ་རྩེ་ལྔ་དང༌། ལྷོ་ན་སྤྱན་རས་གཟིགས་ཀྱི་གནས་རི་གྲུ་འཛིན་དང༌། ནུབ་ན་མཁའ་འགྲོའི་གནས་དབུ་རྒྱན་དང༌། བྱང་ན་རིགས་ལྡན་གྱི་གནས་ཤམ་བྷ་ལ་དང༌། སྐྱེ་བོ་ཕལ་པའི་ཡུལ་ཆེན་པོ་བཅུ་དྲུག་དང༌། ཡུལ་ཕྲན་སྟོང་དང༌། མི་རིགས་དང་སྐད་རིགས་དུ་མ་ཡོད་དོ། །
ཡང་འདི་ནི་ཆོས་དར་ཞིང་ལས་ཀྱི་ས་པའོ། ། དམྱལ་བའི་གནས་ལ་གཉིས་ཏེ། ཚ་དམྱལ་ཉེ་འཁོར་དང་བཅས་པ་དང༌། གྲང་དམྱལ་གྱི་གནས་བཤད་པའོ། ། དང་པོ་ནི། དམྱལ་བ་རྣམས་ཕྱོགས་གང་ན་ཡོད། ཚད་ཇི་ཙམ་ཞེ་ན། ༼༡༧༩༽ འཛམ་བུ་གླིང་འདིའི་འོག་དཔག་ཚད་སྟོང་ཕྲག་ཉི་ཤུ་ན་མནར་མེད་ཀྱི་སྟེང་ཡོད་ལ། གནས་དེའི་རྔམས་དང༌། རྒྱར་ཡང་དེ་ཙམ་སྟེ་གྲུ་བཞིའོ། །
སྡུག་བསྔལ་བར་ཆད་མེད་པས་ན་མནར་མེད་དེ། གཞན་ན་བར་ཆད་དང་བཅས་ཏེ། ཡང་སོས་ན་རླུང་གྲང་མོ་ལངས་པས་སོས་པས་ན་ཡང་སོས་སོ། ། གཞན་དག་བདེ་བའི་སྐབས་མེད་པས་མནར་མེད་དེ། གཞན་ན་བདེ་བའི་རྣམ་སྨིན་སྐྱེས་མེད་ཀྱང་རྒྱུ་མཐུན་སྐྱེས་ཡོད་ཅེས་ཟེར་རོ། ། མདོ་སྡེ་པ་ནི་རྒྱུ་མཐུན་སྐྱེས་ཀྱང་མེད་ཅིང༌། རེས་འགའ་སྡུག་བསྔལ་ཞི་བ་ལ་བདེ་བར་བཏགས་པ་ཙམ་མོ་ཞེས་སོ། ། དེའི་སྟེང་ན་ཚ་བའི་དམྱལ་བ་གཞན་བདུན་གྱི་གནས་ཡོད་དེ། བརྒྱད་ཅར་ལྕགས་ཀྱི་ས་གཞི་འབར་བ་མི་ལྕེས་ཁྱབ་པ་ལྕགས་ཀྱི་རྭ་བས་ཀུན་ནས་སྐོར་བ་ཕྱོགས་བཞི་ན་སྒོ་དང་བཅས་པའོ། ། བསྐལ་པ་འཇིག་དུས་ཀྱི་མེས་ཡང་སོས་ཀྱི་མེ་ཚ་ཞིང༌།
དེ་བས་གོང་མ་གོང་མ་བཞི་འགྱུར་གྱིས་ཚ་བར་བཤད་དོ། ། ཉེ་འཁོར་བ་ཡང་ཚ་དམྱལ་བརྒྱད་པོ་ཀུན་ཏེ་རེ་རེ་ ༼༡༨༠༽ ལའང་དེ་ནས་ཐར་ཡང་སྡུག་བསྔལ་མྱོང་བའི་གནས་ལྷག་པ་སྟེ། ཉེ་འཁོར་བཞི་བཞི་བཅུ་དྲུག་ཡོད་དེ། དེ་གང་ཞེ་ན་བརྒྱད་པོ་དེ་རྣམས་ཀྱི་ངོས་བཞི་ན་མེ་མ་མུར་པུས་མོ་ནུབ་ཙམ་ལ་གནས་ཚོལ་དུ་འགྲོ་བ་ན། རྐང་པ་འདེགས་འཇོག་གིས་ཤ་སྐྱེ་འཇིག་བྱེད་པ་དང༌། རོ་མྱགས་ཕྱི་སའི་འདམ་དྲི་ང་བ་ན་འབུ་ཆུ་རྣོན་གྱིས་རུས་པའི་བར་དུ་འབིགས་པ་དང༌། སྤུ་གྲི་གཏམ་པའི་ལོ་མ་དང༌། སོགས་པས་རལ་གྲི་ལོ་མའི་ནགས་དང༌། ལྕགས་ཀྱི་ཤིང་ཤལ་མ་རིའི་ནགས་ཏེ། གསུམ་མཚོན་ཆར་འདྲ་བས་གཅིག་ཏུ་བྱས་ལ།
དེའི་དང་པོར་སྔར་བཞིན་ཤ་སྐྱེ་འཇིག་བྱེད་པ་དང༌། གཉིས་པར་དེའི་གྲིབ་མ་ལ་འཁོད་པ་ན། རལ་གྲི་ལྷུང་བས་གཅོད་ཅིང་འགྱེལ་ཏེ། ཁྱི་བསེ་བོ་རྣམས་ཀྱིས་ཤུལ་ཤ་ཟ་བ་དང༌། གསུམ་པའི་ནགས་ཚེར་མ་རྣོན་པོ་སོར་བཅུ་དྲུག་པ། ཡར་མར་དུ་ལྟ་བས་འཛེག་པ་དང༌། འབབ་པ་ན་ལུས་འབིགས་ཤིང༌། ཁྭ་ལྕགས་ཀྱི་མཆུ་ཅན་གྱིས་མིག་འབྱིན་པ་དང༌། ཆུ་བོ་རབ་མེད་འགྱུར་ ༼༡༨༡༽ བྱེད་ཀྱི་ཆུ་ཁོལ་བས་གང་བ་ལྷུང་སྟེ། ངོས་གཉིས་ན་སྐྱེས་བུ་མཚོན་ཆ་སྣ་ཚོགས་ཐོགས་པས་སྲུང་ཞིང་འཚེད་པའོ། །
འོ་ན་དམྱལ་སྲུང་སེམས་ཅན་མིན་ནམ་ཞེ་ན། བྱེ་བྲག་སྨྲ་བ་འགའ་སེམས་ཅན་དུ་སྨྲ་ལ། མདོ་སྡེ་པ་ལས་ཀྱི་མཐུས་འབྱུང་བ་ཆེན་པོ་ས་སོགས་ཀྱི་བྱེ་བྲག་དུ་འདོད་དོ། ། གྲང་དམྱལ་ནི་ཆུ་བུར་ཅན་སོགས་(Dགྲང་དམྱལ་བརྒྱད་)ནི། ཚ་དམྱལ་རྣམས་ཀྱི་ཐད་ན་གནས་སོ། ། (Eབརྒྱད་ཅར་ཡང་ཉི་ཟླའི་སྣང་བ་མེད་པའི་འཁྱག་པའི་སྦུབས་ན་གྲང་བས་ཉེན་ནས་ཆུ་བུར་འབྱུང་བ་དང་ཆུ་བུར་རྡོལ་ཏེ་འཁུམས་པ་དང༌། གྲང་ནས་སོ་ཐམ་ཐམ་པ་ཨ་ཆུ་ཟེར་བ་དང༌། ཀྱི་ཧུད་ཟེར་བ་དང༌། ཨུཏྤལ་ལྟར་གས་པ། ལྤགས་པ་སྔོན་པོ་ཁ་ལྔའམ་དྲུག་དུ་གས་པ་དང༌།
པད་མ་ལྟར་གས་པ་ལྤགས་པ་དམར་པོ་བཅུའམ། དེ་ལས་ལྷག་པར་གས་པ་དང༌། པད་མ་ལྟར་གས་པ་ཆེན་པོ་ཤིན་དུ་དམར་བ་ཁ་བརྒྱའམ་དེ་ལས་ལྷག་པར་ཡང་གས་)པའོ། ། ཞེས་བར་བཤད་དེ། དང་པོ་གཉིས་དང༌། ཕྱི་མ་ ༼༡༨༢༽ གསུམ་ལུས་ཀྱི་འགྱུར་བ་དང༌། གཞན་གསུམ་སྒྲའི་འགྱུར་བ་དང༌། མཐུན་པའོ། ། ཉེ་ཚེ་བའི་དམྱལ་བའི་གནས་ནི། ཆུ་བོ་དང༌།
རི་སོགས་ངེས་མེད་ན་ཡོད་ལ། གྲོ་ཞུན་སྐྱེས་དང༌། དགེ་འདུན་སྲུང་གི་རྟོགས་བརྗོད་ལས་རྒྱ་མཚོའི་འགྲམ་དང༌། ཚེ་དང་ལྡན་པ་དཔལ་ལྡན་གྱི་རྟོགས་བརྗོད་ལས། རྒྱལ་པོའི་ཁབ་སོགས་ན་སྟེ། འདི་ལྟར་རྒྱས་པོའི་ཁབ་ཀྱི་བ་གླང་གི་ཤན་པ་སྐྱེས་པ་ཁང་པ་རྩེགས་པ་ཙམ་ཉེན་སྐད་ཀྱིས་ངུ་ཤིང་ནམ་མཁའ་ལ་འོང་བ་དང༌། བ་ལང་གི་ཤན་པའི་སློབ་མ་རུས་གོང་དྲི་ང་ལ་བྱ་རོག་སོགས་ཀྱི་ཐོག་པར་སྐྱེས་པ་སོགས་ཡི་དྭགས་ཀྱི་གནས་ཀྱི་རྩ་བ་རྒྱལ་པོའི་ཁབ་ནི། འཛམ་བུའི་གླིང་གི་འོག་དཔག་ཚད་ལྔ་བརྒྱ་ན་སྟེ། གཞན་ནི་དེ་ལས་འཕྲོས་པའོ། ། དེ་རིགས་སོ་དྲུག་དུ་དྲན་པ་ཉེར་བཞག་ལས་གསུངས་ཤིང༌།
སར་གསུམ་དུ་བཤད་ཟས་སྐོམ་ལ་ཕྱིའི་སྒྲིབ་པ་ཅན། བཀྲེས་སྐོམ་གྱིས་ཉེན་པས་ལུས་དང་ཁ་སྐམ་ཤིང༌། ཆུ་མིག་སོགས་སུ་རྒྱུག་པ་ལ་མཚོན་ཐོགས་པས་སྲུང་ལ། ཆུ་ཡང་ ༼༡༨༣༽ རྣག་ཁྲག་དུ་མཐོང་ངོ༌། ། ནང་གི་སྒྲིབ་པ་ཅན་བཤེས་སྤྲིང་དུ། ཁ་ཅིག་ཁ་ནི་ཁབ་ཀྱི་མིག་ཙམ་ལ། ། ལྟོ་བ་རིའི་ལྟོ་ཙམ་བཀྲེས་པས་ཉེན། ། མི་གཙང་གི་ནར་བོར་བཅུད་ཀྱང༌། ། འཚལ་བའི་མཐུ་དང་ལྡན་པ་མ་ལགས་སོ། ། ཞེས་དང༌།
ཁ་ཅིག་ལྦ་ཝ་སྨིན་པའི་རྣག་འཚལ་ལོ། ། ཞེས་པ་ལྟར་དང༌། ཟས་སྐོམ་ཉིད་ལ་སྒྲིབ་པ་ཅན་མེ་ལྕེའི་ཕྲེང་བ་ཅན། ཟོས་འཐུངས་ཀུན་གྱིས་ཚིག་པའོ། ། དུད་འགྲོའི་གནས་ནི་རྒྱ་མཚོ་སྟེ། སྟོད་འགྲེལ་ལས་ཁ་འཐོར་བ་ནི་མི་དང༌། འདོད་ལྷ་དང༌། ལྷན་ཅིག་རྒྱུའོ། ། དེ་ཡང་བྱིང་ན་གནས་པ་རྣམས་ཆེ་བས་ཆུང་བ་མིད་དེ་ཟ་བ་དང༌། དེས་ཆེ་བའི་ལུས་ཕུག་སྟེ་ཟ་བ་དང༌།
ཀླུ་རྣམས་ནི་ཉིན་རེ་བཞིན་བྱེ་ཚན་གྱི་རུས་པ་ལ་ཐུག་པར་བསྲེག་པ་དང༌། མཁའ་ལྡིང་གིས་ཟ་བ་སྟེ། གསུམ་ལ་སྐྱབས་སུ་འགྲོ་བས་དེ་དག་ཟློག་པར་བཤད་དོ། ། ཁ་མཐོར་བ་རྣམས་ནི་གསོད་པ་དང༌། བསྐོལ་འཚོག་སོགས་ཀྱིས་མནར་ཏེ་དེ་ཉིད་དུ། ཁ་ཅིག་མུ་ཏིག་བལ་དང་རུས་པ་ཁྲག ། ༼༡༨༤༽ ཤ་དང་ལྤགས་པའི་ཆེད་དུ་འཆི་བར་འགྱུར། ། དབང་མེད་གཞན་དག་རྡོག་པ་ལག་པ་དང༌། ། ལྕགས་དང་ལྕགས་ཀྱུ་རྣམས་ཀྱི་བཏབ་ཏེ་བཀོལ། ། ཞེས་ཏེ་རྒྱས་པར་གཞན་དུ་ལྟས་ལ་སྐྱོ་བ་སྐྱེད་པར་བྱའོ། །
གསུམ་པ་ལྷའི་གནས་བཤད་པ་ལ་གཉིས་ཏེ། དངོས་དང༌། ཞར་ལ་དེར་གནས་པའི་སེམས་ཀྱི་ཁྱད་པར་རོ། ། དང་པོ་ལ་གཉིས་ཏེ། ས་དང་འབྲེལ་བ་དང༌། མ་འབྲེལ་བའོ། ། དང་པོ་ལ་གཉིས་ཏེ། རྒྱལ་ཆེན་རིགས་བཞི་པ་དང༌། སུམ་བཅུ་རྩ་གསུམ་པའི་གནས་སོ། ། དང་པོ་ལ་གཉིས་ཏེ།
གཞལ་མེད་ཁང་ལ་དང༌། རི་ལ་རྟེན་པའི་གནས་སོ། ། དང་པོ་ལ་ཉི་ཟླའི་རྣམ་བཞག་ནི་ཉི་ཟླ་དག་འདི་ནས་ཐག་ཇི་སྲིད་ན་ཡོད་ཅེ་ན། ཉི་ཟླ་ནི་ལྷུན་པོ་ཕྱེད་གཉའ་ཤིང་འཛིན་གྱི་རྩེ་དང་མཉམ་པ་ནའོ། ། ཚད་ཇི་ཙམ་ན་ཐད་དཀར་ཟླ་བ་དཔག་ཚད་ལྔ་བཅུ་དང༌། ཉི་མ་གཅིག་པ་དང་བཅས་པ་ང་གཅིག་པ། འོག་གཞིའི་མེ་ཤེལ་དང༌། ཆུ་ཤེལ་གྱི་ངོ་བོ་སྟེ། གཞག་པར་རྔམས་སུ་ཕྱེད་དང་ ༼༡༨༥༽ དྲུག་དང་བཅོ་བརྒྱད་ཆ་ཡོད་པ། གསེར་གྱི་རྭ་བ།
དཔག་ཚད་ཕྱེད་པས་སྐོར་བ། གསེར་དངུལ་ཤེལ་བཻ་ཌཱུརྻའི་གཅིག་པ་གཅིག་དང༌། གསེར་གྱི་ས་གཞི་དང༌། མཚོ་དང༌། རྫིང་བུ་དང༌། མེ་ཏོག་སྣ་ཚོགས་དང༌། ལྗོན་ཤིང་དང༌། བྱ་སྐད་སྙན་པ་དང༌། ཟམ་པ་རྒྱུད་མ་སོགས་ཅན་དུ་བཤད་དོ། ། སྐར་མ་ཆེ་བ་རྒྱང་གྲགས་བཅོ་བརྒྱད་དང༌།
འབྲིང་ལ་བཅུ་དང༌། ཆུང་བ་ལ་བཞིའོ། ། ཞེས་པའོ། ། འདིར་ཆུང་བ་ལ་རྒྱང་གྲགས་གཅིག་པོར་སྐར་མ་ཀུན་སྡོམ་ན་དུང་འགྱུར་གཉིས་དང༌། བྱེ་བ་བརྒྱད་དང་ས་ཡ་ལྔའོ། ། ལས་ཀྱི་དབང་གི་བར་སྣང་ལ་འཕུལ་བ་དང༌། འདེགས་པ་དང༌། སྐྱོད་པའི་རླུང་གི་སྟོབས་ཀྱིས་འཁོར་བས་ཉིན་མཚན་མཉམ་པའི་ཚེ། བྱང་དུ་ནམ་ཕྱེད་པ་དང༌། ཤར་དུ་ཉི་མ་ནུབ་པ་དང༌།
ལྷོར་ཉི་མ་ཕྱེད་པ་དང༌། ནུབ་ཏུ་ཉི་མ་འཆར་བ་རྣམས་དུས་གཅིག་གོ ། འོ་ན་ཟླ་བ་མར་ངོ་ལ་རངས་པར་སྲང་བ་ཅི་ཞེ་ན། གདགས་པར་མར་ངོ་ལ་ཉི་མ་དང་ཇེ་ཉེར་གྱུར་པ་ལས་ཟླ་བ་རང་གི་གྲིབ་མ་འབབ་པས་རིམ་གྱིས་མ་རངས་པ་སྲང་ལ། གནམ་གང་གི་ཚེ། ཤིན་དུ་ཉེ་བས་རང་གི་གྲིབ་མས་རིལ་སྒྲིབ་པས་མི་མཐོང་ལ་ཡར་ངོ་ལ་ཉི་མ་དང་ཇེ་རིང་གྱུར་པས་གྲིབ་མ་བྲི་ཞིང༌། ཆུང་ངུ་གྱུར་ནས་འཕེལ་ཞིང༌། ཉ་བའི་ཚེ་ཤིན་དུ་རིང་བས་སྒྲིབ་བྱེད་གྲིབ་མ་མེད་པའི་ཕྱིར་རང་ ༼༡༨༦༽ པོ་མཐོང་བར་བཤད་དེ། སྒྲོན་མ་ལ་ཉེ་རིང་གི་ཀ་བ་བཞིན་ནོ། ། དེ་ལ་རྟེན་པའི་དུས་ཚིགས་ཀྱི་ཁྱད་པར་ནི།
འདིར་འཇིག་རྟེན་པ་དང་མི་འདྲ་བར་གསུང་རབ་དུ་ལོ་ལ་དུས་གསུམ་སྟེ། སྨིན་དྲུག་གི་ཉ་ནས་གཟུང་ནས། མགོ་དང་རྒྱལ་དང་མཆུ་དང༌། དབོའི་ཉ་བའི་བར་ནི་དགུན་དང༌། དེའི་ཉ་ནས་ནག་པ་དང༌། ས་ག་དང༌། སྒྲོན་དང༌། ཆུ་སྟོད་ཉའི་བར་དཔྱིད་དེ། དེའི་ཉ་ནས་གྲོ་གཞུན་དང༌། ཁྲུམས་དང༌།
ཐ་སྐར་དང༌། སྨིན་དྲུག་གི་ཉ་བའི་བར་ནི་དབྱར་རོ། ། དེ་ལ་དབྱར་ཟླ་གཉིས་པ་ཁྲུམས་ཀྱི་ཐ་མ་ཡར་ངོའི་ཚེས་དགུ་ནས་མཚན་མོ་རིང་དུ་འགྱུར་ལ། དེ་ནས་དགུན་ཟླ་རྣམས་ཀྱི་བཞི་པ་དབོའི་ཐ་མ་ཡར་ངོའི་ཚེས་དགུ་པ་ལ་མཚན་མོ་ཐུང་དུ་འགྱུར་རོ། ། ཉིན་མོ་དེ་དག་ལས་ཟློག་སྟེ། མཚན་མོ་རིང་བའི་ཚེ་ཐུང་ལ། ཐུང་བའི་ཚེ་རིང་ངོ༌། ། ཐ་མ་ཞེས་པ་དག་ནི་ཟླ་བ་ཐམས་ཅད་མར་ངོ་སྔ་བས་ཏེ། ཁྲུམས་དང༌། དབོའི་ཟླ་བ་ཡིན་པར་ནི་འགྲེལ་པ་དང༌།
འགྲེལ་བཤད་ཀྱི་རྒྱ་དཔེ་ན་ཡོད་ཀྱང༌། ༼༡༨༧༽ སྟོན་ར་དང༌། དཔྱིད་ར་ཞེས་དོན་འགྱུར་མཛད་པ་ནི། བོད་ན་དུས་ཚིགས་བཞི་གྲགས་ཆེ་བ་དང༌། མཐུན་པར་སྒྱུར་བར་ཟད་དོ། ། གང་དག་འདིས་དབྱར་ཉི་གང་ལོག་སྟོན་ར་དང༌། དགུན་ཉི་གང་ལོག་དཔྱིད་རར་བསྟན་པར་བསམས་ནས། དགུན་མགོ་དབྱུག་པ་ནས་འཛིན་པ་དང༌། ཉི་མ་ལྡོག་པ་ཇེ་སྔ་ལ་སོང་བར་འདོད་པ་ནི། མུན་སྤྲུལ་ཏེ།
མདོ་རྒྱུད་དང༌། རྒྱ་གར་གྱི་རྩིས་རྣམ་དག་ཀུན་དང་འགལ་བའི་ཕྱིར་ཏེ། འདི་ལྡོག་མཚམས་ནས་བཤད་ན། བྱིན་དང་མི་འགྲིག་ཅིང་རིང་ཐུང་དུ་འགྱུར་བའང་མཉམ་པ་ནས་རྩམ་སྟེ། མཚན་ཉིད་པ་འབྱུང་གི དེའི་སྔོན་དུ་མི་འབྱུང་བར་དགོངས་ནས་སྟོན་དཔྱིད་ཀྱི་ཉིན་མཚན་མཉམ་པ་གཉིས་དངོས་སུ་དང༌། དབྱར་དགུན་གྱི་ཉི་མ་ལྡོག་མཚམས་ཤུགས་ལ་བསྟན་པར་བཞེད་དོ། ། ཇི་ཙམ་གྱི་རིང་དུ་འགྱུར་ཞེ་ན། ཉིན་མོའམ་མཚན་མོ་རིང་བར་འགྱུར་བ་ནི། ཐང་གཅིག་རེ་རེས་སོ། །
དེས་ན་མཉམ་པ་ན་ ༼༡༨༨༽ ཡུད་ཙམ་བཅོ་ལྔ་དང༌། ཐུང་བ་ན་བཅུ་གཉིས་དང༌། རིང་བ་ན་བཅོ་བརྒྱད་དུ་འགྱུར་རོ། ། དེ་ཡང་ཉི་མ་ལྷོར་བགྲོད་པའི་ཚེ། མཚན་མོ་རིང་ཞིང༌། བྱང་དུ་འགྲོ་བའི་ཚེ་ཉི་མ་རིང་སྟེ། རིམ་པ་བཞིན་འཆར་བ་བྱེ་དམར་འགྱུར་བས་མཐོང་ཡུན་ཇེ་ཐུང་དང་ཇེ་རིང་འགྱུར་བས་སོ། ། ཁ་ཅིག་མཐུར་ལ་འགྱོགས་ཅིང་གྱེན་ལ་འགྲོ་བ་བུལ་ཡིན་པས་འཆད་དོ། ། བཞག་པར་དགུན་གྲང་བ་ནི་ཉི་མའི་འོད་ཀྱི་དངོས་གཞི་ལྷོའི་རྒྱ་མཚོར་འབབ་སྟེ། དེའི་དབང་གི་གཏིང་ཆུ་གྲོའོ། །
སོས་ཀ་ཚ་བ་ནི། ཉི་མའི་འོད་ཀྱི་དངོས་གཞི་གླིང་དུ་འབབ་པ་སྟེ། དེའི་དབང་གིས། རྒྱ་མཚོའི་གྲང་བས་གཏིང་ཆུ་གྲང་བར་བཤད་དོ། ། རི་ལ་རྟེན་པ་ནི། རི་རབ་འདི་ལ་ཆུ་འཚམས་ནས་རྩེགས་པའི་བང་རིམ་བཞི་ཡོད་དེ། དེ་བཞིའི་བར་གྱི་ཚད་ནི། དཔག་ཚད་སྟོང་ཕྲག་བཅུ་བཅུ་ཡོད་པས། རི་རབ་ཀྱི་ཕྱེད་མན་ཆད་དུ་ཕྱིན་ཏོ། ། བང་རིམ་དང་པོ་སྟོང་ཕྲག་བཅུ་དྲུག་དང༌།
གཉིས་པ་བརྒྱད་དང༌།
༼༡༨༩༽ གསུམ་པ་བཞི་དང༌། བཞི་པ་གཉིས་རི་རབ་ལས་འཕྱར་དུ་འཕགས་སོ། ། དེ་བཞི་ལ་རིམ་པ་བཞིན། གནོད་སྦྱིན་ལག་ན་གཞོང་ཐོགས་དང༌། ཕྲེང་ཐོགས་དང༌། རྟག་ཏུ་མྱོས་པ་དང༌། བཞི་པ་ལ་རྒྱལ་ཆེན་བཞི་པོ་རང་ཉིད་དང༌། དེའི་འཁོར་གྱི་ལྷ་རྣམས་གནས་ཏེ། གསེར་གྱི་རི་བདུན་ལ་ཡང་དེ་རྣམས་ཀྱི་གྲོང་དང༌།
གྲོང་རྡལ་གནས་སོ། ། ཁོར་ཡུག་ལའང་ལུང་ཕྲན་ཚེགས་སུ་ལག་ན་རྡོ་རྗེ་གོས་སྔོན་ཅན་ཞེས་པའི་རྒྱལ་ཆེན་རིགས་བཞི་པ་གནས་པར་གསུངས་ཤིང༌། གཞན་ཡང་ཉི་ཟླ་སྐར་མ་དང༌། རི་དང་ཆུ་ཀླུང་དང༌། ལྗོན་ཤིང་དང༌། ནགས་ཚལ་དང༌། ས་བླ་དང༌། ནམ་མཁའ་དང༌། རྒྱ་མཚོ་རྣམས་ལའང༌། དེ་རྣམས་ཀྱི་ལྷ་གནས་ཏེ།
འགྲེལ་པར་དེ་ཉིད་ཀྱི་ཕྱིར། ལྷའི་རིས་དེ་ནི་ཐམས་ཅད་པས་ཆེའོ། ། ཞེས་སོ། ། བཞག་པར་ཡང་གཉའ་ཤིང་འཛིན་ལ་རྒྱལ་ཆེན་བཞིའི་གནས་མིང་ས་དང་འདྲ་བ་སྟེ། ཆུ་ཞེང་དུ་དཔག་ཚད་ཉིས་བརྒྱ་ལྔ་བཅུ་དང༌། ༼༡༩༠༽ ཁོར་ཡུག་དུ་སྟོང་གིས་འཁོར་བ་གྲུ་བཞི་པ་ལམ་སྲང་དང༌། སྐྱེད་མོས་ཚལ་དང༌། ལྗོན་ཤིང་དང༌། རྫིང་བུ་དང༌། གསེར་གྱི་རྭ་བ་དང༌།
ཟམ་པ་རྒྱུད་མ་དང༌། གསེར་གྱི་བྱེ་མ་གདལ་བ་དང༌། ཙནྡན་གྱི་ཆུའི་ཆག་ཆག་བཏབ་པ་དང༌། ཚོན་སྣ་བརྒྱ་རྩ་གཅིག་གིས་མིག་མངས་རིས་སུ་བྲིས་པ་སོགས་ཁྱད་པར་དུ་མ་ཅན་དུ་བཤད་དོ། ། གཉིས་པ་སུམ་ཅུ་རྩ་གསུམ་པའི་གནས་ནི། ལྷུན་པོའི་རྩེ་ན་སུམ་ཅུ་རྩ་གསུམ་པའི་ལྷ་གནས་སོ། ། ལྷུན་པོའི་རྩེ་དེའི་ངོས་རེ་རེ་ལ་དཔག་ཚད་བརྒྱད་ཁྲི་རེའོ། ། ཕྱོགས་མཚམས་ན་དཔག་ཚད་ལྔ་བརྒྱའི་ཚད་ཙམ་རྩེགས་པ་བཞི་ལ་གནོད་སྦྱིན་ལག་ན་རྡོ་རྗེ་གནས་སོ་བཞག་པར་ནི། དེའི་རྔམས་སུ་དཔག་ཚད་ཕྱེད་དང་ལྔ་དང༌། ཆུ་ཞེང་དུ་བརྒྱ་ཉེར་ལྔ་དང༌།
མཐའ་སྐོར་དུ་ལྔ་བརྒྱ་པར་བཤད་དོ། ། རྩེ་དེའི་དབུས་ན་བརྒྱ་སྦྱིན་གྱི་ཕོ་བྲང་གྲོང་ཁྱེར་ལྟ་ན་སྡུག་ཅེས་པ་ངོས་རེ་རེ་ལ་དཔག་ཚད་ཉིས་སྟོང་ལྔ་བརྒྱ་པ། རྔམས་སུ་དཔག་ཚད་ཕྱེད་དང་གཉིས་པའི་ར་བ་གསེར་གྱི་རང་ ༼༡༩༡༽ བཞིན་ཏེ། ས་གཞི་ཚོན་རྒྱས་བཀྲ་བ་ཤིང་བལ་ལྟར་འཇམ་པ། རྐང་པ་བཞག་ན་ནེམ་པ་དང༌། བཏེག་ན་ཕར་ཅེས་པའི་མཉེན་པ་ཡོད་དོ། ། གཞག་པར་གསེར་གྱི་རྭ་བ་དཔག་ཚད་ཕྱེད་དང་གསུམ་པས་སྐོར་བ། རྩིག་སྐྱབས་གསེར་དངུལ་བཻ་ཌཱུརྻ་ཤེལ་ལས་བྱས་པ། ངོས་བཞི་ན་མདའ་ཡབ་གྱེན་མཐུར་དུ་འཕྱང་བ་གཉིས་གཉིས་དང་ལྡན་པ། སྒོ་སྟོང་དུ་གཅིག་གི་མ་ཚང་བ།
སྒོ་ལ་སྤངས་སུ་དཔག་ཚད་ཕྱེད་དང་བཅུ་གསུམ་དང༌། ཞེང་དུ་ཕྱེད་དང་གཉིས་ཡོད་པ། རིན་པོ་ཆེའི་རྒྱན་དུ་མས་སྤྲས་པ། སྒོ་རེ་རེ་ལའང༌། སྲུང་མ་གོ་མཚོན་ཐོགས་པ་ལྔ་བརྒྱ་ཡོད་པ། ལམ་སྲང་ཞེང་དུ་དཔག་ཚད་བཅུ་གཉིས་དང༌། རིང་བར་ཉིས་སྟོང་ལྔ་བརྒྱ་བས་མཛེས་པ། གསེར་གྱི་བྱེ་མ་གདལ་པའོ། ། ཞེས་གྲོང་ཁྱེར་གྱི་དབུས་དེ་ན་བརྒྱ་སྦྱིན་གྱི་ཁང་བཟང་རྣམ་པར་རྒྱལ་བྱེད་ཡོད་དེ། ངོས་རེ་རེ་ལ་དཔག་ཚད་ཉིས་བརྒྱ་ལྔ་བཅུ་རེའོ། །
གྲོང་ལས་དཔག་ཚད་ཕྱེད་ ༼༡༩༢༽ དང་ལྔ་འཕགས་པ། རྨང་རིན་པོ་ཆེ་བཞི་ལས་བྱས་པ། ཐེམ་སྐས་བཞི་དང་ལྡན་པ། གསེར་གྱི་ཀ་རྟེན་དངུལ་དང༌། དངུལ་གྱི་ཀ་རྟེན་གསེར་དང༌། ཤེལ་གྱི་ཀ་རྟེན་བཻ་ཌཱུརྻ་དང༌། བཻ་ཌཱུརྻའི་ཤེལ་ལས་བྱས་པ། བ་གམ་བརྒྱ་རྩ་གཅིག་པ། བ་གམ་རེ་རེ་ལ། ཁང་པ་རྩེགས་མ་བདུན་བདུན་དང༌།
དེ་རེ་རེ་ལ་ཁང་མིག་བདུན་བདུན་དང༌། དེ་རེ་རེ་ལ་ལྷའི་བུ་བདུན་བདུན་དང༌། དེ་རེ་རེ་ལ་ལྷ་མོ་བདུན་བདུན་དང༌། དེ་རེ་རེ་ལ་གཡོག་མོ་བདུན་བདུན་དང༌། དེ་རེ་རེ་ལ་སིལ་སྙན་འཁྲོལ་བ་བདུན་བདུན་ཡོད་དེ། གྲོང་གི་མངོན་པར་དགའ་བའོ། ། གྲོང་ཁྱེར་དེའི་ཕྱིའི་ངོས་བཞི་ན་ལྷ་རྣམས་ཀྱི་རྩེ་བའི་ས་སྐྱེད་ཚལ་བཞི་བཞི་སྟེ། ཤིང་རྟ་སྣ་ཚོགས་ཅན་དང༌། དེར་ཕྱིན་ན་ཤེས་པ་རྩུབ་པར་འགྱུར་བའི་ཚལ་དང༌། ལྷའི་བུ་དང༌།
བུ་མོ་རྣམས་འདྲེས་ཤིང༌། འདོད་ཡོན་ལ་སྤྱོད་པའི་ཚལ་དང༌། དེར་ཕྱིན་ན་ཡིད་དགའ་བ་སྐྱེ་བའི་ཚལ་དང༌། བཞིས་བརྒྱན་ཏེ། རྩེ་ཚུལ་ནི་བདགས་པ་དང༌། དཀོན་མཆོག་ཏ་ལའི་ ༼༡༩༣༽ གཟུངས་སུ་ཤིང་རྟ་སྣ་ཚོགས་ཀྱི་ཚལ་ན་གླང་པོ་ས་སྲུང་གི་བུ་བཟང་ཞིང་མཛེས་པ་དཀར་བ་ཡན་ལག་བདུན་ལེགས་པར་གནས་པ། མགོ་དམར་བ། མཆེ་བ་དྲུག་པ། སྲིད་དུ་དཔག་ཚད་གཅིག ཁོར་ཡུག་དུ་བདུན་ཡོད་པ།
འཁོར་གླང་པོ་བརྒྱ་སྟོང་དང་ལྡན་པ་གནས་ཏེ། ལྷ་སྐྱེད་མོས་ཚལ་དུ་འགྲོ་བ་ན། དེས་མགོ་སུམ་ཅུ་རྩ་གསུམ་དུ་སྤྲུལ་ཞིང༌། མགོ་རེ་རེ་ལ་མཆེ་བ་དྲུག་དྲུག་དང༌། དེ་རེ་རེ་ལ་རྫིང་བུ་བདུན་བདུན་དང༌། དེ་རེ་རེ་ལ་པད་མའི་སྡོང་བུ་བདུན་བདུན། པད་མ་རེ་རེ་ལ་ལྷ་མོ་བདུན་བདུན་དང༌། དེ་རེ་རེ་ལ་གཡོག་མོ་བདུན་བདུན་དང༌། དེ་རེ་རེ་ལ་སིལ་སྙན་འཁྲོལ་བ་བདུན་བདུན་དང་ལྡན་པ་སྤྲུལ་སྟེ། མགོ་དབུས་མ་ལ་དབང་པོ་དང༌།
གཞན་ལ་ཉེ་དབང་པོ་གཉིས་དང༌། གླང་པོ་གཞན་རྣམས་ལ་འཁོར་རྣམས་ཞོན་ནས་འགྲོ་བ་མི་མངོན་པ་ལྟ་བུའི་འགྱོགས་པས་ལྷ་རྣམས་གྲོང་དང་སྐྱེད་མོས་ཚལ་དུ་སྐྱེལ་ལ། དེ་ནས་རྫུ་ ༼༡༩༤༽ འཕྲུལ་དེ་བཏང་སྟེ། ལྷར་སྤྲུལ་ནས་འདོད་པ་ལ་སྤྱོད་པར་གསུངས་སོ། ། སྐྱེད་ཚལ་དེ་རྣམས་ཀྱི་ནི་ཕྱོགས་བཞི་དཔག་ཚད་ཉི་ཤུའི་བཅད་པ་ན་ས་གཞི་བཟང་པོ་འདྲེན་པ་ལྟ་བུ་མཛེས་པ་བཞི་ཡོད་དོ། ། གྲོང་ཁྱེར་དེའི་བྱང་ཤར་གྱི་མཚམས་ན་ཤིང་ཡོངས་སུ་འདུ་ས་རྡོལ་ཏེ། དཔག་ཚད་ལྔ་འོག་དུ་ཟུག་པ། བརྒྱ་གྱེན་དུ་འཕགས་པ། ཡལ་ག་དང༌། འདབ་མ་ལྔ་བཅུར་ཁྱབ་པ།
མེ་ཏོག་རྒྱས་པའི་དྲི་རྫི་ཕྱོགས་སུ་དཔག་ཚད་བརྒྱ་དང༌། དེ་མིན་དུ་ལྔ་བཅུ་ལྡང་བའོ། ། སར་ཡལ་འདབ་ཀྱི་བརྒྱ་བཅུར་ཁྱབ་པ་དང༌། དེའི་དྲུང་དུ་ཟླ་བཞི་འདོད་པས་རྩེ་བར་བཤད་དོ། ། བཞག་སར་ཡང་དབྱར་རྩེ་བ་དང༌། དེའི་དྲུང་ན་ཨར་མོ་ལི་ཀ་ལྟ་བུའི་རྡོ་ལེབ་དཀར་པོ་ཆུ་ཞེང་དུ་དཔག་ཚད་ལྔ་བཅུ་ལྔ་བཅུ་དང༌། རྔམས་སུ་དྲུག་དང༌། བཅོ་བརྒྱད་ཆ་ཡོད་པ་དབུས་ན་བརྒྱ་སྦྱིན་གྱི་སེང་གེའི་ཁྲི་དང༌། ཉེ་འཁོར་ན་ཉེ་དབང་རྣམས་ཀྱི་ཁྲི་ཡོད་པར་བཤད་དོ། ། ལྔ་པ་ནི་ལྷོ་ནུབ་ཀྱི་མཚམས་ན་ལྷའི་འདུན་ས་ཆོས་ ༼༡༩༥༽ བཟང་སྟེ།
དེར་ལྷ་རྣམས་བྱ་བ་དང་བྱ་བ་མིན་པ་ལ་འགྲོའོ། ། གཞག་པར་ཤར་ལྷོ་ན་དང༌། བྱང་ཤར་ན་དང༌། དེའི་འདབ་མ་རྡོ་ལེབ་ཡོད་པར་བཤད་དོ། ། གཉིས་པ་ས་དང་མ་འབྲེལ་བའི་གནས་ནི། སུམ་ཅུ་རྩ་གསུམ་པ་དེའི་སྟེང་དུ་འཐབ་བྲལ་སོགས་འདོད་གཟུགས་ཀྱི་ལྷ་རྣམས་ནི་ནམ་མཁའི་གཞལ་མེད་ཁང་ན་གནས་སོ། ། དེ་ཡན་ཆད་ཀུན་འཐབ་བྲལ་ཡིན་ཡང་སྤྱི་མིང་དགོས་ལ་བཏགས་ནས། དང་པོ་ལ་འཐབ་བྲལ་ཞེས་བྱ་སྟེ། ལྷ་འོག་མ་གཉིས་ནི། ལྷ་མིན་དང་འཐབ་པས་སོ། །
དེ་ལ་ལྷ་མིན་གྱི་གནས་ནི། སར་རི་རབ་ཆུ་ལ་ནུབ་པའི་ཁོང་སེང་ན་ཡོད་པར་བཤད་ཅིང༌། འདི་ལྟར་དྲན་པ་ཉེར་བཞག་དུ་གསུངས་ཏེ། དཔག་ཚད་སུམ་ཁྲི་ན། འོད་ལྡན་གྱི་གྲོང་ན་སྒྲ་གཅན་དང༌། དེ་ནས་བཞི་སྟོང་ན། སྐར་ཕྲེང་གི་གྲོང་ན་འགུལ་ཕྲེང་དང༌། དེ་ནས་བཞི་སྟོང་ན་བསྟན་པའི་གྲོང་ན་རབ་གནོན་དང༌། དེ་ནས་ ༼༡༩༦༽ བཞི་སྟོང་ན་ཟབ་པའམ། གསེར་ལྡན་གྱི་གྲོང་ན།
ཐག་བཟངས་རིས་གནས་ལ། དེ་རྣམས་དམའ་ཤོས་བཟང་ཞིང༌། བཞི་པའི་གསེར་གྱི་ས་གཞི་ལ་ལྟ་ན་སྡུག་གི་དོད་གསེར་ལྡན་དང༌། རྣམ་རྒྱལ་གྱི་དོད་བཏམས་པ་ཅན་དང༌། ཆོས་བཟང་གི་དོད་ནོར་བཟང་དང༌། ཡོངས་འདུའི་དོད་ཙི་ཏྲ་པ་གཉིས་དང༌། ཟླ་བ་དཀར་པོའི་དོད་རྡོ་ལེབ་བཟང་པོ་སྟེ། ཚལ་བཞི་ནི་ཤར་སོགས་ན་ཀུན་དགའ་དང༌། རབ་དགའ་དང༌། དགའ་བ་དང༌།
ཀུན་དགའ་རྭ་བའོ། ། ས་གཞི་ནི། ཀུན་དགའ་ཅན་ནས་ཀུན་དགའ་རྭ་བ་ཅན་གྱི་བར་རོ། ། གླང་པོ་ཆེ་རབ་བརྟན་གྱི་དོད། བཟོད་པར་དཀའ་བ་དང༌། ས་སྲུང་གི་བུའི་དོད་དེ། སེང་གེ་གངས་རྩེགས་དང༌། རྟ་སྤྲིན་གྱི་ཤུགས་ཅན་གྱི་དོད་བྲག་འཛིངས་ཞེས་པའོ། ། ལྷ་དང་འཐབ་པ་ནི། ལྷ་ལྷ་མིན་གྱི་བུ་མོ་འདོད་པ་དང༌།
ལྷ་མིན་ལྷའི་བདུད་རྩི་བཟང་པོ་འདོད་པས། ཞེ་འགྲས་ཏེ། ལྷ་མིན་རྣམས། རི་རབ་ཀྱི་ཁོང་སེང་ ༼༡༩༧༽ ནས། གསེར་དངུལ། ཤེལ་མན་ཤེལ། བཻ་ཌཱུརྻའི་མཚོན་ཐོགས་ཞིང་གོ་ཆ་གྱོན་ཏེ། ཆས་པ་ན། དམག་གི་བེར་གྱིས་བརྒྱ་སྦྱིན་གྱི་བ་དན་འགུལ་བས། དམག་འོང་བར་ཤེས་སོ། །
དེ་རྣམས་ཀླུ་དང་འཐབ་པས་ཕམ་ན་རང་གི་གནས་སུ་ཟམ་ལྡོག་ལ། དཀར་པོ་ཀླུ་ཕམ་ན། ཆུ་མཚམས་ནས་ཐོན་ཏེ། རྫུ་འཕྲུལ་གྱི་ནམ་མཁའ་ལ་འཕགས་ཤིང༌། བང་རིམ་གྱི་ལྷ་སོགས་དང་འཐབ་བོ། ། དེའི་ཚེ་ལྷའི་གནས་གསལ་བའི་ཆེད་དུ། སྒྲ་གཅན་གྱི་ཉི་ཟླ་ལག་པས་སྒྲིབ་ཅིང༌། རྒྱལ་ཕམ་དང༌། སྐྱེ་དགུའི་བདེ་སྡུག་འཛམ་བུའི་གླིང་པའི་དགེ་སྡིག་ལ་རག་ལས་པས། ལྷ་རྣམས་གླིང་འདི་ཡང་ཡང་ཉུལ་ལོ། །
ལྷ་ཕམ་ན་ཕོ་ཉ་ངུ་ཞིང་སོང་སྟེ། ལྷའི་དབང་པོ་མཁྱེན་པར་མཛོད་ཅིག ལྷ་མིན་གྱི་དཔུང་སོགས་རྒྱལ་ཆེན་རིགས་བཞི་པའི་མ་ཐུབ་པས། རྩ་གསུམ་པས་ཟློག་པར་མཛོད་ཅིག ཅེས་སྨྲས་པས། དབང་པོས་གཞན་རྣམས་ལ་བསྒོའོ། ། གཡུལ་ངོར་སྤྱད་པའི་གླང་ ༼༡༩༨༽ པོ་རབ་བརྟན་ཡང༌། དབང་པོའི་བསམ་པ་ཤེས་ཏེ། དེར་ཕྱིན་ནས་ལྷ་རྣམས་རྩུབ་འགྱུར་གྱི་ཚལ་དུ་ཕྱིན་ནས་འཐབ་པར་མོས་ཏེ། རི་རབ་ནུབ་ཀྱི་སྟེང་དུ་འཐབ་བོ། །
གཞག་པར་ལྷོར་འཐབ་པར་བཤད་དོ། ། ལྷ་མིན་རྣམས་རི་འཕེན་ཅིང༌། དེ་ཀུན་དབང་པོའི་རྡོ་རྗེས་བཅོམ་པའི་དུམ་བུ་རོལ་མཚོ་སོགས་སུ་ལྷུང་བར་སྲོག་ཆགས་དུ་མ་ཤི་བ་སྟེ། མཚོ་དམར་པོར་འགྲོའོ། ། ལྷའི་མགོ་དང་རྐེད་པ་ཆད་ན་འཆི་ཡན་ལག་ཐམས་ཅད་ཀྱང་སྐྱེ་སྟེ། སྡུག་བསྔལ་ཆེན་པོ་འབྱུང་ངོ༌། ། ལྷ་མིན་མི་བཞིན་དུ་གནད་དུ་ཕོག་ན་འཆི་ལ། དེ་ཡང་གསེར་གྱི་ས་གཞིའི་སྟེང་དུ་མཚོ་ཀུན་སྣང་ལ་འཆི་ལ། དེའང་གསེར་གྱི་ས་གཞིའི་སྟེང་དུ་ཤི་བ་དང༌། རྐང་ལག་ཆད་པ་སོགས་ཀྱི་གཟུགས་བརྙན་ཤར་ཏེ།
དམག་མ་ལོག་པའི་གོང་དུ་མྱ་ངན་བྱེད་ལ། དེ་དག་སུ་ཕམ་པ་དང༌། རང་གི་གྲོང་ཁྱེར་དུ་ཞུགས་ནས་ཟམ་པ་བསྡུས་སྒོ་བཅད་དེ་གནས་པ་དང༌། དངངས་སྐྲག་བྱུང་ཡང་ཕན་ཚུན་མི་ཚུགས་སོ། ། དེ་དག་གི་ཁྱད་པར་བཤད་པ་ལ། འདོད་པ་སྤྱོད་ཚུལ་ནི། ༼༡༩༩༽ ལྷ་དེ་རྣམས་ལ་འདོད་པ་སྤྱོད་པ་ནི་དང་པོ་དྲུག་ཡིན་ནོ། ། དྲུག་གི་ཡང་རིགས་གོང་མ་གཉིས་ནི། དང་པོ་གཉིས་སྤྲད་དེ་དང༌། གསུམ་པ་འཁྱུད་པ་དང༌།
བཞི་པ་ལག་བཅངས་དང༌། ལྔ་པ་རྒོད་པ་དང༌། དྲུག་པ་ལྟས་པ་ཙམ་གྱིས་འཁྲིག་པའི་བདེ་བ་མྱོང་ངོ༌། ། བྱེ་བྲག་དུ་སྨྲ་བ་ནི། དྲུག་ཅར་གཉིས་ཀྱི་གཉིས་སྤྲོད་ཀྱང་གདགས་པར། དེ་སྐད་འབྱུང་བ་ནི། འཁྲིག་པའི་དུས་ཀྱི་ཚད་དོ། ། ཅེས་སྨྲ་བའོ། ། ལྷ་དེ་དྲུག་གི་འདོད་ཡོན་གཞན་ནི། གོས་སྲང་ཕྱེད་དང་བཞི་ཆ་དང༌།
བརྒྱད་ཆ་དང༌། བཅུ་དྲུག་ཆ་དང༌། སོ་གཉིས་ཆ་དང༌། རེ་བཞི་ཆའོ། ། རྗེ་ཁོལ་དང༌། བག་མ་གཏོང་ལེན་དང༌། ཕ་མ་དང༌། ཕོ་མོའི་དབང་པོ་དང༌། བཀྲེས་སྐོམ་དང༌། དུས་བཞི་དང༌།
ཉིན་མཚན་རྣམས་ཡོད་ལ། མུ་གེ་དང༌། ཉོ་ཚོང་དང༌། ནད་དང༌། རྒ་བ་མེད་ཅིང༌། ཚ་གྲང་ནི་དང་པོ་ན་ཡོད་ཀྱི། དེ་ལ་གོང་ན་མེད་ཅེས་གཞག་པར་རོ། ། སར་འདོད་ལྷ་གོང་མ་གོང་མ་གཉིས་ལ་ ༼༢༠༠༽ ཆུང་མ་འཆང་བ་དང༌། བག་མ་གཏོང་ལེན་མེད་པར་བཤད་ལ། དྲུག་ཅར་ལུས་ཀྱི་ཕྱི་ནང་གཙང་ཞིང་རྡུལ་དང༌།
དྲི་མ་དང༌། རུས་པ་དང༌། རྩ་རྒྱུས་དང༌། ནང་ཁྲོལ་དང༌། བཤང་གཅི་མེད་དོ། ། གསེར་དངུལ་ཤེལ་བཻ་ཌཱུརྻ་གཞལ་མེད་ཁང༌། བ་གམ་དང༌། བསིལ་ཁང་དང༌། སྟེགས་བུ་དང༌། སྐར་ཁུང་དྲྭ་བ་ཅན་ཉམས་དགའ་བ་ནོར་བུ་སྣ་ཚོགས་པས་སྤྲས་ཤིང༌།
སྣང་བ་འགྱེད་པ་མཛེས་པ་ཡོད་དོ། ། བཟའ་བའི་བདུད་རྩི་སྔོ་སེར་དཀར་དམར་བཞི་འབྱུང་བའི་ལྗོན་ཤིང་དང༌། བཏུང་བ་སྦྲང་རྩི་དང༌། སྦྲང་ཆང་འབྱུང་བའི་དང༌། གཞོན་པ་ཤིང་རྟ་སོགས་འབྱུང་བའི་དང༌། གོས་དང་རྒྱན་འབྱུང་བའི་དང༌། དྲི་བཟང་དང༌། གདུག་པ་དང༌། མེ་ཏོག་འཕྲེང་བ་འབྱུང་བའི་དང༌། བཞད་གད་དང༌།
གླུ་དང༌། རོལ་མོའི་སྒྲ་འབྱུང་བའི་དང༌། སྣོད་སྤྱད་དང༌། ཡོ་སྤྱད་སྣ་ཚོགས་འབྱུང་བའི་ལྗོན་ཤིང་ཡོད་དེ། ཅི་འདོད་པ་ཙམ་གྱི་ལག་དུ་འོང་ལ། སྒྲ་མི་སྙན་ན་ནི་ཤིང་དེ་དག་ལ་དཔག་བསམ་གྱི་ཤིང་ཞེས་བྱ་སྟེ། ༼༢༠༡༽ རང་གི་ལེན་གྱི་བསམ་པ་ཙམ་གྱིས་འོང་བ་མིན་ནོ། ། ཆུ་ཡན་ལག་བརྒྱད་ལྡན་གྱི་རྫིང་བུ་དང༌། མཚོ་མེ་ཏོག་སྣ་ཚོགས་དང༌། བྱ་སྣ་ཚོགས་སྐད་སྙན་པ་འབྱིན་པ་ཅན་དང༌།
དུས་དུས་སུ་བག་མེད་པ་ལ་བསྐུལ་བར་བྱེད་པའི་རྔ་སྒྲ་དང༌། ལམ་སྲང་ཀུན་ན་སིལ་སྙན་དང་ཕེག་རྡོབ་པའི་སྒྲ་སྒྲོགས་པའི་ལྷ་མོ་མཛེས་མས་གང་བ་དང༌། ས་ལ་མེ་ཏོག་མན་ད་རྭ་བ་འདི་པའི་པུས་མོ་ནུབ་ཙམ་གྱི་ཁེབས་པའི་རྙིང་པ་རྣམས་རླུང་གི་འདོར་ཅིང༌། གསར་པ་ལེགས་པར་འགྲེམས་ཏེ། དྲན་པ་ཉེར་བཞག་དུ། ལྷ་རྣམས་བསོད་ནམས་དབང་རྐྱེན་གྱིས། ། ལྷའི་གྲོང་དུ་རླུང་ཆེན་ལྡང༌། ། མེ་ཏོག་རྙིང་པ་འདོར་བྱེད་ཅིང༌། ། མེ་ཏོག་གསར་པ་ལེགས་པར་འགྲེམས་ཞེས་སོ། ། ལྷ་སྐྱེ་བའི་ཚུལ་ནི།
ལྷ་མོ་རྣམས་ལ་མངལ་གྱི་གནས་མེད་པས། ལྷའམ་ལྷ་མོའི་སྤང་དུ་བྱིས་པ་ལོ་ལྔ་ཙམ་ལོན་པ་ཙམ་ནས། ལོ་བཅུ་ལོན་པ་ལྟ་བུའི་བར་དུ་རིམ་པ་བཞིན། འདོད་ལྷ་དྲུག་པོ་དེ་རྣམས་སུ་སྐྱེ་ལ། ༼༢༠༢༽ གཞན་རྣམས་ལུས་མྱུར་དུ་རྫོགས་ཞིང༌། བརྒྱ་སྦྱིན་ལུས་རྫོགས་པ་སྐྱེ་བས། སྔ་ཕྱི་རྗེ་བའང༌། གཞན་གྱིས་མི་ཚོར་རོ། ། གཟུགས་ཅན་གྱི་ལྷ་རྣམས་ནི། ལུས་ཀུན་རྫོགས་པ་དང༌།
གོས་དང་བཅས་པ་ཉིད་དུ་སྐྱེ་ཞིང༌། འདོད་ཁམས་པ་ནི། ངོ་ཚ་ཁྲེལ་ཡོད་ཤས་ཆུང་བས། གཅེར་བུར་སྐྱེ་ལ། རྒྱལ་བུ་དོན་གྲུབ་དང༌། དགེ་སློང་མ་དཀར་མོ་དང༌། དགེ་ཚུལ་མ་ནི་གོས་དང་བཅས་པར་རོ། ། ལྷ་ཀུན་ཀྱང་སཾ་སྐྲྀ་ཏའི་སྐད་དུ་སྨྲའོ། ། ཁ་ཅིག་བདེན་པ་སྨྲ་བའི་དབང་དུ་བྱས་པའོ། ། ཞེས་ཟེར་རོ། །
འདོད་པ་དང་སྐྱེ་བའི་ཚུལ་ནི། འདོད་པ་ཇི་ལྟར་གནས་པ་དང༌། རང་གི་སྤྲུལ་པ་དང༌། གཞན་གྱི་སྤྲུལ་པ་ལ་དབང་བྱེད་པའི་སྐྱེ་བ་གསུམ་པོ་ནི། རིམ་པ་བཞིན་འདོད་ལྷ་དང་པོ་བཞི་མིར་བཅས་པ་རྣམས་དང༌། འཕྲུལ་དགའ་བ་དང༌། གཞན་འཕྲུལ་དབང་བྱེད་པའོ། ། དབེན་པ་ལས་སྐྱེས་པ་དང༌། ཏིང་ངེ་འཛིན་ལས་སྐྱེས་པ་དང༌། དགའ་བ་མེད་པའི་བདེ་བ་ཅན་གྱི་སྐྱེ་བ་གསུམ་པོ་ནི་རིམ་པ་ ༼༢༠༣༽ བཞིན།
བསམ་གཏན་དང་པོ་གསུམ་གྱི་སྐྱེ་བ་སྟེ། དེ་རེ་རེ་ལ་ས་ནི་གསུམ་གསུམ་སྟེ་དགུའོ། ། བར་ཐག་གི་ཁྱད་ནི། ལྷ་གནས་དེ་རྣམས་ཀྱི་བར་ཐག་ཇི་སྲིད་ཅེ་ན། གནས་དང་གནས་ནས་འོག་འཛམ་གླིང་ཇི་སྲིད་པ་དེ་དང༌། དེའི་གོང་དུ་དེ་སྲིད་དེ། འདི་ནས་རྒྱལ་ཆེན་བཞིའི་ཕོ་བྲང་ལ་དཔག་ཚད་བཞི་ཁྲི་དང༌། དེ་ནས་སུམ་ཅུ་རྩ་གསུམ་ལ་བཞི་ཁྲིའོ། ། འདི་ནས་རྩ་གསུམ་ལ་བརྒྱད་ཁྲི་དང༌། དེ་ནས་འཐབ་རལ་ལ་བརྒྱད་ཁྲི་སོགས་ཏེ།
འདི་ནས་ཤིན་དུ་མཐོང་ཙམ་དེ་ནས་འོག་མིན་དུའི་བར་རོ། ། གདགས་པ་ལས་ནི། གོང་མ་གཉིས་ལ་དྲུག་འབུམ་བརྒྱད་ཁྲི་དང༌། གཞན་ཐམས་ཅད་བཞི་ཁྲིའི་བར་རོ། ། ཅི་འོག་མས་གོང་མའི་གནས་སུ་ཕྱིན་ནས་མཐོང་ངམ་ཞེ་ན། རང་གི་ས་གོང་མའི་རྫུ་འཕྲུལ་ཐོབ་པའམ། གཞན་རྟེན་ཏེ། དེ་ན་གནས་པའི་ལྷས་ཁྲིད་ན་མཐོང་གི་དེ་དག་མ་གཏོགས་པ་དེ་རྣམས་ཁམས་དང༌། ས་གོང་མར་འགྲོ་བ་དང༌། མཐོང་བ་མེད་དོ། །
རྒྱལ་ཆེན་བཞི་པ་ནི། རྩ་གསུམ་ ༼༢༠༤༽ པར་འགྲོ་ཞིང༌། མངོན་པར་དགའ་བའི་ཞིང་ནའང༌། གསེར་དངུལ་གྱི་སྐས་ལ་འཛེགས་ཏེ། མི་རྣམས་དེར་འགྲོ་བར་བཤད་དོ། ། སྐྱེ་རབས་སུ། ཚངས་པ་མཐོང་བར་བཤད་པ་ནི། ། འདོད་པའི་ལུས་སུ་སྤྲུལ་པའོ། ། དེ་རྣམས་ཀྱི་ཚད་ནི་འཐབ་བྲལ་སོགས་བཞི། རི་རབ་ཀྱི་སྟེང་ཙམ་ཞེས་དང༌།
གཞན་ནི་གོང་མ་ཉིས་འགྱུར་དུ་སྨྲའོ། ། བསམ་གཏན་དང་པོ་གླིང་བཞི་པ་ཙམ་དང༌། གཉིས་པ་སྟོང་སྤྱི་ཕུད་ཙམ་དང༌། གསུམ་པ་སྟོང་གཉིས་པ་ཙམ་དང༌། བཞི་པ་སྟོང་གསུམ་ཙམ་དུ་སྨྲ་སྟེ་གཞན་ནི་དང་པོ་གསུམ་སྟོང་སྤྱི་ཕུད་ཙམ་དང༌། བཞི་པ་ཚད་མེད་དུ་སྨྲའོ།། །། གསུམ་པ་སྟོང་གསུམ་ངོས་བཟུང་ཞིང་འབྱུང་འཇིག་མཉམ་དུ་བསྟན་པ་ནི། གླིང་བཞི་པ་དང༌། ཉི་ཟླ་དང༌། རི་རབ་དང་ནི་འདོད་ལྷ་དང༌།
ཚངས་པའི་འཇིག་རྟེན་བསམ་གཏན་དང་པོ་མན་ཆད་ལ་སྟོང་སྤྱི་ཕུད་ལྟ་བུ་ཡིན་ནོ། ། སྤྱི་ཕུད་དེ་སྟོང་ལ་ནི། སྟོང་གཉིས་བར་མའི་འཇིག་རྟེན་གྱི་ཁམས་ཞེས་པ་ཡིན་ནོ། ། སྟོང་གཉིས་པ་དེ་སྟོང་ལ་ནི་སྟོང་གསུམ་ ༼༢༠༥༽ གྱི་འཇིག་རྟེན་ཞེས་བྱ་སྟེ་གླིང་བཞི་བྱེ་བ་ཕྲག་རྒྱའོ། ། དེ་གསུམ་ཀ་ལ་ཡང་ལྕགས་རི་རེ་དང་བདག་བྱེད་པའི་ཚངས་པ་རེ་བཤད་དོ། ། དེ་ཐམས་ཅད་མེ་སོགས་ཀྱི་མཉམ་དུ་འཇིག་ཅིང་འབྱུང་བ་སྟེ་འཆགས་སོ། ། གཉིས་པ་ཞར་ལ་སེམས་ཅན་གྱི་ཚད་བཤད་པ་ལ་གཉིས་ཏེ། ལུས་ཚད་དང༌། ཚེ་ཚད་དོ། ། དང་པོ་ལ་གསུམ་སྟེ།
མི་དང༌། འདོད་ལྷ་དང༌། གཟུགས་ཁམས་པའི་ལུས་ཚད་དོ། ། དང་པོ་ལ་འཛམ་བུ་གླིང་པ་ཚེ་ལོ་བརྒྱ་པ་རྣམས་ཀྱི་ལུས་ཚད་ནི། ཁ་ཅིག་ཁྲུ་བཞི་པ་དང༌། ཕལ་ཆེའི་ཕྱེད་དང་བཞི་སྟེ། ཁྲུ་ནི་ཆོས་མངོན་པ་དུས་ཀྱི་མིའི་ཁྲུས་རྩི་བར་རྒྱལ་པོ་སྲས་སུ་བཤད་ལ། འོན་ཀྱང་འོག་ནས་འཆད་པའི་འགྱུར་སྒྲེས་པའི་ཁྲུའོ། ། བསྐལ་པ་དང་པོའི་མི་འགའ་ཞིག་ནི་བརྒྱ་སྦྱིན་དང་མཉམ་སྟེ་ཡབ་སྲས་མཇལ་བར་སྤྱི་བོ་སྐྱེས་དང༌། བརྒྱ་སྦྱིན་སྟན་གཅིག་ལ་འདུག་པ་ན་མིག་འབྱེད་འཛུམ་ཡོད་མེད་མ་རྟོགས་པ་ཁྱད་མེད་པར་བཀའ་སྩལ་པས་སོ། །
ཤར་ལུས་འཕགས་ཁྲུ་བརྒྱད། བ་ལང་ ༼༢༠༦༽ སྤྱོད་པ་ཁྲུ་བཅུ་དྲུག་དང༌། བྱང་སྒྲ་མི་སྙན་པ་སོ་གཉིས་པ་ཞེས་བྱ་བ་ཕྱི་མ་ཉིས་འགྱུར་དུ་སྐྱེད་དོ། ། ལྷའི་གཟུགས་ཚད་ནི་འདོད་དང་ལྡན་པ་ལྷའི་ལུས་ཚད་རྒྱལ་ཆེན་བཞི་པ་རྒྱང་གྲགས་བཞི་ཆ་ནས་དགའ་ལྡན་པ་གཅིག་དང༌། གཞན་འཕྲུལ་བ་རྒྱང་གྲགས་ཕྱེད་དང་གཉིས་ཀྱི་བར་དུ་རྒྱང་གྲགས་བཞི་ཆ་རེ་སྐྱེད་དོ། ། གཟུགས་ཅན་དང་པོ་ནི། སྤྱིའི་བོང་ཚོད། ཚངས་རིགས་པ་དཔག་ཚད་ཕྱེད་ཕྱེད་སྐྱེད་དེ། འོད་ཆུང་བའི་གཉིས་སོ། ། དེའི་ལྷག་ཚད་མེད་འོད་ཡན་ཆད་ཀྱི་ལུས་ནི།
འོག་མས་གོང་མ་ཉིས་འགྱུར་ཉིས་འགྱུར་གྱིས་ཆེ་སྟེ། དགེ་རྒྱས་པའི་རེ་བཞི་དང༌། སྤྲིན་མེད་པས་དཔག་ཚད་གསུམ་དོར་བས། བརྒྱ་ཉེར་ལྔ་ནས་འོག་མིན་པའི་ཁྲི་དྲུག་སྟོང་གི་བར་རོ། ། ཚེ་ཚད་གཉིས་ཏེ་ཚེ་ཚད་དངོས་དང༌། བར་དུ་འཆི་བ་ཡོད་མེད་དཔྱད་པའོ། ། དང་པོ་ལ་གཉིས་ཏེ། བདེ་འགྲོ་དང༌། ངན་འགྲོའི་ཚེ་ཚད་དོ། ། དང་པོ་ལ་མིའི་ཚེ་ཚད་ནི།
སྤྱིའི་བོང་ཚོད་ཐ་དད་པ་རྣམས་ཀྱི་ཚེ་ཚད་ཀྱང་ཐ་དད་དམ་ཞེ་ན། སྒྲ་མི་སྙན་ན་ཚེ་ལོ་སྟོང་སྟེ། ནུབ་དང་ ༼༢༠༧༽ ཤར་གཉིས་ན། དེའི་ཕྱེད་ཕྱེད་སྤངས་པ་སྟེ། རིམ་པས་ལྔ་བརྒྱ་དང༌། ཉིས་བརྒྱ་ལྔ་བཅུའོ། ། འཛམ་གླིང་འདི་ན་མ་ངེས་ཏེ། རེས་ཐུང་སྟེ་ཐ་མར་ལོ་བཅུ་དང༌། རེས་རིང་སྟེ་བསྐལ་བ་དང་པོའི་མིའི་ཚེ་ལོ་དཔག་ཏུ་མེད་དོ། ། འདོད་ལྷའི་ཚེ་ཚད་ནི།
མི་ལོ་ལྔ་བཅུ་ལ་འདོད་ལྷ་འོག་མ་རྒྱལ་ཆེན་བཞི་པའི་ཉིན་ཞག་གཅིག་སྟེ། ཉིན་ཞག་དེའི་བགྲང་པའི་ཞག་སུམ་བཅུ་ལ་ཟླ་བ་དང༌། དེ་བཅུ་གཉིས་ལ་ལོར་བྱས་པའི་རྒྱལ་ཆེན་བཞི་པའི་ཚེ་ནི་ལོ་ལྔ་བརྒྱའོ། ། འདོད་ལ་གོང་མ་ལྔའི་ཞག་དང༌།

ལོའི་ཚད་གཉིས་ཀ་ཉིས་འགྱུར་ཏེ། རིམ་པ་བཞིན་མི་ལོ་བརྒྱ་དང༌། ཉིས་བརྒྱ་དང༌། བཞི་བརྒྱ་དང༌། བརྒྱད་བརྒྱ་དང༌། སྟོང་དྲུག་བརྒྱ་ཉིན་ཞག་སྟེ། དེའི་བགྲང་པའི་ལོ་སྟོང་དང༌། ཉིས་སྟོང་དང༌། བཞི་སྟོང་དང༌། བརྒྱད་སྟོང་དང༌། ཁྲི་དྲུག་སྟོང་ནི་ཚེ་ཚད་དོ། །
གཉའ་ཤིང་འཛིན་ཡན་ཆད་ན་ཉི་ཟླ་མེད་ཀྱང་ཉིན་མཚན་ནི། ཀུ་མུ་ཏ་དང་པད་མ་ལྟར། མེ་ཏོག་ཁ་བྱེ་ཟུམ་དང༌། བྱ་རྣམས་སྐད་འབྱིན་མི་འབྱིན་དང༌། ༼༢༠༨༽ གཉིད་སངས་པ་དང༌། བྲོ་བ་ལས་ཏེ། སྣང་བའི་བྱ་བ་ནི་རང་གི་འོད་ཀྱིས་སོ། ། ཁམས་གོང་མའི་ཚེ་ཚད་ལ། གཟུགས་ཁམས་ཀྱི་ཚེ་ཚད་ནི། གཟུགས་ཅན་གྱི་ཁམས་རྣམས་ན་ཉིན་མཚན་མེད་དེ།
ཚེ་ནི་རང་གི་ལུས་གཞལ་བའི་དཔག་ཚད་ཀྱི་གྲངས་ཀྱི་བསྐལ་བ་ཡིས་ཏེ། གཟུགས་ཅན་དང་པོ་བསྐལ་བ་ཕྱེད། ། དེའི་གོང་མ་ཕྱེད་ཕྱེད་སྐྱེད། ། འོད་ཆུང་རྣམས་ཀྱི་ལྷ་ཡན་ཆད། ། ཚེ་ནི་ཉིས་འགྱུར་ཉིས་འགྱུར་ཏེ། ། སྤྲིན་མེད་བསྐལ་བ་གསུམ་དོར་རོ། ། ཞེས་པའོ། ། གཟུགས་མེད་ཀྱི་ཚེ་ཚད་ནི། གཟུགས་མེད་ནམ་མཁའི་ཚེ། བསྐལ་པ་སྟོང་ཕྲག་ཉི་ཤུ་སྟེ།
གོང་མ་གསུམ་ཉི་ཤུ་རེས་ལྷག་གོ ། འོ་ན་བསྐལ་པ་དེ་གང་ཞེ་ན། ཆད་མཉམ་ལ། རང་གི་ཉིན་ཞག་དེའི་བགྲང་པའི་དྲུག་པོ་དེ་རྣམས་ཀྱི་ཚེ་འདོད་ལྷ་དྲུག་དང༌། ལོ་གྲངས་འདྲ་བ་ཡིན་ཏེ། རྒྱལ་ཆེན་བཞི་པའི་ཚེ་ཚད་ནི་ཡང་སོས་པའི་ཞག་གཅིག་སྟེ། ཞག་དེ་སུམ་བཅུ་ལ་ཟླ་བ། དེ་བཅུ་གཉིས་ལ་ལོར་བྱས་པའི་ལྔ་བརྒྱ་ཐུབ་པ་སོགས་སོ། ། རབ་ཏུ་ཚ་བ་ནི། ༼༢༠༩༽ བར་བསྐལ་ཕྱེད་དང༌།
མནར་མེད་ནི། བར་བསྐལ་གཅིག་གོ ། དུད་འགྲོ་རྣམས་ཚེ་མཆོག་དུ་རིང་བ་ནི། བར་བསྐལ་གཅིག་ཏེ། དགེ་སློང་དག་ཀླུ་བརྒྱད་པ་ནི། ཀླུ་ཆེན་པོ་སྟེ། བསྐལ་པར་གནས་པ་འཛིན་པའོ། ། ཞེས་སོ། ། ཐུང་བ་ཡུད་ཙམ་པར། མདོ་ཉི་མའི་སྙིང་པོར།
ཡིད་བཏགས་རྣམས་ཀྱི་ཚེ་ནི། མིའི་ཟླ་བ་གཅིག་ཉིན་ཞག་དུ་བྱས་པའི་ལོ་ལྔ་བརྒྱ་སྟེ། མི་ལོ་ཁྲི་ལྔ་སྟོང་ངོ༌། ། མདོ་ཉི་མའི་སྙིང་པོར་ཐུང་བས་སྟོང་དང༌། རིང་བས་སྟོང་ཕྲག་བརྒྱད་ཅུ་ཐུབ་པར་བཀའ་སྩལ་ཏོ། ། མ་ག་ཏའི་ཁལ་བརྒྱད་ཅུ་ཤོང་བའི་ཏིལ་གྱི་སྦྱང་བ་ཏིལ་གྱིས་བྱུར་བུར་བཀང་བའི་ནང་ན་ལོ་བརྒྱ་བརྒྱ་ཞིང༌། ཏིལ་ཉག་ཅིག་ཕྱུང་བས་ཟད་པར་གྱུར་པ་ནི། ཆུ་བུར་ཅན་གྱི་ཚེ་སྟེ། གྲང་དམྱལ་གཞན་བདུན་གྱི་ཚེ་ནི་ཉི་ཤུ་ཉི་ཤུར་སྒྱུར་རོ། ། སར་ནི།
ཚ་དམྱལ་རྣམས་ཀྱི་ཕྱེད་ཕྱེད་དུ་བཤད་དོ། ། ཚེ་མ་རྫོགས་པར་འཆི་བ་ཡོད་དམ་ཞེ་ན། སྒྲ་མི་སྙན་པ་ནི། ཚེ་ངེས་པར་རིང་པོར་འཚོ་ལ། དེ་མ་གཏོགས་ ༼༢༡༠༽ པ་ལ་བར་དུ་འཆི་བ་ཡོད་དོ། ། གཞན་ཡང་བར་སྐབས་སུ་མི་འཆི་བ་བྱང་སེམས་སྐྱེ་བ་གཅིག་གིས་ཐོགས་པ་དང༌། སྲིད་པ་ཐ་མ་པ་དང༌། རྒྱལ་བས་བསྟན་པ་དང༌། རྒྱལ་བའི་ཐད་དུ་གཏང་བའི་ཕོ་ཉ་དང་དད་པ་དང༌། ཆོས་ཀྱི་རྗེས་སུ་འབྲང་བ་དག་དང༌།
བྱང་སེམས་ཐ་མ་དང༌། འཁོར་ལོ་སྒྱུར་བ་དང༌། དེ་དག་མངལ་ན་ཡོད་པའི་ཡུམ་དང༌། བྱམས་པ་དང༌། ཉོན་མོངས་པ་མེད་པ་དང༌། འགོག་པ་དང༌། འདུ་ཤེས་མེད་པའི་སྙོམས་འཇུག་ལ་ཞུགས་པ་སོགས་སོ། ། གསུམ་པ་དེ་དག་འཇལ་བྱེད་ཀྱི་ཚད་ནི། གཟུགས་ཀྱི་ཆུང་མཐའ་རྡུལ་ཕྲ་རབ་དང༌། མིང་གི་མཐའ་ཡི་གེ་དང༌།
དུས་ཀྱི་མཐའ་སྐད་ཅིག་ཡིན་པ་དེ་དག་ལས་རྩམ་ནས་ཡུལ་གྱི་ཚད་ནི། ཕྲ་རབ་རྡུལ་དང༌། རྡུལ་ཕྲན་དང༌། དེ་བཞིན་དུ་ལྕགས་རྡུལ་དང༌། ཆུ་རྡུལ་དང༌། རི་བོང་རྡུལ་དང༌། ལུག་རྡུལ་དང༌། གླང་རྡུལ་དང༌། ཉི་ཟེར་གྱི་རྡུལ་དང༌། སྲོ་མ་དང༌།
དེ་ལས་བྱུང་བ་ཤིག་དང༌། དེ་བཞིན་དུ་ནས་དང༌། སོར་ཚིགས་རྣམས་ནི་གོང་ནས་གོང་དུ་བདུན་སྒྱུར་ ༼༢༡༡༽ བར་ཤེས་པར་བྱའོ། ། སོར་མོ་ཉི་ཤུ་བཞི་ལ་ཁྲུ་དང༌། ཁྲུ་བཞི་ལས་ནི་གཞུ་གང་སྟེ། འདོམ་གང་ངོ༌། ། གཞུ་དེ་ལྔ་བརྒྱ་རྣམས་ལ་རྒྱང་གྲགས་ཏེ། དེ་ཙམ་གྲོང་ནས་འཕགས་པ་ལ་དགོན་པར་འདོད་ལ། རྒྱང་གྲགས་དེ་བརྒྱད་ལ་དཔག་ཚད་ཅེས་བྱའོ། ། ལུང་རྣམ་འབྱེད་དུ།
སྔ་ཕྱི་རྣམས་དྲུག་འགྱུར་དང༌། གདགས་པར་རྡུལ་ཕྲ་རབ་བདུན་ལ་ཉི་ཟེར་གྱི་རྡུལ་དུ་བཤད་པའང་ཡོད་དོ། ། དུས་ཀྱི་ཚད་ལ་ལོའི་ཚད་ནི། དུས་མཐའི་སྐད་ཅིག་མ་བརྒྱ་ཉི་ཤུ་ལ། དེའི་སྐད་ཅིག་གོ ། དེའི་སྐད་ཅིག་དྲུག་བཅུ་ལ་ཐང་གཅིག་གོ ། ཐར་གཅིག་སུམ་ཅུ་ལ་ཡུད་ཙམ་སྟེ། དེ་དང་ཉིན་ཞག་དང༌། ཟླ་བ་གསུམ་གོང་ནས་གོང་དུ་སུམ་ཅུ་སྒྱུར་རོ། ། ཞག་མི་ཐུབ་དྲུག་དང་བཅས་པའི་ཟླ་བ་བཅུ་གཉིས་ལ་ལོག་གཅིག་སྟེ།
ཞག་མི་ཐུབ་ནི་དགུན་དང༌། དཔྱིད་དང༌། དབྱར་རྣམས་ཀྱི་ཟླ་བ་ཕྱེད་གཉིས་འདས་ནས། ཟླ་བ་ཕྱེད་ནི་ལུས་པ་ན་མཁས་པས་ཞག་མི་ཐུབ་པ་དོར། ཞེས་པ་ལྟར་ཏེ། དགུན་ནི་མགོ་ཅན་ ༼༢༡༢༽ ནས་རྩོམ་པར་དུས་ཚིགས་སྟོན་པའི་གཞུང་ཁུངས་མ་ཀུན་མཐུན་པས། རྒྱལ་དང༌། དབོ་དང༌། ས་ག་དང༌། ཆུ་སྟོད་དང༌།
ཁྲུམས་དང༌། སྨིན་དྲུག་ཅན་རྣམས་ཀྱི་གནམ་སྟོང་ཆད་པ་ན་ཞག་ཉེར་དགུ་ཟླ་བའོ། ། དེ་ནས་མར་ངོ་སྔོན་འགྲོ་ལྟར་ན། སྟོན་དཔྱིད་འབྲིང་ཐུབ་ཅིང༌། དབྱར་དགུན་འབྲིང་མི་ཐུབ་ལ། ཡར་ངོ་སྔོན་འགྲོ་དང་སྒོ་སྟུན་ན་མིང་དེ་ལས་ཟློག་པ་ཡིན་ཡང་དེ་དག་གནད་དུ་མ་ཤེས་ན་བབ་བཅོལ་དུ་འགྱུར་རོ། ། བསྐལ་པའི་ཚད་ནི། བསྐལ་པ་མང་པོ་བར་བསྐལ་འཇིག་འཆགས་ཀྱི་བསྐལ་པ་སོགས་བཤད་པ་དེ་ལ་འཇིག་བསྐལ་ནི། དམྱལ་བའི་སྲིད་པ་གསར་སྐྱེ་མེད་པ་ནས་སྣོད་ཟད་པའི་བར་ཏེ། སེམས་ཅན་འཇིག་པ་ནི།
དམྱལ་བ་ལས་ཟད་པ་རྣམས་འགྲོ་བ་གཞན་དུ་སྐྱེ་ལ། མ་ཟད་པ་རྣམས་ཞིང་གཞན་གྱི་དམྱལ་བར་སྐྱེ། ཞིང་འདིར་གཅིག་ཀྱང་མེད་པ་འཇིག་ལ། དུད་འགྲོ་དང་ཡི་དྭགས་ཀྱང་དེ་དང་འདྲའོ། ། རྒྱ་མཚོའི་དུད་འགྲོ་སྔར་འཇིག་སྟེ། མི་ཡུལ་པ་རྣམས་མི་དང་ལྷན་ཅིག་དུའོ། ། གླིང་ ༼༢༡༣༽ གསུམ་གྱི་མི་གང་རུང་རེས་ཆོས་ཉིད་ཀྱིས་ཐོབ་པའི་བསམ་གཏན་དང་པོ་སྐྱེད་དེ། གཞན་རྣམས་ཀྱང་དེའི་རྗེས་སུ་སློབ་ཅིང༌། ཤི་ན་ཚངས་པའི་འཇིག་རྟེན་དུ་སྐྱེ་ལ། སྒྲ་མི་སྙན་པ་ལ་ཆགས་བྲལ་གྱི་ལམ་མེད་པས་འདོད་ལྷར་སྐྱེ་སྟེ།
འདོད་ལྷ་རྣམས་བསམ་གཏན་དང་པོ་ཐོབ་པས་ཚངས་པའི་འཇིག་རྟེན་དུ་སྐྱེ་ལ། དེ་རྣམས་ཀྱི་བསམ་གཏན་གཉིས་པ་ཆོས་ཉིད་ཀྱིས་ཐོབ་པས་འོད་གསལ་དུ་སྐྱེ། ཞིང་ཆུས་འཇིག་པ་ན་བསམ་གཏན་གསུམ་པ་དང༌། རླུང་གིས་འཇིག་པ་ན་བཞི་པ་ཐོབ་སྟེ། དེ་དག་ཏུ་སྐྱེ་བོ། དེ་ལ་བར་བསྐལ་བཅུ་དགུའོ། ། སྣོད་འཇིག་པ་ནི། ཆར་པ་མེད་པས་རྩ་ཤིང་དང༌། སྨན་རྣམས་ཉི་མ་འདི་ཉིད་ཀྱི་བསྲེགས་ཏེ། ཉི་མ་གཞན་དྲུག་འདི་བས་བཞི་འགྱུར་བས་ཚ་ཞིང༌།
གཉིས་པས་ལྡེང་ཁ་ཆེ་ཆུང་དང༌། གསུམ་པས་ཆུ་བོ་ཆེ་ཆུང་དང༌། བཞི་པས་མཚོ་མ་དྲོད་པ་དང༌། ལྔ་པ་དང་དྲུག་པའི་ཕྱོགས་ཀྱིས་རྒྱ་མཚོ་ཆེན་པོ་སྐེམ་ལ། དྲུག་པ་དང་བདུན་པས་རི་རབ་དང་ས་ཆེན་པོ་བསྲེགས་ཏེ། ཉི་མའི་དཀྱིལ་ ༼༢༡༤༽ འཁོར་ནི་སེམས་ཅན་གྱིས་སྟོང་བའོ། ། དེ་ལས་མེ་ལྕེ་རླུང་གི་ཁྱེར་ནས་ཚངས་པའི་འཇིག་རྟེན་བསྲེགས་ལ། དེའི་ཚེ་འོད་གསལ་བའི་ལྷ་གཞན་པ་རྣམས་མེ་དེ་བྱུང་བར་དོགས་ནས་སྐྲག་པ་ལ། ལྷ་རྒན་པོ་སྲིད་པ་ཆགས་འཇིག་ལ་མཁས་པ་རྣམས་ཀྱིས་གྲོགས་པོ་རྣམས་མ་འཇིགས་ཞིག མེ་ལྕེ་འདི་ནི།
སྔོན་ཡང་ཚངས་པའི་འཇིག་རྟེན་སྟོངས་པ་སྟེ་བསྲེགས་ནས། དེ་ཉིད་དུ་མེད་པར་གྱུར་ཏེ། ཞེས་དབུགས་འབྱིན་ཏོ། ། ལྷ་དེ་དག་ལུས་ཤིན་དུ་འདྲ་ཡང༌། དེ་ལྟར་དུ་འདུ་ཤེས་ཐ་དད་དུ་གྱུར་པས་ན། ལུས་གཅིག་ཅིང་འདུ་ཤེས་ཐ་དད་པའོ། ། ཞེས་མདོ་སྡེ་པ་འདོད་དོ། ། དེས་ན་མདོར་ས་ཆེན་པོ་དང༌། རི་རབ་ཀྱང་བསྲེགས་ཏེ། ཚིག་པ་ན་དུ་བ་ཡང་མེད།
ཐལ་བའི་ལྷག་མ་ཡང་མེད་དེ། དགེ་སློང་རྣམས་འདུ་བྱེད་ཐམས་ཅད་ནི། དེ་ལྟར་མི་རྟག་པ། མི་རྟེན་པ། ཡིད་རྟེན་དུ་མི་རུང་བའོ། ། ཞེས་བཀའ་སྩལ་ཏོ། ། ཆུས་འཇིག་པ་ན་བསམ་གཏན་གཉིས་པ་ཉིད་ལས་བྱུང་བའི་ཆུས་སྣོད་ལན་ ༼༢༡༥༽ ཚ་བཞིན་དུ་ཞུ་ནས། ཆུ་དེ་ཡང་མེད་པར་འགྱུར་རོ། ། རླུང་གིས་འཇིག་པ་ན། བསམ་གཏན་གསུམ་པ་ཉིད་ལས་བྱུང་བའི་རླུང་ཁམས་ཀྱིས་ཏེ།
རླུང་ནད་ཀྱིས་ལུས་སྐམ་པ་ལྟར་སྣོད་མེད་པར་བྱེད་ཅིང༌། རླུང་དེ་ཡང་མེད་པར་འགྱུར་རོ། ། དེས་ན་བདགས་པར་དེ་ལྟར་ལྷུན་པོ་རྒྱ་མཚོ་ཆེ་དྭང་བ། ། དེ་བཞིན་མཐོ་རིས་ཟད་གྱུར་ཤེས་ནས་ནི། ། སྐྱེ་བོ་དམ་པ་རྣམས་ཀྱིས་བསྟེན་པ་ཡི། ། འཕགས་པའི་གནས་ལ་རྟག་ཏུ་བློ་གཞོལ་ཅིག ། ཅེས་སོ། ། འཆགས་པའི་བསྐལ་པ་ནི། དང་པོ་རླུང་འཆགས་པ་ནས། དམྱལ་བའི་སྲིད་པ་འཆགས་པའི་བར་དུ་བར་བསྐལ་ཉི་ཤུའོ། །
ཡང་རླུང་གི་ཞིག་ན་བསམ་གཏན་གསུམ་པ་སོགས་དང༌། ཆུས་ཞིག་ན་གཉིས་པ་སོགས་དང༌། མེས་ཞིག་ན་དང་པོ་ནས་འདོད་ལྷའི་གཞལ་ཡས་ཁང་རྣམས་སྤྲུལ་པར་འཆགས་སོ། ། དེ་ནས་སྣོད་ཀྱི་སྔ་ལྟས་རླུང་འཇམ་བུ་ལངས་པ་རླུང་གི་དཀྱིལ་འཁོར་དུ་འགྱུར་ཞིང༌། དེ་ནས་གསེར་གྱི་སྙིང་ ༼༢༡༦༽ པོ་ཅན་གྱི་སྤྲིན་ལས་ཆར་ཆེན་པོ་འབབ་པས་ཆུའི་དཀྱིལ་འཁོར་དང༌། དེའི་སྟོད་རླུང་གི་མཐས་ཞིང༌། སྲ་བར་བྱས་པས་སའི་དཀྱིལ་འཁོར་དང༌། དེའི་སྟེང་དུ་སྤྲིན་ཁམས་སྣ་ཚོགས་པ་ཅན་ལས་ཆར་བབས་པས་རྒྱ་མཚོ་འབྱུང་སྟེ། སྙིང་རྗེ་པད་མ་དཀར་པོར། ཆུའི་ནང་ན་གསེར་གྱི་པད་མ་འདབ་མ་སྟོང་དང་ལྡན་པ་སྟོང་སྣང་ནས།
གནས་གཙང་མའི་ལྷ་རྣམས་ཀྱིས་ཅིའི་ལྟས་ཡིན་རྟགས་པས་བསྐལ་པ་འདི་ལས་སངས་རྒྱས་སྟོང་འབྱུང་བའི་ལྟས་སུ་ཤེས་ཏེ། བསྐལ་པ་འདི་ནི་བཟང་པོའོ། ། ཞེས་བཀའ་སྩལ་ཏོ། ། དེའི་ཁམས་བཟང་པོ་རྣམས་རླུང་གི་སྲུབས་པས་རི་རབ་དང༌། འབྲིང་རྣམས་སྲུབས་པས་གསེར་གྱི་རི་བདུན་དང༌། ངན་པ་རྣམས་ལས་གླིང་དང༌། གླིང་ཕྲན་དང༌། ཁོར་ཡུག་གི་རི་རྣམས་འབྱུང་སྟེ། དེ་ལ་བར་བསྐལ་གཅིག་གོ ། དེ་རྣམས་ཀྱང་བྱེ་བྲག་པ་འཇིག་རྟེན་འཇིག་དུས་རྡུལ་ཕྲ་རབ་རྟག་པ་མ་ཞིག་པ་རྣམས་ལས་སྐྱེའོ། །
ཞེས་ཟེར་ཏེ། དེ་དགག་པ་འབྲེལ་པར་ལྟའོ། ། ས་སྟོན་སྡེ་པའི་མདོར། ༼༢༡༧༽ འཇིག་རྟེན་གྱི་ཁམས་གཞན་ནས། ས་བོན་ཁྱེར་ཏེ་འོང་ངོ་ཞེས་འབྱུང་མོད། ལས་ལས་སྐྱེས་པའི་རླུང་ནུས་པ་ཁྱད་པར་ཅན་ལས་བྱུང་ངོ་ཞེས་གནས་སོ། ། སེམས་ཅན་འཆགས་པ་ནི། བཞི་པ་ནས་ཤི་ནས་གསུམ་བར་དང༌། དེ་ནས་ཤི་བ་གཉིས་འང་སྐྱེ་བ་ཡོད་ཅིང༌། བསྐལ་པ་འདི་ལ་ནི་འོད་གསལ་གྱི་ལྷ་ཚེ་དང་བསོད་ནམས་དང་ལས་ཟད་པ་ཞིག་ཤི་སྟེ།
ཚངས་པ་ཆེན་པོར་སྐྱེས་པ་ལ། ཤེད་བདག་དུ་རྟོག་གོ ། དེ་སྐྱོ་སྟེ་གྲོགས་སྐྱེས་ན་ཅི་མ་རུང་མཉམ་པ་དང༌། ཡང་འོད་གསལ་ནས་ཚངས་པར་སྐྱེས་པ་ལ་ཤེད་ལས་སྐྱེས་བུ་རྟོག་གོ ། དེ་བཞིན་དུ་འོད་གསལ་ནས་འདོད་ལྷ་དང༌། བྱང་ནས་ནུབ་དང༌། ཤར་དང་གླིང་འདིའི་མིར་རིམ་གྱི་སྐྱེ་ལ། སེམས་ཅན་པ་གང་རུང་གཅིག་བདག་པོ་ཉོར་བའི་ལས་ཉོན་མོངས་ཅན་གྱིས་དམྱལ་བར་གཤིན་རྗེའི་རྒྱལ་པོར་སྐྱེ་ཞིང༌། ཡི་དྭགས་དང༌། དུད་འགྲོ་དང༌།
དམྱལ་བ་འཆགས་ཏེ། དེ་ལ་བར་བསྐལ་འཆགས་ ༼༢༡༨༽ པ་རྫོགས་པ་དང༌། གནས་པ་རྩོམ་པ་དང༌། གནད་མེད་པར་གཅིག་སྐྱེས་པ་དང༌། ཚེ་ལོ་དཔག་མེད་ནས་འགྲིབ་པ་རྩོམ་པ་དང་དུས་མཉམ་མོ། ། གནས་པའི་བསྐལ་བ་ནི། བར་གྱི་བསྐལ་པ་དཔག་མེད་ནས་འགྲིབ་པ་ནས་རྩམ་ནས་ཚེ་ལོ་བཅུ་པར་གྱུར་པའི་བར་དུ་སྟེ། ཡ་ཐོག་རིང་མོ་ཞེས་གྲགས་ལ། འགྲིབ་ཚུལ་འོག་དུ་འཆད་དོ། ། ཡང་དེ་ནས་ཡར་སྐྱེ་བ་དང༌།
མར་འགྲིབ་པ་ཟུང་རེའི་བསྐལ་པ་མ་ཐོག་ལས་གཞན་བཅོ་བརྒྱད་དེ། སྙིང་རྗེ་པད་དཀར་དུ། ཚེ་ལོ་བཅུ་པའི་ཚེ། རྗེ་བཙུན་བྱམས་པ་ཁྲུ་གང་པ་ཞིག་བྱོན་ནས། ལུས་ཆེ་བའི་རྒྱུ་མི་དགེ་བ་སྤངས་པའོ། ། ཞེས་གསུངས་པས། ལུས་གསུམ་སྤངས་པ་ཉི་ཤུ་པ་དང༌། ལྔ་བཅུ་པ་དང༌། བརྒྱ་པ་དང༌། ངག་གི་བཞི་སྤངས་པས་ཉིས་སྟོང་པ་དང༌།
ཡིད་ཀྱི་གསུམ་སྤངས་པས་བཞི་ཁྲི་པ་དང༌། ཕ་དང་མར་གཟུང་བས་བརྒྱད་ཁྲི་པར་འཕེལ་ཏེ། སྙེ་མ་རེ་ལ་བྲེ་བཞི་བཞི་དང༌། བུ་མོ་ལོ་ལྔ་བརྒྱ་ལོན་སྟེ། བག་མར་གཏོང་ ༼༢༡༩༽ བ་སོགས་དུ་མར་བཀའ་སྩལ་ཏོ། ། ཡང་ཡར་སྐྱེ་ཞིང་འཕེལ་བ་ནི། བར་བསྐལ་གཅིག་ཡིན་ཏེ། མ་ཐོག་རིང་མོ་ཞེས་གྲགས་སོ། ། ཡར་སྐྱེ་རྣམས་ཅི་ཙམ་དུ་སྐྱེ་ཞེ་ན། ཡར་འཕེལ་བཅུ་དགུ་པོ་དེ་རྣམས་ཚེ་བརྒྱད་ཁྲིའི་བར་དུ་སྐྱེའོ། །
ཐོག་མཐའི་རྐྱང་པ་དང༌། བར་གྱི་ཁུག་པ་རེ་དུས་མཉམ་ལ། ལོ་ཇི་སྙེད་རེ་ལ་འཕེལ་འགྲིབ་བྱེད་ཅེ་ན། ཁ་ཅིག་ལོ་བརྒྱ་རེ་ཞིང་གཅིག་འཕེལ། གཅིག་འགྲིབ་ཅེས་དང༌། ངུར་མིག་པ་རྐྱང་པ་ལ་ལོ་ཉིས་བརྒྱ་རེ་ཞིང་ལོ་རེ་རེའོ། ། ཞེས་གསུངས་པ་མི་འཐད་དེ། ཡང་སོས་ཀྱི་ཞག་གཉིས་ནི། མནར་མེད་ཀྱི་བར་བསྐལ་བས་རིང་བར་ཐལ་ཏེ། མི་ལོ་ས་ཡ་བཅོ་བརྒྱད་ཡོད་པའི་ཕྱིར་རོ། །
དེ་ཡང་བར་གྱི་ཁུག་པ་ལ་ནི། ས་ཡ་བཅུ་དྲུག་ལ་ཉིས་སྟོང་ཆད་པ་ལས་མེད་པར་འགྱུར་བས་སོ། ། དེས་ན་ལོ་ཇི་སྙེད་རེ་ལ་འཕེལ་བ་དང༌། འགྲིབ་པ་མི་ཤེས་ཤིང༌། དགེ་སྡིག་སྤྱོད་པ་སྟོབས་ཆེ་ཆུང་གིས་ལོ་འཕེལ་འགྲིབ་སྟོབས་ཆེ་ཆུང་དུ་འགྱུར་རོ། ། ཚུལ་ ༼༢༢༠༽ དེ་ལྟར་འཇིག་རྟེན་ཆགས་པ་འདི་ནི་བར་ཀྱི་བསྐལ་པ་ཉི་ཤུར་གནས་པ་ཡིན་ནོ། ། བསྐལ་ཆེན་སྐྱེས་མཆོག་བྱུང་ཚུལ་དང་བཅས་པ་ནི། བསྐལ་གནས་ཀྱི་དུས་དེ་དང༌། འཆགས་པ་དང༌། འཇིག་པ་དང༌།
ཞིག་ཅིང་སྟོངས་ནས་འདུག་པ་གསུམ་བར་བསྐལ་ཉི་ཤུར་མཉམ་པ་སྟེ། ཞིག་པའི་ཚེ་འཕེལ་འགྲིབ་མི་འཇུག་ཀྱང་དུས་མཉམ་པར་ཅི་ཞིང༌། བར་བསྐལ་ཉི་ཤུ་པོ་དེ་རྣམས་སྡོམ་པ་བརྒྱད་བཅུ་ལ་ནི། བསྐལ་པ་ཆེན་པོ་ཞེས་བྱའོ། ། བསྐལ་ཆེན་དེ་གྲངས་མེད་གསུམ་དུ་བསགས་པ་ལས་སངས་རྒྱས་འབྱུང་ངོ༌། ། གྲངས་མེད་ནི། གྲངས་རྟེན་མེད་མིན་གྱི། ལུང་སིལ་བུར། གྲངས་ཀྱི་གནས་གཞན་དྲུག་ཅུ་གསུངས་པའི་ཐ་མ་སྟེ། དེ་བསྡུས་ན།
གཅིག་བཅུ་བརྒྱ་སྟོང་ཁྲི་འབུམ་དང༌། ། ས་ཡ་བྱེ་བ་དུང་འགྱུར་རྣམས། ། ཟླ་བོ་མེད་པའི་གྲངས་སུ་བཤད། ། ཆེན་པོ་ཟླ་བའོ་དང་བཅས་ནི། ། ཐེར་འབུམ་ཕྲག་ཁྲིག་རབ་བཀྲམ་དང༌། ། གཏམ་བཀྲིགས་མི་འཁྲུགས་ཁྱད་ཕྱིན་དང༌། ། པ་སྟེངས་དེང་འདྲེན་མཐའ་ ༼༢༢༡༽ སྣང་དང༌། ། རྒྱུ་རིག་འོད་མཛེས་དབང་པོ་དང༌། ། ལེགས་བྱིན་རྟོགས་འགྲོས་འབྱིང་རྡུལ་དང༌། ། བརྒྱ་རྟགས་སྟོབས་འཁོར་རྟ་ཤེས་དང༌། །
རྣམ་འབྱུང་སྟོབས་མིག་ཉི་ཤུ་གཅིག ། གྲངས་མེད་ཀུན་ཀྱང་བཅུ་འགྱུར་བསྒྲེ། ། བར་ནས་བརྒྱད་ནི་མ་རྙེད་པ། ། རང་གི་མིང་གང་རུང་བས་གཞུག ། ཅེས་པ་སྟེ། གྲངས་མེད་དེ་གསུམ་ཉན་ཐོས་སྡེ་པ་ཚོགས་ལམ་ཉིད་དུ་རྫོགས་པར་འདོད་དོ། ། ཅི་སངས་རྒྱས་ཡར་འཕེལ་ལམ། མར་འགྲིབ་ནམ་གྱི་ཚེ་འབྱུང་ཞེ་ན། མར་འགྲིབ་པའི་བརྒྱད་ཁྲི་པ་ནས། བརྒྱ་པའི་བར་ལ་སངས་རྒྱས་དེ་འབྱུང་སྟེ།
ཡར་ཡར་འཕེལ་ལ་ནི་གདུལ་བྱ་རྣམས་སྐྱོ་བ་དཀའ་བ་དང༌། བརྒྱ་པ་མན་ཆད་ལ་ཚེ་དང༌། དུས་དང༌། ཉོན་མོངས་པ་དང༌། ལྟ་བ་དང༌། སེམས་ཅན་གྱི་སྙིགས་མ་ལྔ་ཤིན་དུ་ཆས་ཆེ་བས་སོ། ། རང་རྒྱལ་དུས་གང་དུ་འབྱུང་ཞེ་ན། རང་སངས་རྒྱས་རྣམས་ཡར་འཕེལ་མར་འགྲིབ་གཉིས་ལ་ ༼༢༢༢༽ འབྱུང་ངོ༌། ། རང་རྒྱལ་ལ་བསེ་རུ་ལྟ་བུ་ནི། བསྐལ་ཆེན་བརྒྱ་རུ་བྱང་ཆུབ་ཀྱི་ཚོགས་ལ་སྤྱོད་པའི་རང་བྱང་ཆུབ་སྟེ།
ལམ་ཀུན་སྟན་གཅིག་ལ་སྐྱེད་པས་རྒྱུད་ཤིན་དུ་སྨིན་དགོས་པས་སོ། ། ཚོགས་སྤྱོད་ནི། ལམ་ལྷག་མ་སྐྱེས་སླ་བས་དེ་ཙམ་མི་དགོས་སོ། ། འཁོར་ལོ་སྒྱུར་བ་ནམ་འབྱུང་ཞེ་ན། འཁོར་ལོས་རྒྱལ་སྲིད་སྒྱུར་བའི་ངང་ཚུལ་ཅན་འབྱུང་བ་ནི། ཚེ་ལོ་དཔག་མེད་ནས་སྟོང་ཕྲག་བརྒྱད་བཅུའི་བར་ལ་སྟེ། དེ་ལས་མི་ཕྱི་སྟེ། དེ་མན་ཆད་དུ་ཕུན་ཚོགས་མི་རྫོགས་པས་སོ། ། སྟོབས་ཀྱི་འཁོར་ལོ་སྒྱུར་བ་ནི། དེ་ལས་ཕྱིས་ཀྱང་འབྱུང་སྟེ་ཆོས་རྒྱལ་མྱ་ངན་མེད་བཞིན་ནོ། །
སྔ་མ་ལ་ནི་རིན་པོ་ཆེ་བདུན་ཕྲག་གསུམ་ལས་མཆོག་གི་རིན་པོ་ཆེ་སྣ་བདུན་ནི། དེ་ཚེས་བཅོ་ལྔ་ལ་མགོ་དང་བཅས་པ་བཀྲུས་ནས་བསྙེན་གནས་བྱ་ཞིང་བློན་པོའི་ཚོགས་ཀྱིས་སྐོར་ཏེ་འདུག་པ་ན། ཤར་ཕྱོགས་ན་ལྷའི་འཁོར་བརྒྱ་སྦྱིན་གྱི་ཚིག་གིས་ལས་ཐམས་ཅད་པས་བྱས་ ༼༢༢༣༽ པ་རྒྱལ་པོ་ཆེན་པོ་བཞིས། རྒྱལ་པོ་ལ་བསྟན་པ་འབྱུང་ལ། དེ་ཡང་གཟོ་བོས་བྱས་པ་མིན་པ་ལས་ཀྱིས་སྤྲུལ་པ་ཡིན་ནོ། ། དེ་ཡང་དྲན་པ་ཉེར་བཞག་དུ། གསེར་ལས་བྱས་པ་དཔག་ཚད་ལྔ་བརྒྱ་པ་རྩིབས་སྟོང་ཡོད་པས་མཛེས་པ། ནམ་མཁའ་ལ་དཔག་ཚད་འབུམ་དུ་ཉི་མ་གཅིག་གིས་འགྲོ་བ། གླིང་བཞི་དང་ལྷའི་རིས་སུའང་གླང་པོ་སོགས་ཀུན་ནམ་མཁའ་ལ་འགྲོ་བ། རྒྱལ་པོས་མི་ཐོས་པ་དེས་ཐོས་པར་བྱེད་པ་འདྲེན་པ་སུ་ཡང་མེད་པར་བྱེད་པའོ། །
རྒྱལ་པོ་ཤི་ནས་སྒོ་ཁང་དུ་ཟུག་ནས་སྡོད་དེ་བུ་ལ་མི་ཕན་ནོ། ། ནོར་བུ་ནི་མི་ཆེན་པོའི་རླ་ཙམ་པ། ཟུར་བརྒྱད་པ་སྟེ། མཚན་མོ་དཔག་ཚད་བརྒྱར་འོད་འབྱུང་བ། ཉི་མ་ཚ་ན་བསིལ་བ་འབྱུང་བ། སྐོམ་ན་ཆུ་ཡན་ལག་བརྒྱད་ལྡན་འབྱུང་བ། རྒྱལ་པོས་ཅི་བསམ་པ་འབྱུང་བ། འོད་སྣ་ཚོགས་འབྱུང་བ། དཔག་ཚད་བརྒྱར་ནད་མེད་པར་བྱེད་ཅིང༌། ལས་ཀུན་ལ་ཇི་ལྟར་ ༼༢༢༤༽ འདོད་པའི་འབྲས་བུ་འབྱུང་བ།
ཀླུ་ངན་པས་སེར་བ་སོགས་འབེབས་མི་ནུས་པ། མྱ་ངན་དང་གཡང་སའི་ཡུལ་ཀུན་ལྗོན་པ་དང༌། མཚེ་འུ་སོགས་ཕུན་སུམ་ཚོགས་པར་འགྱུར་བ། མི་དུས་མིན་དུ་མི་འཆི་ཞིང༌། དུད་འགྲོ་གང་གིས་ཀྱང་མི་གནོད་པ། སྦྲུལ་དང་ནེའུ་ལེ་ལྟ་བུའི་མི་མཐུན་པས་རྒྱང་མི་གནོད་པ་ཞིག་དབང་པོས་གཏེར་རོ། ། བཞག་པར་ནི། ཀླུའམ་རྒྱལ་ཆེན་བཞིས་འབུལ་བར་བཤད་དོ། ། བཙུན་མོ་ནི་ལུས་ལས་ཙནྡན་དང༌། ཁ་ལ་ཨུཏྤལ་ལའི་དྲི་འབྱུང་བ།
རེག་ན་ཉོན་མོངས་པ་མེད་པར་འགྱུར་བ། གླིང་དེའི་བཀྲེས་སྐོམ་དང༌། མྱ་ངན་དང་བྲལ་བར་བྱེད་པ། རྒྱལ་པོས་མཐོང་ན་གྲང་དུས་སུ་དྲོ་ཞིང༌། དྲོ་དུས་ན་བསིལ་བར་བྱེད་པ། མི་ཀུན་གྱི་མ་དང་སྲིང་མོ་ལྟར་མཐོང་བ་བསམ་པ་དང་མཐུན་ཅིང༌། བུ་མང་པོ་བཙའ་བ། ཁྱིམ་ཐབ་བུད་མེད་གཞན་ལ་འགྲོ་ན་ཕྲག་དོག་མེད་པ། ཁྱིམ་ཐབ་མེད་ཀྱང་འདོད་ཡོད་ལྔའི་ ༼༢༢༥༽ དབང་དུ་མི་འགྱུར་བ་ཞིག་བློན་པོས་འབུལ་ཏེ། དེ་ནི་ཤི་ནས་ལྷར་སྐྱེའོ། །
གཞག་པར་ནི་བུ་མི་འབྱུང་ཞིང༌། རྒྱལ་པོའི་སྔར་འཆི་བར་བཤད་དོ། ། བློན་པོ་ནི་བྱ་བ་མ་བསླབ་ཀྱང་ཤེས་ནས། བྱེད་པ་མི་དགེ་བ་སྤངས་ཤིང༌། ཉོན་མོངས་པ་མེད་པ་སེམས་ཅན་ཀུན་ལ་ཕ་མ་ལྟར་ཕན་པའོ། ། གླང་པོ་ནི་ཅང་ཤེས་ཤིང༌། བཀའ་ཉན་པས་ཕ་རོལ་ལས་རྒྱལ་བར་བྱེད་པ། གླང་པོ་ཆེ་སྟོང་གི་སྟོབས་ཡོད་པ་ཆུ་དང༌། སྐམ་དང༌། བར་སྣང་གསུམ་ལ་གཡུལ་འགྱེད་པ།
ཉི་མ་གཅིག་ལ་འཛམ་བུ་གླིང་ལན་གསུམ་དུ་འཁོར་བ། སྐུད་པས་ཀྱང་བཀྲིར་རུང་ཞིང༌། རྒྱལ་པོས་ཞོན་པའི་ཚེ་བསྐུལ་མི་དགོས་པ་དལ་གྱིས་འགྲོ་བ་ཞིག་དབང་པོས་སྟེར་རོ། ། ས་འགྲེལ་དུ། གླང་པོ་རབ་བརྟན་གྱི་བུ་ཐ་ཆུང་ངོ་ཞེས་སོ། ། རྟ་མཆོག་ནི་ཀུ་མུ་ཏ་དང༌། དུང་ལྟར་དཀར་བ་གླང་པོ་དང་ཡོན་ཏན་མཚུངས་པ་གཅིག་དབང་པོས་སྟེར་རོ། ། བཞག་པར་ནི་རྟའི་རྒྱལ་ ༼༢༢༦༽ པོ་སྤྲིན་གྱི་ཤུགས་ཅན་གྱི་བུ་ཐ་ཆུང་ལུས་སྔོ་ལ། མགོ་ནག་པོ་སྟེ། དེ་ཡང་ནུབ་ཕྱོགས་ཀྱི་གླིང་ཕྲན་ཁང་བུ་ཅན་ན།
རྟ་དེ་རྟའི་རྒྱལ་པོ་བརྒྱ་སྟོང་གི་སྐོར་བ་ཡོད་པ་ལ། བརྒྱ་བྱིན་གྱི་འཁོར་ལོ་སྒྱུར་བ་འཇིག་རྟེན་དུ་འབྱུང་བ་ཤེས་པར་གྱིས་ལ་རྟ་རིན་ཆེན་ཐོང་ཅིག་ཅེས་བསྒོ་བས་བུ་ཐུ་བོ་གཏོར་ཞིང་དེ་རྒྱལ་པོའི་སྔར་ཤི་ན་དེའི་འོག་མ་སྟོང་ལ། རྒྱལ་པོ་སྔར་ཤི་ན་རྟ་རང་གི་གནས་སུ་ལྡོག་པ་དང༌། གླང་པོ་ལུས་དཀར་ལ་མགོ་སྔོ་བའི་གདོང་ལྡོག་ཀྱང་རྟ་དང་འདྲ་བར་བཤད་དོ། ། ཁྱིམ་བདག་ནི་བང་མཛོད་གསེར་དངུལ་སོགས་ཀྱིས་འགེངས་ཅིང༌། རྒྱལ་པོའི་བཀའ་ཉན་པ་སྐྱེ་བོ་ཀུན་ལ་མི་གནོད་པའོ། ། ཞེས་སོ། ། རྒྱལ་བུ་སྲས་སུ། ཁྱིམ་བདག་ནི་མཛོད་ཀྱི་སྤྱན་དང༌། བློན་པོ་ནི་དཔུང་གི་སྤྱན་ལྟ་བུའོ། །
ཞེས་འཆད་དོ། ། ཉེ་བའི་རིན་པོ་ཆེ་སྣ་བདུན་ཡང༌། མདོ་དེ་ཉིད་དུ། རལ་གྲི་ནི་རྒྱལ་པོ་དང༌། འགལ་བ་བྱེད་འདོད་པ་དེར་སོང་སྟེ། མ་བཏབ་ཀྱང་ཀུན་གྱིས་ ༼༢༢༧༽ འདུད་པའོ། ། དམག་དཔོན་ནི་དགྲའི་ཚོགས་མ་ལུས་པ་འཇོམས་པའི་ནུས་པ་ཡོད་ཀྱང་གཞན་ལ་མི་འཚེ་བའི་སྐྱེས་བུའོ། །་་་་་ དཔེ་ལ་ལར་འབྱུང་ངོ༌། ལྤགས་པ་ནི་ཆུར་དཔག་ཚད་བཅུ་པ། ཞེང་དུ་ལྔ་པ་ཆར་ཆུའི་མི་རླན་ཞིང་རླུང་གིས་མི་སྐྱོད་ལ།
གྲང་ན་དྲོ་ཞིང༌། དྲོ་ན་བསིལ་བར་བྱེད་པ། བུད་མེད་མི་སྡུག་པ་མི་མཐོང་བ། ཉི་ཟླའི་འོད་མཐོང་བ། ཀླུའི་ལྤགས་པ་རྒྱ་མཚོ་ནས་བྱུང་བ། གར་འགྲོ་སར་བློན་པོས་ཁྱེར་ཏེ། ཁང་པའི་བྱ་བ་བྱེད་པ་ཞིག་ཚོང་པས་འབུལ་ལོ། ། ཁང་པ་ནི་ཆུར་དཔག་ཚད་བཅུ་གཉིས་པ། ཞེང་དུ་བདུན་པ་རིན་པོ་ཆེ་དང་ཟླ་བ་དང༌། རྒྱུ་སྐར་ལྟ་བར་འདོད་ན།
ཁང་པ་དེར་འོང་བ། རྨི་ལམ་དགེ་བ་མཐོང་བ། གྲང་ན་དྲོ་ཞིང་ཚ་ན་བསིལ་བའི་རླུང་ལྡང་བ། དེར་ལྷ་མོ་འོངས་ནས་རོལ་མོ་བྱེད་པའོ། ། གོས་ནི་འཇམ་ལ་དྲི་མི་འགོས་པ། གྱོན་ན་ཚ་གྲང་ངལ་དུབ་ཀྱི་མི་གནོད་ ༼༢༢༨༽ པ། མེས་མི་འཚིག་ཅིང༌། མཚོན་གྱི་མི་ཆོད་པའོ། ། ཚལ་ནི་རྒྱལ་པོས་དེར་ཕྱིན་པ་དང༌། ཚལ་གྱི་མཐུས་བུ་མོ་དང༌།
བྱ་སོགས་སོང་སྟེ། འདོད་ཡོན་ལ་སྤྱོད་པའོ། ། མལ་ཆ་ནི་བསམ་གཏན་བྱེད་ན་རྣམ་པར་གྲོལ་ཅིང༌། བློ་གསལ་བ་དང༌། ཀུན་ནས་ཉོན་མོངས་པ་མི་སྐྱེའོ། ། ལྷྭམ་ནི་གྱོན་ན་ཆུ་ལ་མི་འབྱིང་བ། ཡུད་ཙམ་གྱིས་དཔག་ཚད་བརྒྱར་འགྲོ་བ་ལའང་ངལ་བ་མེད་པའོ། ། རིན་ཆེན་བདུན་ནི། གསེར་དངུལ་བཻ་ཌཱུརྻ་ཤེལ་སྤུག རྡོའི་སྙིང་པོ།
མུ་ཏིག་དམར་པོའོ། ། མི་སྟོང་ཐུབ་པའི་བུ་སྟོང་དང༌། དགྲ་ཟིལ་གྱིས་གནོན་པ་མདའ་གཞུའང་འབྱུང་ངོ༌། ། འཁོར་ལོ་སྒྱུར་བ་དེ་ཡང་བཞི་སྟེ། གསེར་དང༌། དངུལ་དང༌། ཟངས་དང༌། ལྕགས་ཀྱི་འཁོར་ལོ་ཅན་ནོ། ། དེ་བཞི་རྣམས་གླིང་གཅིག་དང་གཉིས་དང༌། གསུམ་དང༌།
བཞི་ལ་མས་རིམ་བཞིན་དུ་དབང་བྱེད་ལ། མདོར་གཙོ་བོ་སྨོས་པའི་ཕྱིར་གསེར་གྱི་འཁོར་ལོ་ཅན་ཁོ་ན་གསུངས་སོ། ། ལྷན་གཅིག་ཏུ་འཁོར་ལོ་སྒྱུར་བ་གཉིས་ ༼༢༢༩༽ མི་འབྱུང་ཏེ། འགྲན་ཟླ་མེད་པའི་ལས་བསགས་པས་སོ། ། དཔེར་ན་སངས་རྒྱས་བཞིན་ཏེ། འདི་ལ་བྱེ་བྲག་སྨྲ་བ། ཞིང་ཀུན་དུ་སངས་རྒྱས་རེ་རེ་ལས་མི་འབྱུང་ཟེར་རོ། ། ཕལ་ཆེན་སྡེ་པ་སོགས་ཞིང་གཅིག་དུ་མི་འབྱུང་བར་འདོད་དེ། དེ་ཐེག་ཆེན་གྱི་མདོ་བྱིང་དང་མཐུན་ནོ། ། དེ་བཞི་ཕ་རོལ་པོ་ལས་ཇི་ལྟར་རྒྱལ་བར་བྱེད་ཅེ་ན།
གསེར་འཁོར་ཅན་ནི། ཁམས་ཀྱི་རྒྱལ་ཕྲན་རྣམས་ཀྱིས་ཕས་བསུ་ནས་འདུད་ཅིང་བཀའ་གཉན་ཏོ། ། དངུལ་འཁོར་ཅན་ནི། དེ་རྣམས་ཀྱི་ཐད་དུ་རང་ཉིད་འགྲོ་བས་འདུད་ལ། སར་ནི་ཕོ་ཉ་བཏང་བས་འདུད་ཅེས་སོ། ། ཟངས་འཁོར་ཅན་ནི་སོང་སྟེ་གཡུལ་གཤམ་པས་འདུད་དོ། ། ལྕགས་འཁོར་ཅན་ནི་སོང་སྟེ། ཕན་ཚུན་རྩམས་ཏེ། བཟས་པས་འདུ་བྱེད། རྒྱལ་ཡང་གསོད་པ་མེད་ཅིང༌།
རྒྱལ་ནས་སེམས་ཅན་རྣམས་དགེ་བ་བཅུ་ལ་འགོད་པས་དེ་རྣམས་ངེས་པར་ལྷར་སྐྱེའོ། ། བཞག་པར། དང་པོ་འཁོར་ལོའི་རྗེས་སུ་དཔུང་དང་བཅས་པ་བྱོན་ ༼༢༣༠༽ ནས་གཞུག་པ་ན། དེ་ཐོས་མ་ཐག་རྒྱལ་ཕྲན་རྣམས་འོངས་ནས་འདུད་ལ། གཉིས་པ་ལ་ཐོས་མ་ཐག་དུ་མིན་པར། འདེགས་པའི་ཚེ་འོངས་ནས་འདུད་པར་བཤད་དོ། ། རྒྱལ་པོ་འདི་རྣམས་ནི་སྐྱེས་བུ་ཆེན་པོའི་མཚན་སོ་གཉིས་ཀྱིས་ཀྱང་རྒྱལ་པོ་གཞན་ལས་ཁྱད་ཞུགས་ཏེ། འོན་ཀྱང་ཐུབ་པའི་མཚན་ནི་རང་གི་ཡུལ་ན་མ་འགྲུས་པར་གནས་ཅིང་འོད་གསལ་ལ། ཆ་ཤས་རྫོགས་པས་ཁྱད་པར་དུ་འཕགས་པ་ཡིན་ནོ། ། འདིའི་རྒྱུ་ནི་བྱམས་པ་སྒོམ་པ་དང༌།
མཆོད་རྟེན་ལ་ཕྱག་འཚལ་བ་སོགས་སུ་གསུངས་སོ། ། གྲངས་མ་ཐོག་རིང་མོ་འགྲིབ་ཚུལ་ནི། ཅི་བསྐལ་པ་དང་པོའི་མི་རྣམས་ཀྱང་རྒྱལ་པོ་དང་བཅས་སམ་ཞེ་ན་མིན་ཏེ། སྔར་བསྐལ་བ་ཆགས་མ་ཐག་གི་སེམས་ཅན་མི་རྣམས་གཟུགས་ཅན་གྱི་ལྷ་བཞིན་ཏེ། ཡིད་ལས་བྱུང་བ་ཡན་ལག་དང༌། ཉིང་ལག་དང་དབང་པོ་ཚང་བ་རང་འོད་ཅན་ནམ་མཁའ་ལ་འགྲོ་བ། ཟས་སུ་དགའ་བ་ཟ་བ། ཚེ་དཔག་མེད་ཐུབ་པའོ། ། དེ་ནས་རིམ་གྱིས་རོ་ལ་ཆགས་པ་སྟེ། སའི་བཅུད་ ༼༢༣༡༽ ཁ་དོག་མར་གསར་འདྲ་བ།
རོ་སྦྲང་རྩི་མ་སྐོལ་བ་ལྟར་མངར་བ། སའི་སྟེང་ཆུས་ཁྱབ་པ་ལ་རླུང་གིས་བཀྲིས་མར་བྱས་པ་བྱུང་སྟེ་དེ་སེམས་ཅན་སྐམ་ཆགས་ཅན་གཅིག་གིས་སོར་མོའི་རྩེ་མོས་མྱངས་ཏེ་ཟོས་པས་མི་གཞན་རྣམས་ཀྱང་དེ་ལྟར་བྱེད་ལ། ཁམ་ཟས་ཟ་བའི་དང་པོའོ། ། དེས་ལུས་སྲ་ཞིང་ལྗིད་ལ་འོད་ནུབ་ནས་མུན་པ་འབྱུང་བ་དང༌། ཉི་ཟླ་འབྱུང་ཞིང་ལྷའི་བུ་ཉི་མ་ནི་རི་རབ་ཀྱི་ལྷོའམ། བྱང་གི་ངོས་གང་དུ་མཐོང་བ་དེར་སོང་ནས་འཇུག་གོ ། དེ་ནས་ས་ཞག་སེར་པོ་སྦྲང་རྩིའི་རོ་ཅན་འབྱུང་བའང་མྱངས་པས་ནུབ་ཅིང་སྨྲེ་སྔགས་འདོན་ཏེ། དེ་ནས་ལྡུམ་བུའི་ཚལ་སྣར་པོ་སྦྲང་རྩིའི་རོ་ཅན་ཡང་མྱངས་པས་ནུབ་བོ། ། དེ་ནས་མ་རྨོས་མ་བཏབ་པའི་འབྲས་ས་ལུ་ཤུན་པ་དང༌། ཕུབ་མ་མེད་པ་བྱུང་བ།
ཟོས་པས་རྒྱུ་མཐུན་འབྱུང་བའི་གཤང་གཅིའི་ལམ་ཕོ་མོའི་དབང་པོ་དང་བཅས་པ་འབྱུང་སྟེ། སྔོན་གོམས་པས་ཚུལ་མིན་ཡིད་བྱེད་ཀྱི་འཁྲིག་པ་བྱེད་ཅིང༌། དེ་ལ་སྨད་པས་ ༼༢༣༢༽ དེའི་ཕྱེད་དུ་ཁྱིམ་བྱེད་དེ། མི་དགེ་བ་དང་ཁྱིམ་གྱི་དང་པོའོ། ། ས་ལུ་ནང་བཟའ་བྱ་ནང༌། ནུབ་གཟའ་བྱ་ནུབ་ལེན་པ་ན། གཅིག་གི་ལེ་ལོས་སོགས་འཇོག་བྱས་པ་ལྟར། ཀུན་གྱིས་བྱས་པས། རྔས་པ་མི་སྐྱེའོ། ། དེ་རྣམས་ཞིང་དགོས་ཏེ།
རང་གི་ལ་བདག་དུ་འཛིན་པ་དང༌། བཅས་ནས་གཞན་གྱི་ལ་རྐུའོ། ། དེ་དགག་པའི་ཆེད་དུ་འདུས་ནས་དེ་རྣམས་ཀྱིས་མི་ཁྱད་པར་ཅན་ཞིག ཞིང་དཔོན་དུ་སྐོས་ནས་རང་རང་གི་སྟོན་ཐོག་གི་དྲུག་ཆ་བཏབ་སྟེ། དེ་ནི་མང་པོས་བཀུར་བ་ཞེས་པ་རྒྱལ་རིགས་ཀྱི་དང་པོའོ། ། དེ་ནས་རྒྱུད་དེ། སྟོན་པ་འདི་དང་སྒྲ་གཅན་འཛིན་གྱི་བར་རོ། ། དེར་ཁ་ཅིག ཡོངས་སུ་འཛིན་པ་སྡུག་བསྔལ་གྱི་རྩ་བར་རིག་སྟེ། དགོན་པར་སྤྱིལ་པོར་འདུག་ཅིང༌།
ཟན་འདོད་པ་ན་གྲོང་དུ་འཇུག་པ་ལ་ཕྱི་རོལ་ཡིད་དོ། ། ཞེས་བརྗོད་པས་བྲམ་ཟེ་དང༌། ཁ་ཅིག་གིས་བསམ་གཏན་དང་དབེན་པ་མ་གཏོགས་ཏེ། སྔགས་ཀྱི་གཞུང་དང༌། རིག་བྱེད་སྦྱོར་བ་ལས་འདུན་ན་འདོན་དང༌། དེའང་མ་གཏོགས་ནས་གྲོང་དུ་ཞུགས་ཏེ། ༼༢༣༣༽ ཁང་པ་སྒོ་བཞི་པར་འཁོད་ནས་སྦྱིན་པ་བྱིན་ནོ། ། ཞེས་པ་ལས་གྲོང་མི་འབྱུང་ངོ༌། ། དེ་ནས་རྗེ་རིགས་དང་དམངས་རིགས་འབྱུང་ངོ༌། ། དེ་ནས་ཕྱིས་རྒྱལ་པོ་གང་རུང་གཅིག་གིས་ཆགས་པས་མི་རྣམས་ལ་མ་དགོས་པས་རྐུ་པོ་མང་དུ་བྱུང་སྟེ།
དེས་དེ་རྣམས་བསོད་ཅིང༌། དེར་བདག་གིས་མ་རྐུས་སོ། ། ཞེས་རྫུན་སྨྲའོ། ། དེ་ནས་མི་དགེ་བའི་ལས་ཀྱིས་ལམ་ལྷག་སྟེ། འཕེལ་བས་ཚེ་ཁད་ཀྱིས་ཐུང་དུ་སོང་བས། མཐར་ཚེ་ལོ་བཅུ་པར་འགྱུར་རོ། ། དེའི་དུས་སུ་ཚེ་རྒུད་པ་རིང་ན་ལོ་བཅུ་དང༌། ལུས་རྒུད་པ་མཐོ་གང་བ་དང༌། ཆང་པ་གང་དང༌། ཡོ་བྱད་རྒུད་པ་ཟས་ཀྱི་མཆོག་ཁྲི་རྒོ་དང༌།
གོས་ཀྱི་མཆོག་སྐྲའི་ལ་བ་དང༌། རྒྱན་གྱི་མཆོག་མཚོན་ཏེ། འོ་མ་དང་ཞོ་ཡོད་ཀྱང་མར་མི་འབྱུང༌། ཏིལ་ཡོད་ཀྱང་ཏིལ་མར་མི་འབྱུང༌། སྦྲང་བུ་ཡོད་ཀྱང་སྦྲང་རྩི་མི་འབྱུང༌། བུར་ཤིང་དང༌། དེའི་ཁུ་བ་ཡོད་ཀྱང་བུ་རམ་མི་འབྱུང༌། ལན་ཚྭ་ཡེ་མེད་དོ། ། བུ་མོ་ཟླ་བ་ལྔ་ལོན་ནས་བག་མ་གཏོང་པ་སོགས་ ༼༢༣༤༽ དུ་མ་བཤད་དོ། ། འགྲིབས་པ་མཐར་བྱེད་ཚུལ་ནི།
དེ་ལྟ་བུའི་བར་གྱི་བསྐལ་པ་དེ་ནི། མཚོན་དང༌། ནད་དང༌། མུ་གེའི་བསྐལ་པ་རྣམས་ཀྱིས་མཐར་ཕྱིན་ཏེ། ཚེ་ལོ་བཅུ་པ་དེར། མི་རྣམས་རྔོན་པས་རི་དྭགས་མཐོང་བ་ལྟར་གནོད་སེམས་མི་ཟད་པར་གྱུར་ཏེ། གང་བླངས་པ་མཚོན་ཆ་རྣོན་པོར་གྱུར་ནས་གསོད་རེས་བྱེད་ལ། གསད་ཚད་དམྱལ་བར་སྐྱེའོ། ། ནད་ནི་མི་མ་ཡིན་རྣམས་ཀྱིས། ཡམ་ནད་གསོར་མི་རུང་བ་གཏོང་སྟེ།
ཕལ་ཆེར་འཆིའོ། ། མུ་གེ་ནི། མི་དགེ་བའི་ཉེས་པས་ལྷས་ཆར་མི་འབེབས་པས། ཕན་ཚུན་འདུས་ཏེ་འཆི་བས་དང༌། མ་འོངས་པའི་སྐྱེ་བོའི་དོན་དུ་ས་བོན་གབ་རྩེའི་ནང་དུ་འཇོག་པ་གབ་རྩེ་དང༌། ཤི་མ་ཐག་རུས་གོང་དཀར་པོར་འགྱུར་བས་དང༌། རུས་གོང་དཀར་པོ་བསྡུས་ཏེ་སྐོལ་ནས་མཐུངས་པས་རུས་གོང་དཀར་པོ་བ་དང༌། ཐུར་མས་ཟས་འགྱེད་པས་དང༌། ཐུར་མས་རྩིག་ཁུང་ནས་འབྲུ་བྲུས་ཤིང་ཆུར་སྐོལ་ཏེ་འཐུངས་པས། ཐུར་མས་མཚོ་སྟེ་གསུམ་མོ། །
གང་ ༼༢༣༥༽ ཉི་མ་འགའ་སྲོག་གཅོད་སྤངས་པ་དང༌། དགེ་འདུན་ལ་ཨ་རུ་ར་འགའ་དང༌། བསོད་སྙོམས་འགའ་གུས་པར་ཕུལ་བ་དེ། མཚོན་དང༌། ནད་དང༌། མུ་གེ་ལ་མི་སྐྱེ་བར་བཤད་དོ། ། ཡང་དེ་གསུམ་ཇི་སྲིད་ཅིག་འབྱུང་ཞེ་ན། མཚོན་ཞག་བདུན་བདུན་དང༌། ནད་དང༌། ཞག་དང༌།
ཟླ་བ་བདུན་བདུན་དང༌། མུ་གེ་དེ་གཉིས་དང༌། ལོ་བདུན་ཚར་རེ་རྣམས་འབྱུང་སྟེ་གོ་རིམ་བཞིན་ནོ། ། དེའི་ཚེ་ཤར་ནུབ་གཉིས་སུའང༌། གནོད་སེམས་ཙམ་དང༌། མདོག་ངན་ཞིང་ཉམས་ཆུང་བ་དང༌། བཀྲེས་སྐོམ་ཙམ་འབྱུང་ངོ༌། ། ཞག་བར་བཅུ་པ་རེ་ལ། རེ་རེ་ལས་མི་འབྱུང་བར་བཤད་དོ། ། འཇིག་པའི་བསྐལ་པ་ཁྱད་པར་དུ་བཤད་པ་ནི།
བསྐལ་པ་འཇིག་པ་ནི་དུ་ཞེ་ན། ཉི་མ་བདུན་གྱི་མེ་དང༌། ཆར་པའི་ཆུ་དང༌། རླུང་རབ་ཏུ་འཁྲུགས་པ་རྣམས་ཀྱིས་འཇིག་པ་རྣམས་ནི་གསུམ་པ་ཡིན་ཏེ། བསམ་གཏན་གཉིས་པ་དང༌། ༼༢༣༦༽ སོགས་པས་གསུམ་དང༌། བཞི་པ་ནི་འཇིག་པ་དེ་གསུམ་རྣམས་ཀྱི་རྩེ་མོ་སྟེ་ལྷག་མ་ཡིན་ཏེ། གོ་རིམ་བཞིན་ནོ། ། ཅིའི་ཕྱིར་བསམ་གཏན་དང་པོ་སོགས་གསུམ་མེ་ཆུ། རླུང་དེ་གསུམ་གྱི་འཇིག་ཅེ་ན།
སྣོད་དེ་དང་དེའི་སེམས་ཅན་གྱི་ནང་གི་སྐྱོན་དང་པོ་ན་རྟོག་དཔྱོད་མེ་ལྟ་བུ་དང༌། གཉིས་པ་ན། དགའ་བ་ཆུ་ལྟ་བུ་དང༌། གསུམ་པ་ན་དབུགས་འབྱུང་རྔུབ་ཀྱི་རླུང་ཡོད་པ་དང༌། ཆོས་མཐུན་པའི་ཕྱིར་རོ། ། བསམ་གཏན་བཞི་པ་ན། འཇིག་པ་དེ་གསུམ་མེད་དེ། ནང་གི་སྐྱོན་དང༌། བྲལ་བས་མི་གཡོ་བའི་ཕྱིར་ཏེ། བྲལ་ཚུལ་འོག་དུ་འཆད་དོ། །
འོ་ན་བཞི་པའི་སྣོད་རྟག་གམ་ཞེ་ན། མི་རྟག་སྟེ། བཞི་པ་དེའི་གཞལ་མེད་ཁང་རྣམས་སྐར་མ་ལྟར་ཆད་ནས་མ་འགྲེལ་བས་ན། སེམས་ཅན་དང་བཅས་ནས་འབྱུང་ཞིང་འཇིག་པའི་ཕྱིར་རོ། ། འཇིག་པ་གསུམ་གོ་རིམ་ཇི་ལྟར་འབྱུང་ཞེ་ན་མེའི་བར་མེད་པས་བདུན་ནོ། ། དེའི་རྗེས་སུ་ཆུའི་ས་ལན་གཅིག་གོ ། རིམ་པ་དེ་ལྟར་འབྱུང་བའི་ཆུ་ཐལ་ནས་སླར་ཡང་མེ་ཡི་བདུན་ནོ། ། སར་ནི་ ༼༢༣༧༽ མེས་གཅིག་དུ་བཤད་དོ། ། དེ་ནས་ནི་འཇུག་དུ་རླུང་གི་འཇིག་པ་གཅིག་ཡིན་ཏེ། དེ་ལྟར་མེས་འཇིག་པ་ལྔ་བཅུ་རྩ་དྲུག་དང༌།
ཆུས་བདུན་དང་རླུང་གི་གཅིག་ནི་བསྐལ་ཆེན་རེ་བཞི་སྟེ། དགེ་རྒྱས་ཀྱི་ལྷའི་ཚེ་ཚད་དོ། ། དེ་ཡང་རེ་གསུམ་དང་ང་བརྒྱད་ལ་དེར་ཉེ་བས་བཏགས་པ་སྟེ། སྣོད་འཆགས་འཇིག་གི་བར་བསྐལ་གཉིས་དང༌། སྟོངས་པའི་ཉི་ཤུ། དེའི་ཚེ་ཚད་དུ་མི་རུང་བས་སོ། ། འོད་གསལ་བའང༌། བསྐལ་ཆེན་བདུན་དང༌། བར་བསྐལ་ང་བརྒྱད་ལ། བརྒྱད་དུ་བཏགས་པས་ཏེ།
རྒྱུ་མཚན་སྔ་མ་ལྟར་རོ། ། ཚངས་ཆེན་པའི་ཡང་སྣོད་ཆགས་འཇིག་གི་བར་བསྐལ་གཉིས། དེའི་ཚེ་ཚད་དུ་མི་རུང་བས་བར་བསྐལ་ང་བརྒྱད་ལ་དྲུག་ཅུར་བཏགས་པའོ། ། ཆོས་མངོན་པ་མཛོད་ཀྱི་འགྲེལ་པ་ཤེས་བྱའི་མཛོད་ལས་འཇིག་རྟེན་བསྟན་པ་ཞེས་པ་གནས་གསུམ་པའི་འགྲེལ་པའོ།། །། བཞི་པ་ལས་བསྟན་པ་ལས་མདོར་བསྟན་པ་ནི། སེམས་ཅན་དང་སྣོད་ཀྱི་འཇིག་རྟེན་རྣམ་པ་དུ་མ་དེ་སུས་བྱས་ཞེ་ན། ༼༢༣༨༽ བྱེད་པ་པོ་སུ་ཡང་མེད་ཀྱི་སེམས་ཅན་གྱི་ལས་ལས་འཇིག་རྟེན་བཟང་ངན་འདྲེན་པ་སྣ་ཚོགས་སྐྱེས་སོ། ། གཉིས་པ་ལ་བསྟན་བཤད་གཉིས་ཀྱི་དང་པོ་ནི། ལས་དེ་ཅི་ཞིག་ཅེ་ན། ལས་དེ་ནི་མདོ་ལས།
སེམས་པ་དང༌། དེ་བྱས་པ་བསམ་པའི་ལས་སུ་འཇོག་གོ ། རྒྱས་པར་བཤད་པ་ལ་གསུམ་སྟེ། ལུས་ངག་གི་ལས་ཀྱི་རང་བཞིན། ལས་གསུམ་སྤྱིའི་ངོ་བོ། བྱེ་བྲག་རིག་བྱེད་མིན་པའི་རྣམ་བཞག་གོ ། དང་པོ་ལ་རྣམ་པར་རིག་བྱེད་དང༌། རྣམ་པར་རིག་བྱེད་མ་ཡིན་པ་གཉིས་ལས། རྣམ་པར་རིག་བྱེད་ཀྱི་ལས་ལ་ལུས་ཀྱི་རྣམ་པར་རིག་བྱེད་ནི། སེམས་ཀྱི་དབང་གིས་ལུས་དེ་ལྟ་དེ་ལྟར་གནས་པའི་དབྱིབས་རྫས་སུ་ཡོད་པ་ཞིག་དུ་བྱེ་བྲག་སྨྲ་བ་འདོད་དེ།
དེའང་རྣམ་སྨིན་དང་རྒྱས་བྱུང་མིན་གྱི་འཕྲལ་གསར་དུ་སྐྱེས་པའི་རྒྱུ་མཐུན་སྐྱེས་སོ། ། འོན་ཀྱང་རྣམ་སྨིན་གྱི་ལུས་གསེབ་དུ་ཞུགས་པས། ལུས་ཆེ་རུ་མི་འགྱུར་ཞིང༌། འཕྲལ་བས་ལུས་ལྕི་ཞིང༌། འཁྲེགས་པར་ཡང་མི་འགྱུར་རོ། ། ཞེས་སོ། ། གནས་ ༼༢༣༩༽ མ་བུ་པ་བློ་དང༌། སྒྲ་དང༌། ཀློག་སོགས་སྐད་ཅིག་མར་འདོད་ཀྱང༌། འདུས་བྱས་ཕལ་ཆེར་སྐད་ཅིག་མར་མི་འདོད་པས་འདིར་ཡང༌།
ལུས་ཀྱི་རིག་བྱེད་ཡུལ་གང་དུ་སྐྱེས་པ་དེ་ཉིད་མ་ཞིག་པར་ཡུལ་གཞན་དུ་འཕོ་བའི་འགྲོ་བ་ཡིན་ཏེ། ལུས་གཡོ་བ་ལུས་ཀྱི་ལས་ཡིན་པས་སོ། ། ཞེས་ཟེར་རོ། ། དེ་ནི་རིགས་པ་མིན་ཏེ། གང་གི་ཕྱིར་ན། འདུས་བྱས་ཐམས་ཅད་སྐད་ཅིག་མ་ཡིན་པས་གང་དུ་སྐྱེས་པ་དེ་ཉིད་དུ་འཇིག་གི མ་ཞིག་བར་ཡུལ་གཞན་དུ་མི་འཕོ་བས་སོ། ། འདུས་བྱས་ཐམས་ཅད་སྐད་ཅིག་མར་གྲུབ་ན། དེ་ལྟ་ཡིན་མོད། འདི་མ་གྲུབ་བོ་ཞེ་ན།
གྲུབ་སྟེ། འདུས་བྱས་རྣམས་ངེས་པར་ཕྱིས་རྒྱུ་གཞན་མེད་པར་འཇིག་པའི་ཕྱིར་བློ་བཞིན་ནོ། ། གལ་ཏེ་འཇིག་པ་རྒྱུ་གཞན་དང་ལྡན་ན་སྐྱེ་བ་རྒྱུ་ལ་ལྟོས་པ་བཞིན་དུ་རྒྱུ་གཞན་མེད་པ་ལས་དངོས་པོ་འགའ་ཡང་འཇིག་པར་མི་འགྱུར་བ་ཞིག་ན་སྒྲ་བློ་སྒྱུ་གཞན་མེད་པར་འཇིག་པ་མཐོང་བས་འཇིག་པ་རྒྱུ་གཞན་ ༼༢༤༠༽ ལ་ལྟོས་པ་མི་འགལ་ཏེ། འཇིག་པ་ལ་རྒྱུ་གཞན་ངེས་པར་དགོས་ན། དངོས་པོ་རྣམས་ནི། ཁྱོད་ཕྱིས་རྒྱུ་མེད་པ་ལས་འགའ་ཡང་འཇིག་པར་མི་འགྱུར་བར་ཐལ། ཁྱོད་འཇིག་པ་ཕྱིས་རྒྱུ་ལ་ངེས་པར་ལྟོས་དགོས་པའི་ཕྱིར། འདོད་མི་ནུས་ཏེ། སྒྲ་བློ་སོགས་ཕྱིས་རྒྱུ་མེད་པར་འཇིག་པ་ཚད་མས་མཐོང་ངོ༌། ། གལ་ཏེ་ཤིང་སོགས་འཇིག་པ་མེའི་རྒྱུ་ལས་བྱུང་ན།
སྐྱེད་བྱེད་ཀྱི་རྒྱུ་ཉིད་ཡང་ཕྱིས་འཇིག་པ་པོའི་རྒྱུར་ཐལ་བར་འགྱུར་ཏེ། ཕྱིས་མི་སོགས་ཀྱི་རྒྱུ་བྱས་ཏེ་འཇིག་པར་འདོད་པ་འགོག་པའོ། ། དེས་ན་དངོས་པོ་རྣམས་སྐྱེ་བའི་རྒྱུ་ཉིད་ལས་འཇིག་པའི་ངང་ཅན་དུ་སྐྱེས་པས་སྐད་ཅིག་པར་གྲུབ་པའི་ཕྱིར་འགྲོ་བ་མེད་ལ། ཡུལ་གཞན་དུ་འདབ་ཆགས་པར་འབྱུང་བ་ལ་འགྲོ་བར་མངོན་པའི་ང་རྒྱལ་བྱེད་པར་ཟད་དོ། ། འདིར་མདོ་སྡེ་པ་ནི་དབྱིབས་རྫས་སུ་མེད་དེ། ཁ་དོག་གི་གནས་ཚུལ་ལ་འདོགས་པས་སོ། ། གལ་ཏེ་དབྱིབས་ནི། མིག་དང་དབང་པོ་གཉིས་ཀྱི་ ༼༢༤༡༽ བཟུང་བར་ཐལ་བར་འགྱུར་ཏེ། མཐོང་བ་དང་རེག་པ་གཉིས་ཀ་ལས་རིང་པོའི་སྙམ་དུ་ཤེས་པའི་ཕྱིར་འདོད་མི་ནུས་ཏེ། སྐྱེ་མཆེད་ཅིག་དབང་པོ་གཟུགས་ཅན་གཉིས་ཀྱིས་འཛིན་པ་མི་སྲིད་པས་སོ། །
ཡང་དེ་ནི་ཐོགས་བཅས་རྫས་གྲུབ་དུ་མེད་དེ། རྡུལ་ཕྲ་རབ་ལ་མེད་པས་སོ། ། ཁྱབ་སྟེ། ཐོགས་བཅས་རྫས་གྲུབ་ནི་རྡུལ་ཕྲ་རབ་ལ་ཡོད་པས་ཁྱབ་པས་སོ། ། དེས་ན་ལུས་ཀྱི་རིག་བྱེད་ཀྱང༌། ཁ་དོག་གི་བཀོད་པ་ལ་བཏགས་པའི་ལུས་ཀྱི་དབྱིབས་སོ། ། ཡང་ངག་གི་རྣམ་པར་རིག་བྱེད་ནི། ངག་གི་རང་བཞིན་གྱི་སྒྲ་སྟེ། རང་ཀུན་ནས་སློང་བའི་སེམས་རིག་པར་བྱེད་པས་དེ་སྐད་དོ། ། ཞེས་པ་སྒར་བའོ། །
རྣམ་པར་རིག་བྱེད་མ་ཡིན་པའི་གཟུགས་ལ་སྒྲུབ་བྱེད་ནི། བྱེ་བྲག་སྨྲ་བ་དག་ན་རེ། རྣམ་པར་རིག་བྱེད་མ་ཡིན་པའི་གཟུགས་ནི་རྫས་སུ་ཡོད་དེ། མདོ་ལས་རྟེན་ཡོད་ཐོགས་བཅས་དང༌། རྟེན་མེད་ཐོགས་བཅས་དང༌། རྟེན་མེད་ཐོགས་མེད་དེ། ༼༢༤༢༽ གཟུགས་རྣམ་གསུམ་གསུངས་པའི་གསུམ་པ་ནི། འདི་མིན་པ་མེད་པ་དང༌། དེ་མེད་ཀྱི་གཟུགས་གསུངས་པ་ནི། ཟག་མེད་ཀྱི་སྡོམ་པ་ཁོ་ན་ཡིན་པ་དང༌།
རྫས་དང་རྫས་ལས་བྱུང་བ་མིན་པའི་བསོད་ནམས་ནི། ཡིད་གཞན་དང་ལྡན་ཀྱང་འཕེལ་བར་གསུངས་པའང་འདི་ཡིན་ཏེ། རིག་བྱེད་དང་སེམས་པ་ནི། རྒྱུན་དུ་མི་འབྱུང་བས་དང༌། སྲོག་གཅོད་སོགས་རང་གི་མ་བྱས་པར་གཞན་བྱེད་དུ་བཅུག་པས་སྲོག་ཆད་པའི་ཚེ། རང་ལ་ལས་ལམ་གྱི་དངོས་གཞི་འབྱུང་བར་གསུངས་པའང་འདི་མིན་ཏེ། དེའི་ཚེ་རིག་བྱེད་སེམས་པ་ནི་དགེ་བར་ཡོད་སྲིད་པས་སོ། ། གཞན་ཡང་སོགས་པས་བསྡུས་པ། འདི་མིན་པ་ཆོས་ཀྱི་སྐྱེ་མཆེད་གཟུགས་ཅན་མེད་པས་དེ་གཟུགས་ཅན་མིན་པ་ཁོ་ནར་སྟོན་པར་འགྱུར་བ་ལ་སྐྱེ་མཆེད་བཅུ་གཟུགས་དང༌། ཡིད་གཟུགས་མིན་པར་མ་བསྟན་པས་དང༌།
མཉམ་བཞག་དུ་རིག་བྱེད་མི་འབྱུང་བས་ཡང་དག་པའི་ངག་སོགས་གསུམ་མེད་པར་འགྱུར་བ་ལས། ལམ་གྱི་ཡན་ལག་བརྒྱད་བཤད་པར་ལྡན་པར་བཤད་པ་དང༌། ༼༢༤༣༽ ཡིད་ཉོན་མོངས་དང་ལྡན་པའི་ཚེ། དགེ་བ་མེད་པས་སོ་ཐར་གྱི་སྡོམ་པ་མེད་པར་འགྱུར་བ་དང༌། སྤོང་བ་ནི་འཆལ་ཚུལ་གྱི་གེགས་བྱེད་པས་ཆུ་ལོན་དུ་གསུངས་ན་མེད་པ་ནི་ཆུ་ལོན་དུ་མི་འོས་པས་སོ། ། ཞེའོ། ། མདོ་སྡེ་པ་ནི། དེ་དག་རྫས་སུ་མེད་དེ་སྡིག་པ་སྤོང་བར་ཁས་བླངས་ནས་དེ་མི་ཕྱེད་པ་ཙམ་གྱི་ཕྱིར་དང༌། འདས་པའི་འབྱུང་བ་རྫས་སུ་མེད་པ་ལ། རྟེན་ནས་འདོགས་པའི་ཕྱིར་དང༌།
གཟུགས་ཀྱི་མཚན་ཉིད་མེད་པའི་ཕྱིར་རོ། ། ཞེས་སོ། ། རྒྱུ་ནི་འདི་ཉིད་རྣམ་པར་རིག་བྱེད་པས་ཕྲ་བས་དེའི་རྒྱུ་ལས་གཞན་པའི་འབྱུང་བ་སྐྱེད་ལ། དུས་ནི་འདོད་པར་རྟོགས་པའི་རྣམ་རིག་བྱེད་མིན་ནི། སྐད་ཅིག་མ་དང་པོའི་སྡོམ་སོགས་ནོད་པའི་ཚེ་གཞིའི་འབྱུང་བ་དང་ལྟར་བ་ལ་སྐྱེ་ལ། དེ་ཕྱིན་ཆད་ནི། འཇུག་ཅིང་འཕེན་པའི་རྒྱུའི་གཞིའི་འབྱུང་བ་ ༼༢༤༤༽ འདས་པ་རེ་དང༌། རྗེས་སུ་འཇུག་ཅིང་རྟེན་པའི་རྒྱུ་ད་ལྟར་བའི་འབྱུང་བ་དང༌། གཉིས་ལས་སྐྱེ་སྟེ། དང་པོ་འཁོར་ལོ་འབུལ་བྱེད་ལག་པ་དང༌།
གཉིས་པ་རྟེན་པ་གཞི་ལྟ་བུའོ། ། གཟུགས་ཅན་བཞི་ནི། གཞིའི་འབྱུང་བ་ད་ལྟར་བ་ཁོ་ན་ལས་སྐྱེ་བར་འདོད་དོ། ། ས་ནི་ཟག་བཅས་ཀྱི་ལུས་དང༌། ངག་གི་ལས་ནི། འདོད་པ་ནས་བསམ་གཏན་བཞི་པའི་བར་རང་རང་གིས་སའི་འབྱུང་བ་རྣམས་རྒྱུར་བྱས་ནས་སྐྱེ་ལ་ཟག་མེད་ཀྱི་ནི་རྟེན་པ་གང་དུ་སྐྱེས་པའི་ས་དེའི་འབྱུང་བ་ལས་སྐྱེས་པ་ཡིན་ཏེ། དང་པོ་འཁོར་ལོ་འབུལ་བྱེད་ལག་པ་དང༌། ཁམས་སུ་མ་རྟོགས་པས་ངེས་པ་མེད་ལ། རང་གི་འབྱུང་བ་མེད་ཅིང༌། འབྲས་གཟུགས་ཡིན་པས་འབྱུང་བའི་སྟོབས་ཀྱིས་སྐྱེ་བས་སོ། །
ངོ་བོ་ནི་རྣམ་པར་རིག་བྱེད་མ་ཡིན་པ་འདི་ཉིད་ནང་གི་ལུས་ཅན་མིན་པས་མ་ཟིན་པ་དང༌། དགེ་མི་དགེར་ངེས་ཅིང༌། རྡུལ་བསགས་པ་མིན་པས་རྣམ་སྨིན་དང༌། རྒྱས་བྱུང་མིན་གྱི་རྒྱུ་མཐུན་ ༼༢༤༥༽ ལས་འབྱུང་བ་དང༌། སེམས་ཅན་གྱི་རྒྱུད་དུ་རྟོགས་པས་སེམས་ཅན་དུ་སྟོན་པའོ། ། ལུས་ཀྱི་རིག་བྱེད་ནི། ལུས་ཀྱི་འབྱུང་བ་དང༌། འབྱུང་བ་ལས་མིན་ལ། སོ་ཐར་གྱི་སྤོང་བ་རེ་རེ་ལའང་འབྱུང་བ་བཞི་ཚན་རེ་ལས་སྐྱེའོ། ། ཏིང་ངེ་འཛིན་ལས་སྐྱེས་པ་བསམ་གཏན་དང༌།
ཟག་མེད་ཀྱི་སྡོམ་པ་དག་གི་རྒྱུ་འབྱུང་བའང་སེམས་ཀྱི་རྗེས་འབྲང་ཡིན་པས་མ་ཟིན་པ་དང༌། ཏིང་ངེ་འཛིན་གྱིས་རྒྱས་པ་ལས་འབྱུང་བ་སྟེ། དེ་དག་གི་སྤོང་བ་བདུན་ནི་འབྱུང་བ་བཞི་ཚན་ཐ་དད་མིན་པ་ཅིག་ལས་སྐྱེའོ། ། གཉིས་པ་ལ་གསུམ་གྱི། ཁྱད་པར་ལ་གཉིས་ཏེ། ལས་གསུམ་གྱི་ངོ་བོའི་ཁྱད་པར་དང༌། ཀུན་སློང་གི་ཁྱད་པར་རོ། ། དང་པོ་ནི་རྣམ་རིག་བྱེད་མིན་ལ་ལུང་བསྟན་དགེ་མི་དགེ་མིན་པ་ལུང་མ་བསྟན་མེད་དེ། ལུང་མ་བསྟན་ནི། སྟོབས་ཆུང་བས་རང་འགགས་ནས་ཀྱང་རྒྱུན་འབྱུང་བའི་ལས་སྟོབས་ལྡན་འཕེན་མི་ནུས་པས་སོ། །
དེ་ལས་གཞན་རིག་བྱེད་དང་ ༼༢༤༦༽ སེམས་པ་ལ་ནི་དགེ་མི་དགེ་ལུང་མ་བསྟན་རྣམ་པ་གསུམ་མོ། ། མི་དགེ་བའི་ལས་ནི། འདོད་ཁམས་ཁོ་ན་ལ་ཡོད་ལ། གོང་མ་གཉིས་ན་མེད་དེ། མི་དགེ་བའི་རྩ་བ་རྣམས་དང༌། ངོ་ཚ་མེད་པ་དང༌། ཁྲེལ་མེད་པ་གཉིས་སྤངས་པས་སོ། ། ཀུན་ལས་བཏུས་སུ་ནི། དེ་གཉིས་ཉོན་མོངས་ཀུན་དང་ལྡན་པར་བཤད་པས་གོང་མ་གཉིས་ནའང་ཡོད་པར་མངོན་ནོ། ། གཟུགས་ཁམས་ན་དགེ་བའི་རྣམ་རིག་བྱེད་མིན་ཡོད་དེ།
བསམ་གཏན་གྱི་སྡོམ་པ་དང་ལྡན་པས་སོ། ། འང་གི་སྒྲས་འདོད་པ་ན་དགེ་བའི་རིག་བྱེད་མིན་པ་ཡོད་ལ། གཟུགས་མེད་ན་ནི་གཟུགས་མེད་པས་ལུས་ངག་གི་སྡོམ་པ་མངོན་གྱུར་མེད་དོ། ། རྣམ་པར་རིག་བྱེད་ནི། དཔྱོད་པ་དང་བཅས་པ་འདོད་པ་དང༌། བསམ་གཏན་དང་པོ་དག་ཁོ་ན་ན་ཡོད་དེ། ཀུན་སློང་རྟོག་དཔྱོད་ལ་ལྟོས་པས་སོ། ། འདོད་ཁམས་ན་སྒྲིབ་པའི་རིག་བྱེད་མེད་དེ། ཡང་ནི་གཉིས་པ་སོགས་ན་རིག་བྱེད་མེད་པར་མ་ཟད་པའོ། ། ༼༢༤༧༽ གང་གི་ཕྱིར་ན།
ཀུན་སློང་མེད་པའི་ཕྱིར་ཏེ། གཉིས་པ་སོགས་ན་རྟོགས་དཔྱོད་མེད་ལ། འདོད་པ་ན་སྒོམ་སྤང་གི་སྒྲིབ་ལ། ལུས་མ་བསྟན་གྱི་སེམས་མེད་པས་སོ། ། འདོད་པའི་ལྟ་བ་གཉིས་ནི། མཐོང་ཡང་ཁ་ནང་ལྟས་ཡིན་པས་རིག་བྱེད་ཀུན་སློང་དུ་མི་རུང་ལ། གཡོ་ནི་མི་དགེ་བ་ཡིན་པས་དེས་སླང་ན། མི་དགེ་བར་འགྱུར་བས་སོ། ། དེས་ན་སྒྲིབ་པའི་རིག་བྱེད་ནི། ཚངས་པའི་འཇིག་ཏན་ཁོ་ན་ན་སྟེ།
ཚངས་ཆེན་པ། གཡོས་ཀུན་ནས་སླང་བའི་ངག་གི་ལས་ཡོད་པས་སོ། ། ཅི་ཀུན་སློང་ཁོ་ན་ལས་དགེ་མི་དགེ་མིན་ནམ་ཞེ་ན། མིན་གྱི། བཞི་བཞིར་ཡོད་དེ། རེ་ཞིག་དགེ་བའི་གཞི་ལ་ཐར་པ་མྱང་འདས་ནི། སྡུག་བསྔལ་ཀུན་ཞི་བས་མཆོག་དུ་བདེ་བའི་ཕྱིར། དམ་པའི་དོན་དུ་དགེ་བ་སྟེ། ནད་མེད་པ་བཞིན་གོང་མར་ནི་དེ་བཞིན་ཉིད་དུ་བཤད་དོ། ། དགེ་རྩ་གསུམ་དང་ངོ་ཚ་ཁྲེལ་ཡོད་ནི།
སྐྱེས་ཙམ་ཉིད་ནས་དགེ་བར་ངེས་པས་ ༼༢༤༨༽ བདག་ཉིད་དེ། ངོ་བོ་ཉིད་ཀྱི་དགེ་བ་སྟེ། འཕྲོད་པའི་སྨན་བཞིན་ནོ། ། དད་སོགས་བཅུ་གཅིག་དུའང་ངོ༌། ། ངོ་བོས་དགེ་བ་དེ་དང་མཚུངས་ལྡན་རྣམས་ནི་དེ་དང་མཚུངས་ལྡན་གྱི་དགེ་བ་སྟེ། སྨན་དང་སྦྱར་བའི་བཏུང་བ་བཞིན་ནོ། ། དེ་དག་གི་སླང་བའི་ལུས་ངག་གི་བྱ་བ་དང༌། སོགས་པས་སྐྱེས་སོགས་དང༌། ཐོབ་པ་དང༌། སྙོམས་འཇུག་གཉིས་ནི།
ཀུན་ནས་སློང་བའི་དགེ་བ་སྟེ། བཏུང་བ་དེ་ལས་བྱུང་བའི་འོ་མ་བཞིན་འགོག་པ་ནི་ཉེར་བཞིའི་དགེ་བར་ཡང་ངོ༌། ། དེ་རྣམས་ལས་ཟློག་པ་བཞིན་ནི། མི་དགེ་བའི་དབྱེ་བ་སྟེ། འཁོར་བ་དང༌། དུག་གསུམ་ངོ་ཚ་ཁྲེལ་མེད་དང་བཅས་པ་དང༌། དེ་དང་མཚུངས་ལྡན་དང༌། དེས་སླང་བའི་ལུས་ངག་གི་ལས་སྐྱེ་སོགས་ཐོབ་པ་དང་བཅས་པ་རིམ་པ་བཞིན་ཏེ། ནད་དང་མི་འཕྲོད་པའི་ཟས་སྨན་སོགས་དཔེར་བྱའོ། ། ཐོབ་པ་ནི་རྗེས་སུ་འབྲེལ་བའི་དགེ་མི་དགེར་ཡང་ངོ༌། །
འོན་ཀྱང་འཁོར་ ༼༢༤༩༽ བ་ནི་དགེ་སོགས་ཀྱང་ཡོད་མོད་ཀྱི་མཆོག་ཏུ་མི་བདེ་བས་དེ་དང་དེར་བཞག་པ་ཙམ་སྟེ། གཞན་ནི་མཚན་ཉིད་པར་འདོད་དོ། ། མདོ་སྡེ་པ་ལྟར་ན། དང་མཐའ་གཉིས་ཀ་དགེ་མི་དགེར་མ་ངེས་སོ། ། དོན་དམ་པར་ནི་ལུང་མ་བསྟན་པ་རྟེན་པ་ནམ་མཁའ་དང༌། བཏགས་མིན་གྱི་འགོག་པ་དག་སྟེ། དབྱེ་བ་གཞན་གསུམ་ནི་ཡོད་ཀྱང་མ་བཤད་དོ། ། ཀུན་སློང་གི་ཁྱད་པར་ནི་མཐོང་སྤང་རིག་བྱེད་སློང་བྱེད་མིན་ན། ཐུབ་པས་ལོག་ལྟ་ལས་ལོག་པའི་རྟོག་པ་དང༌། ངག་དང༌།
ལས་ཀྱི་མཐའ་འབྱུང་བར་གསུངས་པ་ཇི་ལྟར་ཞེ་ན། མི་འགལ་ཏེ། འདི་ལྟར་ཀུན་སློང་ནི་རྣམ་པ་གཉིས་ཏེ། རྒྱུའི་ཀུན་སློང་དང་དེ་དུས་ཀྱི་ཀུན་སློང་ངོ༌། ། དེ་གཉིས་ལས་དང་པོ་ནི་འཕེན་པར་བྱེད་པས་རབ་ཏུ་གཅིག་སྟེ། དང་པོར་འཇུག་པར་བྱེད་པ་ཡིན་ལ། གཉིས་པ་ནི་རྗེས་སུ་སྟེ། བྱ་བའི་དུས་སུ་མཐུན་པར་འཇུག་བྱེད་ཡིན་ནོ། ། དེ་ལ་མཐོང་བས་སྤང་བར་ ༼༢༥༠༽ བྱ་བའི། རྣམ་ཤེས་འཁོར་བཅས་རྟོགས་བཅས་ནི།
རྟོག་བཅས་སུ་ངེས་པར་རབ་ཏུ་འཇུག་བྱེད་ཡིན་ལ། ཁ་ནང་དུ་ལྟས་པས་རྗེས་སུ་འཇུག་བྱེད་ནི་མ་ཡིན་ནོ། ། དེས་ན་མདོར་ནི། རྒྱུའི་ཀུན་སློང་ལ་དགོངས་ལ་འདིར་འདོད་པ་ན་སྒྲིབ་པའི་དུས་ཀྱི་ཀུན་སློང་མེད་པར་བཤད་པ་ཡིན་པས་མི་འགལ་ལོ། ། ཡིད་ཀྱི་རྣམ་ཤེས་སྒོམ་སྤང་འཁོར་བཅས་ནི་རྟོགས་བཅས་ཀྱང་ཡོད། ཁ་ཕྱིར་ལྟས་ཀྱང་ཡོད་པས་ཀུན་སློང་གཉིས་ཀ་ཡོད་པ་ཡིན་ནོ། ། སྒོ་ལྔའི་རྣམས་ཤེས་འཁོར་བཅས་ནི། རྟོག་མེད་ཕྱིར་ལྟས་སུ་ངེས་པས། རྗེས་སུ་འཇུག་བྱེད་ཁོ་ནའོ། ། དེ་ཡང་རབ་དུ་འཇུག་བྱེད་དགེ་ཚོགས་གསུམ་རེ་རེ་ལ་རྗེས་སུ་གཅིག་འཇུག་བྱེད་དགེ་སོགས་རྣམ་པ་གསུམ་གསུམ་དུའང་འགྱུར་བར་དགུ་ཕྲུགས་ཏེ།
དཔེར་ན་སོ་ཐར་གྱི་སྡོམ་པ་རྒྱུའི་ཀུན་སློང་གི་བསམ་པ་དགེ་བ་ལ་དུས་ཀྱི་ཀུན་སློང་ཆོ་གའི་ཚེའང་དེ་དང་ལྡན་པ་དང༌། ཞེ་སྡང་དང་བཅས་པ་དང༌། སྤྱོད་ལམ་པའི་སེམས་མངོན་དུ་གྱུར་པ་ན། སྡོམ་པ་ ༼༢༥༡༽ ཐོབ་པ་སོགས་ལྟ་བུའོ། ། འོ་ན་ཀུན་སློང་དང་པོ་གཙོ་ན་འདོད་པ་ན་སྒྲིབ་པའི་རིག་བྱེད་ཡོད་པར་འགྱུར་ཏེ། རྒྱུའི་ཀུན་སློང་ལྟ་བ་ཡོད་པས་སོ། ། གཉིས་པ་གཙོ་ན། སོ་ཐར་གྱི་སྡོམ་པ་མི་དགེ་བར་འགྱུར་ཏེ། དུས་ཀྱི་ཀུན་སློང་མི་དགེ་བ་ལྡན་པ་ཡོད་པས་སོ། ། ཞེ་ན།
ཀུན་སློང་དེ་གཉིས་སྤང་བྱ་རིགས་ཐ་དད་པས་མ་ཆོད་ན་དང་པོ་གཙོ་ལ། ཆོད་ན་གཉིས་པ་གཙོ་བས། སྐྱོན་གཉིས་ཀ་མེད་དོ། ། ཐུབ་པའི་འཇུག་ཚུལ་ནི། འཇུག་བྱེད་གཉིས་ཀ་དགེ་བ་ལས་དགེ་བ་དང༌། ལུང་མ་བསྟན་ལས་ལུང་མ་བསྟན་དུ་འདྲ་བའམ། རབ་འཇུག་ལུང་མ་བསྟན་ལས་རྗེས་འཇུག་དགེ་བར་འགྱུར་གྱི། ཟློག་པར་ནི་མི་འགྱུར་ཏེ། དེའི་སྟོབས་དམན་དུ་མི་འགྱུར་བས་སོ། ། སྡེ་པ་གཞན་ནི་སངས་རྒྱས་ལ་ཐུགས་ལུང་མ་བསྟན་མེད་དེ།
མདོར་གླང་ཆེན་གཤེགས་ནའང་མཉམ་པར་བཞག་ཅེས་སོགས་གསུངས་པས་སོ། ། ཞེས་ཟེར་ཏེ། ཐེག་ཆེན་དང་མཐུན་ནོ། ། བྱེ་བྲག་སྨྲ་བ་ནི། དེ་མི་བཞེད་ ༼༢༥༢༽ བཞིན་དུ། མི་འགྲོ་བ་ལ་དགོངས་ཀྱི། རྣམ་སྨིན་དང༌། སྤྱོད་ལམ་པ་དང༌། སྤྲུལ་སེམས་ལུང་མ་བསྟན་མངའ་ཞེས་སོ། ། རྣམ་སྨིན་ལ་སྐྱེས་པའི་སེམས་ནི་སྒོམ་སྤང་ཡང་འཇུག་བྱེད་གཉིས་ཀ་མིན་ཏེ།
འབད་མེད་དུ་འཇུག་པས་སོ། ། ཡིད་ཤེས་ཟག་མེད་ཀྱང་མིན་ཏེ། རྟོག་མེད་ཁ་ནང་ལྟས་སུ་ངེས་པའོ། ། གསུམ་པ་བྱེ་བྲག་རིག་བྱེད་མ་ཡིན་པའི་རྣམ་བཞག་ལ། གཉིས་ཀྱི། མདོར་བསྟན་ནི། རྣམ་པར་རིག་བྱེད་མིན་པ་རྣམས་གསུམ་སྟེ། སྡོམ་པ་དང༌། སྡོམ་མིན་དང༌། གཞན་བར་མ་རྣམས་སོ། །
རྒྱས་བཤད་ལ་གཉིས་ལས། སྡོམ་པ་ཁྱད་པར་དུ་བཤད་པ་དང༌། ཐམས་ཅད་ཐུན་མོང་དུ་བཤད་པའོ། ། དང་པོ་ནི་སྡོམ་པ་ལ་སོ་ཐར་དང༌། བསམ་གཏན། ཟག་མེད་ཀྱི་སྡོམ་པ་སོགས་གསུམ་གྱི། (Dསོ་ཐར་)ནི། རིགས་རྣམས་པ་བརྒྱད་དེ། (Eདགེ་སློང་ཕ། དགེ་སློང་མ།
དགེ་སློབ་མ། དགེ་ཚུལ་ཕ། དགེ་ཚུལ་མ། དགེ་བསྙེན་ཕ། དགེ་བསྙེན་མ། བསྙེན་གནས་ཀྱི་སྡོམ་པ)འོ། ། དེ་བརྒྱད་ཀྱང་ ༼༢༥༣༽ མིང་གི་སྒོ་ནས་ཕྱེའི། མཚན་ཉིད་ཐ་དད་པའི་རྫས་སུ་རྣམ་པ་བཞི་ཡིན་ཏེ། ཕའི་སྡོམ་པ་གསུམ་ལས་མའི་གསུམ་གཞན་མིན་ཅིང༌། དགེ་སློང་མའི་སྡོམ་པ་དང༌།
དགེ་ཚུལ་མའི་སྡོམ་པ་ཉིད་ཆོས་དྲུག་དང༌། ཉེ་བའི་ཆོས་དྲུག་སྤོང་བས་ཁྱད་པར་དུ་བྱས་པས་དེར་འདུས་པའོ། ། ཇི་ལྟར་ཤེས་ཞེ་ན་ཕོ་མོའི་མཚན་ཕན་ཚུན་གྱུར་པ་ལས། དགེ་སློང་ནི། དགེ་སློང་མའི་ཞེས་སོགས་སུ་མིང་ཙམ་འཕོའི་སྡོམ་པའི་ངོ་བོ་གཏོང་ཐོབ་མེད་པས། མི་འཕོ་བའི་ཕྱིར་རོ། ། གང་གི་སྡོམ་པ་གསུམ་རིམ་གྱིས་བླངས་ན། སྤོང་བ་འཕེལ་བའམ། ཐམས་ཅད་ཆ་གསུམ་སྐྱེ་ན། སྲོག་གཅོད་སྤོང་བ་གསུམ་སོགས་ཐ་དད་ཆ་གསུམ་སྤོང་བ་སྐྱེ་སྟེ།
དེ་གསུམ་ཅར་ཡང་མ་འདྲེས་པ། ལྷན་ཅིག་པར་འགྱུར་གྱི་ཕྱི་མ། བླངས་པས་སྔ་མ་མི་གཏོང་སྟེ། སྡོམ་པ་དེ་རྣམས་འགལ་བ་མེད་པས་སོ། ། འོ་ན་དེ་དགེ་བསྙེན་དང༌། དགེ་ཚུལ་དུའང་ ༼༢༥༤༽ འགྱུར་རོ་ཞེ་ན། འགྱུར་མོད། ཡོན་ཏན་གཙོ་བའི་སྒོ་ནས་དགེ་སློང་ཞེས་བརྗོད་ཅིང༌། དེར་འཛིན་པའི་བསམས་པས་ཀུན་སློང་བའི་ཕྱིར་རིག་བྱེད་ནི་དགེ་སློང་གི་ཁོ་ན་ཡོད་ལ། རིག་བྱེད་མིན་པ་ནི་སོ་སོར་ཡོད་དོ། །
དེ་ཡང་རང་རང་གི་སྡོམ་པ་ལ་གནས་པའི་ཕྱེད་དུ། ལུས་ངག་གི་སྤང་བྱ་སྲོག་གཅོད་སོགས་ལྔ་དང༌། བརྒྱད་དང༌། བཅུ་དང༌། ཐམས་ཅད་སྤོང་བ་མནོས་པ་ལས་རིམ་པ་བཞིན། དགེ་བསྙེན་དང༌། བསྙེན་གནས་དང༌། དགེ་ཚུལ་དང༌། དགེ་སློང་ཉིད་དུ་འགྱུར་རོ། ། དགེ་སློང་གི་བསླབ་པ་ཉིས་བརྒྱ་ང་གསུམ་ནི་ཕམ་པ་བཞི།
ལྷག་མ་བཅུ་གསུམ། སྤང་ལྟུང་སུམ་ཅུ། ལྟུང་བྱེད་འབའ་ཞིག་པ་དགུ་བཅུ། སོ་སོར་བཤགས་པ་ལ་བཞི། ཉེས་བྱས་བརྒྱ་བཅུ་གཉིས་ཏེ། ལྟུང་བ་ལྟུང་བ་སྡེ་ལྔའི་གཉེན་པོ་ལ་ཕྱེ་བའོ། ། དེ་ཡང་འཆལ་ཚུལ་གྱི་གདུང་བ་ལས་བསིལ་བའི་གནས་ཡིན་པས་ཚུལ་ཁྲིམས་དང༌། མཁས་པས་སྔགས་པས་ ༼༢༥༥༽ ལེགས་སྤྱད་དང༌། བྱ་བའི་རང་བཞིན་ཡིན་པ་ལས་དང༌། ལུས་ངག་སྡོམ་པས་སྡོམ་པ་ཞེས་བྱའོ། །
སྡོམ་པ་ཐོབ་མ་ཐག་གི་སྐད་ཅིག་གི་དང་པོའི་རྣམ་པར་རིག་བྱེད་དང༌། རྣམ་རིག་བྱེད་མིན་པ་དག་ནི་སྡིག་པ་ལས་དང་པོར་ཐར་པས་སོ་སོར་ཐར་པ་དང༌། སྡོམ་པ་གཉིས་ཀ་དང༌། བྱ་བ་ལས་ལམ་གྱི་དངོས་གཞི་ཡིན་ལ། དེ་ཕྱིན་ཆད་ནི། སོ་སོ་ཐར་པའི་སྡོམ་པ་ཁོ་ན་དང༌། འཇུག་ཡིན་གྱི་སོ་སོ་ཐར་པ་དང༌། ལས་ལམ་དངོས་ནི་མིན་ནོ། ། འདི་པྲ་ཏི་མོཀྵ་ཅེས་པའི་པྲ་ཏི་དང་པོར་བཤད་པའོ། ། བམ་པོ་ལྔ་བཅུ་པར།
ཚུལ་ཁྲིམས་སྲུང་པའི་གང་ཟག་སོ་སོ་ཐར་པ་དང༌། ཐར་པའི་ཐབས་ཡིན་པས་ཐར་པའི་ཐབས་ཀྱི་སྡོམ་པ་ཅེས་ཀྱང་བྱ་སྟེ། པྲ་ཏི་སོ་སོ་དང་ཐབས་སུ་བཤད་པའོ། ། སོ་སོ་ཐར་པའི་སྡོམ་པ་དང༌། ལྡན་པའི་གང་ཟག་ནི། དགེ་སློང་ནས་བསྙེན་གནས་ཀྱི་བར་བརྒྱད་དོ། ། ༼༢༥༦༽ བསམ་གཏན་སོགས་ཀྱི་སྡོམ་པ་ནི། བསམ་གཏན་ལས་སྐྱེས་པའི་སྡོམ་པ་དང༌། བསམ་གཏན་དེ་ཉེར་རྟོགས་དང་བཅས་པ་ལྡན་པའི་གང་ཟག་ལ། ངེས་པར་ལྡན་ནོ། །
ཟག་མེད་ཀྱི་སྡོམ་པ་དང༌། ལྡན་པ་འཕགས་པའི་སེམས་ཅན་སློབ་མི་སློབ་རྣམས་སོ། ། སྔར་སྡོམ་པ་གཉིས་སེམས་ཀྱི་རྗེས་སུ་འབྲང་བར་བཤད་པ་དེ་གང་ཞེ་ན། སྡོམ་པ་གསུམ་གྱི་གྲངས་ཐ་མ་འདི་གཉིས་ནི་སེམས་ཀྱི་རྗེས་སུ་འབྲང་ངོ༌། ། སོ་ཐར་ནི་སེམས་མེད་ཀྱང་འཇུག་པས་དེ་མིན་ནོ། ། བར་ཆད་མེད་ལམ་དགུ་རྣམས་སུ་སྐྱེས་པའི་བསམ་གཏན་དང༌། ཟག་མེད་དེ་གཉིས་ནི་ས་མི་ལྕོགས་མེད་ལ་རྟེན་པ་ན་སྤོང་བའི་སྡོམ་པ་ཞེས་བྱ་སྟེ། འཆལ་ཚུལ་དང༌། དེ་ཀུན་སློང་གི་ཉོན་མོངས་དངོས་སུ་སྤོང་བས་སོ། ། ས་ལམ་གཞན་ལ་རྟེན་པ་ན་ནི་རྒྱུ་མཚན་དེ་མེད་པས་སྤོང་སྡོམ་ཞེས་མི་བྱ་སྟེ།
དེས་ན་དེ་གཉིས་དང༌། སྤོང་སྡོམ་ལ་མུ་བཞི་སྦྱར་རོ། ། འོ་ན་ཡིད་ཀྱི་སྡོམ་པ་ལེགས་པ་སྟེ། ༼༢༥༧༽ ཞེས་དང༌། མིག་གི་དབང་པོ་སྡོམ་པས་སྡམ་ཏེ་གནས་ཞེས་གསུངས་པ་དེ་གཉིས་གང་ཡིན་ཞེ་ན། བྱ་བ་དང་མི་བྱ་ཤེས་པའི་ཤེས་བཞིན་དང༌། དེ་མ་རྗེས་པའི་དྲན་པ་དག་སྡོམ་པ་ནི་ཡིད་ཀྱི་སྡོམ་པ་དང༌། དབང་པོའི་སྡོམ་པའོ། ། ཐམས་ཅད་ཐུན་མོང་དུ་བཤད་པ་ལ་བཞི་སྟེ། དུས་ཇི་སྲིད་ལྡན་ཚུལ་ཇི་ལྟར་ཐོབ་རྒྱུ་གང་གི་སྟོང་རྟེན་གང་ལ་ལྡན་པའོ། །
དང་པོ་ལ་གསུམ་སྟེ། རིག་བྱེད་མིན་པའི་ལྡན་ཚུལ། རིག་བྱེད་ཀྱི་ལྡན་ཚུལ། དེ་དག་གི་མུ་བཞིའོ། ། དང་པོ་ལ་སོ་ཐར་དང་ ༼༢༥༨༽ སྡོམ་མིན་ལྡན་ཚུལ་ནི། སོ་སོ་ཐར་པ་ལ་གནས་པའི་གང་ཟག་དེ་སྡོམ་པ་མ་བཏང་བའི་བར་དུ་རྟག་པར་ད་ལྟར་གྱི་རྣམ་རིག་མིན་པ་དང་ལྡན་ཞིང༌། སྐད་ཅིག་དང་པོ་ཕྱིན་ཆད་མ་བཏང་གི་བར་དུ་འདས་པ་དང་ཡང་ལྡན་ནོ། ། སྡོམ་མིན་ལ་གནས་པའི་གང་ཟག་ལའང་ལྡན་ཚུལ་དེ་དང་འདྲའོ། ། མཉམ་པར་མ་བཞག་པའི་ལྡན་ཚུལ་ནི། བསམ་གཏན་གྱི་སྡོམ་པ་དང་ལྡན་པའི་སྐྱེ་འཕགས་ནི་མ་གཏང་བར་དུ་རྟག་ཏུ་འདས་མ་འོངས་གཉིས་དང་ལྡན་ཏེ།
སྐད་ཅིག་དང་པོ་ལའང་སྔོན་གཏང་བའི་འདས་པ་ཐོབ་བོ། ། འཕགས་པ་ནི་ཟག་མེད་སྐད་ཅིག་དང་པོའི་ཚེ་སྔོན་ཟག་མེད་མ་སྐྱེས་པས་འདས་པ་དང་ལྡན་པ་མིན་ཞིང་དེ་ཕྱིན་ཆད་འདས་མ་འོངས་པ་དང་ལྡན་ནོ། ། འཇིག་རྟེན་པའི་མཉམ་བཞག་དང་འཕགས་ལམ་སྙོམས་པར་ཞུགས་པས་གནས་པའི་ཚེ་ནི། སྡོམ་པ་དེ་གཉིས་ད་ལྟར་བ་དང་ཡང་ལྡན་པས། དུས་གསུམ་ཅར་དང་ལྡན་ལ། ལངས་པ་ངག་ནི་ད་ལྟར་གྱི་མི་ལྡན་ཏེ། སྡོམ་པ་དེ་ ༼༢༥༩༽ གཉིས་སེམས་ཀྱི་རྗེས་སུ་འཇུག་པས་སོ། ། བར་མ་ལྡན་ཚུལ་ནི། སྡོམ་པ་དང་སྡོམ་མིན་གཉིས་ཀ་མེད་པའི་བར་མར་གནས་པའི་གང་ཟག་ལ་བར་མའི་རིག་བྱེད་མིན་པ་གལ་ཏེ་ཡོད་ན་སྐད་ཅིག་དང་པོ་བར་ད་ལྟར་གྱི་ཁོ་ན་དང་ལྡན་ཞིང༌། དེ་ཕྱིན་ཆད་འདས་པ་དང་ད་ལྟར་གྱི་དུས་གཉིས་དང་ལྡན་ནོ། །
དེར་མ་ཟད་སྡོམ་མིན་ལ་གནས་པའང་མཆོད་རྟེན་ལ་ཕྱག་འཚལ་བ་སོགས་བྱེད་ན། བར་མའི་དགེ་བའི་རིག་བྱེད་མིན་པ་དང་ལྡན་ལ། སྡོམ་པ་ལ་གནས་པའང་ར་བསོད་པ་སོགས་བྱེད་ན། བར་མའི་མི་དགེ་བའི་རྣམ་རིག་བྱེད་མིན་ལྡན་ཏེ། དེ་ཡང་རིམ་པ་བཞིན། ཇི་སྲིད་དུ་རབ་དུ་དྭང་བ་དང༌། ཉོན་མོངས་ཀྱི་ཤུགས་ལྡན་པ་དེ་སྲིད་ཀྱི་བར་དུ་རྟག་ཏུ་ད་ལྟར་དང༌། དང་པོ་ཕྱིན་ཆད་འདས་པ་དང་ལྡན་ནོ། ། རྣམ་པར་རིག་བྱེད་ཀྱི་ལྡན་ཚུལ་ནི། རྣམ་པར་རིག་བྱེད་སྡོམ་པ་སྡོམ་མིན་བར་མ་ཐམས་ཅད་ལ་ཇི་སྲིད་རིག་བྱེད་བྱེད་པ་རྣམས་ད་ལྟར་བ་ལྡན་ལ།
འདི་ཡང་སྐད་ཅིག་མ་ ༼༢༦༠༽ དང་པོ་ཕྱིན་ཆད་ཇི་སྲིད་མ་གཏང་བར་དུ། འདས་པ་དང་ཡང་ལྡན་གྱི། མ་འོངས་པའི་རིག་བྱེད་དང་ལྡན་པ་མེད་དེ། སེམས་ཀྱི་རྗེས་སུ་མི་འཇུག་པས་སོ། ། དེ་ཡང་དགེ་མི་དགེའི་དབང་དུ་བྱས་ཀྱི་སྒྲིབ་པ་དང༌། མ་སྒྲིབ་པའི་རིག་བྱེད་དག་ནི་འདས་པ་དང་ཡང་ལྡན་པ་མེད་དེ། ཆོས་ཉམས་ཆུང་བའི་ཐོབ་པའང་ཉམས་ཆུང་བས་སོ། ། དེས་ན་ཐམས་ཅད་དུ་ད་ལྟར་བ་ཁོ་ན་དང་ལྡན་ནོ། ། སྡོམ་པ་མིན་པ་ཞེས་པ་ཅི་ཞེ་ན། ལུས་ངག་གི་སྡོམ་པས་སྡོམ་པ་མིན་པ་དང༌།
དམ་པས་སྨད་ཅིང་འབྲས་བུ་ཡིད་དུ་མི་འོང་བས་ཉེས་སྤྱད་དང༌། ཚུལ་ཁྲིམས་ཀྱི་མི་མཐུན་ཕྱོགས་ཡིན་པས་འཆལ་བའི་ཚུལ་ཁྲིམས་དང༌། ལུས་ངག་གི་ལས་མིན་པས་ལས་དང༌། ལས་དངོས་གཞིས་བསྡུས་པས་དེའི་སྟེ་ལས་ལམ་ཞེས་སོ། ། དེ་དག་གི་མུ་བཞི་ནི་རྣམ་རིག་དང༌། རྣམ་རིག་མིན་པ་དང་ལྡན་པ་མུ་བཞི་ལ་བར་མ་ལ་གནས་པས་སེམས་གཞན་པས་དགེ་མི་དགེ་བྱེད་ན། རྣམ་རིག་ ༼༢༦༡༽ མིན་པ་དང་མི་ལྡན་པས་སོ། ། རྫས་ལས་བྱུང་བ་དང༌། ལས་ལམ་ནི་མ་གཏོགས་སོ། ། ཚེ་འཕོས་ཏེ།
ཚེ་སྔ་མའི་རྣམ་རིག་གཏང་བ་དང༌། ཚེའི་རྣམ་རིག་མ་སྐྱེས་པའམ། ཉམས་པའི་འཕགས་པའི་གང་ཟག་ནི་ཟག་མེད་ཀྱི་རྣམ་རིག་མིན་པ་དང་ལྡན་གྱི། རྣམ་རིག་དང་མི་ལྡན་པའོ། ། དེ་འདྲའི་གཟུགས་ཀྱི་སོ་སྐྱེའང་སྲིད་དོ། ། གཉིས་ཡིན་ནི་བར་མ་ལ་གནས་པས་སེམས་དྲག་པོས་དགེ་མི་དགེ་བྱེད་པ་སོགས་སོ། ། གཉིས་མིན་ནི་གཟུགས་མེད་ཀྱི་སོ་སྐྱེ་སོགས་སོ། ། ཇི་ལྟར་ཐོབ་ཚུལ་གསུམ་ཏེ། སྡོམ་པ་སྡོམ་མིན་བར་མའི་ཐོབ་ཚུལ་ལོ། ། སྡོམ་པའི་ཐོབ་ཚུལ་ལ།
ཐུན་མོང་དུ་བསྟན་པ་ནི། བསམ་གཏན་ལས་སྐྱེས་པའི་སྡོམ་པ་ནི། ཟག་བཅས་ཀྱི་བསམ་གཏན་གྱི་ཉེར་སྡོགས་སམ། དངོས་གཞིའི་ས་ཐོབ་པ་ཉིད་ཀྱི་ས་ཐོབ་སྟེ། བསམ་གཏན་གྱི་སེམས་དང༌། ལྷན་ཅིག་འབྱུང་བས་སོ། ། ༼༢༦༢༽ ཟག་མེད་ཀྱི་སྡོམ་པ་ནི་འཕགས་པས་ཏེ། ཟག་མེད་ཀྱི་བསམ་གཏན་པ་དྲུག་གི་སེམས་ཐོབ་པ་དེས་ས་ཐོབ་བོ། ། སོ་སོ་ཐར་པ་ཞེས་པའི་སྡོམ་པ་ནི་གཞན་དགེ་འདུན་ནམ་གང་ཟག་གི་སྡོམ་པ་སྦྱིན་པ་གོ་བར་བྱེད་པའི་རྣམ་པར་རིག་བྱེད་ཀྱི་ཐོབ་བོ། ། སོགས་པའི་སྒྲ་ནི་བྱེ་བྲག་དུ་སྨྲ་བ་འདུལ་པ་རྣམ་པ་བཅུའི་བསྙེན་པ་རྫོགས་སོ། །
ཞེས་ཟེར་བ་བསྡུས་ཏེ། སངས་རྒྱས་སོགས་རིག་བྱེད་ལ་མི་ལྟོས་པས་སོ། ། བཅུ་འབྲེལ་པར་འབྱུང་བ་ལུང་མ་མོ་ལྟར་ཏེ། ལུང་གཅིག་ལས་འཕྲོས་པ་ལས་ནི་བཟང་སྟེ། དོར་ནས་གསོལ་བཞིའི་ཆོ་ག་གྲངས་སོ། ། ཕྲི་ན་ནི་ད་ལྟར་གྱི་ཆོ་ག་སྟེ། དིང་སང་ཡང་བྱ་རུང་བར་བཤད་དེ་མ་བྲིས་སོ། ། ཁྱད་པར་དུ་བཤད་པ་ལ་དུས་ནི་སོ་ཐར་དུས་ཇི་སྲིད་དུ་སླང་ཞེ་ན། སྡོམ་པ་ནི་རིགས་བདུན་གྱི་ཇི་སྲིད་མཚོའི་བར་དུ་དང༌། བསྙེན་གནས་ཉིན་ཞག་གཅིག་དུ་ཡང་དག་པར་བླང་བར་བྱ་སྟེ།
དུས་ཀྱི་མཐའ་སྲོག་དང༌། ཉིན་ཞག་ ༼༢༦༣༽ གི་མཐའ་གཉིས་ཡིན་པ་དང༌། སྟོན་པས་གཞན་མ་བསྟན་པས་སོ་ཞེ་ན། སློབ་དཔོན་ནི་དང་པོ་རིགས་ཏེ། ཚེ་ཕྱི་མའི་སྡོམ་པ་ད་ལྟ་བླངས་ཀྱང་མི་སྐྱེ་སྟེ། ཚེ་འདི་དང༌། ལུས་སྐལ་བ་མི་འདྲ་བས་དང༌། མི་འདྲ་བའི་ལུས་དེས་ཀྱང༌། ད་ལྟ་བླངས་པས། དེར་སྦྱོར་བ་མ་བྱས་པ་དང༌།
བླངས་པ་མི་དྲན་པས་སོ། ། གཉིས་པ་ནི་མི་རིགས་ཏེ། སྟོན་པས་མ་བསྟན་པ་དབང་པོ་འདུལ་བཀའ་བ་མ་དགོངས་ཀྱི། མི་སྐྱེ་ནས་མིན་པས། ཞག་ལྔ་ལ་སོགས་པ་སྐྱེ་བ་ལ་རིགས་པས་མི་གནོད་པར་བཞེད་དེ། བསྡུ་བ་དང་ཡང་མཐུན་ནོ། ། སྡོམ་མིན་གྱི་དུས་ངེས་པ་གང་ཞེ་ན། དེ་ནི་ལས་སྨད་པས་ལེན་པ་མེད་ཀྱང་སྟན་དུ་ལོག་པར་ཞུགས་པའི་རྒྱུས་ཐོབ་པས་ཇི་སྲིད་འཚོ་བ་ཡིན་ལ། ཉིན་ཞག་པའི་སྡོམ་མིན་མེད་དེ། སྡོམ་མིན་དེ་བསྙེན་གནས་དེ་ལྟར་ཉིན་ཞག་གཅིག་དུ་ནོད་པ་མེད་ཅིང༌།
ཚེའི་དུས་ལ་གཞན་དུ་ལོག་པར་ཞུགས་པས་ ༼༢༦༤༽ སྡོམ་མིན་མི་ཐོབ་པས་སོ། ། གྲག་ཅེས་པ་ཟུར་ཟ་བ་སྟེ། དུས་རེ་ཤིག་པའང་ཡོད་པར་སྟོན་པའོ། ། མདོ་སྡེ་པ་ནི། སྡོམ་མིན་ཡང་སྡིག་པ་བྱ་བའི་སེམས་པ་ས་བོན་དང་བཅས་པ་སྟེ། ཤན་པ་སོགས་སེམས་དགེ་བ་ལའང་སེམས་པ་ས་བོན་དང་བཅས་པ་དེ་མ་སྤངས་པས་ལྡན་པར་འདོད་དེ། ཐེག་ཆེན་དང་མཐུན་ནོ། ། བསྙེན་གནས་ནི་བསྙེན་གནས་ཉིན་ཞག་གཅིག་དུ་ནོད་ན་ཇི་ལྟར་ནོད་པར་བྱ་ཞེ་ན། ནད་པ་མིན་པས་དམའ་བར་གཙོག་པུར་ཐལ་མོ་སྦྱར་ནས་འདུག་ཅིང་འབོགས་པ་པོས་སྨྲས་པའི་རྗེས་སུ་བཟླས་པས་བརྒྱད་ནར་མ་ལས་གཞན་པས་མི་བརྒྱན་པར་སྲུང་དུས་སང་ནམ་ལངས་ཤིང་ཉི་མ་ཤར་གྱི་བར་དུ། དགྲ་བཅོམ་པ་དང༌།
ཉེ་བར་གནས་པས་བསྙེན་གནས་ཏེ། དེའི་ཡན་ལག་བརྒྱད་ཚང་བར། ལེན་དུས་ནང་པར་སྔ་དྲོ་ཟས་མ་ཟོས་པའི་ཚེ། ཡུལ་གཞན་ལས་ནོད་པར་བྱའོ། ། གང་གི་ཚེས་བརྒྱད་ལ་རྟག་ཏུ་བསྙེན་གནས་སྲུང་བའི་ངེས་པ་བྱས་པ་དེས་ནི་ཟས་ཟོས་ ༼༢༦༥༽ ཀྱང་གཞན་ལས་ནོད་པར་བྱས་ཏེ། རྐྱེན་ཡོད་ཀྱང་མི་འདའ་བའི་དགོས་པ་ཡོད་པས་སོ། ། གནས་མཆོག་གིས་ཞུས་པས། དགེ་སློང་ངམ་བྲམ་ཟེ་ཤེས་པ་གཅིག་གི་གནས་སུ་སོང་སྟེ་ཅེས་པ་དང༌། འདུལ་བ་ལུང་དུ། ཁྱིམ་བདག་མགོན་མེད་ཟས་སྦྱིན་གྱིས་མགྲོན་པོ་ལ།
བསྙེན་གནས་ཕོག་པར་བཤད་པས། དགེ་བསྙེན་ལས་ཀྱང་བླང་དུ་རུང་ལ། དགེ་བསྙེན་ཡང་དགེ་བསྙེན་སྡོམ་བརྒྱད་དུ། དགེ་བསྙེན་ལས་ཀྱང་སླང་བར་བཤད་དོ། ། བསྡུ་བར་ནི། ཁྱིམ་པའི་སྡོམ་པ་རང་གི་ཀྱང་ལེན་པར་བཤད་དོ། ། འདི་ནི་དགེ་བསྙེན་གྱི་སྡོམ་པ་གསོས་འདེབས་པའི་གསོ་སྦྱོང་ངོ༌། ། (Dཡན་ལག་བརྒྱད་)ནི། (Eསྲོག་གཅོད་མ་སྦྱིན་ལེན། མི་ཚངས་སྤྱོད་རྫུན་ཏེ་རྩ་བ་བཞི།
ཆང་འཐུང་བ། གར་སོགས། འཕྲེང་སོགས། མལ་ཆེ་མཐོ། ཕྱི་དྲོའི་ཁ་ཟས་ཏེ་ཡན་ལག་བཞི་)སྤོང་བའོ། ། ཅི་ཕྱིར་ཡན་ལག་བརྒྱད་ནོད་ཅེ་ན། རང་བཞིན་གྱི་ཁ་ན་མ་ཐོ་བ་སྤོང་བ་ཚུལ་ཁྲིམས་ཀྱི་ཡན་ ༼༢༦༦༽ ལག་དང༌། བག་ཡོད་པའི་ཡན་ལག་དང༌། བརྟུལ་ཤུགས་ཀྱི་ཡན་ལག་སྟེ། དང་པོ་བཞི་དང༌།
ལྔ་པ་གཅིག་དང༌། ཕྱི་མ་གསུམ་སྟེ། བརྒྱད་པོ་རིམ་པ་བཞིན་ནོ། ། ཅི་བག་ཡོད་དང༌། བརྟུལ་ཤུགས་ཀྱི་ཡན་ལག་མ་ནོད་ན། ཅིར་འགྱུར་ཞེ་ན། ཆང་འཐུངས་པས་དྲན་པ་ཉམས་པ་དང༌། གར་སོགས་གསུམ་གྱི་དྲེགས་པར་འགྱུར་ལ། དེ་ལྟར་ན་འཆལ་ཚུལ་ཐག་མི་རིང་བས་སོ། ། གར་སོགས་ཕྲེང་སོགས་རབ་བྱུང་གི་ཚུལ་དང་མི་མཐུན་པས་དགེ་ཚུལ་ལ་གཉིས་སུ་བཅས་ཞིང༌།
ཁྱིམ་པ་དེ་ལྟ་མིན་པས་གཅིག་ཏུའོ། ། གསེར་དངུལ་ལེན་པ་ལ་མ་བཅས་པ་ནི། འདོད་པ་སོགས་འཇོག་གཙོ་བོ་དང༌། རྩ་བ་ཡིན་པས་སོ། ། ཅི་བསྙེན་གནས་འདི་དགེ་བསྙེན་ལས་གཞན་ལ་ཡོད་དམ་མེད་ཅེ་ན། དགེ་བསྙེན་ལས་གཞན་པའི་ཁྱིམ་པ་ལའང་ཡོད་མོད་ཀྱི། དཀོན་མཆོག་གསུམ་ལ་སྐྱབས་སུ་མ་སོང་བ་ལ་མེད་དོ། ། མ་གུས་པ་མིན་ཀྱང༌། འབོགས་པ་པོའམ་ནོད་པ་པོ་རྗེད་པའམ་མ་བྱང་བས་ ༼༢༦༧༽ སྐྱབས་སུ་མ་སོང་བ་ནི་མ་གཏོགས་སོ། ། དགེ་བསྙེན་ནི་མདོ་ལས།
མིང་ཆེན་འདི་ལྟར་ཁྱིམ་པ་གོས་དཀར་པོ་གྱོན་པ། སྐྱེས་པ་ཕོའི་དབང་པོ་དང་ལྡན་པ་ཞིག་སངས་རྒྱས་ལ་སྐྱབས་སུ་འགྲོ། ཆོས་དང་དགེ་འདུན་ལ་སྐྱབས་སུ་འགྲོ་ཞིང༌། བདག་ལ་དགེ་བསྙེན་དུ་བཟུང་དུ་གསོལ་ཞེས་ཚིག་ཏུ་སྨྲ་ན། འདི་ཙམ་གྱིས་དགེ་བསྙེན་དུ་འགྱུར་རོ་ཞེས་གསུངས་པ་དེ་ཅི། སྐྱབས་འགྲོ་ཁོ་ནས་དགེ་བསྙེན་དུ་འགྱུར་རམ་ཞེ་ན། ཉི་འོག་པ་འགྱུར་ཞེས་ཟེར་རོ། ། ཁ་ཆེ་བ་སྡོམ་པ་མེད་པར་མི་འགྱུར་ཏེ། ལུང་གི་དོན་ནི། དགེ་བསྙེན་ཉིད་དུ་བཟུང་དུ་གསོལ།
དེང་ཕན་ཆད་ནམ་འཆིའི་བར་དུ་སྲོག་སྤོང་ངོ༌། ། ཞེས་ཁས་བླངས་པ་ཁོ་ན་ལས་འདིའི་སྡོམ་པ་སྐྱེའོ། ། འོན་ཀྱང་བསླབ་པའི་གཞི་བསྟན་པ་ནི། དེ་ཤེས་པའི་ཆེད་དུ་སྟེ། དཔེར་ན་དགེ་སློང་དང་དགེ་ཚུལ་གྱི་སྡོམ་པ་ཐོབ་ཟིན་ཀྱང༌། ཤེས་པའི་ཆེད་དུ་བསླབ་པའི་གཞི་བརྗོད་པ་བཞིན་ནོ། ། ཞེའོ། ། གལ་ཏེ་ ༼༢༦༨༽ དགེ་བསྙེན་ཐམས་ཅད་དགེ་བསྙེན་གྱི་སྡོམ་པ་ལ་གནས་པ་ཡིན་ན། སྟོན་པས་བསླབ་བཞི་གཅིག་སྲུང་བ་སྣ་གཅིག་སྤྱོད་པ་དང༌། སོགས་པས་གཉིས་སྲུང་བ་ཕྱོགས་གཅིག་སྤྱོད་པ་དང༌།
གསུམ་མམ་བཞི། སྲུང་ན་ཕལ་ཆེར་སྤྱོད་པ་དང༌། ལྔ་ཅར་སྲུང་ན་ཡོངས་སུ་རྫོགས་པའི་དགེ་བསྙེན་ཞེས་གསུངས་པ་ཅི་ལྟ་བུ་ཞེ་ན། དེ་ནི་དང་པོ་ཡོངས་རྫོགས་བླངས་པ་ཕྱིས་ཡན་ལག་ཁ་ཅིག་ཉམས་ཀྱང༌། ལྷག་མ་དེ་དང་དེ་སྲུང་བ་ལས། དེ་སྤྱོད་པར་གསུངས་པའོ། ། ཞེའོ། ། གྲག་ནི་མདོ་ལས་འདས་པར་སྟོན་པ་སྟེ། སྲོག་སྤོང་ངོ་ཞེས་ནི་གང་དུའང་མི་འབྱུང་ཞིང༌། ཉམས་ན་སྣ་གཅིག་སྤྱོད་པ་སོགས་ཞུ་བ་ཉིད་ཀྱང་མི་འཐད་ན་ལན་ལྟ་ཅི་སྨོས།
དེས་ན་དང་པོ་ཉིད་དུ་བསླབ་བཞི་དེ་དང་དེ་བླངས་ཏེ། སྲུང་བ་རྣམས་སྣ་གཅིག་སྤྱོད་པ་སོགས་སོ། ། ཞེས་ཉི་འོག་པ་སོགས་འདོད་དོ། ། སྤྱིར་གསུང་རབ་ཏུ་(Dདགེ་བསྙེན་བདུན་)འབྱུང་སྟེ། (Eསྐྱབས་གསུམ་ ༼༢༦༩༽ འཛིན་པ། སྣ་གཅིག་སྤྱོད་པ། ཕྱོགས་གཅིག་སྤྱོད་པ། ཕལ་ཆེར་སྤྱོད་པ། ཡོངས་རྫོགས་ཚངས་སྤྱོད། བསྙེན་གནས་ཡན་ལག་བརྒྱད་ཇི་སྲིད་འཚོའི་བར་དུ་བླངས་ཏེ།
སྲུང་བ་གོང་མའི་དགེ་བསྙེན་)ནོ། ། དེ་ལ་དང་པོ་ལྔ། མིང་ཆེན་གྱི་མདོ་དང༌། དྲུག་པ་ལུང་རྣམ་འབྱེད་དང༌། བདུན་པ་ཀུན་དུ་རྒྱུ་པེན་རིགས་ཀྱི་ཞུས་པར་དེས་དེ་འདྲ་བའི་སྡོམ་པ་སངས་རྒྱས་ལ་བླངས་པར་གསུངས་ལ། དགེ་བསྙེན་སྡོམ་བརྒྱད་ཀྱི་འགྲེལ་པ་སོགས་སུ་བཤད་དོ། ། ཁ་ཆེ་བ་ནི་ལྷ་དྲུག གཉིས་མིན་པ་མི་འདོད་ལ། འདིར་ནི་ཡོངས་རྫོགས་ཀྱི་དབང་དུ་བྱས་སོ། ། འོ་ན་སྡོམ་པ་ཆེ་ཆུང་སོགས་ཇི་ལྟར་ཞེ་ན།
སྡོམ་པ་ཆུང་ངུ་དང༌། སོགས་པས་འབྲིང་དང༌། ཆེན་པོར་གྱུར་བའི་རྒྱུའི་གཙོ་བོ་ནི། དད་སོགས་ཆེ་ཆུང་དང་ལྡན་པའི་ཡིད་ཇི་བཞིན་གྱི་དབང་གིས་ཏེ། དེས་ན་སོ་ཐར་དགྲ་བཅོམ་ལ་ཆུང་ལ། སོ་སྐྱེ་ལ་ཆེ་བའང་ཡོད་དོ། །
༼༢༧༠༽ འོ་ན་སྐྱབས་སུ་ཇི་ལྟར་འགྲོ་ཞེ་ན། སྐྱབས་འགྲོ་ནི། བླང་བ་ཐམས་ཅད་ཀྱི་སྔོན་དུ་འགྲོ་བས་གང་ཞིག་དཀོན་མཆོག་གསུམ་ལ་སྐྱབས་སུ་འགྲོ་བའི་ཡུལ་སངས་རྒྱས་ནི་གང་མཉེས་པས་སངས་རྒྱས་སུ་འཇོག་པར་བྱེད་པའི་ཆོས་མི་སློབ་པའི་ལམ་ཆོས་སྐུ་དང༌། དགེ་འདུན་ནི་གང་ཐོབ་པས་འཕགས་པའི་དགེ་འདུན་དུ་འཇོག་པར་བྱེད་པའི་ཆོས་སངས་རྒྱས་ལས་གཞན་པའི་སློབ་མི་སློབ་གཉིས་ཀའི་ལམ་བདེན་དང༌།
ཆོས་ནི་མྱ་ངན་སྡུག་བསྔལ་རྒྱུ་བཅས་ལ་འདས་པའི་སོ་སོར་བཏགས་འགོག་གོ ། སངས་རྒྱས་དང་དགེ་འདུན་གྱི་རྟེན་གཟུགས་སྐུ་ནི་ཟག་བཅས་ཡིན་པས་སྐྱབས་གནས་མིན་ནོ། ། སློབ་དཔོན་ནི་དེ་ལྟར་ན་འཇིག་རྟེན་པའི་སེམས་ལ་གནས་པ་ན། སངས་རྒྱས་དང་དགྲ་བཅོམ་མིན་པར་འགྱུར་ལ། དགེ་སློང་དུ་བྱེད་པའི་ཚུལ་ཁྲིམས་ཁོ་ན་དགེ་སློང་དུ་འགྱུར་རོ། ། ཞེས་ཏེ། ཆོས་འདྲ་ཞིང༌། གཞན་ ༼༢༧༡༽ གཉིས་རྟེན་ཡང་དེ་དག་ཏུ་བཞེད་དོ། ། སྐྱབས་འགྲོའི་ངོ་བོ་ནི། ཡུལ་དམ་པ་ལ་རྟེན་པར་ཁས་ལེན་ཅིང༌།
བློ་གཏོད་པ་སྟེ། འགྲེལ་པར་ངག་གི་རིག་བྱེད་དུ་བཤད་པ་ནི་ནོད་པའི་དུས་ཀྱི་དབང་དུ་བྱས་པའོ། ། སྐྱབས་ཀྱི་དོན་ནི། དེ་ལ་རྟེན་ནས་སྡུག་བསྔལ་ཀུན་ལས་ངེས་པར་ཐར་པར་འགྱུར་བའོ། ། འོ་ན་སྡོམ་པ་གཞན་ལ་མི་ཚངས་སྤྱོད་སྤོང་བ་བསླབ་པའི་བཞིར་བཞག་ལ། དགེ་བསྙེན་ལ་འདོད་ལོག་སྤོང་བ་ཅི་ཞེ་ན། ལོག་གཡེམ་ནི་གཞན་གྱི་ཆུང་མ་སུན་འབྱིན་ཅིང༌། ངན་སོང་བའི་རྒྱུ་ཡིན་པས་ཤིན་དུ་སྨད་པའི་ཕྱིར་དང༌། ཁྱིམ་པས་སྡོམ་པ་སླ་བའི་ཕྱིར་དང༌། འཕགས་པས་ཚེ་གཞན་དུའང་མི་བྱེད་པའི་སྡོམ་པ་ཐོབ་ཅིང༌།
མི་ཚངས་སྤྱོད་དེ་ལྟ་བུ་ཡིན་པའི་ཕྱིར་རོ། ། དགེ་བསྙེན་གྱི་ཆུང་མ་ལེན་ན། སྡོམ་པ་མི་ཉམས་སམ་ཞེ་ན། མི་ཉམས་ཏེ། སྡོམ་པ་ནི་ཇི་ལྟར་ཁས་བླངས་པ་བཞིན་ཐོབ་པས། ༼༢༧༢༽ འདོད་ལོག་སྤོང་བར་ཁས་ལེན་གྱི། རྒྱུད་འདི་ལ་མི་ཚངས་སྤྱོད་སྤོང་ངོ༌། ། ཞེས་ནི་མ་ཡིན་པས་སོ། ། གཉིས་པ་ནི། ངག་གི་བཞི་ལས་རྫུན་སྤོང་བ་ཁོ་ན་ཡན་ལག་དུ་བཞག་པ་ཅི་ཞེ་ན།
སྨད་པ་སོགས་གསུམ་དང༌། ཡང་བསླབ་པ་ཐམས་ཅད་ལས་འདས་པར་གྱུར་ན། འདས་སམ་དྲིས་པ་ན་བདག་གིས་མ་བྱས་ཞེས་རྫུན་དུ་ཐལ་བར་འགྱུར་བའི་ཕྱིར་སྤང་སྟེ། འདས་ན་བཤགས་པའི་དོན་དུའོ། ། བཅས་པའི་ཁ་ན་མ་ཐོ་བ་འདིའི་བསླབ་གཞིར་མ་བཞག་པ་ཅི་ཞེ་ན། བཅས་པའི་ཁ་ན་མ་ཐོ་བ་མྱོས་འགྱུར་བཞག་གོ ། དེ་ཁོ་ན་འཇོག་པ་ཅི་ཞེ་ན། དེ་ལས་ཡན་ལག་གཞན་ཡང་སྲུང་བའི་ཕྱེད་དུའོ། ། ཆང་འཐུང་བ་ནི་ཉན་ཐོས་འདུལ་བ་པ་རང་བཞིན་གྱི་དང༌། མངོན་པ་བ་བཅས་པའི་ཁ་ན་མ་ཐོ་བར་འདོད་དེ།
རྒལ་ན་འགྲེལ་པར་ལྟའོ། ། དེ་གཉིས་ཀྱི་ཁྱད་པར་སློབ་དཔོན་ནི་སེམས་ཉོན་མོངས་ཅན་ཁོ་ནས་སྤྱོད་པ་དང༌། ཉོན་མོངས་ཅན་མིན་པའི་སེམས་ཀྱིས་ཀྱང་སྤྱད་ ༼༢༧༣༽ པར་ནུས་ཤིང༌། ཉེས་པ་གཞན་སྤང་བའི་ཆེད་དུ་བཅོམ་ལྡན་འདས་ཀྱིས་སྤྱད་པ་ལ་བཞེད་དོ། ། འདི་ལ་ཡན་ལག་ལྔ་པར་བཞག་པ་ནི། བིར་འཛིའི་བུ་ལ་བསླབ་པ་བཞག་པ་བཞིན། གདུལ་བྱ་སྐྲག་པ་སྤང་བའི་ཆེད་ཡིན་གྱི། དོན་དུ་ན། འདིས་ཀྱང་མི་དགེ་བ་བཅུ་ཅར་སྤང་དགོས་ཏེ། དགེ་བསྙེན་སྡོམ་བརྒྱད་དུ།
གང་ཕྱིར་ལུས་ངག་མི་དགེ་ལས། ། ལྡོག་པ་ཡིད་ཀྱི་དགེ་བ་ལས། ། དེ་ཕྱིར་བརྣབ་སེམས་གནོད་པའི་སེམས། ། ལྟ་བས་ལྡོག་རྣམས་གྲུབ་པ་ཡིན། ། ཞེས་སོ། ། གང་ལས་ཐོབ་པ་ནི། ཅི་སྡོམ་པ་གསུམ་རྣམ་བཞི་གང་ལས་ཐོབ་པ་དེ་ལས་ལྷག་མ་དག་ཐོབ་བམ་ཞེ་ན། མིན་ཏེ། འདོད་རྟོགས་སོ་ཐར་ནི། སྤང་བྱའི་སྦྱོར་དངོས་འཇུག་གསུམ་ཐམས་ཅད་ལས་དང༌།
སེམས་ཅན་དུ་སྟོན་མི་སྟོན་ནམ། བཅས་རང་བཞིན་གཉིས་ཀ་ལས་དང༌། ད་ལྟར་གྱི་ཕུང་ཁམས་སྐྱེ་མཆེད་རྣམས་ལས་སྤང་བྱ་དེ་དང་དེའི་གཉེན་པོར་ ༼༢༧༤༽ སྡོམ་པ་དེ་དང་དེ་ཐོབ་པར་འགྱུར་གྱི། འདས་མ་འོངས་ལས་ནི་མིན་ཏེ། ད་ལྟ་སེམས་ཅན་དུ་མི་འགྱུར་བས་སོ། ། བསམ་གཏན་དང་ཟག་མེད་ཀྱི་སྡོམ་པ་དག་ནི་ཆོས་ཉིད་ཀྱིས་ཐོབ་པ་ཡིན་པས་ལས་ཀྱི་ལམ་དངོས་གཞི་ཁོ་ན་ལས་དང༌། སེམས་ཀྱི་རྗེས་འབྲང་ཡིན་པས། དུས་གསུམ་པོ་ཐམས་ཅད་ལས་ཐོབ་ཀྱི། སྦྱོར་འཇུག་དང་བཅས་པ་ལས་མ་མིན་ནོ། ། དེས་ན་སྡོམ་པ་དང་པོའི་བཞི་དང༌།
ཕྱི་མ་གཉིས་ཀྱི་བཞི་ལ་མུ་བཞི་སྟེ། དང་པོ་ནི་ད་ལྟར་གྱི་བཅས་པ་དང༌། སྦྱོར་འཇུག་གོ ། གཉིས་པ་ནི་འདས་མ་འོངས་ཀྱི་དངོས་གཞིའོ། ། གསུམ་པ་ནི་ད་ལྟར་གྱི་དངོས་གཞིའོ། ། བཞི་པ་ནི། འདས་མ་འོངས་ཀྱི་བཅས་པ་དང་སྦྱོར་འཇུག་གོ ། སློབ་དཔོན་ནི་སྤང་བྱ་འདས་ད་ལྟར་ནི། སྐྱེས་ཟིན་པས། སྡོམ་མི་ནུས་པས་མ་འོངས་པ་སྡོམ་པར་བཞེད་དོ། །
འོ་ན་སྡོམ་པ་རྣམས་སེམས་ཅན་ཐམས་ཅད་དང༌། ཡན་ལག་ཐམས་ཅད་དང་རྒྱུ་ཐམས་ཅད་ལས་ ༼༢༧༥༽ ཐོབ་པའམ་འོན་ཏེ། དབྱེ་བ་ཡོད་ཅེ་ན། སྡོམ་པ་ནི། སེམས་ཅན་ཐམས་ཅད་ལས་ཐོབ་སྟེ། གཞན་ལ་གནོད་པ་བཞི་དང་བཅས་པ་ལས་ལྡོག་པས་སོ། ། ཡན་ལག་ལས་ཀྱི་ལམ་ལ་ནི། དབྱེ་བ་ཡོད་དེ། དགེ་སློང་གི་སྤོང་བདུན་དང༌། དགེ་ཚུལ་སོགས་ཀྱི་སྤོང་བཞི་ཡིན་པས་སོ། །
རྒྱུ་ལ་དབྱེ་བ་ཡོད་དེ་དགེ་རྩ་གསུམ་རྒྱུར་འདོད་ན། ཐམས་ཅད་ལས་དང༌། སེམས་ཆུང་འབྲིང་ཆེ་གསུམ་རྒྱུར་འདོད་ན། དེ་གསུམ་ཅར་མི་འབྱུང་བས་རེ་རེ་ལས་ཐོབ་བོ། ། གཉིས་པ་སྡོམ་མིན་ཐོབ་ཚུལ་ནི། སྡོམ་པ་མིན་པ། སེམས་ཅན་ཐམས་ཅད་དང་ཡན་ལག་ལས་ལམ་ཀུན་ལས་ཐོབ་སྟེ། སྒོ་ཐམས་ཅད་ནས་གནོད་པ་ལ་ཞུགས་པས་སོ། ། རྒྱུ་ནི་ཐམས་ཅད་ལས་ཐོབ་པ་མིན་ཏེ། དགེ་གསུམ་མམ།
སེམས་ཆུང་ངུ་སོགས་གང་དུ་འདོད་ཀྱང་ཅིག་ཅར་མི་འབྱུང་བས་སོ། ། ཞེའོ། ། སློབ་དཔོན་ནི་དེ་ལྟར་ན་ཤན་པ་སོགས་ལའང་སྡོམ་མིན་མེད་ ༼༢༧༦༽ པར་འགྱུར་ཏེ། རང་གི་ཕ་མ་སོགས་གསད་འདོད་མེད་པས་སོ། ། ཅི་སྟེ་དེ་དག་ལུག་སོགས་སུ་འགྱུར་བ་ན་གསང་འདོད་འབྱུང་ངོ་ཞེ་ན། འོ་ན་ལུག་སོགས་ཀྱང་ཕ་མར་གྱུར་པ་ལ། གསད་འདོད་མེད་པས་དེ་ལ་སྡོམ་མིན་མི་ཐོབ་པར་འགྱུར་རོ། ། ཤན་པ་མ་སྦྱིན་ལེན་སོགས་སྤོང་བའང་ཡོད་པས་ཇི་ལྟར་ཡན་ལག་ཀུན་ལས་སྡོམ་མིན་ཐོབ་ཅེས་འགོག བྱེ་བྲག་དུ་སྨྲ་བ་ནི། སྡོམ་པའང་ངེས་པ་ལྔ་དང་མ་བྲལ་ན་སྡིག་པའི་སེམས་དང་མ་བྲལ་བས་མི་སྐྱེ་ཞིང༌།
སྡོམ་མིན་ལའང་མ་ཚང་བ་དང༌། ཉི་ཚེ་བ་མེད་པས་ཤན་པ་བསླབ་པ་གཉིས་སམ། གསུམ་ཞིག་བླངས་ཀྱང་དེ་ལ་སྡོམ་པ་མེད་པར་སྨྲའོ། ། མདོ་སྡེ་པ་ནི་ཇི་ལྟར་ཁས་བླངས་པ་ལྟར་སྡོམ་མིན་ཐོབ་ལ། རིགས་བརྒྱད་མ་གཏོགས་པའི་སྡོམ་པ་ཚང་བ་དང༌། ཉི་ཚེ་བ་ཡང་ཡོད་དེ། ཚུལ་ཁྲིམས་དང༌། འཆལ་ཚུལ་དེ་ཙམ་གྱི་གེགས་བྱེད་པའི་ཕྱིར། ཞེས་ཟེར་རོ། ། སྡོམ་པ་མིན་ ༼༢༧༧༽ པ་ནི།
དེའི་རིགས་སུ་སྐྱེས་པ་རྣམས་གསོད་པ་སོགས་ཀྱི་བྱ་བའམ། གཞན་གྱི་རིགས་སུ་སྐྱེས་པ་རྣམས་འཚོ་བ་འདིས་འཚོ་བར་བྱའོ། ། ཞེས་ཁས་ལེན་པ་ལས་ཐོབ་པར་འགྱུར་རོ། ། བར་མ་ཐོབ་ཚུལ་ནི། སྡོམ་པ་དང་ལས་ཀྱང་ངོ༌། ། སྡོམ་པ་དང་སྡོམ་མིན་གྱི་ལྷག་མ་བར་མའི་རྣམ་རིག་བྱེད་མིན་ནི། རྫས་ལས་བྱུང་བའི་བསོད་ནམས་ལྟ་བུ་ཞིང༌། སངས་རྒྱས་ལ་ཕྱག་འཚལ་ཏེ། ཟ་བ་སོགས་ཡིད་དམ་བཅས་པས་ལེན་པ་ལས་དང༌། འདི་སྐྱེ་བར་འགྱུར་བའི་གུས་པར་བྱེད་པས་དགེ་མི་དགེའི་བྱ་བ་རྩོམ་པ་ལས་ཐོབ་བོ། །
གསུམ་པ་གཏོང་རྒྱུ་ལ་བཞི་སྟེ། སྡོམ་པ་སྡོམ་མིན་བར་མ་དེ་གསུམ་ལས་གཞན་གྱི་གཏོང་རྒྱུའོ། ། དང་པོ་ནི། མི་བརྡའ་ཕྲད་པའི་དྲུང་དུ་བསླབ་པ་བསམ་པ་ཐག་པས་ཕུལ་བ་དང༌། ཤི་འཕོས་པ་དང༌། ཕོ་མོའི་མཚན་གཉིས་གཅིག་ཆར་འབྱུང་བ་དང༌། དགེ་བའི་རྩ་བ་ཆད་པས་སོ་སོར་ཐར་པའི་སྡོམ་པ་དབང་ ༼༢༧༨༽ པོ་འདུལ་བར་བྱེད་པ་གཏོང་ལ་དེ་བཞི་དང་མཚན་མོ་འདས་པས་བསྙེན་གནས་གཏོང་སྟེ། རིམ་པ་བཞིན། བླངས་པ་དང་འགལ་བའི་རྣམ་རིག་སྐྱེས་པ་དང༌། རྟེན་བོར་ཞིང་འཕགས་པ་རྫོགས་པ་དང༌།
རྟེན་ཉམས་པ་དང༌། གཞི་ཆད་པ་དང༌། དེ་སྲིད་དུ་འཕགས་པས་སོ། ། བསྡུ་བར་རབ་བྱུང་གི་ནི། རྩ་ལྟུང་འབྱུང་བ་དང༌། དགེ་བསྙེན་དང༌། བསྙེན་གནས་ཀྱི་ནི་སེམས་མི་མཐུན་པ་སྐྱེས་པས་ཀྱང་གཏོང་བར་བཤད་དོ། ། སྔ་རབས་པ་ཁ་ཅིག་རྩ་བའི་ལྟུང་བར་འགྱུར་བ་གཞི་གང་རུང་འབྱུང་བ་ལས་ཀྱང་ཐམས་ཅད་གཏོང་སྟེ། རིགས་པ་ནི་རྒྱུ་ངོ་ཚ་ཁྲེལ་མེད་ཆེན་པོས་གང་བས་སོ། ། ལུང་ནི།
ཞུ་བ་ལས་བསྙེན་པར་མ་རྫོགས་པ་ལ་དགེ་འདུན་ལྷག་མ་འབྱུང་བར་འགྱུར་ལགས་སམ། བཀའ་སྩལ་པ་དེ་བཞིན་ཏེ། བསླབ་པ་བྱིན་པ་ལ་འགྱུར་རོ་ཞེས་དང༌། ཕྲན་ཚེགས་ལས། བསླབ་པ་བྱིན་པའི་བསླབ་པ་ནི། དགེ་སློང་དང་འདྲ་བ་ཡིན་ནོ་ ༼༢༧༩༽ ཞེས་ཏེ། མ་གཏང་ན་དགེ་སློང་དངོས་ཡིན་པས་དེ་སྐད་མི་གསུང་བས་དང༌། ལུང་བཞི་ལས། དེ་བྱས་ན་བྱས་མ་ཐག་དུ་དགེ་སློང་དུ་མི་རུང་བར་འགྱུར་ཞེས་པས་སོ། ། རྩོད་སྤང་ནི་ཚུལ་འཆལ་དགེ་སློང་མ་ལ་ཆོས་སྟོན་ན།
ལྟུང་བྱེད་དམ། དག་པ་ལ་སྐུར་པ་འདེབས་ན། ལྷག་མར་བཤད་པ་ནི་ཉེས་བྱས་ལ་དགོངས་པ་སྟེ། སོ་སོར་ཐར་པར་དགེ་སློང་དག་པ་ལྟུང་བ་མེད་ལ་ཞེས་པས་སོ། ། གཅིག་ལ་ལྟུང་བ་བཞི་འབྱུང་བར་བཤད་པ་ནི། ལས་ལམ་བཞི་གཅིག་ཅར་རྫོགས་པ་ལ་དགོངས་ལ། བསླབ་བྱིན་གྱིས་དགྲ་བཅོམ་ཐོབ་པ་ན། སྔོན་གྱི་གྲལ་དུ་འདུག་པར་བཤད་པ་ནི་གཟེངས་བསྟོད་པའི་གོ་འཕང་ཡིན་པས་ཉེས་པ་མེད་དོ། ། གཞན་རྣམས་ནི། དམ་ཆོས་ནུབ་པ་ལས།
བསྟོད་དེ། བསླབ་པའི་འཚམས་དང༌། ལས་ཀྱི་མཐའ་རྣམས་མེད་པས་སོ། ། ཞེས་སྨྲའོ། ། སྐུ་མཆེད་ནི་དེའི་ཚེ་སྔོན་མེད་གསར་དུ་མི་ཐོབ་ཀྱི། ཐོབ་ཟིན་མི་གཏོང་ངོ་ཞེས་སོ། ། ཁ་ ༼༢༨༠༽ ཆེ་བ་རྣམས་ནི་རྩ་ལྟུང་འབྱུང་བ་ལའང༌། སྡོམ་པ་མི་གཏོང་སྟེ། བུ་ལོན་ཡང་ཆགས་ལ། ནོར་ཡང་ཡོད་པའི་མི་བཞིན་དུ།
ཚུལ་ལྡན་དང་ཚུལ་འཆལ་གཉིས་སུ་འདོད་ཅིང༌། བུན་ལོན་ཅལ་ན་ནོར་ལྡན་ཡིན་གྱི། བུན་ལོན་ཅན་ཡིན་པ་བཞིན་དུ།

ལྟུང་བ་དེ་བཤགས་ན་ཚུལ་ལྡན་ཡིན་གྱི། ཚུལ་འཆལ་མིན་ལ། རིགས་པ་ནི་ཕྱོགས་གཅིག་ཉམས་པས་ཀུན་གཏོང་བར་མི་རིགས་ཏེ། རིགས་ན་གཅིག་བླངས་པས་ཀྱང་ཀུན་བླངས་པར་ཧ་ཅང་ཐལ་ལོ། ། ལུང་ནི་རྣམ་འབྱེད་ལས། དགེ་སློང་མ་ལ་ཆོས་སྟོན་ན། ལྟུང་བྱེད་དུ་འགྱུར་རོ་ཞེས་པས་རང་རྒྱུད་ལ་ལྟུང་བྱེད་སྐྱེད་པ་སྟེ། སྡོམ་མེད་ལ་ལྟུང་བ་མེད་པས་སོ། ། དེ་དང་ཞུ་བར་རྩ་ལྟུང་དང་ཕོ་ལས་མ་བྱུང་བ་ལ་དགེ་སློང་གཞན་གྱིས་རྩ་ལྟུང་གཞན་གསུམ་གྱི་སྐུར་བ་འདེབས་ན། དགེ་སློང་གཞན་དེ་ལ་ལྷག་མ་འབྱུང་བར་བཤད་པས་ཏེ། སྡོམ་མེད་ལ་སྐུར་བ་བཏབ་ཀྱང༌།
ལྷག་མ་མི་འབྱུང་བས་སོ། ། ཞུ་བར། གཅིག་ལ་ཕམ་པ་བཞི་འབྱུང་བར་བཤད་པ་སྟེ། ༼༢༨༡༽ ཕམ་པ་སྔ་མས་སྡོམ་པ་བཏང་ན། ཕམ་པ་ཕྱི་མ་མི་འབྱུང་བས་སོ། ། ཕྲན་ཚེགས་ལས་ཟག་པ་ཟད་པ་དེའི་ཚེ། ། སྔོན་གྱི་གྲལ་དུ་འདུག་པར་བྱའོ། ། ཞེས་པས་ཏེ། བསླབ་བྱིན་ལ་སྡོམ་པ་མེད་ན། སྔོན་གྱི་བསླབ་བྲལ་ཐོབ་པར་མི་རིགས་པས་སོ། །
རྩོད་སྤང་ནི། བསྙེན་པར་མ་རྫོགས་པར་ས་ནི། བྱིན་ལེན་སྟོབ་པ་དང༌། ནུབ་ལྷག་སོགས་ཀྱི་ཆ་ནས་མ་རྫོགས་པ་དང་འདྲ་བས་དེར་རྟགས་ལ། དགེ་སློང་དང་འདྲ་ཞེས་པ་ནི། བླང་དོར་དགོས་པའི་ཆ་ནས་དགེ་སློང་རྣམ་དག་དང་འདྲའོ། ། དགེ་སློང་དུ་མི་རུང་ཅེས་པ་ནི། དོན་དམ་པའི་དགེ་སློང་མིན་པའམ། དམན་པ་ལ་དགག་སྒྲ་སྦྱར་བས་སོ། ། ལྟུང་བྱེད་དང༌།
ལྷག་མ་ཉེས་བྱས་སུ་འཆད་པ་ནི། རང་དགར་སྒྲོ་བཏགས་པ་སྟེ། དགེ་སློང་དག་པ་ཞེས་པའང༌། སྐུར་གཞི་དེ་དག་པ་ལ་ལུང་དེ་དག་ཉིད་དུ་བཤད་དོ། ། ལས་ལམ་བཞི་གཅིག་ཅར་རྫོགས་ཅེས་པ་དང༌། ཕམ་པ་དང་པོ་དང༌། གཉིས་པའི་མཐར་བདེ་བ་ ༼༢༨༢༽ ཉམས་མྱོང་གི་རྟོག་པ་དང༌། ཐོབ་བློའི་རྟོག་པ་གཉིས་གཅིག་ཅར་མི་སྐྱེ་བས་དཀའ་འོ་ཞེ་ན། མི་དཀའ་ཏེ། མ་བྱིན་ལེན་ནི་གཞན་བྱེད་དུ་བཅུག་པས་ཀྱང་ལས་ལམ་དུ་འགྱུར་བས་སོ། །
གཟེངས་བསྟོད་ཅེས་པ་མི་འཐད་དེ། དགེ་སློང་རྣམ་དག་གིས་དགྲ་བཅོམ་ཐོབ་ཀྱང༌། བསླབ་བྲལ་བྱེད་ན་མ་དག་པ་ཇི་ལྟར་གཟེངས་བསྟོད་ཅེས་སོ། ། མདོ་སྡེ་པ་ནི། ཕམ་པ་བྱུང་ན་གཅིག་གིས་ཀྱང་ཀུན་གཏོང་སྟེ། ལུང་རིགས་སྔ་རབས་པ་བཞིན་ནོ། ། རྩ་ལྟུང་བྱུང་ཡང་འཆབ་སེམས་མ་སྐྱེས་ན། ཕས་ཕམ་པ་མིན་པས་དགེ་སློང་ཡིན་ཏེ། དགེ་སློང་དགའ་བ་ཅན་བཞིན་ནོ། ། དེ་ལྟར་ཕྲན་ཚེགས་སུ།
དགེ་སློང་དག་དགེ་སློང་དགའ་བ་ཅན་གྱིས་སྤྱད་བྱ་མིན་པ་སྤྱད་ཀྱང༌། སེམས་གཅིག་གིས་ཀྱང་མ་བཅབས་པས་འདི་ཕམ་པར་མ་གྱུར་གྱིས། ཇི་སྲིད་འཚོའི་བར་དུ་བསླབ་པ་བྱིན་པར་བྱའོ། ། ཞེས་པས་སོ། ། དེའི་སྡོམ་པ་བཏང་ན་ཕྱིར་བཅོས་སུ་མི་རུང་སྟེ། དེའི་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ། ། ཞེས་པས་སོ། ། ༼༢༨༣༽ རྩོད་སྤང་ནི། སློབ་དཔོན་གྱི་དོན་དམ་པའི་དགེ་སློང་དུ་གྱུར་ནས་ཕྱིས་དེ་མིན་པར་མི་འགྱུར་བས་སོ། ། དེས་ན་གསོལ་གཞིའི་ལས་ཀྱི་དགེ་སློང་གི་ལས་དབང་དུ་མཛད་པའོ། །
རིགས་པའི་ལན་ཡང་སྟོན་པ་ཉིད་ཀྱིས་ཤིང་རྟ་ལའི་མགོ་བོ་བཅད་ན། ཞེས་དཔེར་མཛད་ནས་བཏབ་བོ། ། དེ་སྟོན་པས་དགེ་སློང་གི་ལོངས་སྤྱོད་ཀུན་ལ་དཀར་ཏེ། དགེ་སློང་མིན་པ་དགེ་སློང་དུ་སྨྲ་བ་པྲེ་ད་བསལ་བར་གྱིས། ཤིང་རུལ་དག་ནི་སྤང་བར་གྱིས། སྙིང་པོ་མེད་པ་དོར་བར་གྱིས། ཞེས་བཀའ་སྩལ་བས། དེ་འདྲའི་དགེ་སློང་ཇི་འདྲ་ཡིན། འོ་ན་དགེ་སློང་བཞི་སྟེ་ལྔ་པ་མེད། ལམ་གྱི་རྒྱལ་དང་ལམ་སྟོན་དང༌། །
ལམ་ཕྱིར་མཚོ་དང་ལམ་སུན་འབྱིན། ། ཅེས་བཀའ་སྩལ་པའི་ཐ་མ་ཇི་ལྟར་ཞེ་ན། ཤིང་ཚིག་པ་དང་མི་ཤི་བ་ལྟར། ཤ་ཚུགས་ཙམ་ལུས་པའོ། ། འོ་ན་དགེ་སློང་མིན་ན་ཅིས་ཡང་རབ་དུ་མི་འབྱུང་ཞེ་ན། རྒྱུད་ཁྲེལ་མེད་པ་ཆེན་པོས་ཉམས་པས་སྡོམ་པ་སྐྱེ་བའི་སྐལ་པ་མེད་པས་ཡིན་ ༼༢༨༤༽ གྱི་དགེ་སློང་ཡིན་པས་ནི། མིན་ཏེ། དེ་བསླབ་པ་ཕུལ་ཡང་རབ་ཏུ་མི་འབྱུང་ངོ༌། ། འོ་ན་ལུང་རྣམ་འབྱེད་དུ་སྐྱོང་མས་ཆོམ་རྐུན་དྲུག་ཅུ་འཆི་བར་བྱས་ཏེ། འཆབ་སེམས་ཡེ་མེད་ཀྱང་ཕམ་པར་བཤད་པ་ཅི་ཞེ་ན།
སྡོམ་པ་ནི་ངོ་ཚ་ཁྲེལ་ལྡན་ལ་ཡོད་ལ། དེ་ནི་དེ་ལས་ཟློག་པས་སོ། ། ཅེས་དང༌། ལུང་མ་མོར། ཕམ་པ་བྱུང་བ་བསླབ་པ་བྱིན་པ་ཅེས་པ་ཅི་ཞེ་ན། ཕམ་པའི་སྡེ་ཚན་དུ་རྟོགས་པའམ། དེའི་སྒྲ་འཇུག་པ་ལ་དགོངས་པའོ། ། ཞེས་བརྗོད་དུ་རུང་ངོ༌། ། དེ་ལྟར་གསུམ་ཀའང་འཆབ་སེམས་མ་སྐྱེས་ན་བསླབ་པ་སྦྱིན་པ་དང༌། ཕམ་པ་འཆབ་བཅས་འབྱུང་ན་གསོར་མི་རུང་བར་འདྲའོ། །
བསམ་གཏན་དུ་རྟོགས་པའི་དགེ་བ་གཟུགས་ཅན་ཡིན་ཀུན་ནི་ས་གོང་ངམ། འོག་དུ་འཕོས་པ་དང༌། སྙོམས་འཇུག་ལས་ཉམས་པ་སྟེ། རྒྱུ་གཉིས་དག་གི་གཏོང་ལ། དེ་བཞིན་དུ་གཟུགས་མེད་དུ་རྟོགས་པའང་ས་འཕོས་ཉམས་པ་དག་གིས་གཏོང་ངོ༌། ། འཕགས་པ་སྟེ། ཟག་མེད་ཀྱི་ལམ་ནི་འབྲས་བུ་ཐོབ་པས་ཞུགས་པ་དང༌། ༼༢༨༥༽ དབང་པོ་སྦྱངས་པས་རྟུལ་པོ་དང༌། ལམ་ཉམས་པས་ཕྱིར་མི་འོང་གི་འབྲས་བུ་སོགས་གཏོང་ངོ༌། ། སྡོམ་མིན་ནི་སྡོམ་པ་དང་པོ་གཉིས་གང་རུང་ཐོབ་པ་དང༌།
ཤི་བ་དང་མཚན་གཉིས་གཅིག་ཆར་འབྱུང་བ་ལས་གཏོང་ལ། སྡོམ་མིན་མི་བྱ་བར་བསམས་པ་ཐག་པས་དམ་བཅས་ཀྱང་སྡོམ་པ་མེད་པར་མི་གཏོང་སྟེ། ནད་ཀྱི་གཞི་སྤངས་ཀྱང་སྨན་མེད་པར་ནད་རྙིང་མི་ཟློག་པ་བཞིན་ཞེའོ། ། འོ་ན་དེས་བསྙེན་གནས་སྲུངས་ཏེ། སང་ཉིན་རྫོགས་པ་ན། སྡོམ་མིན་དུ་འགྱུར་རམ་བར་མར་འགྱུར་ཞེ་ན། ཁ་ཅིག་གཏན་དུ་སྟོང་སེམས་མེད་པས་སྡོམ་མིན་དུ་འགྱུར་ཏེ། ལྕགས་གོང་འབར་ཡང་སྔོན་པོར་འགྱུར་བ་ལྟར་སྨྲའོ། ། གཞན་ནི་སྡོམ་མིན་གྱི་སྦྱོར་བ་མི་བྱེད་ན། མི་འགྱུར་བར་སྨྲའོ། །
བར་མ་ནི་འཕེན་བྱེད་དད་པའམ། ཉོན་མོངས་ཀྱི་ཤུགས་ཆད་པ་དང༌། དེས་ཆོག་ཅེས་བླངས་པ་དོར་ཏེ། ཆད་པ་དང་བླངས་པ་བཞིན་མ་བྱས་ ༼༢༨༦༽ པའི་བྱ་བ་ཆད་པ་དང༌། མཆོད་རྟེན་དང༌། རྒྱ་སོགས་དོན་ཆད་པ་དང༌། ཚེ་ཆད་པས་གཏོང་ལ། དགེ་བ་འདི་དགེ་རྩ་ཆད་པ་ལས་ཀྱང་ངོ༌། ། གཞན་པའི་སྟོང་ཚུལ་ནི་འདོད་རྟོགས་དགེ་བ་གཟུགས་ཅན་མིན་པ་ནི། དགེ་རྩ་ཆད་པ་དང༌།
ཁམས་གོང་དུ་སྐྱེས་པ་ལས་གཏོང་ལ། ཡིད་མི་བདེ་དགེ་བ་བསམ་གཏན་དང་པོ་ཐོབ་པས་གཏོང་པ་ལྟ་བུ་ཆགས་བྲལ་ལས་གཏོང་པ་ཡང་ཡོད་དོ། ། ཉོན་མོངས་ཅན་གཟུགས་ཅན་མིན་པ་ཁམས་གསུམ་པ་ཐམས་ཅད་ནི། རང་རང་གི་གཉེན་པོ་སྤོང་ལམ་སྐྱེས་པས་རྣམ་པར་ཉམས་ཤིང༌། གཏོང་བར་འགྱུར་རོ། ། མདོ་སྡེ་པ་སོགས་ནི། ལས་ཐམས་ཅད་སེམས་པར་འདོད་པས་གཏོང་རྒྱུ་ཟུར་པ་འདི་འདྲ་མི་བཞེད་དོ། ། བཞི་པ་རྟེན་གང་ལ་ལྡན་པ་ནི། སྡོམ་པ་དང༌། སྡོམ་མིན་སེམས་ཅན་གང་ལ་ཡོད་ཅེ་ན།
དང་པོ་ནས་མཚན་ཡང་མེད་པའི་ཟ་མ་དང་ཡོད་ཀྱང་དགའ་བའི་དོན་བྱེད་མི་ནུས་པ་མ་ནིང་དང༌། སྒྲ་མི་སྙན་མ་རྟོགས་པའི་གླིང་གསུམ་ ༼༢༨༧༽ གྱི་མི་སྐྱེས་པ་དང༌། མཚན་གཉིས་པ་དང༌། བུད་མེད་རྣམས་ལ་སྡོམ་མིན་ཡོད་དོ། ། སྡོམ་པའང་དེ་བཞིན་གྱི་མི་ལ་དང༌། ལྷ་ལའང་ཡོད་དོ་གཞན་ལ་མེད་པར་ནི། འདུལ་བར་དེ་ལྟ་བུ་གསལ་བར་གསུངས་པ་དང༌། ཟས་སོགས་ནི་སོ་སོར་རྟོག་པ་མི་བཟོད་པ་དང༌། རྟེན་གཉིས་ཀའི་ཉོན་མོངས་ཤས་ཆེ་བ་དང༌། སྒྲ་མི་སྙན་པ་ལ་ལེན་པ་དང༌།
ཏིང་ངེ་འཛིན་མེད་པས་དང༌། ངན་སོང་ལ་ངོ་ཚ་ཁྲེལ་ཡོད་མེད་པས་སྡོམ་པ་མེད། སྡོམ་མིན་མེད་པ་ནི། སྡིག་པ་ལའང་བློ་མི་རྟེན་པ་དང༌། སྒྲ་མི་སྙན་པ་ལ་སྡིག་པ་བྱ་བའི་བསམ་པ་མེད་པ་དང༌། ངན་སོང་ལ་ངོ་ཚ་ཁྲེལ་ཡོད་འཇིགས་རྒྱུ་མེད་པས་དང༌། གང་ལ་སྡོམ་པ་གཅིག་ལྡན་ལ་སྡོམ་མིན་ཡང་ཡོད་པས་སོ། ། ཀླུ་ལ་བསྙེན་གནས་ཡོད་པར་བཤད་པ་ནི། ལེགས་སྤྱད་རྩམ་མོ་ཞེས་སོ། ། བསྡུ་བར་ནི་བསམ་པ་མ་ཉམས་ན།
བསྙེན་གནས་སྐྱེ་བར་བཤད་པས་ཀླུ་ལའང་སྐྱེ་ལ། ཟ་མ་སོགས་ཀྱང་དགེ་བསྙེན་སྲུངས་ན། བསོད་ནམས་འདྲ་བར་ ༼༢༨༨༽ བཤད་ཅིང༌། ཡེ་ཤེས་བསྙེན་ཀྱང་སྐྱབས་འགྲོའི་དགེ་བསྙེན་མ་བཀག་ཅེས་འཆད་དོ། ། དེ་ལའང་མི་རྣམས་ལ་སོ་ཐར་སོགས་སྡོམ་པ་གསུམ་མོ། ། འདོད་ལྷ་ལ་ཡོད་དུ་རུང་བ་དང༌། གཟུགས་ཁམས་སུ་སྐྱེས་པའི་ལྷ་རྣམས་ལ་ཡོད་ངེས་པའི་སྒོ་ནས། བསམ་གཏན་ལས་སྐྱེས་པའི་སྡོམ་པ་ཡོད་ཀྱི་གོང་ན་ནི་མེད་དོ། ། ཟག་མེད་ཀྱི་སྡོམ་པ་ནི། བསམ་གཏན་ཁྱད་པར་ཅན་དུ་སྐྱེས་པ།
ཚངས་ཆེན་དང༌། འདུ་ཤེས་མེད་པའི་སེམས་ཅན་དུ་སྐྱེས་པ་མ་གཏོགས་པའི་འདོད་གཟུགས་ཀྱི་ལྷ་ལ་ཡོད་ཅིང༌། གཟུགས་མེད་ནའང་འཕགས་པ་ལ་ལྡན་པའི་སྒོ་ནས་ཡོད་དོ། ། འདོད་གཟུགས་ཀྱིའང་གནས་གཙང་མ་ལ་ཡོད་ངེས་དང༌། གཞན་ནི་ཡོད་རུང་ཙམ་མོ། ། ལས་མདོ་ལས་བྱུང་བའི་དོན་ལ་གཉིས་ཏེ། ལས་ཐུན་མོང་དུ་དང༌། སོ་སོར་བཤད་པའོ། ། དང་པོ་ལ་གསུམ་ཏེ་ངོ་བོ་དང་རྒྱུ་འབྲས་ཀྱི་སྒོ་ནས་དབྱེ། རྟེན་གྱི་སྒོ་ནས་དབྱེ།
རྒྱུ་འབྲས་ཉིད་ཀྱི་སྒོ་ནས་དབྱེ་བའོ། ། དང་པོ་ལ་ ༼༢༨༩༽ གཉིས་ཏེ། ལས་གསུམ་དང༌། བཞིར་གསུངས་པའི་དོན་ནོ། ། དེ་ལ་དང་པོ་ནི། ལས་གང་འབྲས་བུ་བདེ་སྟེ། མཐོ་རིས་དང༌། ཐར་པ་ཅན་དང༌། རྣམ་སྨིན་མི་བདེ་བ་ཅན་དང༌། དེ་གཉིས་ལས་གཞན་པ་བཏང་སྙོམས་ཅན་ནི།
རིམ་པ་བཞིན་དགེ་བ་དང༌། མི་དགེ་བ་དང་གཞན་ཏེ། ལུང་མ་བསྟན་གྱི་ལས་སོ། ། གཉིས་པ་ལ་བསྟན་བཤད་གཉིས་ཀྱི་དང་པོ་ནི། ཡང་ལས་བསོད་ནམས་དང་བསོད་ནམས་མིན་པ་དང༌། མི་གཡོ་བ་གསུམ་དང༌། བདེ་བ་མྱོང་གྱུར་དང་སོགས་པས་སྡུག་བསྔལ་མྱོང་གྱུར་དང༌། བཏང་སྙོམས་མྱོང་གྱུར་གསུམ་མོ། ། དེ་ལ་བསོད་ནམས་ཀྱི་ལས་ནི། འདོད་ཁམས་ཀྱི་དགེ་བའི་ལས་ཏེ།
རྟེན་འབྲེལ་མདོ་འགྲེལ་དུ་བསོད་ནམས་ཟད་དེ། འོད་གསལ་ནས་འཆི་ཅེས་པས་གོང་མའང་ཡིན་ཀྱང༌། སྤྱི་མིང་དགོས་ལ་བཏགས་ཏེ། རྒྱུན་ཞུགས་ལྟར་རོ། ། ཞེས་སོ། ། མི་གཡོ་བ་ནི་ཁམས་གོང་མ་གཉིས་ལས་སྐྱེས་པའི་དགེ་བ་སྟེ། གང་གི་ཕྱིར་ན། འདོད་པར་ལྷའི་རྣམ་ ༼༢༩༠༽ སྨིན་མི་ལ་སྨིན་པ་ལྟ་བུ་མིན་པར་ས་གོང་མ་དེ་རྣམས་སུ་སྤྱོད་པའི་ལས་ནི་ས་གཞན་པས་གཞན་དུ་མི་སྨིན་པས་རྣམ་སྨིན་ལ་མི་གཡོ་བའི་ཕྱིར་རོ། ། མི་དགེ་བ་ནི་བསོད་ནམས་མིན་པར་གྲགས་སོ། ། གང་བསམ་གཏན་འོག་མ་གསུམ་གཡོ་བར་གསུངས་པ་ནི།
ཏིང་ངེ་འཛིན་སྐྱོན་དང་བཅས་པ་ལ་དགོངས་པའོ། ། མྱོང་འགྱུར་བྱེ་བྲག་དུ་བཤད་པ་ནི། འདོད་པ་ནས་བསམ་གཏན་གསུམ་པའི་བར་པ་བཞིའི་ལས་དགེ་བ་ཟག་བཅས་ནི་བདེ་བ་མྱོང་འགྱུར་རོ། ། དེ་ཡན་ཆད་ས་ལྔའི་ལས་དགེ་བ་ནི། སྡུག་མིན། བདེ་མིན་བཏང་སྙོམས་མྱོང་འགྱུར་རོ། ། སྡུག་བསྔལ་མྱོང་གྱུར་ནི། འདོད་ཁམས་འདིའི་ལས་མི་དགེ་བའོ། ། འབྲས་བུ་ཚོར་བ་དེ་གསུམ་ཡང་དབང་ཡུལ་རྟེན་དང་བཅས་པའོ། ། བཞི་པའི་འོག་ན་བར་མ་བཏང་སྙོམས་མྱོང་གྱུར་ཡོད་དོ་ཞེས་ཁ་ཅིག་ཟེར་ཏེ།
གང་གི་ཕྱིར་ན་བསམ་གཏན་ཁྱད་པར་ཅན་ན་དེ་མེད་ན། བདེ་སྡུག་ཀྱང་མེད་པས། རྣམ་སྨིན་མེད་པར་འགྱུར་བ་ལ་རྣམ་སྨིན་ཡོད་པའི་ཕྱིར་དང༌། སྔ་ཕྱི་ ༼༢༩༡༽ མེད་པར་བདེ་སྡུག་བཏང་སྙོམས་གསུམ་པར་འདོད་ཅིང༌། འདོད་ཁམས་ལས་གཞན་ན་དེ་གསུམ་དུས་གཅིག་པ་མེད་པའི་ཕྱིར་རོ། ། ཚོར་བ་ནི། ངོ་བོ་ཉིད་ཀྱི་མྱོང་གྱུར་དང༌། རེག་པ་མཚུངས་ལྡན་གྱིས་དང༌། ཡུལ་རྣམས་དམིགས་པ་ལས་དང༌། ལས་རྣམས་རྣམ་སྨིན་དང༌།
བདེ་བ་མྱོང་ན། ཚོར་བ་གཞན་གཉིས་འགག་པ་སོགས་ཀྱིས་ཚོར་བའི་བྱེ་བྲག་རྣམས་གང་སྔོན་དུ་གྱུར་པ་དེ་ཁོ་ན་མྱོང་བར་འགྱུར་བ་ལས། མྱོང་འགྱུར་ནི་རྣམ་པ་ལྔའོ། ། བདེ་བ་མྱོང་འགྱུར་སོགས་གསུམ་པོ་དེ་ཡང་མྱོང་བར་ངེས་པ་དང༌། མ་ངེས་པ་གཉིས་ཏེ། ངེས་པ་ཁོ་ན་མིན་ནོ། ། མཐོང་ཆོས་དང་སོགས་པས་སྐྱེས་ནས་དང༌། ལན་གྲངས་གཞན་ལ་མྱོང་འགྱུར་གསུམ་ཡོད་པའི་ཕྱིར་ན། མྱོང་ངེས་རྣམ་པ་གསུམ་སྟེ། མྱོང་བར་མ་ངེས་པ་དང་བཞིའོ། །
ངེས་པ་གསུམ་ནི། ལས་བྱས་པའི་སྐྱེ་བ་དེ་དང༌། སྐྱེ་བ་གཉིས་པ་དང༌། དེ་ཕན་ཆད་ ༼༢༩༢༽ དུ་རྣམ་སྨིན་མྱོང་བ་སྟེ། མདོ་སྡེ་པ་ཡན་ཆད་དེར་རྣམ་སྨིན་རྩོམ་གྱི། རྫོགས་པར་མ་ངེས་ཏེ་ངེས་ན་ལས་སྟོབས་ཆེ་བ་རྣམ་སྨིན་ཆུང་བར་འགྱུར་བས་སོ། ། ཅེས་ཏེ་བསྡུ་བར་ཡང་ལས་གཅིག་མྱོང་འགྱུར་གསུམ་ཅར་དུ་འགྱུར་བར་དཔེ་དུ་མས་བཤད་དོ། ། བྱེ་བྲག་དུ་སྨྲ་བ་ནི། རྣམ་སྨིན་མྱུར་བུལ་ལས་སྟོབས་ཆེ་ཆུང་གིས་མིན་གྱི་ཆོས་ཀྱི་ནུས་པའི་བྱེ་བྲག་གིས་ཏེ། ལྕམ་པ་ཟླ་ཕྱེད་དང་གཉིས་དང༌།
ནས་དྲུག་གི་སྨིན་པ་བཞིན་ནོ། ། དེས་ན་དེ་ཙམ་ལ་རྫོགས་པར་འདོད་དོ། ། ཁ་ཅིག་མ་ངེས་པ་ལ་ཡང་རྣམ་སྨིན་ངེས་པ་དང་མ་ངེས་པ་གཉིས་ཏེ། ལས་རྣམ་པ་ལྔའོ། ། ཞེས་ཟེར་ལ། གཞན་དཔེས་སྟོན་པ་རྣམས་གནས་སྐབས་ངེས་ལ་རྣམ་སྨིན་མ་ངེས་པ་དང༌། ཟློག་པ་དང༌། གཉིས་ཡིན་དང༌། གཉིས་མིན་ཏེ། མུ་བཞིའོ། །
ཞེས་ཟེར་ཏེ། དེའི་ལྟར་ན། ལས་བརྒྱད་དེ། ངེས་པ་གསུམ་ལ་གནས་སྐབས་དང༌། རྣམ་སྨིན་གཉིས་ཀ་ངེས་པ་དང༌། གནས་སྐབས་ངེས་ཀྱང་ ༼༢༩༣༽ རྣམ་སྨིན་མ་ངེས་པ་གཉིས་རེ་དང༌། མ་ངེས་པ་ལ་གཉིས་ཀ་མ་ངེས་པ་དང༌། གནས་སྐབས་མ་ངེས་པ་གཉིས་ཡོད། དེ་ལ་གནས་སྐབས་ངེས་མ་ངེས་ནི། མྱོང་འགྱུར་དུ་ངེས་པ་དང༌།
མ་ངེས་པ་སྟེ། རྣམ་སྨིན་ངེས་མ་ངེས་ནི། ལས་ཀྱི་རྣམ་སྨིན་མི་གཡོ་བ་དང༌། གཡོ་བའོ། ། ལས་དེ་བཞི་ལས་མཐོང་ཆོས་མྱོང་གྱུར་མིན་པ་གསུམ་གྱི་རིས་མཐུན་འཕེན་པར་བྱེད་དོ། ། འགྲོ་བ་ཐམས་ཅན་ན་ངེས་པ་གསུམ་དང༌། མ་ངེས་པ་འཕེན་པ་གསུམ་སྟེ། བཞི་ཅར་ཡོད་དོ། ། དམྱལ་བ་ན་རྣམ་སྨིན་ཡིད་དུ་འོང་བ་མེད་པས། དགེ་བའི་མཐོང་ཆོས་མེད་ཀྱི་གཞན་གསུམ་དང༌།
ས་གང་ལས་འདོད་ཆགས་དང་བྲལ་བ་མི་ཉམས་པས་རྟེན་པའི་བྱིས་པ་སོ་སྐྱེ་ནི་ས་དེར་སྐྱེས་ནས་མྱོང་འགྱུར་མི་བྱེད་ལ། དེ་འཕགས་པ་ཡིན་ན། ལན་གྲངས་གཞན་དུའང་མྱོང་འགྱུར་མི་བྱེད་ཅིང༌། འདོད་པ་དང་སྲིད་རྩེ་ལས་གྲོལ་བའི་ཕྱིར་མི་འོང་དང༌། ༼༢༩༤༽ དགྲ་བཅོམ་ནི་མི་རྟག་པ་ཉམས་པའི་ཆོས་ཅན་ཡིན་ཡང༌། ས་དེར་སྐྱེས་ནས་དང༌། ལན་གྲངས་གཞན་ལ་མྱོང་གྱུར་གྱི་ལས་བྱེད་པ་མིན་ནོ། ། དེ་ལྟར་དམིགས་ཀྱི་གསལ་བ་ལས་གཞན་པའི་ལས་འཕེན་ནི་ཅི་རིགས་སུ་བྱེད་པས་དེ་དང་དེ་སྦྱར་རོ། ། གསུམ་པ་ནི་བར་དོ་ནའང༌། ལས་འཕེན་ཡོད་དམ་ཞེ་ན།
ཡོད་དེ། སྲིད་པ་བར་མ་ནི། འདོད་ཁམས་ན་བར་དོ་དང༌། མངལ་དང་བཅས་པའི་གནས་སྐབས་ལྔ་ལྔ་སྟེ། བཅུ་གཅིག་ལ་ངེས་མ་ངེས་གཉིས་གཉིས་ཏེ། ཉི་ཤུ་རྩ་གཉིས་འཕེན་ཏོ། ། དེའི་ངེས་པ་བཅུ་གཅིག་པོ་དེ་ནི་མཐོང་ཆོས་མྱོང་འགྱུར་གྱི་འབྲས་བུ་ཅན་ཡིན་ཏེ། བར་དོ་དང༌། དེའི་རྒྱུ་ཅན་བཅུ་པོ་དེ་ནི། ལས་གཅིག་གིས་འཕངས་པའི་རིགས་མཐུན་གཅིག་ཁོ་ན་ཡིན་པས་སོ། །
དེ་སྐྱེས་ནས་མྱོང་འགྱུར་ཁོ་ནས་འཕངས་པས། ལས་གཞན་མ་བཤད་དོ། ། ངེས་པའི་ལས་དེ་ཅི་ལྟ་བུ་ཞེ་ན། ཀུན་སློང་གི་སྒོ་ནས་ཉོན་མོངས་དྲག་པོའམ། ། ༼༢༩༥༽ རབ་ཏུ་དང་པ་དྲག་པོས་བྱས་པ་དང༌། ཞིང་གི་སྒོ་ནས་ཡོན་ཏན་གྱི་ཞིང༌། དཀོན་མཆོག་སོགས་ལ་ཕན་གནོད་བྱས་པ་དང༌། སྦྱོར་བའི་སྒོ་ནས་དགེ་སྡིག་རྒྱུན་ཆགས་སུ་བྱས་པ་དང༌། ཅི་འདྲ་རུང་སྟེ། ཕ་མ་གསོད་པའི་ལས་གང་དེ་ནི་མྱོང་ངེས་ཀྱི་ལས་སོ། །
མཐོང་ཆོས་ལ་མྱོང་བའི་ལས་དེ་ཅི་ལྟ་བུ་ཞེ་ན། མཐོང་ཆོས་ལ་འབྲས་བུ་མྱོང་བ་ཅན་གྱི་ལས་ནི། ཞིང་གི་ཁྱད་པར་ལས། དགེ་སློང་གི་དགེ་འདུན་ལ་ཁྱེད་ཅག་ནི་བུད་མེད་དོ་ཞེས་པས། ཚེ་དེ་ལ་བུད་མེད་དུ་གྱུར་པ་ལྟ་བུ་དང༌། བསམ་པའི་ཁྱད་པར་ལས། ཉུང་ཏུམ་པས་བླང་བྱ་བྱེད་པ་ལ་རང་ལ་དཔག་སྟེ། སྙིང་རྗེ་དྲག་པོ་སྐྱེས་པས་མཚན་སོར་ཆུད་པ་ལྟ་བུའོ། ། ཡང་ས་དེའི་འདོད་ཆགས་དང༌། གཏན་དུ་བྲལ་བའི་སྐྱེས་བུ་ནི།
སླར་དེར་མི་སྐྱེ་བའི་ཕྱིར། ས་དེར་རྣམ་པར་སྨིན་ངེས་ཀྱི་ལས་གང་ཡིན་པ་དེ་ཚེ་དེ་ལ་མྱོང་སྟེ། འདོད་པའི་ཕྱིར་འོ་མ་འདོད་པའི་ལས་མྱོང་ངེས་ཡོད་པ་ ༼༢༩༦༽ ཚེ་འདི་ལ་མྱོང་བ་ལྟ་བུའོ། ། མཐོང་ཆོས་ཀྱི་ལས་ཀྱི་ཞིང་དེ་ཇི་ལྟ་བུ་ཞེ་ན། སངས་རྒྱས་དང༌། དགེ་སློང་གི་དགེ་འདུན་དང༌། གང་ཟག་གང་རྣམས་མྱང་འདས་དང་འདྲ་བའི་འགོག་པའི་སྙོམས་འཇུག་ལས་ལངས་པ་དང་ལྡན་པས་མཆོག་དང་ལྡན་པ་བྱམས་པ་དང༌། ཉོན་མོངས་པ་མེད་པའི་ཏིང་ངེ་འཛིན་ལས་ལངས་པ་དང༌། མཐོང་སྤང་དང༌། སྒོམ་སྤང་ཀུན་སྤངས་པའི་གནས་གྱུར་གསར་པ་དང་ལྡན་པ་མཐོང་ལམ་དང༌།
དགྲ་བཅོམ་གྱི་འབྲས་བུ་ལས་ལངས་མ་ཐག་པ་སྟེ། དེ་ལྔ་ལ་ཕན་གནོད་བྱས་པའི་འབྲས་བུ་ནི། འཕྲལ་དུ་མཐོང་ཆོས་ལ་མྱོང་བར་འགྱུར་ལ། ལྷག་མ་སྒོམ་ལམ་ལས་ལངས་པ་ནི་དེ་ལྟ་མིན་པས་མི་འགྱུར་རོ། ། རྣམ་སྨིན་གྱི་གཙོ་བོ་ཚོར་བ་ཡིན་པས་དེ་སེམས་ཚོར་ཁོ་ནའམ་ལུས་ཚོར་ཁོ་ན་ཡིན་པ་ཡོད་དམ་ཞེ་ན་ཡོད་དེ། རྣམ་པར་རྟོག་པ་མེད་པ་བསམ་གཏན་ཁྱད་པར་ཅན་ནས་སྲིད་རྩེའི་བར་གྱི་དགེ་བའི་ལས་ཀྱི་རྣམ་སྨིན་ཚོར་བ་ནི། སེམས་ཀྱི་ཚོར་བ་ ༼༢༩༧༽ ཁོ་ནར་འདོད་དེ། ལུས་ཚོར་ནི་རྟོག་དཔྱོད་དང་བཅས་པར་ངེས་པས་སོ། ། མི་དགེ་བའི་རྣམ་སྨིན་གྱི་ཚོར་བ་ནི། ལུས་ཀྱི་ཁོ་ན་ཡིན་ཏེ།
ཡིད་མི་བདེ་ནི་རྣམ་སྨིན་མིན་པས་སོ། ། འོ་ན་སེམས་ཅན་གྱི་སེམས་གཡེངས་པ་ནི། སེམས་གང་ལ་གནས་རྒྱུ་ཅིས་འགྱུར་ཞེ་ན། སེམས་གཡེངས་པ་སྟེ། སྨྱོ་བ་ནི་ཡིད་སེམས་ལ་འབྱུང་གི་སྒོ་ལྔ་པ་ནི་མིན་ཏེ། མི་རྟོག་པས་སོ། ། སེམས་གཡེངས་དེ་ནི། སྔོན་གཞན་སྨྱོ་བར་བྱས་པའི་ལས་ཀྱི་རྣམ་སྨིན་ལས་སྐྱེས་པ་དང༌། འཇིག་སྐྲག་དང༌། མི་མ་ཡིན་པའི་གནོད་པ་དང༌།
འབྱུང་བ་ཆ་མི་མཉམ་པ་དང༌། མྱ་ངན་མི་ཟད་པའི་རྐྱེན་གྱིས་འགྱུར་རོ། ། དེ་འགྲོ་བ་གང་ན་ཡོད་ཅེ་ན། སྒྲ་མི་སྙན་པ་མིན་པའི་འདོད་ལྡན་རྣམས་ན་སྟེ། སངས་རྒྱས་མིན་པའི་འཕགས་པ་ལའང༌། འབྱུང་བ་ལ་མཉམ་པས། གཡེངས་པ་ཡོད་ན་འདོད་པ་གཞན་ལ་ལྟ་ཅི་སྨོས་སོ། ། མདོར་སྒོ་གསུམ་གྱི་ལས་ཡོན་པོ་དང་ ༼༢༩༨༽ སྐྱོན་ཏེ་ཉེས་པ་དང༌། སྙིགས་མ་ཞེས་པ་གསུམ་གསུམ་གསུངས་པ་ནི། རིམ་པ་བཞིན།
གཡོ་གྱ་གྱུ་ཉེས་པ་ཆེ་བའི་ཞེ་སྡང་དང༌། དབྲལ་དཀའ་བ་འདོད་ཆགས་ལས་སྐྱེས་པའི་ལུས་ངག་ཡིད་ལས་སོ། ། ས་དང་རྒྱལ་སྲས་མར་ནི། གཞན་དུ་བཤད་དེ། མ་བྲིས་སོ། ། གཉིས་པ་ལས་བཞིར་གསུངས་པའི་དོན་ནི། དཀར་ནག་ལ་སོགས་པའི་བྱེ་བྲག་གིས་ཡང་ལས་རྣམ་བཞིའོ། ། མི་དགེ་བ་ནི་ངོ་བོ་ཉོན་མོངས་ཅན་དང༌། རྣམ་སྨིན་ཡིད་དུ་མི་འོང་བ་ཁོ་ན་འབྱིན་པས་དང༌། གཟུགས་ཀྱི་དགེ་བ་ནི།
མི་དགེ་བ་དང༌། མ་འདྲེས་ཤིང༌། རྣམ་སྨིན་ཡིད་དུ་འོང་བ་འབྱིན་པས་དང༌། འདོད་པར་རྟོག་པའི་དགེ་བ་ནི། ངོ་བོ་མི་འདྲེས་ཡང༌། རྒྱུད་གཅིག་ལ་མི་དགེ་བ་དང༌། འདྲེས་པར་འཇུག་ཅིང༌། དེའི་རྣམ་སྨིན་ཡང༌། སྡུག་བསྔལ་དང་འདྲེས་པར་འཇུག་པས་ན། རིམ་པ་བཞིན།
གནག་ལ་རྣམ་སྨིན་གནག་པ་དང༌། དཀར་ལ་རྣམ་སྨིན་དཀར་བ་དང༌། དཀར་ནག་ལ་ ༼༢༩༩༽ རྣམ་སྨིན་དཀར་ནག་གཉིས་ཀ་ལས་དང༌། ལས་དེ་གསུམ་ཟད་པར་བྱེད་པ་ཟག་མེད་ཀྱིས་ནི། མི་གནག་མི་དཀར་ཞིང༌། རྣམ་སྨིན་མེད་པར་ལས་ཟད་པར་འགྱུར་བའི་ལས་ཏེ། ཉོན་མོངས་ཅན་མིན་ལ། རྣམ་སྨིན་མེད་པས་སོ། ། གོང་མ་ནི་མི་དགེ་བ་དང༌། ཁམས་གསུམ་ཀའི་དགེ་བ་དང༌།
འདོད་པའི་བསམས་སྦྱོར་འདྲེན་མ་ལ་འཆད་ཅིང༌། བཞི་པའང་མི་གནག་ཅིང༌། ཞེས་བརྗོད་དེ། མི་དཀར་ཞེས་སློབ་དཔོན་ཡང་དགོངས་པ་ཅན་དུ་འཆད་དོ། ། ཅི་ཟག་མེད་ཀྱི་ལས་ཐམས་ཅད་ལས་འདི་གསུམ་ཀུན་ཟད་བྱེད་ཡིན་ནམ་ཞེ་ན་མིན་གྱི། མཐོང་ལམ་ཆོས་བཟོད་པ་བཞི་དང༌། འདོད་པ་ལས་འདོད་ཆགས་དང་བྲལ་བར་བྱེད་པའི་སྒོམ་ལམ་ཟག་མེད་བར་ཆད་མེད་ལམ་བརྒྱད་ཀྱི་སེམས་པ་གང་ཡིན་པ་སྟེ། སེམས་པ་བཅུ་གཉིས་པོ་དེ་ནི་ནག་པོ་ཟད་པར་བྱེད་པའི་ལས་ཡིན་ལ། དེའི་བར་ཆད་མེད་ལམ་དགུ་པའི་སེམས་པ་ནི། དཀར་པོ་དགེ་བ་དང༌།
ནག་པོ་མི་དགེ་བ་དགུ་ ༼༣༠༠༽ པ་ཟད་བྱེད་ཡིན་ཞིང༌། དཀར་པོའི་ལས་ནི་བསམ་གཏན་བཞི་ལ་འདོད་ཆགས་དང་བྲལ་བྱེད་ཀྱི་ཟག་མེད་བར་ཆད་མེད་ལམ་དགུ་དགུ་སྐྱེས་པའི་ཐ་མ་བཞིའི་སེམས་པས་ཏེ། དེ་ཡང་དགེ་བའི་ངོ་བོ་མི་སྤོང་ཞིང༌། དེ་ལ་དམིགས་པའི་ཉོན་མོངས་སྤོང་ངོ༌། ། གོང་མ་པ་ནི་ཆོས་བཟོད་བཞིས་ངན་འགྲོའི་རྒྱུའི་ལས་དང༌། སྒོམ་ལམ་གྱི་སྤོང་ལམ་གྱིས་བདེ་འགྲོའི་རྒྱུའི་ལས་ཟད་པར་བྱེད་པ་སྟེ། ལས་ཀྱི་རྒྱུ་ཉོན་མོངས་སྤང་དགོས་པས་སོ། ། སློབ་དཔོན་གཞན་ནི་དམྱལ་བར་མི་དགེ་བ་ཁོ་ནའི་རྣམ་སྨིན་ཡོད་པས་དེ་མྱོང་འགྱུར་དང༌། དེ་ལས་གཞན་པའི་འདོད་ཁམས་ན་དགེ་མི་དགེ་གཉིས་ཀའི་རྣམ་སྨིན་ཡོད་པས་དེ་མྱོང་འགྱུར་ཏེ། གཉིས་རིམ་པ་བཞིན།
ནག་པོ་དང་དཀར་ནག་གཉིས་སུ་རིག་ལ། ཡང་གཞན་ནི་མཐོང་སྤང་གི་ལས་ནི་དགེ་བ་དང་མ་འདྲེས་པས་ནག་པོ་དང་འདོད་པ་ལས་སྐྱེས་པ་གཞན་སྒོམ་སྤང་ནི་དགེ་མི་དགེ་གཉིས་ཀ་ཡོད་པས་དཀར་ནག་དུ་འདོད་དོ། ། སྤྱིའི་གཉིས་པ་རྟེན་གྱི་ ༼༣༠༡༽ དབྱེ་བ་ལ་གཉིས་ཏེ། ལས་གསུམ་དུ་བསྟན། དེ་ལས་བཅུར་དབྱེ་བའོ། ། དང་པོ་ནི་འདོར་ཐུབ་པའི་ལུས་ངག་ཡིད་ཅེས་པ་ལ་མི་སློབ་པའི་ལུས་ཀྱི་ལས་དང༌། ངག་གི་ལས་དང༌། ཡིད་ཁོ་ན་ཉིད་ནི་ཐུབ་པའི་ལུས་ངག་ཡིད་གསུམ་སྟེ། གོ་རིམ་བཞིན་ནོ། ། གོང་མར་ནི་སློབ་མི་སློབ་གཉིས་ཀའི་ལས་སོ། །
འདོར་ལུས་ངག་ཡིད་གཙང་བྱེད་ཅེས་པ་ལ། སྒོ་གསུམ་གྱི་ལེགས་སྤྱད་གསུམ་པོ་ཟག་བཅས་ཟག་མེད་ཐམས་ཅད་ནི་གཙང་བྱེད་རྣམ་པ་གསུམ་ཡིན་ནོ། ། དེ་དག་ནི་ངག་མི་སྨྲ་བ་ཙམ་ཐུབ་པ་དང༌། ལུས་ཀྱི་དྲི་མ་དག་པ་ཙམ་གཙང་བར་འདོད་པ་ལས་བསྒར་བའོ། ། འདོར་ཉེས་སྤྱད་གསུམ་ཅེས་པ་ལ། ལུས་ཀྱི་ལས་དང༌། སོགས་པས་ངག་དང༌། ཡིད་ཀྱི་ལས་མི་དགེ་བ་རྣམས་ནི་སྒོ་གསུམ་གྱི་ཉེས་པར་སྤྱད་པ་གསུམ་དུ་འདོད་ཅིང༌། རྣམ་སེམས་སོགས་གསུམ་ཉོན་མོངས་ཡིན་པས་ལས་མིན་ཡང་ཡིད་ཀྱི་ཉེས་སྤྱད་རྣམ་པ་གསུམ་མོ། ། ཉེས་སྤྱད་ལས་ ༼༣༠༢༽ ཟློག་པ་སྒོ་གསུམ་གྱི་ལས་དགེ་བ་དང༌།
བརྣབ་སེམས་མེད་པ་སོགས་གསུམ་ནི་ལེགས་པར་སྤྱད་པ་ཡིན་ནོ། ། གཉིས་པ་ལ་བསྟན་བཤད་གཉིས་ཀྱི་དང་པོ་ནི་ལེགས་སྤྱད་ཉེས་སྤྱད་དེ་དག་ལས་ཆེ་ལོང་བསྡུས་ནས་ལེགས་སྤྱད་ལས་དགེ་བ་དང༌། ཉེས་སྤྱད་ལས་མི་དགེ་བ་ཅི་རིགས་ཏེ། ཇི་ལྟར་སྲིད་པ་མདོར་ལས། ལམ་བཅུར་གསུངས་སོ། ། ཅི་མ་བསྡུས་ཞེ་ན། ལུས་ཀྱི་ཉེས་སྤྱད་ཀྱི་རྡེག་པ་དང༌། འཆིང་བ་སོགས་དང༌། ལེགས་སྤྱད་ཀྱི་དགེ་བ་དང༌། ཆང་སྤོང་བ་སོགས་དང༌།
སྦྱིན་པ་དང༌། ཕྱག་སོགས་དང༌། གཉིས་ཀའི་སྦྱོར་བ་དང༌། འཇུག་དང༌། ངག་གི་སྙན་པར་སྨྲ་བ་དང་ཆོས་སྟོན་པ་སོགས་དང༌། ཡིད་ཀྱི་གཉིས་ཀའི་སེམས་པ་སོགས་དུ་མའོ། ། རྒྱལ་སྲས་མར་ནི། སྦྱོར་བ་དང༌། འཇུག་དང༌། ཀུན་སློང་སོགས་ལུས་སོགས་ཀྱི་ནང་དུ་འདུས་པར་བཤད་ལ།
མདོ་སྡེ་པ་སོགས་ལས་སེམས་ལས་སེམས་པར་འདོད་པ་ལྟར་ན་སེམས་པའང་འདུས་སོ། ། དེ་ལ་ ༼༣༠༣༽ འདོད་ལོག་མིན་པའི་ལུས་ངག་གི་མི་དགེ་བ་དྲུག གཞན་ལ་བཅོལ་བ་ལ་དངོས་ཀྱི་རིག་བྱེད་མེད་པས་རྣམ་རིག་མིན་པ་ཁོ་ནའོ། ། གཅིག་འདོད་ལོག་ནི། གཞན་ལ་བཅོལ་བས་མི་རྫོགས་པས། ། རང་གིས་བྱེད་པར་ངེས་པའི་ཕྱིར། ། རྣམ་རིག་ཡིན་མིན་གཉིས་ཀ་སྟེ། ། དྲུག་པོ་དེ་རྣམས་ཀྱང་རང་ཉིད་བྱེད་ན་དེ་གཉིས་ཀའོ། ། ལུས་ངག་གི་དགེ་བ་བདུན་རྣམ་རིག་ཡིན་མིན་གཉིས་ཏེ། བླངས་པའི་ཚུལ་ཁྲིམས་རིག་བྱེད་ལ་རག་ལུས་པས་སོ། །
ཏིང་ངེ་འཛིན་ལས་སྐྱེས་པ་བསམ་གཏན་དང༌། ཟག་མེད་ཀྱི་སྡོམ་པ་ནི་སེམས་ཙམ་ལ་རག་ལུས་པས་རྣམ་རིག་མིན་པ་ཁོ་ནའོ། ། དགེ་མི་དགེའི་ལས་ལམ་བདུན་གྱི་ཉེར་ལྡོགས་ཏེ། སྦྱོར་བ་རྣམས་ནི་བྱ་བ་བྱེད་པ་ལ་ལྟོས་པས་རྣམ་པར་རིག་བྱེད་དུ་ངེས་ལ། དེ་རྣམས་ཀུན་སློང་དྲག་པོས་བྱེད་ན། རྣམ་རིག་བྱེད་མིན་ཡང་ཡོད་པར་འགྱུར་བའམ། གཞན་པས་བྱེད་ན་མ་ཡིན་ནོ། ། དེ་ལས་ཟློག་པ་ནི་འཇུག་གི་ཚུལ་ཏེ།
༼༣༠༤༽ རིག་བྱེད་མིན་པ་ཡོད་ངེས་དང༌། དངོས་དང་མཐུན་པའི་བྱ་བ་བྱེད་ན་རིག་བྱེད་ཀྱང་ཡོད་ལ།
མི་བྱེད་ན་མེད་དོ། ། ཡིད་ཀྱི་གསུམ་ནི། མངོན་དུ་གྱུར་པ་ཙམ་གྱིས་ལས་ལམ་དུ་གྱུར་པས་སྦྱོར་འཇུག་མེད་དོ། ། རྒྱུ་རྐྱེན་ནི་ལུས་ངག་གི་མི་དགེ་བའི་སྦྱོར་བ་ནི། མི་དགེ་བའི་རྩ་བ་གསུམ་ལས་སྐྱེས་ཏེ། ཤ་སོགས་ལ་ཆགས་པ་དང༌། སྡང་བས་མི་ཤ་རློན་པ་སོགས་དང༌། གཏི་མུག་གི་བླ་མའི་དོན་དུ་དང༌། མཆོད་སྦྱིན་ལ་གསོད་པ་སོགས་དང༌། རྫས་སོགས་ལ་ཆགས་པ་དང༌།
གནོད་ལན་དུ་དང༌། བླ་མའི་དོན་དུ་རྐུ་བ་སོགས་དང༌། གཞན་གྱི་ཆུང་མ་སོགས་ལ་ཆགས་པ་དང༌། གནོད་ལན་དུ་དང༌། པར་སིག་པ་སོགས་མ་སོགས་ལ་ཉལ་སོགས་དང༌། རྙེད་དཀུར་གྱི་ཆེད་དུ་དང༌། གནོད་ལན་དང༌། འདི་ལ་སྐྱོན་ཅི་ཡང་མེད་ཅེས་རྫུན་སོགས་བཞི་སྨྲ་བའོ། ། བརྣབ་སེམས་སོགས་རྩ་བ་གསུམ་ལས་ཇི་ལྟར་སྐྱེ་ཞེ་ན། ཆས་སོགས་གསུམ་པོ་དེའི་འཇུག་ཐོགས་ལས་འབྱུང་ ༼༣༠༥༽ བའི་ཕྱིར་བརྣབ་སེམས་དང་སོགས་པས་གནོད་སེམས་ལོག་ལྟ་ནི་མི་དགེ་བའི་རྩ་བ་གསུམ་ལས་སྐྱེས་པ་ཡིན་ནོ། །
དགེ་བའི་ལས་ལམ་ལ་སྦྱོར་བ་དང༌། འཇུག་དང་བཅས་པ་རྣམས་ནི། དགེ་རྩ་གསུམ་ལྡན་ངེས་པའི་དགེ་བའི་སེམས་ཀྱིས་ཀུན་ནས་བླངས་པས། ཆགས་མེད་སྔར་མེད་གཏི་མུག་མེད་པ་གསུམ་ཚང་བ་ལས་སྐྱེས་སོ། ། མཐར་འབྱིན་སོགས་གསོད་པ་དང༌། གནོད་སེམས་དང་ཚིག་རྩུབ་བོ། ། གསུམ་ཞེ་སྡང་གི་མཐར་ཕྱིན་པར་བྱེད་ཅིང༌། ལོག་གཡེམ་དང༌། བརྣབ་སེམས་དང༌། མ་སྦྱིན་ལེན་གསུམ་པོ་ཆགས་པས་རྫོགས་པར་བྱེད་ལ།
ལོག་ལྟ་གཏི་མུག་གི་དང༌། ལྷག་མ་རྫུན་ཕྲ་མ་ངག་འཁྱལ་གསུམ་ཆགས་སོགས་གསུམ་ཅར་གྱིས་རྫོགས་པར་འདོད་དོ། ། ཆ་དེ་བཞིའི་གཞི་ནི་རིམ་པ་བཞིན། སེམས་ཅན་དང༌། ལོངས་སྤྱོད་དང༌། མིང་གཟུགས་ཏེ། ཕུང་པོ་ལྔ་དང༌། མིང་ ༼༣༠༦༽ གི་ཚོགས་སོ། ། ཅི་གསད་བྱ་དང་དུས་མཉམ་མམ་དེའི་སྔར་གསོད་བྱེད་ཤི་ན། ལས་ལམ་དངོས་ཡོད་དམ་མེད་ཞེ་ན།
གསད་བྱ་སྔ་མ་དང་དུས་མཉམ་དུ་གསོད་བྱེད་ཤི་བ་ལ་ནི་སྦྱོར་བ་བྱ་ཞིང༌། འབྲས་བུ་རྫོགས་ཀྱང༌། གསོད་པའི་ལས་ལམ་གྱི་དངོས་གཞི་མེད་དེ། གསོད་བྱེད་ལ་སྐྱེ་བ་ཕྱི་མའི་ལུས་གཞན་སྐྱེས་པའི་ཕྱིར་རོ། ། དེ་ཡང་དངོས་གཞི་ནི། སྦྱོར་བ་བྱས་པའི་ལུས་ཉིད་ལ་གྲུབ་དགོས་པས་སོ། ། འོ་ན་དམག་དང་ལིང་སོགས་ཀྱི་ཚེ། གཅིག་གིས་གསད་ན་ལས་དེ་དང་སུ་ལྡན་ཞེ་ན། དམག་དང་ལིངས་ལ་སོགས་དོན་གཅིག་པའི་ཕྱིར་དེའི་མི་ཐམས་ཅད་ལའང༌། དངོས་སུ་བྱེད་པ་པོ་བཞིན་དུ་ལས་དངོས་གཞི་ལྡན་ལ།
དེར་ནན་གྱིས་ཁྲིད་པ་སྲོག་གི་ཕྱིར་ཡང་མི་གསད་དོ། ། ཞེས་ངེས་པ་བྱས་པ་ལ་ནི་མི་འགྱུར་ཏེ། དོན་གཅིག་པ་མེད་པས་སོ། ། མི་དགེ་བའི་ལས་ལམ་སོ་སོའི་མཚན་ཉིད་ནི། སྲོག་གཅོད་ཅེས་པ་ལ་སྲོག་ནི། སྲོག་དབང་ངམ། ལུས་སེམས་ལ་རྟེན་པའི་ ༼༣༠༧༽ རླུང་སྟེ། དེ་གཅོད་པ་ནི་འདི་གསད་དོ། ། ཞེས་བསམས་བཞིན་དུ་སྟེ། ཟད་བྱེད་པ་དེ་མེད་ཀྱང་ཆོས་མིན་དུ་འགྱུར་བར་འདོད་པ་ཐལ་གྱུར་བདུན་གྱིས་བཀག་གོ །
དེ་ཉིད་མ་ནོར་བར་ཏེ་སུ་ཡིན་ཡང་རུང་བ་བསད་སྙམ་ན་ནི་མི་འགྱུར་རོ། ། སར་ནོར་པ་བསད་པ་དང༌། ཐོ་ཡོར་སོགས་ལ་བསྣུན་ཏེ། སྲོག་ཆགས་གསད་དོ་སྙམ་པ་ལ་དངོས་གཞི་མེད་ཀྱང་སྲོག་གཅོད་དང་འདྲ་བའི་ཉེས་པ་འབྱུང་བར་བཤད་དོ། ། རང་ལས་གཞན་ཏེ་རང་ཉིད་གསོད་པ་ནི་འདུལ་བར་སྦོམ་པོར་བཤད་དོ། ། གསད་པས་ཏེ་རང་གི་སྔོན་དུ་ཤི་ཟིན་པའོ། ། དུག་དང༌། སྔགས་དང༌། བྱད་སོགས་ཀྱི་གསད་ཀྱང་དེའོ། ། མ་བྱིན་པར་ལེན་པ་ནི།
བསམ་བཞིན་དུ་མ་ནོར་གཞན་གྱི་ནོར་མཐུས་དངོས་སུ་ཕྲོག་པའམ། འཇམ་བུས་མ་ཚོར་བར་བདག་གིར་བྱེད་པ་སྟེ། བུ་ལོན་དང་བཏམས་པ་ལས་དོར་བྱེད་དམ། གཡོ་སྒྱུས་སླུ་ནའང་དེའོ། ། བསྡུ་བར། ༼༣༠༨༽ ཞེ་སྡང་གིས། གཞན་གྱི་རྫས་སྲེག་པ་སོགས་ནི་རྐུ་བ་དང་འདྲ་བའམ། དེའི་སྡིག་པ་ཆེ་བར་བཤད་ལ། འདུལ་བར་དེ་དང༌། སྔགས་ཀྱི་སྟེང་དུ་བཅུག་པ་སྦོམ་པོར་བཤད་དོ། །
མཆོད་རྟེན་ལ་རྐུས་ན། མྱ་ངན་ལས་འདའ་བ་ན། འབུལ་བ་སོགས་ལ་བསོད་ནམས་འབྱུང་བའི་ཆེད་དུ། དེ་ཀུན་ཡོངས་སུ་བཟུང་བས། སངས་རྒྱས་ལས་སམ། དེ་སྲུང་བ་ལས་དང༌། བདག་པོ་མེད་པའི་གཏེར་འབྲུས་ན། ཡུལ་གྱི་བདག་པོ་ལས་ཏེ། འདུལ་བར་སྦོ་པོར་བཤད་དོ། ། རབ་བྱུང་གྲོངས་པའི་རྫས་རྐུས་ན་གསོལ་བའི་ལས་བྱས་ན།
མཚམས་ཁོངས་པ་ལས་དང༌། མ་བྱས་ན་སངས་རྒྱས་ཀྱི་སློབ་མ་ཀུན་ལ་རྐུས་པའོ། ། བགྲོད་བྱ་མིན་པ་ལ་བགྲོད་པ་ནི། འདོད་པས་ལོག་པར་གཡེམ་པ་སྟེ། དེ་ཡང་རྣམ་པ་བཞིའོ། ། དེ་ལ་བགྲོད་བྱ་མིན་པ་ནི། རང་གི་ཆུང་མ་དང་སྨད་འཚོང༌། གླ་བྱིན་པ་ལས་གཞན་པ། གཞན་གྱི་ཡོངས་སུ་བཟུང་བ་དང༌། ༼༣༠༩༽ མ་དང་བུ་མོ་སོགས་དང༌།
ཕ་མའི་བདུན་རྒྱུད་ཚུན་ཆད་དང༌། རབ་ཏུ་བྱུང་མ་དང༌། མས་སྲུང་བ་སོགས་དང༌། ཕོ་དང་མ་ནིང་ངོ༌། ། ཡན་ལག་མིན་པ། ཁ་དང་བཤང་ལམ་མོ། ། ཡུལ་མིན་པ་མཆོད་རྟེན་དང༌། གཙུག་ལག་ཁང་དང༌། སྐྱེ་བོ་མང་པོའི་མངོན་གསུམ་དང༌། སྣང་བ་ཡོད་པ་སོགས་སོ། །
དུས་མིན་པ། སྦྲུམ་མ་དང༌། ནུ་ཞོ་འཐུང་བ་དང༌། བསྙེན་གནས་ལ་གནས་པ་སོགས་ཏེ། ཕྱི་མ་གསུམ་རང་གི་ཆུང་མ་ལའང༌། འདོད་ལོག་དུ་འགྱུར་ཞིང༌། བསྡུ་བར་ལན་ལྔ་ལས་དེ་མ་ཐག་བགྲོད་པའང་དེར་བཤད་དོ། ། དེའང་མ་ནོར་བ་སྟེ། རང་གི་ཡིན་པར་འདུ་ཤེས་པས། གཞན་གྱི་ཆུང་མ་ལ་བགྲོད་ཀྱང་མི་འགྱུར་ཞིང༌།
ལྷས་སྦྱིན་གྱི་ཡིན་པའི་འདུ་ཤེས་ཀྱིས་མཆོད་སྦྱིན་གྱི་ལ་བགྲོད་ན། ཁ་ཅིག་འགྱུར་བར་སྨྲ་ལ། གཞན་ནི་བསམ་སྦྱོར་འཛོལ་བས་མི་འགྱུར་ཏེ། སྲོག་གཅོད་པ་ལྟར་རོ། ། ཞེས་སྨྲའོ། ། ༼༣༡༠༽ རབ་བྱུང་མ་ལ་བགྲོད་ན། ཡུལ་གྱི་བདག་པོ་ལ་གཡེམ་པ་སྟེ། གཞོན་ནུ་མ་ལ་བགྲོད་ན། གང་ལ་སྦྱིན་པ་ལས་དང༌། བྱིན་པ་མེད་ན་སྲུང་བྱེད་དང༌།
ཐ་ན་རྒྱལ་པོ་ལས་སོ། ། རྫུན་ཚིག་ནི་སྨྲ་བྱའི་དོན་དེ་ལ་འདུ་ཤེས་གནས་ཚུལ་ལས་གཞན་དུ་སྒྱུར་ནས་སྨྲས་པའི་ཚིག་དེའི་དོན་གཞན་གྱིས་མངོན་པར་གོ་ན་སྟེ། མ་མཐོང་ཞེས་སོགས་སྨྲའོ། ། མ་གོ་ན་ངག་འཁྱལ་ཏེ། ངག་དུ་མ་སྨྲས་པའི་རྫུན་ལུས་ཀྱི་བརྡ་བྱེད་པ་དང༌། ལུས་ངག་གཉིས་ཀས་མི་བྱེད་པ་གསོ་སྦྱོང་ལ་གནས་རྟེན་གྱིས་ཡོངས་དག་དྲིས་པ་ན་ལྟུང་བ་ཡོད་བཞིན་ཅང་མི་སྨྲའོ། ། མཐོང་ཐོས་ཤེས་རྟོགས་བཞི་ལ་བདེན་པ་དང༌། རྫུན་པར་སྨྲ་བའོ། ། མདོར་མཐོང་ཐོས་ཤེས་རྟོག་བཞི་ལས་བདེན་པ་དང༌། རྫུན་པར་སྨྲ་བའི་ཐ་སྙད་བཅུ་དྲུག་གསུངས་པ་ལ།
དེ་བཞིའི་མཚན་ཉིད་ནི། མིག་ཤེས་དང༌། རྣ་བ་སྟེ་ཉན་ཤེས་དང༌། ཡིད་ཀྱི་རྣམ་ཤེས་དང༌། སྣ་ལྕེ་ལུས་ཀྱི་རྣམ་ཤེས་གསུམ་གྱིས་ཉམས་ ༼༣༡༡༽ སུ་མྱོང་བ་གང་དེ་རིམ་པ་བཞིན་མཐོང་བ་དང་ཐོས་པ་དང་རྣམ་པར་ཤེས་པ་དང༌། རྟོགས་པར་བཤད་དེ། དྲི་རོ་རེག་བྱ་གསུམ་ནི། ལུང་མ་བསྟན་ཡིན་པས་ཤི་བ་དང་འདྲ་བས་སམ། སློབ་དཔོན་འདུས་བཟང་འཕྲད་ནས་འཛིན་པར་འདྲ་བས་རྟོགས་པ་ཞེས་གཅིག་དུ་བྱས་ཟེར་རོ། ། གོང་མ་པ་ནི།
ཐོས་རྟོགས་ཤེས་གསུམ། ཐོས་བསམ་སྒོམ་པས་རིག་པ་ལ་བཞེད་དོ། ། ཕྲ་མ་ནི་ཕ་རོལ་མཐུན་པ་དབྱེ་བའམ། མི་མཐུན་པ་མི་འདུམ་པའི་ཕྱེད་དུ་ཉོན་མོངས་ཅན་གྱི་སེམས་ཀྱི་ཚིག་བདེན་པའམ། མི་བདེན་པ་མ་ནོར་བར་བརྗོད་ཅིང་གོ་བའོ། ། ཚིག་རྩུབ་པོ་ནི། གཞན་ལ་སེམས་ཉོན་མོངས་ཅན་གྱི་ཚིག་མི་སྙན་པ་ལ་ནོར་བར་བརྗོད་ཅིང་གོ་བའོ། ། ངག་འཁྱལ་བ་ནི་ཉོན་མོངས་ཅན་གྱི་ཚིག་ཀུན་ནོ། ། སྡེ་པ་གཞན་ནི་རྫུན་སོགས་གསུམ་པོ་དེ་ལས་གཞན་པའི་ཉོན་མོངས་ཅན་གྱི་ཚིག་ཡིག་ཡིན་ཟེར་ཏེ། དཔེར་ན་ལོག་འཚོ་ཅན་ ༼༣༡༢༽ ཁ་བསག་དང༌།
ཆགས་པ་ཅན་གྱི་གླུ་དང༌། ཟློས་གར་མཁན་གྱི་བཞད་གད་བཞིན་དང༌། དེའི་ལྟ་བར་གྱུར་ནས། བསྟན་འཆོས་ངན་པ་འདོན་པ་བཞིན་ནོ། ། བརྣབ་སེམས་ནི། མཐུའམ་འཇབ་བུའང་རུང༌། ལོག་པ་མི་རིགས་པས་གཞན་གྱི་ནོར་བདག་གིར་གྱུར་ན་ཅི་མ་རུང་སྙམ་ནས་ཆགས་ཞིང༌། བདག་གིར་བྱེད་འདོད་པའོ། ། གནོད་སེམས་ནི། སེམས་ཅན་ཕ་རོལ་ལ་སྡང་བ་དང༌།
གནོད་པའི་རྣམ་པར་ཞུགས་པའོ། ། ལོག་ལྟ་ནི་ལས་དགེ་མི་དགེ་མེད་པར་ལྟ་བ་སོགས་ལས་འབྲས་དང༌། འཕགས་པ་ལ་སྐུར་བ་འདེབས་པའོ། ། གཉིས་པ་ལས། ལམ་གྱི་སྒྲ་དོན་ནི། བཅུ་པོ་འདི་ལ་ཡིད་ཀྱི་གསུམ་ནི། དེ་གསུམ་གྱི་མཚུངས་ལྡན་གྱི་སེམས་པ་ནི། དེ་གསུམ་གྱི་དབང་གིས་དེ་གསུམ་དང་མཐུན་པར་བྱེད་པའི་ཕྱིར། སེམས་པ་རྒྱུ་བའི་ལམ་ཡིན་པས་ལས་ཀྱི་ལམ་ཡིན་གྱི་ལས་མིན་ལ། གཞན་བདུན་ནི་ལུས་ངག་གི་ལས་ཡིན་ ༼༣༡༣༽ པས།
དེ་དག་ལ་རྟེན་ནས་སེམས་པ་འཇུག་པས་ལས་ཀྱི་ལམ་ཡང་ཡིན། མདོ་སྡེ་པ་སོགས་ནི། སེམས་པའམ་བསམ་པའི་ལས་ཡིན་པས། བདེ་འགྲོའམ་ངན་འགྲོའི་ལམ་ཡང་ཡིན་པས་བཅུ་ཅར་ལས་ལམ་དུ་བཞེད་དོ། ། མེད་ལྟའི་ལོག་ལྟས་དགེ་རྩ་གཅོད་ཅེས་བསྟན་ནས། གང་གཅོད་ཅེ་ན། ཁམས་གོང་གི་དང༌། འདོད་པའི་སྦྱོར་བྱུང་ནི། སྔར་ཉམས་ཟིན་པས་འདོད་པར་རྟོགས་པའི་དགེ་བ་སྐྱེས་ཐོབ་དངོས་སུ་ཏེ། གཞན་གྱིའང་ཐོབ་པ་ཐག་སྲིང་ངོ༌། །
གང་ལ་དམིགས་པས་གཅོད་ཅེ་ན། ལེགས་སྤྱད་དང༌། ཉེས་སྤྱད་མེད་ཅེས་རྒྱུ་དང༌། དེ་དག་གི་འབྲས་བུ་མེད་ཅེས་འབྲས་བུ་ལ་སྐུར་བ་འདེབས་པ་གང་རུང་ངམ་གཉིས་ཀས་དང་ཟག་བཅས་ཟག་མེད་དང༌། སྐལ་བ་མཉམ་མི་མཉམ་གྱི་ཁམས་ལ་དམིགས་པ་ཀུན་གྱིས་སོ། ། ཇི་ལྟར་གཅོད་ཅེ་ན། སྒོམ་ཡང་སྤོང་བ་ ༼༣༡༤༽ བཞིན་ལོག་ལྟ་ཆུང་འབྲིང་དགུས་དགེ་རྩ་ཆེ་འབྲིང་དགུ་རིམ་གྱིས་སོ། ། གང་དུ་གཅོད་ཅེ་ན། འཆལ་བའི་ཤེས་རབ་བརྟན་ཞིང༌། སྡིག་པའི་བསམ་པ་ཅན་ཞིག་གིས་གཅོད་པས་བྱང་ལས་གཞན་གླིང་གསུམ་གྱི་མིའི་ནང་དུ་དང༌།
དེའི་བྱེ་བྲག་སྐྱེས་པ་བུད་མེད་ཀྱི་གཅོད་ལ། དེ་ཡང་བསམ་པ་གཡོ་བས་སྲེད་པ་གཅོད་པ་མིན་གྱི། ལྟ་བ་སྤྱོད་པས་སོ། ། གཞན་དུ་ནི་ལྷ་ཚེ་རིང་པོའི་རྟེན་ལ་ལོག་ལྟ་སྐྱེས་ཏེ་བཅད་པར་བཤད་དོ། ། ཆད་པའི་ངོ་བོ་ཅི་ཞེ་ན། ཆད་པ་དེ་ནི་དགེ་རྩ་ཐོབ་པ་མི་ལྡན་པས་ཏེ། དགེ་བའི་མ་ཐོབ་པའོ། ། ཇི་ལྟར་མཚམས་སྦྱོར་ཞེ་ན། ཆད་པ་དེ་སླར་མཚམས་སྦྱོར་བ་ནི། རྒྱུ་འབྲས་ལ་ཐེ་ཚོམ་སྐྱེས་པའམ།
རྒྱུ་འབྲས་ཡོད་སྙམ་པ་ལྟ་བ་སྟེ། དེ་དག་གིས་དགེ་བ་སྐྱེས་ཐོབ་དགུའི་ཐོབ་པ་ཅིག་ཅར་འདྲེན་ལ། མངོན་དུ་རིམ་གྱིས་འགྱུར་ཏེ། ནང་བྱང་ནས་སྟོབས་རིམ་གྱི་རྙེད་པ་བཞིན་ནོ། ། དེ་ཡང་གཞན་ ༼༣༡༥༽ གྱི་ཚེ་འདི་ལ་སྦྱོར་གྱི། མཚམས་མེད་བྱེད་པའི་ཚེ་འདི་ལ་སྦྱོར་བ་མིན་ཏེ། རྐྱེན་གྱི་ཆད་ནས་དམྱལ་བར་སྐྱེ་བའི་བར་རོ། ། རྒྱུའི་ཆད་ནས་དམྱལ་བ་ནས་འཆི་བར་ཕྱོགས་པ་ན་སྦྱོར་རོ། ། མི་དགེ་བ་གཅིག་དང༌། ལྷན་ཅིག་འཇུག་པ་ཡིད་ཀྱི་གསུམ་གང་རུང་རྐྱང་པ་མངོན་དུ་གྱུར་པ་དང༌།
གཉིས་དང་འཇུག་པ་གནོད་སེམས་ཀྱི་སྲོག་བཅད་པ་དང་གསུམ་དང༌། འཇུག་པ་གནོད་སེམས་ཀྱིས་སྲོག་བཅད་པ་དང༌། ཅིག་ཅར་ནོར་འཕྲོག་པ་དང༌། བཞི་དང་འཇུག་པ་དེ་གསུམ་དང༌། མཉམ་དུ་རྫུན་སྨྲ་བ་དང༌། ལྔ་དང་དྲུག་དང༌། བདུན་དང༌། འཇུག་པ་དེ་བཞིའི་སྟེང་དུ་ཕྲ་མ་དང༌། ཚིག་རྩུབ་དང༌། ངག་འཁྱལ་དང་བའོ། །
བརྒྱད་ཀྱི་བར་རྣམས་དང༌། སེམས་པ་ལྷན་ཅིག་འཇུག་པ་གནོད་སེམས་ཀྱིས་སྲོག་གཅོད་སོགས་དྲུག་ལ་སྦྱོར་བ་བྱས་ནས་འདོད་ལོག་རང་གིས་ཏེ། མཉམ་དུ་མཐར་ཕྱིན་ནའོ། ། དགུའམ་བཅུ་དང་ནི་མིན་ཏེ། ཡིད་ཀྱི་གསུམ་ལྷན་ཅིག་མི་འབྱུང་བས་སོ། ། དགེ་བ་ནི་ ༼༣༡༦༽ གཅིག་ནས་བཅུའི་བར་རྣམས་དང༌། སེམས་པ་ལྷན་ཅིག་འབྱུང་ངོ༌། ། འོན་ཀྱང་གཅིག་དང་བརྒྱད་དང༌། ལྔ་དང༌། སེམས་པ་ལྷན་ཅིག་འབྱུང་བ་མིན་ཏེ།
ཡིད་ཀྱི་དང་པོ་གཉིས་སོ་སོ་བ་མི་སྲིད་ཅིང༌། ལུས་ངག་གི་སྤོང་བ་ནི་བཞི་པའམ་བདུན་ཡིན་པས། དོན་གཉིས་དང་འཇུག་པའི་སྒོ་ལྔ་ལ་གནས་པ་ན་ཡིད་ཀྱི་དང་པོ་གཉིས་དང༌། ཡང་དག་ལྟ་བ་དང་ལྡན་པ་ཡིད་ཤེས་ལ་གནས་པ་ན་ཡིད་ཀྱི་གསུམ་དང༌། མི་དགེ་བའམ། ལུང་མ་བསྟན་གྱིས་དགེ་ཚུལ་ལེན་པ་ན། སྤོང་བཞི་ཁོ་ན་དང༌། དགེ་བའི་སྒོ་ལྔ་ལ་གནས་པས་དེའི་ལེན་པ་ན་སྤོང་བ་བཞི་དང༌། ཡིད་ཀྱི་དང་པོ་གཉིས་ཏེ་དྲུག་དང༌། དགེ་བའི་ཡིད་ཤེས་ལ་གནས་པ།
དེའི་ལེན་པ་ན་སྤོང་བཞི་དང༌། ཡིད་ཀྱི་གསུམ་སྟེ་བདུན་དང༌། མི་དགེ་བའམ་ལུང་མ་བསྟན་གྱིས་དགེ་སློང་ལེན་པ་ནའང་སྤོང་བདུན་ཁོ་ནའོ། ། དགེ་བའི་སྒོ་ལྔ་ལ་གནས་པས་དེ་ལེན་པ་ན་སྤོང་བདུན་དང༌། ཡིད་ཀྱི་དང་པོ་གཉིས་ ༼༣༡༧༽ ཏེ་དགུ་དང༌། དགེ་བའི་ཡིད་ཤེས་ལ་གནས་པས་དེ་ལེན་པ་ན་སྤོང་བདུན་དང༌། ཡིད་ཀྱི་གསུམ་སྟེ་བཅུའོ། ། བར་མའི་ལུས་ངག་གི་སྤོང་བཞི་ནི། གཅིག་དང༌། ལྔ་དང༌།
བརྒྱད་དང༌། ལྷན་ཅིག་འབྱུང་བ་ཡོད་དོ། ། འགྲོ་བ་གང་ན་ལམ་དུ་ཡོད་པ་ནི། དམྱལ་བ་ནི་ཀྱལ་པ་སྨྲ་བ་དང༌། འཐབ་པའི་ཚིག་རྩུབ་དང༌། རྒྱུད་རྩུབ་པོས་སྡང་བའི་གནོད་སེམས་གསུམ་མངོན་གྱུར་དང་ལྡན་པ་གཉིས་ཀ་ཡོད་དོ། ། བརྣབ་སེམས་དང་ལོག་ལྟ་ནི། ལྡན་པས་ཡོད་ཀྱི། མངོན་འགྱུར་མེད་དེ། ཆགས་བྱའི་དངོས་པོ་མེད་པས་དང༌།
ལས་འབྲས་མངོན་དུ་གྱུར་པས་སོ། ། གཞན་མེད་དེ། ལས་མ་ཟད་བར་དུ་མི་འཆི་པས་དང༌། རྫས་དང༌། བུད་མེད་གཟུང་བ་མེད་པས་དང༌། རྫུན་ལ་དགོས་པ་མེད་པས་དང༌། བྱེད་ཟིན་པས་སོ། ། སྒྲ་མི་སྙན་ན་ཡིད་ཀྱི་གསུམ་ལྡན་པས་ཡོད་ཀྱི། དངོས་སུ་མེད་དེ། ང་ཡིར་འཛིན་པ་ ༼༣༡༨༽ མེད་པས་དང༌།
རྒྱུད་འཇམ་པས་ཀུན་ནས་མནར་སེམས་ཀྱི་བཞི་མེད་པ་དང༌། སྡིག་པ་ཅན་གྱི་བསམ་པ་མིན་པས་སོ། ། སྒྲ་མི་སྙན་དེ་ན། བདུན་པ་ངག་འཁྱལ་ལྡན་པ་དང༌། དངོས་སུ་ཡང་ཡོད་དེ། ཉོན་མོངས་པའི་སེམས་ཀྱིས་གླུ་ལེན་པའོ། ། གཞན་མེད་དེ། ཚེ་ངེས་པ་དང༌། རྫས་སུ་བུད་མེད་བཟུང་བ་མེད་པ་དང༌། ངག་གི་གསུམ་ལ་དགོས་པ་མེད་པ་དང༌།
སྡིག་པ་ཅན་གྱི་བསམ་པ་མིན་པས་སོ། ། མི་ཚངས་སྤྱོད་ནི། བུད་མེད་བཟུང་སྟེ། ཤིང་གི་རྩར་ཁྲིད་པས་བགྲོད་བྱ་ཡིན་ན། ཤིང་གིས་སྒྲིབ་ཅིང༌། མིན་ན་མི་སྒྲིབ་པས་ཉལ་པོ་མི་བྱེད་དོ། ། དེ་གཉིས་མིན་པའི་འདོད་པ་གཞན་ན། མི་དགེ་བ་བཅུ་དངོས་སུ་ཡོད་དེ། མི་ལ་སྡོམ་མིན་དང༌། གཞན་ལ་བར་མའོ། །
འཁོར་ལོ་སྒྱུར་བ་འབྱུང་ན། མི་ལའང་བཅུ་ཅར་མེད་དེ། དེའི་ཚེ་གླུ་ལེན་པ་ཡང་ངེས་འབྱུང་གིས་བླངས་པས་སོ། ། གཉིས་པ་ནི་དགེ་བའང༌། ༼༣༡༩༽ ཡིད་ཀྱི་གསུམ་ནི་ཁམས་དང༌། འགྲོ་བ་ཐམས་ཅད་ན་རྙེད་པ་དང༌། མངོན་གྱུར་གཉིས་ཀའི་སྒོ་ནས་ཡོད་ཅིང༌། ལུས་ངག་གི་ནི་གཟུགས་མེད་ཀྱི་འཕགས་པ་དང༌། འདུ་ཤེས་མེད་པའི་སེམས་ཅན་ལ་རིམ་པས་རྙེད་པས་ཟག་མེད་དང༌། བསམ་གཏན་གྱི་སྡོམ་པའི་སྤོང་བདུན་ཡོད་ལ།
དེ་དག་གི་ལྷག་མར་བྱས་པའི་ཁམས་དང་འགྲོ་བ་ཐམས་ཅད་ན། དེ་བདུན་མངོན་དུ་གྱུར་པའི་སྒོ་ནས་ཀྱང་ཡོད་དེ། དུད་འགྲོ་དང་ཡི་དྭགས་ལ་བར་མ་དང༌། གཟུགས་ཁམས་པ་ལ་སྡོམ་པ་དང༌། གཞན་ན་དེ་གཉིས་གའོ། ། འོན་ཀྱང་དམྱལ་བཅས་སྒྲ་མི་སྙན་ལ་གཏོགས་སོ། ། ལས་འབྲས་ཞར་བྱུང་དང་བཅས་པ་ནི་དགེ་མི་དགེའི་ལས་ལམ་བཅུ་པོ་ཐམས་ཅད་བདག་པོ་དང༌། རྒྱུ་མཐུན་དང༌། རྣམ་སྨིན་གྱི་འབྲས་བུ་འབྱིན་པར་འདོད་དེ། དེ་ལ་མི་དགེ་བ་ཆུང་འབྲིང་ཆེན་པོའི་རྣམ་སྨིན་དུད་འགྲོ།
ཡི་དྭགས་དམྱལ་ ༼༣༢༠༽ བར་སྐྱེ་བོ། རྒྱུ་མཚན་ཅིས་འབྲས་བུ་དེ་གསུམ་གྲུབ་ཅེ་ན། སྲོག་གཅོད་ལ་མཚོན་ན་དེས་གཞན་སྡུག་བསྔལ་བྱས་པའི་ཕྱིར། རྣམ་སྨིན་ངན་སོང་དུ་སྐྱེས་པ་དང༌། གསད་དེ་ཚེ་མི་གནས་པར་བྱ་བའི་ཕྱིར། རྒྱུ་མཐུན་ཚེ་ཐུང་བ་དང༌། གཟི་བྱིན་མེད་པར་བྱས་པའི་ཕྱིར། བདག་འབྲས་ཡུལ་གཟི་ཆུང་བར་སྐྱེ་བ་སྟེ། འབྲས་བུ་གསུམ་མོ། ། གཞན་དགུ་ལའང་སྦྱར་རོ། །
དགེ་བ་ཟག་བཅས་ཆུང་འབྲིང་ཆེན་པོའི་རྣམ་སྨིན་ནི། མི་དང༌། འདོད་ལྷ་དང༌། གོང་མའི་ལྷར་སྐྱེ་བ་དང༌། རྒྱུ་མཐུན་དང་བདག་འབྲས་ནི་སྔ་མ་ལས་ཟློག་པའོ། ། ལོག་པའི་ངག་དང༌། ལས་ཀྱི་མཐའ་དང༌། འཚོ་བ་གསུམ་གསུངས་པའི་གཉིས་ལས་གཞན་པའི་ལོག་འཚོ་གང་ཞེ་ན། སྔ་མ་གཉིས་ཞེ་སྡང་དང༌། གཏི་མུག་ལ་སྐྱེས་པའི་ངག་གི་ལས་དང༌།
ལུས་ཀྱི་ལས་ཏེ། ལུས་དང་ངག་གི་ལས་ཆགས་པ་ལས་སྐྱེས་པ་ནི། ལོག་འཚོའོ། ། དེ་སྦྱང་དཀའ་ ༼༣༢༡༽ བས་སྒྲིམ་པར་བྱ་བའི་ཕྱིར་དུ་གཉིས་ལས། ལོགས་ཤིག་དུ་བསྟན་ཏོ། ། གལ་ཏེ་འཚོ་བའི་ཡོ་བྱད་ལ་ཆགས་པས་བླང་བའི་ལུས་ངག་གི་ལས་ཁོ་ན་ལོག་འཚོ་ཡིན་གྱི། བདག་དགའ་བའི་ཆེད་དུ་གར་དང༌། གླུ་ལེན་པ་སོགས་དེ་མིན་པར་སེམས་པ་ནི། འཐད་པ་མིན་ཏེ། ཚུལ་ཁྲིམས་གྱི་ཕུང་པོའི་མདོར།
དད་པས་སྦྱིན་པ་སྤྱད་དེ། གླང་ཆེན་འཐབ་པ་སོགས་ལྟ་བ་དང༌། གླུ་སྒྲ་ཉན་པ་སོགས་ལོག་མཚོར་བཀའ་སྩལ་པ་དང༌། འགལ་བའི་ཕྱིར་རོ། ། གསུམ་པ་རྒྱུ་འབྲས་ཉིད་ཀྱི་སྒོ་ནས་བཤད་པའི་འབྲས་བུ་ལྔ་ལས་ལས་གང༌། འབྲས་བུ་དང་ལྡན་ཞེ་ན། དྲི་བཅས་སྤོང་ལམ་སྟེ། བར་ཆད་མེད་ལམ་ཟག་བཅས་ཀྱི་ལས་ནི། རྣམ་སྨིན་སོགས་ལྔའི་འབྲས་བུར་བཅས་ལ། སྤོང་ལམ་དྲི་མེད་ནི།
རྣམ་སྨིན་མིན་པ་བཞི་ཡིས་སོ། ། ཟག་བཅས་སྤོང་ལམ་ལས་གཞན་པའི་དགེ་མི་དགེ་ནི་བཞི་ཡིས་ཏེ། ༼༣༢༢༽ བྲལ་འབྲས་འདོར་བའོ། ། ཟག་མེད་སྤོང་ལམ་གྱི་ལྷག་མ་དང༌། ལུང་མ་བསྟན་མིན་པ་ནི། རྣམ་སྨིན་དང་བྲལ་འབྲས་མིན་པ་གསུམ་གྱིས་འབྲས་བུར་བཅས་སོ། ། དེ་དག་གི་ཟག་བཅས་ལ་བྲལ་འབྲས་མེད་པ་དང༌། བར་ཆད་མེད་ལམ་དང༌། རྣམ་གྲོལ་ལམ་བཞི་མཐུན་དུ་འདོད་པ་བཀག་གོ ། དེ་ཡང་དགེ་སོགས་ནི་དགེ་བའི་འབྲས་བུས་དགེ་བ་དང༌།
སོགས་པས་མི་དགེ་བ་དང༌། ལུང་མ་བསྟན་ཡིན་ན། རིམ་པས་རྣམ་སྨིན་མིན་པ་བཞི་དང༌། སྐྱེས་བདག་གཉིས་དང༌། སྐྱེས་བདག་རྣམ་སྨིན་གསུམ་མོ། ། མི་དགེ་བའི་འབྲས་བུ་དགེ་བ་དང༌། སོགས་པས་མི་དགེ་བ་དང༌། ལུང་མ་བསྟན་ཡིན་ན། སྐྱེས་བདག་གཉིས་དང༌། སྐྱེས་བདག་རྒྱུ་མཐུན་གསུམ་དང༌།
བྲལ་བ་མིན་པ་བཞི་སྟེ། རིམ་པ་བཞིན་ནོ། ། ལུང་མ་བསྟན་མིན་པའི་འབྲས་བུ་དགེ་བ་དང་སོགས་པས་མི་དགེ་བ་ལུང་མ་བསྟན་ཡིན་ན། རིམ་པས་སྐྱེས་བདག་གཉིས་དང༌། སྐྱེས་བདག་རྒྱུ་མཐུན་གསུམ་གསུམ་ ༼༣༢༣༽ སྟེ། མེ་དགེ་བ་དང་སྒྲིབ་ལ་ལུང་མ་བསྟན་ནི། ཉོན་མོངས་ཅན་དུ་འདྲ་བས། ཕན་ཚུན་རྒྱུ་མཐུན་དུ་འགྱུར་རོ། ། འདས་སོགས་ནི་ལས་འདས་པའི་འབྲས་བུ་ཐམས་ཅད་དེ། དུས་གསུམ་གང་ཡིན་ཡང་བྲལ་འབྲས་མིན་པ་བཞི་བཞིའོ། །
བར་མ་ད་ལྟར་བའི་འབྲས་བུ་མ་འོངས་པ་ཡིན་ནའང་དེ་བཞིའོ། ། བར་མ་ཉིད་ཡིན་ན་སྐྱེས་བདག་གཉིས་སོ། ། མ་སྐྱེས་པ་མ་འོངས་པའི་ལས་ཀྱི་འབྲས་བུ་མ་འོངས་པ་ཡིན་ན། སྐྱེས་བདག་རྣམ་སྨིན་གསུམ་མོ། ། རང་ས་སོགས་ནི་རང་གི་ས་པའི་ལས་ཀྱི་འབྲས་བུ་རང་ས་པ་ཡིན་ན། བྲལ་འབྲས་འདོར་བ་བཞི་སྟེ། ཟག་མེད་ཡིན་ན་རྣམ་སྨིན་ཡང་འདོར་བ་གསུམ་མོ། ། གཞན་གྱི་ས་པ་ཟག་མེད་ཡིན་ན། དེ་གསུམ་དང༌། ཟག་བཅས་ཡིན་ན་སྐྱེས་བདག་གཉིས་སོ། །
སློབ་པ་སོགས་ནི་སློབ་པའི་འབྲས་བུ་སློབ་པ་དང༌། སོགས་པས་མི་སློབ་པ་དང༌། དེ་གཉིས་མིན་རྣམ་གང་ཡིན་ཡང་གསུམ་རེ་རེ་སྟེ། འོན་ཀྱང་ ༼༣༢༤༽ དང་པོ་གཉིས་རྣམ་སྨིན་བྲལ་བ་དོར་བ་དང༌། གསུམ་པ་རྣམ་སྨིན་དང༌། རྒྱུ་མཐུན་དོར་བའོ། ། མི་སློབ་པའི་ལས་ཀྱི་འབྲས་བུ་སློབ་པའི་ཆོས་དང་སོགས་པས་མི་སློབ་པ་དང༌། གཉིས་མིན་ཡིན་ན། བདག་འབྲས་གཅིག་དང༌། སྐྱེས་བདག་རྒྱུ་མཐུན་གསུམ་དང༌།
སྐྱེས་བདག་གཉིས་སོ། ། དེ་གཉིས་ལས་གཞན་སློབ་མི་སློབ་གཉིས་མིན་གྱི་འབྲས་བུ་ནི་སློབ་པ་དང༌། སོགས་པས་མི་སློབ་པ་དང༌། གཉིས་མིན་ཡིན་ན་སྐྱེས་བདག་གཉིས་དང༌། ཡང་དེ་གཉིས་དང་ལྔའོ། ། མཐོང་སྤང་གི་ནི་འབྲས་བུ་མཐོང་སྤང་དེ་དང༌། སོགས་པས་སྒོམ་སྤང་དང༌། སྤང་བྱ་མིན་པ་ཡིན་ན། སྐྱེས་བདག་རྒྱུ་མཐུན་གསུམ་དང༌། བྲལ་བ་དོར་བ་བཞི་དང༌།
བདག་འབྲས་གཅིག་བུ་ཡིན་ནོ། ། སྒོམ་སྤང་གི་ལས་ཀྱི་འབྲས་བུ་དེ་གསུམ་རྣམས་ཡིན་ན། སྐྱེས་བདག་གཉིས་དང༌། བྲལ་བ་དོར་བ་བཞི་དང༌། སྐྱེས་བདག་བྲལ་བ་གསུམ་མོ། ། སྤང་བྱ་མིན་པའི་འབྲས་བུ་དེ་གསུམ་རྣམས་ ༼༣༢༥༽ ཡིན་ན། བདག་འབྲས་གཅིག་དང༌། སྐྱེས་བདག་གཉིས་དང༌། རྣམ་སྨིན་མིན་པ་བཞི་སྟེ། ལས་གསུམ་འབྱུང་བའི་རིགས་པ་མིན་པས་སྐྱེས་པའི་ལས་ནི་ཉོན་མོངས་ཅན་ཏེ།
ཚུལ་མིན་ཡིད་བྱེད་ལས་འབྱུང་བས་སོ། ། ཁ་ཅིག་བགྲོད་བྱ་ལ་སོགས་པའི་ཆོ་ག་ཉམས་པའང་དེའོ་ཞེའོ། ། དེ་གཉིས་ལས་ཟློག་པ་རིགས་པས་སྐྱེད་པ་སྟེ། ལས་དགེ་བ་སོགས་སོ། ། ལས་ལྷག་མ་གཉིས་མིན་གྱི་ལས་སོ། ། ཅི་ལས་གཅིག་དང་དུ་མས་སྐྱེ་བ་གཅིག་དང༌། དུ་མ་ཉིད་འཕེན་ནམ། འོན་ཏེ་དུ་མ་དང༌། གཅིག་ཡང་འཕེན་ཅེ་ན། ལས་གཅིག་གིས་སྐྱེ་བ་རིགས་མཐུན་གཅིག་ཁོ་ན་འཕེན་གྱི།
ཚུལ་གཞན་ནི་མིན་ལ། གཅིག་གིས་འཕངས་པའི་རིགས་མཐུན་ཡོངས་རྫོགས་བྱེད་པ་ནི་ལས་དུ་མའོ། ། འོ་ན་གནས་བརྟན་མ་འགག་པས། བདག་བསོད་སྙོམས་གཅིག་གིས་རྣམ་སྨིན་གྱི་སུམ་ཅུ་རྩ་གསུམ་པའི་ལྷར་ལན་བདུན་དང༌། ད་ལྟ་ཤཱཀྱ་ཕྱུག་པོར་སྐྱེས་པར་སྨྲ་བ་ཅི་ཞེ་ན། དེ་ནི་སྐྱེ་བ་དྲན་ནས་དགེ་བ་གཞན་བྱས་པ་སྟེ། དང་པོ་ཚེ་གཅིག་སྤེལ་བའི་སྟོང་རྙེད་དེ། བདག་དང་པོ་ཚེ་གཅིག་གིས་ཕྱུག་པོ་འདི་འབྱུང་ཞེས་སྨྲ་བ་ལྟ་བུའོ། ། གོང་མ་པ་ནི་ལས་གཅིག་གིས་ཀྱང་གཅིག་ཀྱང་དུ་མ་དང༌། དུ་མས་ཀྱང་གཅིག་དང༌།
དུ་མ་འཕེན་པའི་མུ་བཞི་བཞེད་དོ། ། ལས་འབའ་ཞིག་འཕེན་བྱེད་མིན་གྱི། ༼༣༢༦༽ རྣམ་སྨིན་དང་བཅས་པ་གཞན་སྤང་སྟེ། འོན་ཀྱང་སེམས་མེད་པའི་སྙོམས་འཇུག་གཉིས་པོ་དག་ནི་ལས་དང་ལྷན་ཅིག་མི་འབྱུང་བས་འཕེན་བྱེད་མིན་ལ་ལས་དང་ལྷན་ཅིག་འབྱུང་ཡང་ཤིང་གི་ཕྱི་ཤུན་ལྟར་ཕྱི་ན་གནས་པས་ཐོབ་པའང་འཕེན་བྱེད་མིན་ཏེ། ལས་དང་འབྲས་བུ་མི་གཅིག་པས་སོ། ། སྤྱིའི་གཉིས་པ་ལས་སོ་སོར་བཤད་པ་ལ། སྤང་བྱ་སྒྲིབ་པ་གསུམ། བསྟེན་བྱ་བསོད་ནམས་བྱ་བའི་གཞི་གསུམ། དང་པོ་ལ་སྒྲིབ་པ་སྤྱིར་བསྟན་པ་ནི། ཐུབ་པས་ལས་དང་ཉོན་མོངས་དང༌།
རྣམ་སྨིན་གྱི་སྒྲིབ་པ་གསུམ་གསུངས་པ་དེ་ཅི་ཞེ་ན། འགྲོ་བ་གཞན་གྱི་བར་མཚམས་མེད་པར་དམྱལ་བར་འགྲོ་བས་མཚམས་མེད་པའི་ལས་ཏེ། ཕ་དང་མ་དང་དགྲ་བཅོམ་གསུམ་གསོད་པ་དང༌། དགེ་འདུན་གྱི་དབྱེན་དང༌། དེ་བཞིན་གཤེགས་པ་ལ་ངན་སེམས་ཀྱིས་ཁྲག་འབྱིན་པ་དང༌། ལྔ་རྣམས་ལས་ཀྱི་སྒྲིབ་པའོ། ། སྒྲོན་གསལ་དུ་ཕྱི་མ་ ༼༣༢༧༽ གཉིས་ལ་སངས་རྒྱས་ཀྱི་སྐུ་འཇིག་པ་དང༌། དམ་པའི་ཆོས་སྤོང་བ་བཤད་དེ། སངས་རྒྱས་གཤེགས་རྗེས་ཀྱི་དབང་དུ་མཛད་པར་མངོན་ནོ། ། ཡང་དགྲ་བཅོམ་པ་ལ་ཁྲག་འབྱིན་པའི་སེམས་དང༌།
བྱང་ཆུབ་སེམས་པའི་ཏིང་ངེ་འཛིན་སྐྱེད་པ་དང༌། གཞན་གསུམ་དུ་ཡང་སྐྱེད་དོ། ། ཉོན་མོངས་པ་ཤས་ཆེ་བ་རྒྱུན་དུ་འབྱུང་བ་དང༌། དྲག་པ་གཉིས་ལས། དང་པོ་ལ། གཉེན་པོ་སྐབས་མི་རྙེད་པས་ཉོན་སྒྲིབ་སྟེ། རེས་འགའ་བ་ཤུགས་དྲག་ཀྱང༌། གཞོམ་ནུས་པས་འདི་མིན་ནོ། ། ངན་འགྲོ་གསུམ་དང༌། འདུ་ཤེས་མེད་པའི་སེམས་ཅན་དང༌།
སྒྲ་མི་སྙན་པ་རྣམས་ནི། རྣམ་སྨིན་གྱི་སྒྲིབ་པ་སྟེ། དེ་གསུམ་ནི་འཕགས་ལམ་དང༌། དེ་ལ་སྦྱོར་བའི་དགེ་བ་ལ་སྒྲིབ་པས་སྒྲིབ་པ་གསུམ་དུ་འདོད་དོ། ། སྒྲིབ་པ་འདི་གསུམ་ཁམས་གང་ན་ཡོད་ཅེ་ན། མཚམས་མེད་ནི་བྱང་མིན་པའི་གླིང་གསུམ་རྣམས་ཀྱི་མི་ཁོ་ན་ལ་ཡོད་ཅིང༌། དེ་ཡང་སྐྱེས་པ་བུད་མེད་ཁོ་ ༼༣༢༨༽ ན་ལ་ཡོད་ཀྱི། ཟ་མ་སོགས་ལ་ཡོད་པར་མི་འདོད་དེ། སྡོམ་པ་མེད་པའི་གཏན་ཚིགས་དང༌། ཕ་མས་དེ་དག་གིས་ལུས་མ་ཚང་བ་རྟོགས་པའི་ཆོས་མི་རྟེན་པ་སྐྱེས་པས་ཕན་ཆུང་བའི་ཕྱིར་དང༌།
དེ་དག་ཀྱང༌། ངོ་ཚ་དང༌། ཁྲེལ་ཡོད་ཤས་ཆུང་བའི་ཕྱིར་རོ། ། དེས་ན་ཡི་དྭགས་དང་དུད་འགྲོ་ལའང་མི་འདོད་དོ། ། བཙུན་པ་ནི། བློ་གསལ་བ་ལ་འདོད་དེ། རྟ་གཅང་ཤེས་གདོང་གཡོགས་ནས་མ་ལ་སྒལ་དུ་བཅུག་པས་ཕྱིས་ཤེས་ནས་རང་གི་ཕོ་མཚན་བཅད་པ་ལྟ་བུའོ། ། ཞེས་སྨྲའོ། ། སྒྲིབ་པ་ལྷག་མ་གཉིས་ནི་འགྲོ་བ་ལྔ་པོ་ཐམས་ཅད་ན་ཡོད་དོ། ། དགེ་འདུན་དབྱེན་ནི་སྡེ་གཉིས་རྩེ་མི་འཕྲོད་པའི་རང་བཞིན་ལྡན་མིན་འདུ་བྱེད་ཀྱི་ཆོས་ཉོན་མོངས་ཅན་མིན་ཞིང༌།
ལུང་བསྟན་ཡང་མིན་པས་མ་སྒྲིབ་ལུང་མ་བསྟན་ཏེ། དེ་དང་ཕྱོགས་གཉིས་ཀའི་དགེ་འདུན་ཡང་དག་པ་ལྡན་ཏེ། འདི་མཚམས་མེད་མིན་ནོ། ། དབྱེ་ན་ངོ་བོ་ནི། ཁ་ན་མ་ཐོ་བ་ཆེན་པོའི་རྫུན་ཏེ། དེ་དང་འབྱེད་པོ་ལྷས་སྦྱིན་སོགས་ ༼༣༢༩༽ ཡང་དག་པར་ལྡན་ནོ། ། དེའི་འབྲས་བུ་ནི། བར་གྱི་བསྐལ་པར་མནར་མེད་པར་སྨིན་པར་འགྱུར་ལ་གཞན་བཞིས་དམྱལ་བར་ངེས་ཀྱང༌། མནར་མེད་དུ་མ་ངེས་སོ། ། འོ་ན་ཆོས་སྲེད་ཀྱིས་ཕ་མ་དགྲ་བཅོམ་གསད་པ་ལྟ་བུ་མཚམས་མེད་དུ་མ་བྱས་པའི་འབྲས་བུ་གཅིག་ཅར་སྨིན་ན་གཅིག་དང་དུ་མ་བྱས་པ་ཁྱད་མེད་དུ་འགྱུར་ཞིང༌།
རིམ་གྱིས་སྨིན་ན། སྐྱེས་ནས་མྱོང་འགྱུར་དུ་མི་འཐད་ལ། རྒྱུད་གཅིག་ལས་མེད་པས་དམྱལ་བ་དུ་མ་གཅིག་ཅར་ཡང་མི་འགྲུབ་བོ་ཞེ་ན། ཀུན་གྱི་རྣམ་སྨིན་གཅིག་ཅར་མྱོང་སྟེ། གཉིས་སོགས་ལྷག་པས་རྣམ་སྨིན་གྱི་གནོད་པ་ཉིས་འགྱུར་སོགས་ལྷག་པར་འགྱུར་བའི་ལུས་ཆེན་པོ་དང༌། ཤིན་ཏུ་གཞོན་ཤ་ཅན་འགྲུབ་ཅིང་ཆད་པ་མི་ཟད་པ་སྣ་ཚོགས་མྱོང་ངོ༌། ། དགེ་འདུན་བྱེད་པ་པོ་དེ་སུ་ཞིག་ཡིན་ཅེ་ན། ཁྱིམ་པ་སོགས་ཀྱིས་ཡིན་གྱི་དགེ་སློང་དང༌། དེ་ཡང་སྲིད་པ་སྤྱོད་པས་མིན་གྱི། ལྟ་བ་དང༌།
སྤྱོད་པ་དང༌། ཚིག་མི་ ༼༣༣༠༽ བཙུན་པས་ཚུལ་ཉམས་པ་མིན་གྱི། ཚུལ་དང་ལྡན་པས་འབྱེད་དོ། ། གང་དུ་འབྱེད་ཅེ་ན། སྟོན་པ་འདི་ནི་ཟིལ་ཆེ་ཞིང༌། བཀའ་བཙན་པས་དེའི་མངོན་སུམ་དུ་དབྱེ་མི་ནུས་པས་དེ་ལས་གཞན་དུའོ། ། སུ་དག་འབྱེད་ཅེ་ན་ཆོས་མངོན་སུམ་དུ་གྱུར་པས་འཕགས་པ་དང༌། དེ་དང་འདྲ་བའི་སོ་སྐྱེ་མིན་གྱི། དེ་དག་ལས་གཞན་པའི་བྱིས་པ་རྣམས་འབྱེད་དོ། ། ཇི་ཙམ་གྱིས་བྱེ་བ་ཡིན་ཞེ་ན།
དེ་རྣམས་སངས་རྒྱས་ལས་གཞན་སྟོན་པ་དང༌། དེས་བསྟན་པའི་ལམ་ལས་གཞན་པའི་ལམ་ལ་བཟོད་པ་ནི། བྱེ་བའོ། ། དེ་དུས་ཇི་སྲིད་དུ་འཇུག་ཅེ་ན། བྱེ་ན་དེ་ནི་ནམ་མ་ལངས་པར་འདུམ་པས་ཞག་གཅིག་མི་གནས་སོ། ། དབྱེ་ན་དེ་ནི་ལམ་འཇུག་པའི་གེགས་བྱེད་པས་ཆོས་ཀྱི་འཁོར་ལོ་ཕྱེ་བའི་ཕྱིར། འཁོར་ལོའི་དབྱེན་དུའང་འདོད་དོ། ། དེ་གང་ན་ཡོད་ཅེ་ན། སངས་རྒྱས་བཞུགས་པ་འཛམ་བུའི་གླིང་ཉིད་ནའོ། ། དགེ་སློང་དུ་ཡིས་ཞེ་ན།
ཕྱོགས་གཉིས་ན། དགེ་སློང་བཞི་བཞི་དང༌། འབྱེད་པ་པོ་སྟེ། དགུ་སོགས་ ༼༣༣༡༽ ཡན་སོགས་ཡན་ཆད་ཀྱིས་ཏེ། དགེ་འདུན་སངས་རྒྱས་དང༌། འབྱེད་པ་པོའི་ཕྱོགས་གཉིས་སུ་གནས་དགོས་པས་སོ། ། ལས་ཀྱི་དབྱེན་ནི། མཚམས་ཅིག་གི་ནང་དུ། བློ་མི་མུན་པས་གསོ་སྦྱོང་སོགས་ལས་བྱེད་པ་སྟེ། དེ་ནི་བསྟན་པ་ཡོད་པ་གླིང་གསུམ་ན་ཡོད་ལ།
ཕྱོགས་གཉིས་ཀྱི་དགེ་སློང་བཞི་བཞི་སྟེ། བརྒྱད་ཡན་ཆད་ཀྱི་འགྲུབ་སྟེ། མཚམས་མེད་མིན་ནོ། ། དེ་ཡང་དང་པོ་ཆོས་འཁོར་སྐོར་ནས་རིང་པོ་མ་ལོན་པ་དང༌། མཐའ་མྱ་ངན་ལས་འདའ་ཁ་གཉིས་ན་དགའ་བ་དང༌། སྐྱོ་བར་བློ་གཅིག་པས་དང༌། བར་དུ་བསྟན་པ་ལ་ཚུལ་ཁྲིམས་དང༌། ལྟ་བའི་སྐྱོན་མ་བྱུང་གི་བར་དང༌། སྟུམ་བྱེད་མཆོག་ཟུང་གཅིག་མ་བྱུང་བའི་སྔ་རོལ་དང༌། འགྲན་ཟླ་མེད་ ༼༣༣༢༽ པས་ཐུབ་པ་ནོངས་པའི་རྗེས་དང༌།
མཚམས་གཅིག་གི་ནང་དུ་ཕྱོགས་གཉིས་ཀ་གནས་དགོས་པས་དེ་མ་བཅད་ན་ཡང་འཁོར་ལོའི་དབྱེན་ནི་མི་འབྱུང་ངོ༌། ། ལས་ལ་རག་ལས་པས་ཐུབ་པ་ཀུན་ལ་འཁོར་ལོའི་དབྱེན་མི་འབྱུང་གི་སྟོན་པ་འདིས་ཀྱང༌། སྔོན་དྲང་སྲོང་མངོན་ཤེས་ཅན་གཅིག་གི་འཁོར་ཕྱེ་བས། འདིའི་དགེ་འདུན་ལྷས་སྦྱིན་གྱི་ཕྱེ་བའོ། ། ཅིའི་ཕྱིར་མ་གསད་པ་སོགས་ལྔ་ཁོ་ན་མཚམས་མེད་དུ་བཞག་ཅེ་ན། དེ་ལྔ་ཞིང་བསམ་པ་སྦྱོར་བ་གསུམ་གྱིས་སྡིག་ཤིན་དུ་བརྗིད་བ་སྟེ། ཕན་འདོགས་པའི་ཞིང་ཕ་མ་དང༌། ཡོན་ཏན་གྱི་ཞིང་དགྲ་བཅོམ་སོགས་གསུམ་བསམས་པས་སྤངས་པ་དང༌། སྦྱོར་བས་གསུམ་གྱིས་སྲོག་དང༌། བཞི་པས་མཐུན་པ་མེད་པར་བྱས་ཞིང༌།
ལྔ་པ་ཡང་མེད་པའི་སྦྱོར་བ་བྱས་པའི་ཕྱིར་རོ། ། དེས་ན་གསུམ་སྲོག་གཅོད་དང༌། གཉིས་རྫུན་དང༌། གཅིག་སྲོག་གཅོད་སྦྱོར་བའོ། ། མ་དང༌། ཕ་ཚན་གཞན་ ༼༣༣༣༽ དུ་གྱུར་པའི་སྐྱེས་པ་དང༌། བུད་མེད་གསད་ཀྱང༌། མཚམས་མེད་དུ་འགྱུར་རོ། ། བུད་མེད་འགས་རང་རང་གི་ནུར་ནུར་པོ་གཞན་གྱི་མངལ་དུ་བླུགས་ཏེ་སྨིན་ཅིང་བཙས་ན་དེའི་མ་གང་ཞེ་ན། གང་གི་ཟླ་མཚན་ལས་བྱུང་བ་དང་པོ་ནི།
དེའི་མ་སྟེ། དེ་གསད་ན་འགྱུར་ལ། གཉིས་པའང་བྱ་བ་ཞུ་བའི་གནས་སོ། ། མིའི་འང་ཕ་མའི་མི་མ་ཡིན་གསད་ཀྱང་ཀྱང་མི་འགྱུར་ཞིང༌། ཕ་མ་ལ་སྦྱོར་བ་བྱས་ནས་གཞན་གསད་ནའང་མི་འགྱུར་ལ། ཕ་མ་མིན་པ་ལ་སྦྱོར་བ་བྱས་ནས། ཕ་མ་གསད་ནའང་མི་འགྱུར་ཏེ། མ་ཁྲིའུའི་འོག་ན་ཡོད་པ་གསད་པ་དང༌། ཁྲུས་པའི་བུའི་སྦྲང་བུ་ལ་སྦྱོར་བ་བྱས་པས་ཕ་གསད་པ་ལྟ་བུའོ། ། སངས་རྒྱས་ནི་མི་ཐུབ་པའི་ཆོས་ཅན་ཡིན་པས།
གྲོངས་པར་མི་ནུས་ཤིང༌། བཀྲོངས་སེམས་མེད་ན་རྡེག་པར་སེམས་པ་ཙམ་གྱིས་ཁྲག་ཆུང་ཡང་མཚམས་མེད་མིན་ཏེ། དེ་ཙམ་ནི་བསམས་པས་སྤངས་ ༼༣༣༤༽ པ་མིན་པས་སོ། ། སློབ་པ་ལ་བསྣུན་པའི་འོག་དུ་དགྲ་བཅོམ་ཐོབ་ནས་གྲོངས་པ་ལ་མཚམས་མེད་འབྱུང་བ་མིན་ཏེ། དགྲ་བཅོམ་ལ་སྦྱོར་བ་མ་བྱས་པས་སོ། ། དགྲ་བཅོམ་མིན་པའི་འདུ་ཤེས་ཀྱི་དེ་གསད་ནའང་འདི་གསད་སྙམ་དུ་རྟེན་ངེས་པར་གཟུང་བའི་ཕྱིར་འགྱུར་ཏེ། ཨུ་ཏྲ་ཡ་ན་བཞིན་ནོ། ། འོད་ལྡན་དུ་ནི་སྲོག་གཅོད་ཀྱི་མཚན་ཉིད་མ་ཚང་བས་མི་འགྱུར་བར་བཤད་དོ། ། ཕ་དགྲ་བཅོམ་གསད་ཀྱང་རྟེན་གཅིག་པས་མཚམས་མེད་དགྲ་བཅོམ་གསད་པ་གཅིག་བུར་འགྱུར་རོ། ། ལས་དེའི་འབྲས་བུ་སོགས་ནི་མཚམས་མེད་ཀྱི་སྦྱོར་བ་བྱས་ཤིང༌།
དེ་མ་ཟློག་པ་ལ་བསམས་པ་ཤིན་དུ་འགལ་བས་འདོད་ཆགས་དང་བྲལ་བའི་འབྲས་བུ་ཐོབ་པ་མི་སྲིད་དོ། ། ཐེག་ཆེན་དུ་ནི་ཐོབ་པའང་བཤད་དོ། ། ཆོས་དང་ཆོས་མིན་ཤེས་བཞིན་དུ། དགེ་འདུན་དབྱེ་བའི་ཕྱིར་རྫུན་སྨྲ་བ་ཉེས་སྤྱད་ཐམས་ཅད་ཀྱི་ནང་ན་ཁ་ན་མ་ཐོ་བ་རབ་དུ་ཆེ་སྟེ། རྒྱལ་བའི་ ༼༣༣༥༽ ཆོས་སྐུ་ལ་བསྣུན་པས་དང༌། མ་འདུམ་གྱི་བར་དུ་འབྲས་བུ་བཞི་ཐོབ་པ་དང༌། ཆགས་བྲལ་དང༌། ཐོས་བསམ་སྒོམ་གསུམ་གྱི་གེགས་བྱེད་ཅིང༌། སྐྱེ་དགུའང་ཡིད་མི་བདེ་བ་དང༌། དྲན་པ་ཉམས་པར་འགྱུར་བས་སོ། །
དེ་ནས་འཚལ་འབྱིན་པ་དང༌། དགྲ་བཅོམ་པ་དང༌། མ་དང༌། ཕ་གསོད་པ་རྣམས་ཕྱི་མ་ཕྱི་མ་ཡང་ངོ༌། ། ཡང་འཇིག་རྟེན་པའི་དགེ་བ་བཞིར་བྱས་པ་ལ་སྲིད་རྩེའི་སེམས་པ་རྣམ་སྨིན་གྱི་འབྲས་བུ་རབ་ཏུ་ཕྱེ་སྟེ། བསྐལ་ཆེན་བརྒྱད་ཁྲིར་མཐོ་རིས་སུ་སྨིན་པས་སོ། ། བྲལ་འབྲས་ནི་རྡོ་རྗེ་ལྟ་བུའི་ཏིང་ངེ་འཛིན་དང༌། སྐྱེས་བུ་བྱེད་འབྲས་ནི། འཇིག་རྟེན་ཆོས་མཆོག་ཆེའོ། ། ཉེ་བའི་མཚམས་མེད་ནི་མཚམས་མེད་ཁོ་ནས་དམྱལ་བར་སྐྱེ་བའམ་ཞེ་ན།
དེ་དང་ཉེ་བས་ཀྱང་སྐྱེ་སྟེ། ཁྱད་པར་ནི་སྡུག་བསྔལ་ཆེ་ཆུང་ངོ༌། ། གཞན་ནི། སྐྱེས་ནས་མྱོང་འགྱུར་དུ་ངེས་མ་ངེས་སུ་འདོད་དོ། ། དེ་ཡང་མ་ཡང་ཡིན་ ༼༣༣༦༽ ལ། དགྲ་བཅོམ་མ་ཡང་ཡིན་པ་འདོད་ལོག་གིས་སུན་པར་བྱས་པ་དང༌། བྱང་ཆུབ་སེམས་པ་ངེས་གནས་གསོད་པ་དང༌། འཕགས་པ་སློབ་པ་གསོད་པ་དང༌། དགེ་འདུན་གྱི་ཞལ་དུ་འདུ་བའི་སྒོ། ནང་གཅིག་གི་འཚོ་བ་ཡན་ཆད་དམ་ནར་མར་འདུ་བ་ཞེས་དབྱིག་ཤེས་ཏེ།
དེ་འཕྲོག་པ་ནི་མཚམས་མེད་པར་བཞི་དང༌། རིམ་བཞིན་ཆ་འདྲ་བ་སྟེ། ལྔ་པའི་ཉེ་བ་ནི། མཆོད་རྟེན་འཇིག་པར་བྱེད་པའོ། ། སར་ནི། ལྷའི་གནས་སམ། ལམ་གྱི་གཞི་མདོར་ཕྱུགས་གསོད་པ་དང༌། མཛའ་བཤེས་བསླུ་བ་དང༌། སྡུག་ཅིང་མགོན་མེད་པ་ལ་སྐྱབས་བྱིན་ནས་བསླུ་བ་དང༌། གཞན་ཡང་དེ་ལྟ་བུ་དང༌།
མཐུན་པའི་ལས་དང༌། དེ་དང་ཉེ་བར་བཤད་དོ། ། ཡང་སྦྱོར་ལམ་བཟོད་པ་ཐོབ་པ་ལ། ངན་སོང་དུ་སྐྱེ་ངེས་ཀྱི་ལས་དང༌། ཕྱིར་མི་འོང་བའི་འབྲས་བུ་ཐོབ་པ་ལ་འདོད་ཁམས་སུ་སྐྱེ་ངེས་ཀྱི་ལས་དང༌། དགྲ་བཅོམ་ཐོབ་པ་ལ་ཁམས་གོང་དུ་སྐྱེ་ངེས་ཀྱི་ལས་ཀྱང་གེགས་ཤིན་ཏུ་བྱེད་དེ། བཟོད་པ་སོགས་ཐོབ་ ༼༣༣༧༽ པ་ནི། ངན་སོང་སོགས་སུ་མི་སྐྱེ་བའི་ཕྱིར་ཏེ། ཡུལ་འཕོ་བ་ན་བུ་ལོན་པ་ལྡང་བ་བཞིན་ནོ། ། དེས་གནས་ཁྱད་པར་དུ་བཤད་པ་ལ་སྤྱིའི་རྣམ་བཞག་ནི་བྱང་སེམས་ངེས་གནས་གསད་པ་ཅེས་པ་ལ་གང་ནས་བཟུང་སྟེ།
བྱང་ཆུབ་སེམས་པ་ངེས་གནས་ཡིན་ཞེ་ན། གང་ཕན་ཆད་ནས་མཚན་སོ་གཉིས་རྣམ་པར་སྨིན་པའི་ལས་བྱེད་པ་དེ་ངེས་གནས་སོ། ། ཙམ་ནས་ཡོན་ཏན་གང་དང་ལྡན། ། མཚན་རྣམས་མིན་པའི་ཚུལ་མཚན་གྱི་རྒྱུའོ། ། དེ་ཕན་ཆད་རྟག་དུ་བདེ་འགྲོ་དང༌། དེ་ཡང་རིགས་མཐོན་པོར་སྐྱེ་བ་དང༌། དབང་པོ་ཚང་བ་དང༌། ཕོ་ཁོ་ནར་གྱུར་པ་དང༌། ཚེ་རབས་དྲན་པ་དང༌། མི་ལྡོག་སྟེ།
སེམས་ཅན་གྱི་དོན་དུ་སྡུག་བསྔལ་དང༌། ལོག་སྒྲུབ་ཀྱིས་མི་སྐྱོ་བའོ། ། མཚན་གྱི་ལས་དེ་ནི། བློ་རྣོ་བས་འཛམ་གླིང་དུ་ཕོར་གྱུར་པ། ཉིད་ཀྱིས་འཕེན་ཅིང༌། ཡུལ་སྟོན་པ་མངོན་གསུམ་དུ་གྱུར་པ་དང༌། ངོ་བོ་ནི་སངས་རྒྱས་ལ་དམིགས་པའི་སེམས་པ་ཁོ་ ༼༣༣༨༽ ན་སྟེ། དེ་ཡང་ཐོས་བྱུང་དམན་ཞིང༌། སྒོམ་བྱུང་འདོད་པའི་རྟེན་དེ་ལ་མི་སྨིན་པས་བསམ་པ་ལས་བྱུང་བའོ། ། དུས་ནི་བསྐལ་པ་བརྒྱར་ལུས་པ་ན།
འཕེན་པར་བྱེད་ལ། སྟོན་པ་ཤཱཀྱ་ཐུབ་པས་ནི། བརྩོན་འགྲུས་ཆེ་བས་དགུ་བཅུ་རྩ་གཅིག་ལུས་པ་ན། འཕངས་ཏེ། མདོར་གྲོང་དཔོན་ངས་འདི་ནས་བཟུང་སྟེ། བསྐལ་པ་དགུ་ཅུ་རྩ་གཅིག་གི་བར་དུ་ཡང་དག་པར་རྗེས་སུ་དྲན་ཏེ། ཞེས་ཚུན་ཆད་རང་བཞིན་གྱིས་ཚེ་རབས་དྲན་པར་གསུངས་པས་སོ། ། མཚན་དེ་རྣམས་རེ་རེ་ལའང་བསོད་ནམས་བརྒྱ་ལས་སྐྱེ་ལ། བསོད་ནམས་ཀྱི་ཚད་ནི། འདིར་མི་འདྲ་བ་དུ་མ་འབྱུང་ངོ༌། །
ཁྱད་པར་སངས་རྒྱས་འདིའི་རྣམ་ཐར་ནི། སངས་རྒྱས་བཅོམ་ལྡན་འདས་འདིས་སྔོན་སྐལ་པ་གྲངས་མེད་གང་ལ་སངས་རྒྱས་ཇི་སྙེད་གཅིག་ལ་རྙེད་བསྐུར་བྱས་ཞེ་ན། གྲངས་མེད་དང་པོ་ལ་སངས་རྒྱས་བདུན་ཁྲི་ལྔ་སྟོང་དང༌། གཉིས་པ་ལ་བདུན་ཁྲི་དྲུག་སྟོང་དང༌། གསུམ་པ་ལ་བདུན་ཁྲི་བདུན་སྟོང་སྙེད་དུ་བསྙེན་བསྐུར་ཏེ། དེ་རྣམས་ལས་རྣམ་པར་ ༼༣༣༩༽ གཟིགས་དང༌། མར་མེ་མཛད་དང༌། རིན་ཆེན་གཙུག་ཏོར་ཅན་ནི་རིམ་པས་གྲངས་མེད་གསུམ་དང༌། གཉིས་དང༌། དང་པོ་གསུམ་གྱི་ཐ་མར་བྱུང་ལ།
དེ་ཐམས་ཅད་ཀྱི་དང་པོར་འབྱུང་བ་ནི་ཤཱཀྱ་ཐུབ་པ། རྩོད་པའི་དུས་སུ་སྐུ་ཚེ་སོགས་ཀྱི་ཚད་སྟོན་པ་འདི་དང་འདྲ་བ་ཞིག་སྟེ། འདི་རྫ་མཁན་སྣང་བྱེད་དུ་གྱུར་པ་ན། བདག་ཀྱང་འདི་འདྲ་བའི་རྣམ་པ་ཁོ་ནར་སངས་རྒྱས་པར་ཤོག་ཤིག ཅེས་དང་པོར་སྨོན་ལམ་བཏབ་བོ། ། ལུང་དུ་ནི་གྲངས་མེད་གསུམ་གྱི་ཐ་མའི་སངས་རྒྱས་གཞན་དུ་གསུངས་ལ། ཐེག་ཆེན་པ་ནི། གྲངས་མེད་རེ་རེ་ལའང༌། སངས་རྒྱས་མཚམས་མེད་བསྙེན་བསྐུར་གྱི་གྲངས་ཀྱི་ངེས་པ་མི་བཞེད་ཅིང༌། བྱང་ཆུབ་སེམས་པའི་སྡེ་སྣོད་དུ།
ཐུབ་པ་དེ་ལ་སེམས་བསྐྱེད་ནས། ། གྲངས་མེད་གཅིག་ཚོགས་ ༼༣༤༠༽ བསགས་ཞིང༌། ། ཚོང་དཔོན་ཤེས་རབ་བཟང་པོར་གྱུར་པ་ན། སངས་རྒྱས་དཀོན་མཆོག་ཡན་ལག་གི་དྲུང་དུ་ས་དང་པོ་ཐོབ་བོ། ། གྲངས་མེད་གཉིས་སོང་ཞིང༌། བྲམ་ཟེའི་ཁྱིའུ་གཞོན་ནུ་སྤྲིན་དུ་གྱུར་པ་ན། སྐྱོབ་པ་མར་མེ་མཛད་ཀྱི་སྤྱན་སྔར་ས་བརྒྱད་པ་ཐོབ་ལ། གྲངས་མེད་གསུམ་སོང་བས་སངས་རྒྱས་པར་གསུངས་སོ། ། སྟོན་པ་འདིས་སྔོན་གནས་སྐབས་གང་དུ་ཕར་ཕྱིན་གང་རྫོགས་པར་བྱས་ཞེ་ན། ཡུལ་ཀུན་ལ་རྫས་མིག་དང༌།
རྐང་པའི་བར་ཐམས་ཅད་ཀུན་སློང་མངོན་མཐོའི་ཁྱད་པར་ལ་མི་རེ་བར་སྙིང་རྗེ་ཡིས་སྦྱིན་པར་བྱེད་པ་དེ་ཙམ་གྱིས་སྦྱིན་པའི་ཕར་ཕྱིན་རྫོགས་སོ། ། འདོད་པའི་འདོད་ཆགས་དང་བཅས་བཞིན་དུ་ཡན་ལག་བཅད་ཀྱང་ཅུང་ཟད་ཀྱང་མི་འཁྲུགས་པའི་ཚེ། བཟོད་པ་དང་ཚུལ་ཁྲིམས་ཀྱི་ཕར་ཕྱིན་དག་རྫོགས་ཏེ། དེ་ལུས་ངག་གི་ཉེས་སྤྱོད་ཀྱང་སྡོམ་པས་སོ། ། རྒྱལ་བ་སྐར་རྒྱལ་རི་ཕུག་གཅིག་ན་མེའི་ཁམས་ལ་སྙོམས་པར་ཞུགས་པ་ལ། ༼༣༤༡༽ རྐང་པ་གཅིག་གིས་འགྲེང་སྟེ། ཞག་བདུན་ཚིགས་བཅད་གཅིག་པས་བསྟོད་པས་བརྩོན་འགྲུས་ཀྱི་ཕར་ཕྱིན་རྫོགས་ཤིང༌། བསྐལ་པ་དགུའང་འདུམ་སྟེ། ངེས་གནས་སུ་གྱུར་ཏོ། ། བྱང་ཆུབ་པའི་སྔ་རོལ་དེ་མ་ཐག་ལ་རྡོ་རྗེ་ལྟ་བུའི་ཏིང་ངེ་འཛིན་བསམ་གཏན་དང༌།
བློ་ཤེས་རབ་ཀྱི་ཕར་ཕྱིན་རྫོགས་ཏེ། རང་རང་གི་ཕུན་སུམ་ཚོགས་པའི་ཕ་རོལ་དུ་ཕྱིན་པས་ཕར་ཕྱིན་ནོ། ། གཉིས་པ་རྟེན་བྱ་ནི་བསོད་ནམས་བྱ་བའི་བཞིའི་ལས་ལམ་གསུམ་སྟེ། དེ་ལ་སྦྱིན་པ་ནི། གསུམ་པོ་ཅི་རིགས་པར་བསོད་ནམས་དང་བྱ་བ་དང་དེའི་གཞི་ཡིན་པས། བསོད་ནམས་བྱ་བའི་གཞི་སྟེ། དཔེར་ན་ལས་ཀྱང་ཡིན་ལ་ལམ་ཡང་ཡིན་པས་དང༌། ལས་ཀྱི་ལམ་ཁོ་ན་ཡིན་པས་ལས་ལམ་དུ་བཤད་པ་བཞིན་ནོ། ། སྦྱིན་པ་གང་ཞེ་ན་སྦྱིན་པའང་དེ་ཡིན་མོད་ཀྱིས། འདིར་ནི་གང་གི་སྦྱིན་པར་བྱེད་པ་དེ་སྦྱིན་པའོ། །
འཇིགས་པ་དང་ལན་ལ་རེ་བ་སོགས་ཀྱིས་སྟེར་བ་དེ་མིན་གྱི། འདི་ནི་གོང་མ་མཆོད་པ་དང་དམན་ ༼༣༤༢༽ པ་ལ་ཕན་གདགས་པར་འདོད་པ་ཡིས་སླང་བའོ། ། གང་གི་སྦྱིན་བྱེད་དེའང་གང་ཞེ་ན། ལག་སྐྱོང་སོགས་ལུས་དང༌། སྙན་པར་སྨྲ་བ་སོགས་ངག་གི་ལས་སློང་བྱེད་སེམས་པ་མཚུངས་ལྡན་དང་བཅས་པའོ། ། སྦྱིན་པ་དེའི་འབྲས་བུ་ལོངས་སྤྱོད་ཆེན་པོའོ། ། འཕགས་པ་ཆགས་བྲལ་མིན་པས་མཆོད་རྟེན་ལ་ཕུལ་བ་ནི། བདག་ཁོ་ནའི་དོན་གྱི་ཕྱིར་སྦྱིན་པ་དང༌། འཕགས་པ་ཆགས་བྲལ་གྱི་སེམས་ཅན་ཕ་རོལ་ལ་སྟེར་བ་ནི། གཞན་ཁོ་ནའི་དོན་གྱི་ཕྱིར་སྦྱིན་པ་དང༌།
གང་ཟག་དང་པོས་སེམས་ཅན་ཕ་རོལ་ལ་སྟེར་བ་ནི་གཉིས་ཀའི་དོན་གྱི་ཕྱིར། སྦྱིན་པ་དང༌། གཉིས་པས་མཆོད་རྟེན་ལ་ཕུལ་བ་ནི། གཉིས་ཀའི་དོན་དུ་མིན་པའི་ཕྱིར། སྦྱིན་པ་སྟེ་བཞིའོ། ། འོན་ཀྱང་གཉིས་པ་དང༌། བཞི་པའི་མཐོང་ཆོས་ལ་མྱོང་གྱུར་མ་གཏོགས་སོ། ། གསུམ་པ་ལ་བསྟན་བཤད་གཉིས་ཀྱི། དང་པོ་ནི། དེ་འབྲས་ལོངས་སྤྱོད་ཆེ་ཞེས་པ་དེའི་ཁྱད་པར་ནི།
སྦྱིན་བདག་དང༌། དངོས་པོ་དང༌། ཞིང་གི་ཁྱད་ ༼༣༤༣༽ པར་དང༌། གསུམ་ལས་ཡིན་ནོ། ། དེ་ལ་སྦྱིན་བདག་གི་ཁྱད་པར་ནི། དད་པ་དང༌། ཚུལ་ཁྲིམས་དང༌། ཐོས་པ་སོགས་ཏེ། དེ་རྣམས་ཀྱི་སྦྱིན་པ་སྟེ། འབྲས་བུ་ཁྱད་པར་ཅན་དུ་འཕགས་པར་འགྱུར་ཏེ།
སྦྱིན་བདག་དེ་ལྟ་བུ་ནི། སྦྱིན་ཡུལ་ལ་གུས་པ་དང༌། སོགས་པས་རང་གི་ལག་དང༌། དུས་སུ་དང༌། གཞན་ལ་མི་གནོད་པས་སྦྱིན་པར་བྱེད་པའོ། ། དེའི་ཕྱིར་འབྲས་བུའང་རིམ་པས་རང་ལ་སྐུར་བསྟི་དང༌། ལོངས་སྤྱོད་རྒྱ་ཆེན་པོ་དང༌། དགོས་པའི་དུས་ལས་མི་གཡོ་བ་དང༌། བར་ཆད་མེད་པར་རྙེད་པར་འགྱུར་རོ། ། ཁ་དོག་དང་སོགས་པས།
དྲི་རོ་རེག་བྱ་ཕུན་སུམ་ཚོགས་ན་སྦྱིན་པའི་དངོས་པོ་ཁྱད་པར་དུ་འཕགས་པ་སྟེ། དེ་ལས་འབྲས་བུའང༌། རིམ་པས་གཟུགས་བཟང་བ་དང༌། སྙན་གྲགས་དང་ལྡན་པ་དང༌། ཡིད་དགའ་བ་དང༌། ཤིན་དུ་གཞོན་ཤ་ཅན་དུས་སུ་རེག་ན་བདེ་བའི་ལུས་སུ་འགྱུར་རོ། ། དེ་ནི་གྲང་དུས་ ༼༣༤༤༽ སུ་དྲོ་ཞིང་དྲོ་དུས་སུ་གྲང་ལ། ཐ་མལ་བའི་ཚེ། ཐ་མལ་བར་འདུག་པའོ། ། རྣམ་སྨིན་དུད་འགྲོ་ལ་སྦྱིན་ན་བརྒྱ་འགྱུར་དང༌།
མི་ཚུལ་འཆལ་ལ་སྟོང་འགྱུར་དུ་གསུངས་པ་ལྟ་བུ་འགྲོ་བའི་ཁྱད་པར་དང༌། ནད་པ་སོགས་སྡུག་བསྔལ་གྱི་ཁྱད་པར་དང༌། ལུས་ཐར་བ་དང་མཐུན་པར་སྐྱེད་པའི་ཕ་མ་དང༌། ཚེ་འདིར་ཆེར་ཕན་བཏགས་པ་དག་སྟེ། ཕན་འདོགས་ཀྱི་ཁྱད་པར་དང༌། ཚུལ་ཁྲིམས་ཅན་ལ་འབུམ་འགྱུར་དང༌། འཕགས་པ་ཚད་མེད་པར་གསུངས་པ་སོགས་ཡོན་ཏན་གྱི་ཁྱད་པར་ཏེ། དེ་རྣམས་ཀྱིས་ཞིང་ཁྱད་པར་དུ་འཕགས་སོ། ། སྦྱིན་པ་ཐམས་ཅད་ཀྱི་ནང་ན་མཆོག་ནི། གྲོལ་བ་ཆགས་བྲལ་གྱི་གྲོལ་བ་ལ་བྱིན་པའམ།
བྱང་ཆུབ་སེམས་པ་ཡིས་སེམས་ཅན་ཐམས་ཅད་ལ་ཕན་པའི་ཕྱིར་བྱིན་པ་ནི། མ་གྲོལ་བས་མ་གྲོལ་བ་ལ་བྱིན་ཡང་མཆོག་གོ ། དེ་མ་གཏོགས་པ་སྦྱིན་པ་གསུངས་པའི་ནང་ན་ནི། བརྒྱད་པ་སེམས་ཀྱི་རྒྱན་སོགས་མཆོག་སྟེ། བརྒྱད་ནི། ཉེ་བ་ ༼༣༤༥༽ ལ་དང༌། འཇིགས་པས་དང༌། བདག་ལ་བྱིན་པས་དང༌། བདག་ལ་སྦྱིན་པར་འགྱུར་བས་དང༌། སྔོན་བདག་གི་ཕ་དང་མེས་པོས་སྦྱིན་པས་དང༌།
མཐོ་རིས་ཀྱི་དོན་དུ་དང༌། གྲགས་པའི་དོན་དུ་དང༌། སེམས་ཀྱི་རྒྱན་སེམས་ཀྱི་ཡོ་བྱད། རྣལ་འབྱོར་གྱི་ཚོགས། དོན་གྱི་མཆོག་ཐོབ་པར་བྱ་བའི་ཕྱིར་སྦྱིན་པའོ། ། འཕགས་པ་ལ་བྱིན་ན། གཞལ་དུ་མེད་པར་གསུངས་མོད། ཡང་འཕགས་པ་མིན་ཡང༌། ཕ་མ་དང༌། ནད་པ་དང༌།
ཆོས་སྨྲ་བ་དང༌། རྒྱལ་བུ་དོན་གྲུབ་ལྟ་བུ། སྐྱེས་མཐའི་བྱང་ཆུབ་སེམས་པ་སྟེ། ལྔ་ལ་ཕུལ་བ་ནི། འབྲས་བུའི་སྒོ་ནས་ཡོན་གཞལ་དུ་མེད་པ་ཡིན་ནོ། ། བྱས་པའི་རྗེས་ལ་བྱེད་པའི་འཇུག་དང༌། མི་ལྡན་ན་ཆུང་ཞིང༌། ལྡན་ན་ཆེ་བ་དང༌། གང་དུ་ཕན་གནོད་བྱེད་པའི་ཞིང་ཕལ་པ་དང༌། ཁྱད་པར་ཅན་ཡུལ་དུ་བྱེད་པ་དང༌།
གཞི་ལས་ལམ་གྱི་དབང་གི་ཕ་མའི་སྲོག་གཅད་པ་དང༌། དེའི་ནོར་རྐུས་པས་ ༼༣༤༦༽ ཆུང་བ་དང་ཆེ་བ་སོགས་དང༌། སྦྱིན་པ་བས་ཚུལ་ཁྲིམས་ཆེ་བ་སོགས་སོ། ། ལས་དེའི་དོན་དུ་ལུས་ངག་གི་སྦྱོར་བ་ཆེ་ཆེར་བྱེད་པ་དང༌། མཐར་ཕྱིན་བྱེད་ཀྱི་སེམས་པ་དང༌། ཀུན་སློང་གི་བསམས་པ་དྲག་ཞན་ཏེ། དྲུག་པོ་དེ་རྣམས་ཆུང་བ་དང༌། ཆེ་བ་ལས་ལམ་ཀྱང་ཆུང་བ་སྟེ། ཡང་བ་དང་ཆེ་བས་ཏེ། ལྕི་བ་ཉིད་དུ་འགྱུར་རོ། །
ལས་བྱས་པ་དང་བསགས་པ་ཞེས་པའི་བསགས་པ་གང་ཞེ་ན། བློ་སྔོན་དུ་མ་བཏང་བ་དང༌། བབ་བཅོལ་མིན་པར་བསམས་བཞིན་དུ་བྱས་པ་དང༌། ཇི་ཙམ་གྱི་ངན་སོང་ངམ་མཐོ་རིས་སུ་འགྲོ་བའི་ལམ་དེ་རྫོགས་པར་བྱས་པ་དང༌། ཕྱིས་མི་འགྱོད་པ་དང༌། དེ་དང་འགལ་བའི་གཉེན་པོ་མེད་པ་དང༌། བྱས་ནས་རྗེས་སུ་ཡིད་རངས་པའི་འཁོར་དང༌། རྣམ་སྨིན་འབྱིན་པར་ངེས་པ་སྟེ། དྲུག་ལས་བསགས་པའི་ལས་ཞེས་བྱ་བ་ཡིན་གྱི། གཞན་དུ་བྱས་ཀྱང་མ་བསགས་པའོ། །
ལེན་པ་མེད་ཀྱང་བསོད་ནམས་འབྱུང་བ། ཞིང་ངན་ཡང་འབྲས་བུ་ ༼༣༤༧༽ འདོད་པ་འབྱུང་བའོ། ། མཆོད་རྟེན་ལ་ཕུལ་བ་ལ་ལོངས་སྤྱོད་བྱེད་མེད་པས་ཇི་ལྟར་བསོད་ནམས་སུ་འགྱུར་ཞེ་ན། བསོད་ནམས་ལ་བཏང་བ་དང༌། ལོངས་སྤྱད་པ་ལས་བྱུང་བ་གཉིས་ལས་མཆོད་རྟེན་ལ་ཕུལ་བ་ལ་བསམ་པ་བཟང་པོས་བཏང་བའི་རྒྱུ་ལས་བྱུང་བའི་བསོད་ནམས་འབྱུང་སྟེ། དཔེར་ན་ལེན་པ་མེད་ཅིང་གཞན་ལ་དངོས་སུ་ཕན་པ་མེད་ཀྱང་བྱམས་སོགས་ཚད་མེད་དང༌། ཡང་དག་པའི་ལྟ་བ་སྒོམ་པ་ལ་རང་གི་སེམས་ཀྱི་མཐུས་བསོད་ནམས་འབྱུང་བ་བཞིན་ནོ། ། གཅེར་བུ་པ་དག་གལ་ཏེ། ཞིང་བཟང་པོ་ལ་བྱིན་པའི་འབྲས་བུ་ཡིད་དུ་འོང་བ་ཡིན་ན། ཞིང་ངན་པ་ལ་བྱིན་པའི་འབྲས་བུ་ཡིད་དུ་མི་འོང་བར་འགྱུར་རོ། །
ཞེ་ན་མི་ཟེར་གྱི་ཁྱད་པར་དུ་འགྱུར་རོ་ཞེས་ཟེར་ཏེ། ཞིང་བཟང་པོ་ལ་སྲོག་གཅད་པ་སོགས་ཀྱི་ས་བོན་གྱི་འབྲས་བུ་ཡིད་དུ་མི་འོང་བར་འགྱུར་རོ། ། ཞིང་ངན་པ་ལའང་རྒུན་འབྲུམ་གྱི་ས་བོན་ལས་རྒུན་འབྲུམ་གྱི་འབྲས་ ༼༣༤༨༽ བུ་མངར་བ་ཁོ་ན་སྐྱེའི། ནིམ་པའི་ཁ་བ་མི་སྐྱེ་བ་སོགས་བཞིན་དུ། ས་བོན་ལས་འབྲས་བུ་མི་འཁྲུལ་བ་མཐོང་བའི་ཕྱིར་ན། དགེ་བའི་ས་བོན་ལས་ཀྱང༌། འབྲས་བུ་ཡིད་དུ་འོང་བ་འབྱུང་བར་མི་འཁྲུལ་བས། ངན་པའི་ཞིང་ལའང་ཕན་པའི་བསམས་པས་བྱིན་པ་ནི། དགེ་བ་ཡིན་པས་འབྲས་བུ་འབྱུང་ན་ཡིད་དུ་འོང་བ་ཁོ་ན་འབྱུང་གི ཡིད་དུ་མི་འོང་བ་ནི་མིན་ནོ། །
ཞིང་གི་སྐྱོན་གྱིས་ནི་ས་བོན་དེའི་འབྲས་བུ་ཆུང་བའམ། མེད་པར་འགྱུར་གྱི་འཁྲུལ་པར་མི་འགྱུར་རོ། ། ཁྲིམས་སྒོམ་ནི་སྤང་བྱའི་གཙོ་བོ་འཆལ་པའི་ཚུལ་ཁྲིམས་ནི་རང་བཞིན་གྱིས་མི་དགེ་བའི་སེམས་ཏེ། དེ་སྤོང་བ་ནི་ཚུལ་ཁྲིམས་སོ། ། སྤོང་བ་དེ་ཡང་རིག་བྱེད་དང་རིག་བྱེད་མིན་པས་སྤོང་བ་གཉིས་སོ། ། དེར་མ་ཟད་སངས་རྒྱས་ཀྱིས་བཅས་པ་དུས་མིན་པའི་ཟས་སོགས་སྤོང་བའི་རིག་བྱེད་དང༌། རིག་བྱེད་མིན་པ་ཡང་སྔ་མའི་ཡན་ལག་དུ་འགྱུར་བའི་ ༼༣༤༩༽ ཚུལ་ཁྲིམས་སོ། ། ཚུལ་ཁྲིམས་རྣམ་དག་ནི། ཡོན་ཏན་བཞི་ལྡན་ནོ། ། བཞི་གང་ཞེ་ན།
འཆལ་ཁྲིམས་དངོས་ཀྱི་ཕན་མ་བྱུང་བ་དང༌། དེའི་རྒྱུ་ཉོན་མོངས་ཀྱི་ཕན་མ་བྱུང་བ་དང༌། དེ་དག་གི་གཉེན་པོ་དྲན་པ་ཉེར་བཞག་ལ་རྟེན་པ་དང༌། མྱང་འདས་སུ་སྡོས་པས་ཞི་བ་ལ་རྟེན་པའོ། ། གཞན་དག་ནི་འཇིགས་སྐྱོབ་དང༌། ལེགས་སྨོན་དང༌། ངེས་འབྱུང་དང༌། ཟག་མེད་ཀྱི་ཚུལ་ཁྲིམས་དང་བཞིའོ། ། ཞེས་སོ། ། མཉམ་པར་བཞག་པའི་དགེ་བའི་ཏིང་ངེ་འཛིན་འཁོར་བཅས་ནི་སྒོམ་པ་ཞེས་བྱ་སྟེ།
ཡོན་ཏན་རྣམས་སེམས་ལ་དེའི་བདག་ཉིད་དུ་བྱེད་པས་སྒོ་བའི་ཕྱིར་རོ། ། སྦྱིན་པས་ལོངས་སྤྱོད་ཆེན་པོར་འགྱུར་ན་ཚུལ་ཁྲིམས་དང༌། སྒོམ་པས་ཅིར་འགྱུར་ཞེ་ན། སྦྱིན་པ་དང༌། མཐོ་རིས་ཀྱི་དོན་དུ་འགྱུར་མོད། ཚུལ་ཁྲིམས་གཙོ་བོ་དང༌། ཁྲིམས་ཀྱི་ཀྱང་འགལ་བར་འགྱུར་མོད། སྒོམ་པ་གཙོ་བོ་ ༼༣༥༠༽ ཡིན་པའི་ཕྱིར་ན། མཐོ་རིས་ཀྱི་ལུས་དང་ཆགས་བྲལ་ཐོབ་པར་འགྱུར་རོ། ། མདོ་ལས་གང་ཟག་བཞི་ནི།
ཚངས་པའི་བསོད་ནམས་སྐྱེད་དོ། ། ཞེས་པའི་ཚངས་པའི་བསོད་ནམས་གང་ཞེ་ན། བྱེ་བྲག་དུ་སྨྲ་བ་ནི། མཚན་རྣམ་པར་སྨིན་པའི་བསོད་ནམས་རེ་རེའི་ཚད་དང༌། མཉམ་པར་འདོད་ལ། སྔོན་གྱི་སློབ་དཔོན་ནི་སྔར་མ་བྱས་པའི་ས་ཕྱོགས་སུ། ཐུབ་པའི་སྐུ་གདུང་གི་མཆོད་རྟེན་བྱེད་པ་དང༌། ཕྱོགས་བཞིའི་དགེ་འདུན་ལ་ཀུན་དགའ་རྭ་བ་འབུལ་ཞིང༌། དེར་གཙུག་ལག་ཁང་རྩིག་པ་དང༌། ཐུབ་པའི་ཉན་ཐོས་དབྱེ་བ་ལྡུམ་པ་དང༌།
བྱམས་པ་ཚད་མེད་པ་སྒོམ་པ་དང༌། བཞིས་བར་ཀྱི་བསྐལ་བ་བཞི་བཅུའི་བར་དང༌། སྐྱེ་བ་བཏུད་མར་མཐོ་རིས་སུ་དགའ་བ་དང༌། གནས་པའི་ཕྱིར་ཚངས་པ་འདུན་ན་འདོན་གྱི་བསོད་ནམས་དང༌། འདྲ་བས་ན་དེ་བཞི་བསོད་ནམས་ལ་ཚངས་པའི་བསོད་ནམས་ཞེས་ ༼༣༥༡༽ གསུངས་པ་ཡིན་པར་འཆད་དོ། ། ཞར་བྱུང་གི་དོན་བསྡུ་བ་ནི། སྦྱིན་པ་དག་ལས་ཆོས་ཀྱི་སྦྱིན་པ་ནི། ཀུན་སློང་ཉོན་མོངས་ཅན་མིན་པས། བསྟན་བྱ་མདོ་སྡེ་སོགས་གསུང་རབས་ཡན་ལག་བཅུ་གཉིས་ཚུལ་ཡང་དག་པ་ཇི་ལྟ་བ་བཞིན་སྟོན་པའོ། ། ལོག་པར་རམ།
རྙེད་བསྐུར་གྱི་ཆེད་དུ་འཆད་པ་ནི། རང་གི་བསོད་ནམས་ཉམས་བྱེད་དོ། ། བསོད་ནམས་ཆ་མཐུན་རྣམ་སྨིན་ཡིད་དུ་འོང་བ་དང༌། ཐར་པ་ཆ་མཐུན་ཆོས་གང་སྐྱེས་ནས་ངེས་པར་མྱང་འདས་ཐོབ་པ་སྟེ། དེ་ཡོད་པའི་རྟགས་སུ་འཁོར་འདས་ཀྱི་སྐྱོན་ཡོན་ཐོས་ན་དད་པས་སྤུ་ཟིང་བྱེད་པ་སོགས་དང༌། ངེས་འབྱེད་ཆ་མཐུན་འོག་དུ་འཆད་པ་དྲོད་སོགས་བཞི་སྟེ། དགེ་བ་རྣམས་པ་གསུམ་མོ། ། སྦྱོར་བ་རིགས་པ་སྟེ་ཐབས་ཀྱི་བྱེ་བྲག་གིས་རབ་ཏུ་བཅུག་པའི་ལུས་ངག་དང་ཡིད་ཀྱི་ལས་རྣམ་པ་གསུམ་ཀུན་སློང་དང་བཅས་པ་ནི། འཇིག་རྟེན་ན་ཡིག་འབྲུ་ ༼༣༥༢༽ དང་བརྒྱ་དང་བགྲང་དང་བཅས་པའི་སྙན་ངག་དང༌། ཡིད་ཀྱི་ཆོས་རྣམས་སྡོམ་ཞིང་བགྲང་བའི་གྲངས་ཏེ་གོ་རིམ་བཞིན་ནོ། །
བསྟན་འཆོས་ལས་ཡིག་འབྲུ་འབྲི་ཞིང༌། བརྒྱ་རྐོ་བར་བྱེད་པ་ནི། དེ་དག་དུ་བཞེད་དོ། ། ཉོན་མོངས་པས་བཀབ་པས་སྒྲིབ་པ་དང༌། འཕགས་པས་བོར་བས་ངན་པ་དང༌། ཁ་ན་མ་ཐོ་བ་དང༌། བཅས་པ་ཞེས་པ་ནི། ཉོན་མོངས་ཅན་གྱི་ཆོས་ཀྱི་རྣམ་གྲངས་སོ། ། དྲི་མ་མེད་པའི་དགེ་བའི་རྣམ་གྲངས་ནི། དག་པར་རབ་ཀྱི་མཐར་ཕྱིན་པས་གྱ་ནོམ་ཞེས་པའོ། །
ངན་པ་དང་གྱ་ནོམ་པ་ལས་གཞན་པ་ནི། བར་མར་གྲུབ་བོ། ། འདུས་བྱས་དགེ་བ་རྒྱུད་ལ་སྐྱེད་ནས་རྟེན་བྱ་སྟེ། གཞན་ནི་རྟེན་མིན་ནོ། ། ཆོས་གཞན་ཐམས་ཅད་གོང་མ་དང་བཅས་པ་སྟེ། ཐར་པ་མྱང་འདས་ནི། བླ་ན་མེད་པ་ཡིན་ནོ། ། ཆོས་མངོན་པ་མཛོད་ཀྱི་འགྲེལ་པ་ཤེས་བྱའི་མཛོད་ལས་ལས་བསྟན་པ་ཞེས་བྱ་བ་གནས་བཞི་པའོ།། །། ལྔ་པ་ཕྲ་རྒྱས་བསྟན་པ་ལ་གསུམ་སྟེ། སྤང་བྱ་ཕྲ་རྒྱས་ཀྱི་རང་བཞིན།
གཉེན་པོ་གང་གིས་ ༼༣༥༣༽ སྤོང་བ་སྤངས་པའི་འབྲས་བུ་ཡོངས་སུ་ཤེས་སོ། ། དང་པོ་ལ་གསུམ་སྟེ། སྲིད་པའི་རྩ་བ། ཕྲ་རྒྱས་ཀྱི་དབྱེ་བ། ཕྲ་རྒྱས་རྣམས་ཀྱི་སྐྱེ་ཚུལ། རྣམ་གྲངས་སོགས་བཤད་པའོ། ། དང་པོ་ལ་གཉིས་ཏེ། ངོ་བོའི་དབྱེ་བ་དང༌། རྣམ་པའི་དབྱེ་བ་སོགས་སོ། ། དང་པོ་ལ་དབྱེ་བ་དངོས་ནི།
ཕྲ་རྒྱས་དེ་ཡང་དབྱེ་ན་དྲུག་སྟེ། ཉེར་ལེན་གྱི་ཕུང་པོ་ལ་ཞེན་པའི་འདོད་ཆགས་དང༌། ཉེར་ལེན་གྱི་ཕུང་པོ་ལ་ཀུན་ནས་མནར་སེམས་པའི་ཁོང་ཁྲོ་དང༌། ང་རྒྱལ་དང༌། མ་རིག་པ་དང༌། ལོག་པར་ངེས་པར་རྟོགས་པའི་ལྟ་བ་དང༌། རྩེ་གཉིས་སུ་འཇུག་པའི་ཐེ་ཚོམ་རྣམས་ཏེ། དེ་བཞིན་ཞེས་པ་འདོད་ཆགས་ཀྱི་དབང་གིས་གཞན་དག་དམིགས་པ་ལ་རྒྱས་པར་འགྱུར་བར་ཤེས་པར་བྱ་བའི་དོན་ཏོ། ། ཕྲ་རྒྱས་དེ་དྲུག་ཀྱང་འདོད་ཆགས་ལ་འདོད་པ་དང༌། སྲིད་པའི་འདོད་ཆགས་གཉིས་སུ་དབྱེ་བས་བདུན་དུ་མདོ་ལས་བཤད་དོ། །
དེ་ལས་ཁམས་གོང་མ་གཉིས་ལས་སྐྱེས་པའི་འདོད་ཆགས་ ༼༣༥༤༽ ནི།

སྲིད་པའི་འདོད་ཆགས་སོ། ། ཅིའི་ཕྱིར་དེ་སྐད་བཤད་ཅེ་ན། དེ་དག་ཕལ་ཆེར་སྙོམས་འཇུག་ལ་ཆགས་ཤིང༌། ཁ་ནང་དུ་ལྟས་པའི་ཕྱིར། ཁ་ཅིག་ཁམས་གོང་མ་དེ་ཐར་པ་ཡིན་སྙམ་པའི་འདུ་ཤེས་འབྱུང་སྲིད་པས། དེ་ཟློག་པའི་ཕྱིར། དེ་སྐད་དོ། ། སློབ་དཔོན་ནི་སྙོམས་འཇུག་རྟེན་བཅས་རོ་མྱང་བ་ན། སྲིད་པ་ལུས་ཁོ་ན་རོ་མྱོང་བའི་ཕྱིར་སྲིད་པའི་འདོད་ཆགས་སུ་བཤད་ཅེས་སོ། ། ཡང་ཕྲ་རྒྱས་དྲུག་ལས་བཅུར་དབྱེ་སྟེ། ལྟ་མིན་ལྔ་དང༌།
ལྟ་བ་ལྔ་སྟེ། འཇིག་སོགས་ལ་ལྟ་བ་དང༌། མཐར་འཛིན་པར་ལྟ་བ་དང༌། ལོག་པར་ལྟ་བ་དང༌། ལྟ་བ་མཆོག་ཏུ་འཛིན་པ་དང༌། ཚུལ་ཁྲིམས་དང༌། བརྟུལ་ཤུགས་མཆོག་ཏུ་འཛིན་པའོ། ། ལོག་ལྟ་མངོན་དུ་འབྱུང་བ་ཚིགས་བཅད་སྡེབས་པའི་ངོར་རོ། ། བཅུ་པོ་དེ་རྣམས་སྡུག་བསྔལ་ལ་བཅུ་དང༌། ཀུན་འབྱུང་དང་འགོག་པ་ལའང་ལྟ་དང་སོ་གཉིས་དང༌།
ལྔ་པ་མ་གཏོགས་པ་བདུན་བདུན་དང༌། ལམ་ལ་ལྟ་བ་དང༌། སོ་གཉིས་མ་གཏོགས་ ༼༣༥༥༽ པ་བརྒྱད་དེ། སོ་གཉིས་ནི་འདོད་ཁམས་ན་ཡོད་དེ། དེ་ཡང་སྡུག་བསྔལ་སོགས་བདེན་པ་བཞི་མངོན་སུམ་དུ་མཐོང་བ་ཙམ་གྱིས་རིམ་པ་བཞིན་སྤོང་བར་བྱེད་དོ། ། འདོད་ཆགས། ཁོང་ཁྲོ། ང་རྒྱལ། མ་རིག་པ་ཏེ། བཞིའི་རིགས་འགའ་ནི།
བདེན་པ་མཐོང་ཟིན་སྒོམ་པས། སྤང་བྱ་ཡིན་པས། འདོད་པ་ན། མཐོང་སྒོམ་གྱི་སྤང་བྱ་ཕྲ་རྒྱས་སོ་དྲུག་གོ ། ཁོང་ཁྲོ་ལྔ་མ་གཏོགས་པ་གཟུགས་ཁམས་ན་དེ་རྣམས་དགུ་དང་དྲུག་དྲུག་བདུན། གསུམ་ནི་སྒོམ་པས་སྤང་བྱའོ། ། ཞེས་པས་སོ་གཅིག་གོ ། གཟུགས་མེད་ནའང་གཟུགས་ཁམས་དེ་དང་འདྲ་བ་སོ་གཅིག་སྟེ། དེ་ལྟར་ཁམས་གསུམ་སྡོམ་པས། ཆོས་མངོན་པ་ལས་ཕྲ་རྒྱས་དགུ་བཅུ་རྩ་བརྒྱད་དུ་བཤད་པར་འདོད་དོ། །
སྤང་བྱ་གཉིས་ཀྱི་ངེས་པ་ནི་ཅི་མཐོང་སྤང་དུ་བཤད་པ་དེ་རྣམས་དེར་ངེས་སམ་ཞེ་ན། མིན་ཏེ། སྲིད་རྩེ་ལས་སྐྱེས་པ་རྗེས་བཟོད་ཀྱིས་གཞོམ་བྱ་ནི། མཐོང་ ༼༣༥༦༽ སྤང་ཉིད་དུ་ངེས་སོ། ། ས་ལྷག་མ་བརྒྱད་ལས་སྐྱེས་པ་བཟོད་པས་གཞོམ་བྱ་རྣམས་ནི། མཐོང་ལམ་དང་སྒོམ་ལམ་གཉིས་ཀྱི་ཅི་རིགས་པར་སྤོང་སྟེ། འཕགས་པས་མཐོང་ལམ་དང༌། བྱིས་པས་གོང་མའི་ཉེར་སྡོགས་ཀྱི་སྒོམ་ལམ་གྱིས་འོག་སའི་སྤང་བྱ་རིགས་ལྔ་ཆུང་འབྲིང་སོགས་དགུར་བྱས་ནས་དྲིལ་ཏེ་སྤོང་ངོ༌། ། ས་ཐམས་ཅད་ན་བཟོད་པས་གཞོམ་མིན་སྒོམ་སྤང་རྣམས་ནི་སྒོམ་ལམ་ཁོ་ནས་སྤོང་བར་ངེས་ལ། དེ་ཡང་སྲིད་རྩེའི་གཉེན་པོ་ཟག་མེད་གཉིས་དང༌།
གཞན་གྱི་སྐྱེ་འཕགས་གཉིས་ཀའི་ཟག་བཅས་སམ་ཟག་མེད་གང་རུང་ངོ༌། ། ལྟ་བ་ང་རྒྱལ་བྱེ་བྲག་དུ་དབྱེ་བ་ནི། སྔར་མིང་ཙམ་བསྟན་པའི་ལྟ་བ་ལྔའི་ངོ་བོ་ཅི་ཞེ་ན། ཉེར་ལེན་གྱི་ཕུང་པོ་ལ་བདག་དང་བདག་གིར་ལྟ་བ་དང༌། བདག་དུ་འདོད་པའི་དངོས་པོ་དེ་ཉིད་ལས་རྟག་པའམ། ཆད་པའི་མཐར་ལྟ་བ་དང༌། བདེན་པ་བཞི་ཡོད་བཞིན་དུ་མེད་ཅེས་ཚབས་ཆེར་ལྟ་བ་དང༌། དམན་པ་ལྟ་བ་སོགས་ཟག་བཅས་ཐམས་ཅད་ ༼༣༥༧༽ ལ། མཆོག་ཏུ་ལྟ་བ་དང༌། དབང་ཕྱུག་སོགས་འཇིག་རྟེན་གྱི་རྒྱུ་མིན་པ་དང༌།
མེ་དང་ཆུར་འཇུག་པ་སོགས་མཐོ་རིས་ཀྱི་རྒྱུ་མིན་པ་དང༌། ཚུལ་ཁྲིམས་དང་བརྟུལ་ཤུགས་ཙམ་སོགས། ཐར་པའི་ལམ་མིན་པ་ལ་རྒྱུ་དང༌། ལམ་དེར་ལྟ་སྟེ། མཆོག་འཛིན་གཉིས་ནི། བར་གྱི་སོགས་སྒྲ་ཕྱིས་པའོ། ། དེ་ལྔ་རྣམས་རིམ་པས་ལྟ་བ་ལྔ་ཡིན་ནོ། ། གལ་ཏེ་རྒྱུ་མིན་ལ་རྒྱུར་ལྟ་བ། ཚུལ་ཞུགས་མཆོག་འཛིན་ཡིན་ན་ཇི་ལྟར་དེ་ཀུན་འབྱུང་མཐོང་སྤང་མིན་ཞེ་ན། དབང་ཕྱུག་སོགས་རྒྱུ་མིན་ལ་རྒྱུར་མངོན་པར་ཞེན་པ་དེ་ནི།
རྟག་པ་དང་བདག་དུ་ཕྱིན་ཅི་ལོག་པ་ཡིས་རབ་ཏུ་འཇུག་པ་དེའི་ཕྱིར། དེ་སྡུག་བསྔལ་མཐོང་སྤང་ཉིད་ཡིན་ཏེ། སྡུག་བསྔལ་མཐོང་བ་ན་མི་རྟག་པ་དང༌། བདག་མེད་དུ་ཤེས་པས་རྟག་པ་དང༌། བདག་ཏུ་འཛིན་པ་ལོག་པ་ན། དེས་ཁྱད་པར་དུ་བྱས་པའི་རྒྱུ་མིན་རྒྱུར་འཛིན་པ་ཡང་ལྡོག་པས་སོ། ། ལྟ་ ༼༣༥༨༽ བ་དང་པོ་གཉིས། བདེན་པ་ཕྱི་མ་གསུམ་ལ་མི་འཇུག་པའང་དེས་གྲུབ་ཏེ། འཇིག་ལྟ་ནི། བདག་དུ་ལྟ་ཞིང༌།
མཐར་ལྟ་དང༌། དེས་སླང་བ་དང༌། རྟག་པར་འཛིན་པ་སོགས་ཀྱིས། སྡུག་བསྔལ་མཐོང་སྤང་ལོག་པ་ན། དེ་དག་ཀྱང་ལོག་པས་སོ། ། ཕྱིན་ཅི་ལོག་དེ་གཉིས་སུ་ཟད་དམ་ཞེ་ན། མ་ཟད་དེ། ལྟ་བ་ཕྱེད་དང་གསུམ་ལས་ཕྱིན་ཅི་ལོག་བཞི་ཚན་རྣམ་པར་བཞག་སྟེ། མཐར་ལྟའི་རྟག་ལྟ་ལས་རྟག་པར་ཕྱིན་ཅི་ལོག་དང༌། ལྟ་བ་མཆོག་འཛིན་ལས་བདེ་བ་དང༌།
གཙང་བར་དང༌། འཇིག་ལྟ་ལས་བདག་དུ་ཕྱིན་ཅི་ལོག་གོ ། ཉོན་མོངས་པ་གཞན་མིན་པར་འདི་གསུམ་ཕྱིན་ཅི་ལོག་དུ་བཞག་པ་ཅི་ཞེ་ན། རྒྱུ་གསུམ་གྱིས་ཏེ། དམིགས་པ་ལ་གཅིག་དུ་ཕྱིན་ཅི་ལོག་པའི་ཕྱིར་དང༌། ངེས་པར་རྟོགས་པའི་ཕྱིར་དང༌། སྒྲོ་འདོགས་པའི་ཕྱིར་ཏེ། ཉོན་མོངས་པ་གཞན་ལ་ནི། རྒྱུ་དེ་གསུམ་མ་ཚང་བས་མ་བཞག་གོ ། འོ་ན་མདོ་ལས།
སེམས་ཕྱིན་ཅི་ལོག་དང༌། འདུ་ཤེས་ཕྱིན་ཅི་ལོག་ཅེས་གསུངས་ ༼༣༥༩༽ པ་སྟེ། ཅི་ཞེ་ན། སེམས་དང༌། འདུ་ཤེས་གཉིས་ནི། ལྟ་བ་ཕྱིན་ཅི་ལོག་དེ་དང༌། མཚུངས་པར་ལྡན་པའི་དབང་གི་དེར་བཞག་གོ ། ཚོར་བ་སོགས་ནི་འཇིག་རྟེན་ན་ཕྱིན་ཅི་ལོག་དུ་མ་གྲགས་པས་མ་བཞག་ཅེས་སོ། ། ང་རྒྱལ་ཡང་དབྱེ་ན་བདུན་ཏེ། ང་རྒྱལ་དང༌།
ལྷག་པའི་ང་རྒྱལ་དང༌། ང་རྒྱལ་ལས་ཀྱང་ང་རྒྱལ་དང༌། ངའོ་སྙམ་པའི་ང་རྒྱལ་དང༌། མངོན་པའི་ང་རྒྱལ་དང༌། ཅུང་ཟད་མཉམ་པའི་ང་རྒྱལ་དང༌། ལོག་པའི་ང་རྒྱལ་ལོ། ། འོ་ན་ཡེ་ཤེས་ལ་འཇུག་པ་ལས། བདག་དང་འདྲའོ། ། བདག་མཆོག་གོ ། བདག་སྨན་ནོ་སྙམ་པ་གསུམ་དང༌།
བདག་དང་མཉམ་པ་ཡོད་དོ། ། བདག་པས་སྨན་པ་ཡོད་དོ། ། བདག་པས་མཆོག་ཡོད་དོ་མཉམ་པ་གསུམ་དང༌། བདག་པས་མཆོག་མེད་དོ། ། བདག་དང་མཉམ་པ་མེད་དོ། ། བདག་པས་དམན་པ་མེད་དོ་སྙམ་པ་གསུམ་ཏེ་དགུ་བཤད་པ་ཅི་ཞེ་ན། ང་རྒྱལ་རྣམ་པ་དགུ་བཤད་པ་དེ་ནི། སྡེ་ ༼༣༦༠༽ ཚན་རེ་རེ་ཞིང༌། དང་པོ་དང༌། གཉིས་པ་དང༌།
གསུམ་པ་རྣམས་རིམ་པས་ང་རྒྱལ་དང༌། ལྷག་པའི་ང་རྒྱལ་དང༌། བཅུད་མཉམ་པའི་ང་རྒྱལ་གསུམ་ལས་འབྱུང་བས་འདིར་བཤད་པའི་བདུན་དུ་འདུས་སོ། ། ང་རྒྱལ་བདུན་པོ་གང་གི་སྤོང་ཞེ་ན། མཐོང་ལམ་དང་སྒོམ་ལམ་གཉིས་ཀས་ཟད་པར་བྱའོ། ། ཅི་འཕགས་པ་རྣམས་སྒོམ་སྤངས་མ་སྤངས་པ་དེ་ཀུན་ཏུ་དཔྱོད་དམ་ཞེ་ན། ངེས་པ་མེད་དེ། འོག་གི་འཕགས་པ་ལ་ཅེས་པ་ཡར་བླངས་ཏེ། གསོད་པ་སོགས་རྫུན་གྱི་བར་བྱེད་པའི་ཉོན་མོངས་པ་ཀུན་ནས་དཀྲིས་པ་རྣམས་ནི། སྒོམ་པས་སྤང་བྱ་ཁོ་ན་ཡིན་ན།
དེ་རྣམས་མི་འབྱུང་སྟེ། དེ་རྣམས་ལོག་ལྟས་རྒྱས་པར་འགྱུར་བ་ལས་དེ་སྤངས་པའོ། ། དེ་བཞིན་དུ་སྐྱེ་སྲིད་བདག་ས་སྲུང་གི་བུར་གྱུར་ཀྱང་ཅི་མ་རུང་སྙམ་པ་སོགས་དང༌། འཇིག་སྲིད་བདག་མེད་པར་གྱུར་ཀྱང༌། ཅི་མ་རུང་སྙམ་པ་སོགས་ནི་སྒོམ་སྤང་ཡིན་ལ་དེ་དག་མི་འབྱུང་སྟེ། ༼༣༦༡༽ དེ་དག་རྟག་ཆད་ཀྱི་མཐར་རྒྱས་པར་འགྱུར་བ་ལས་དེ་སྤངས་པས་སོ། ། ང་རྒྱལ་གྱི་རྣམ་པ་དགུ་དང༌། ངའོ་སྙམ་པའི་ང་རྒྱལ་སྒོམ་སྤང་གིས་བསྡུས་པའང་མི་འབྱུང་སྟེ། དེ་རྣམས་འཇིག་ལྟས་རྒྱས་པར་འགྱུར་བ་ལས་དེ་སྤང་བའི་ཕྱིར་རོ། ། དེ་རྣམས་སུ་མ་ཟད་ཐེ་ཚོམ་གྱིས་སླང་བའི་མི་དགེ་བའི་འགྱོད་པ་སྒོམ་སྤང་ཡང་འབྱུང་བ་མ་ཡིན་ནོ། །
དེ་ཐམས་ཅད་སྒོམ་སྤང་ཡིན་ཡང་མངོན་གྱུར་དུ་མི་འབྱུང་བར་སྟོན་པའོ། ། གཞན་དུ་ནི་འཇིག་ལྟ་དང༌། མཐར་ལྟ་ལྷན་སྐྱེས་ཀྱིས་བསྡུས་པའི་ངའོ་སྙམ་པའི་ང་རྒྱལ་སོགས་མངོན་འགྱུར་དུ་འབྱུང་བར་བཤད་དོ། ། གཉིས་པ་རྣམ་པའི་དབྱེ་བ་ལྔ་སྟེ། ཀུན་འགྲོ་ཡིན་མིན་གྱི་ཟག་བཅས་ཟག་མེད་ལ་དམིགས་པའི། རྒྱས་འགྱུར་གྱི། མི་དགེ་བ་དང་ལུང་མ་བསྟན་གྱི་རྣམ་པའི་དབྱེ་བ་དུས་གསུམ་ལ་ཕྲ་རྒྱས་གང་ལྡན་པའོ། ། དང་པོ་ནི་ཕྲ་རྒྱས་གོ་བརྒྱད་ལ། ཀུན་འགྲོ་དུ། ཀུན་འགྲོ་མིན་པ་དུ་ ༼༣༦༢༽ ཞེ་ན།
སྡུག་བསྔལ་དང༌། དེའི་རྒྱུ་ཀུན་འབྱུང༌། མཐོང་བས་སྤང་བར་བྱ་བ་སྟེ། རིགས་གཉིས་ཀྱི་ལྟ་བ་བདུན་པོ་ཐམས་ཅད་དང༌། དེ་བཞིན་དུ་དེ་གཉིས་ཀྱི་ཐེ་ཚོམ་གཉིས་པོ་ཐམས་ཅད་དང༌། ལྟ་བ་དང༌། ཐེ་ཚོམ་དེ་དག་ཉིད་དང༌། ལྷན་ཅིག་པ་དང༌། འདྲེས་པ་ཡིན་གྱི། ཆགས་སོགས་དང་དེ་ལྟ་མིན་པའི་མ་རིག་པ་དག་གཅིག་དུ་བྱས་པའི་རིས་དང་པོ་གཉིས་ཏེ།
བཅུ་གཅིག་ནི། རང་སའི་སྤང་བྱ་རིས་ལྔ་ཆར་ལ་གཅིག་ཅར་དུ་དམིགས་པས་བསྐལ་པ་མཉམ་པའི་ཁམས་ཀུན་དུ་འགྲོ་བ་སྟེ། ལྷག་མ་རྣམས་ནི་ཀུན་འགྲོ་མིན་པའོ། ། བཅུ་གཅིག་པོ་དེ་རྣམས་ལས་དགུ་ནི། ཁམས་དང་ས་གོང་མ་དག་དུའང་དམིགས་པས་བསྐལ་པ་མི་སྙམ་པའི་ཀུན་འགྲོ་ཡང་སྟེ། དགུ་གང་ཞེ་ན། ལྟ་བ་དང་པོ་གཉིས་མ་གཏོགས་པའོ། ། དེ་ཡང་འདོད་ཁམས་པས་ཚངས་པ་ལ་སེམས་ཅན་དུ་ལྟ་བ་དང༌། རྟག་ལྟ་སྐྱེད་པ་ནང་བདག་དང་བདག་གིར་མི་འཛིན་པས་ ༼༣༦༣༽ དང༌། དེས་ཀུན་ནས་མ་སླང་བས་ལྟ་བ་དེ་གཉིས་མིན་གྱི་ལོག་པའི་ཤེས་པའོ། །
ཅི་ཕྲ་རྒྱས་ཁོ་ན་ཀུན་འགྲོ་ཡིན་ནམ་ཞེ་ན། མིན་ཏེ། ཕྲ་རྒྱས་ཀུན་འགྲོ་དེ་རྣམས་དང་ལྷན་ཅིག་འབྱུང་བའི་ཆོས་གང་མཚུངས་ལྡན་ཡིན་མིན་དེའང་ཀུན་འགྲོའོ། ། འོན་ཀྱང་ཐོབ་པ་ནི་མ་རྟོགས་ཏེ། ཆོས་དང་རྒྱུན་ཐ་དད་པས། སྐྱེས་བུ་དང༌། རྒྱུ་མཐུན་སོགས་ཀྱི་འབྲས་བུ་མི་གཅིག་པའི་ཕྱིར། ལྷན་ཅིག་འབྱུང་བའི་རྒྱུ་མིན་པས་སོ། ། གཉིས་ཟག་བཅས་ཟག་མེད་ལ་དམིགས་པའི་དབྱེ་བ་ནི། ཕྲ་རྒྱས་གོ་བརྒྱད་ལས།
ཟག་བཅས་ལ་དམིགས་པ་དུ། ཟག་མེད་ལ་དམིགས་པ་དུ་ཞེ་ན། འགོག་པ་དང་ལམ་མཐོང་བས་སྤང་བར་བྱ་བ་ལོག་ལྟ་གཉིས་དང༌། ཐེ་ཚོམ་གཉིས་དང༌། དེ་བཞི་ཉིད་དང༌། མཚུངས་པར་ལྡན་པ་དང༌། མཚུངས་ལྡན་མ་འདྲེས་པ་འབའ་ཞིག་པའི་མ་རིག་པ་དག་གཅིག་དུ་བྱས་པའི་རིགས་གཉིས་ཏེ། ༼༣༦༤༽ དྲུག་ནི་ཟག་མེད་ཀྱི་སྤྱོད་ཡུལ་ཅན་ཏེ། ལྷག་མ་རྣམས་ནི་ཟག་བཅས་ལ་དམིགས་པ་ཁོ་ནའོ། ། འགོག་པ་ལ་དམིགས་པ་ལོག་ལྟ་སོགས་གསུམ་གྱི་ཡུལ་ནི།
འདོད་པའི་འགོག་པ་ལ་དམིགས་པའི་ཕྲ་རྒྱས་ཀྱི་ཡུལ་འདོད་པའི་འགོག་པ་ཁོ་ན་ཡིན་པ་སོགས་ས་དགུ་རང་རང་གི་སའི་འགོག་པ་དང༌། ལམ་ལ་ནི་བསམ་གཏན་པ་དྲུག་གི་ཆོས་ཤེས་ཕྱོགས་མཐུན་གྱི་ལམ་ཐམས་ཅད་ནི། འདོད་པའི་ལོག་ལྟ་སོགས་ལམ་གྱི་སྤྱོད་ཡུལ་ཅན་གྱི་ཡུལ་དང༌། ཟག་མེད་པ་དགུའི་རྗེས་ཤེས་ཕྱོགས་དང་མཐུན་པའི་ལམ་ཐམས་ཅད་ནི་གོང་མ་བརྒྱད་ཀྱི་ལོག་ལྟ་སོགས་ལམ་དེའི་སྤྱོད་ཡུལ་ཅན་ཡིན་ཏེ། ལམ་ནི་ས་ཐ་དད་པའང་ཕན་ཚུན་དུ་སྐལ་མཉམ་གྱི་རྒྱུ་ཡིན་པས་སོ། ། ཅིས་ཆགས་སྡང༌། ང་རྒྱལ། མཆོག་འཛིན་གཉིས་རྣམས་ཟག་མེད་ལ་དམིགས་པར་མི་འདོད་ཅེ་ན། འདོད་ཆགས་ནི་ཟག་མེད་ལ་དམིགས་པ་མིན་ཏེ། དེ་སྤང་བྱ་ཡིན་ལ་ཟག་མེད་འདོད་པ་སྤང་བྱ་མིན་པའི་ཕྱིར་རོ། །
ཞེ་སྡང་ ༼༣༦༥༽ ནི་འགོག་ལམ་ལ་དམིགས་པ་མིན་ཏེ། དེ་གནོད་བྱེད་ལ་སྐྱེ་ལ་འགོག་ལམ་གྱི་གནོད་པ་མི་བྱེད་པའི་ཕྱིར་རོ། ། ང་རྒྱལ་ནི། དེ་ལྟ་མིན་ཏེ། དེ་ཁེངས་པ་ཡིན་ལ། འགོག་ལམ་ནི་ཞི་བས་ཁེངས་པར་མི་འོས་པས་སོ། ། ཚུལ་ཞུགས་མཆོག་འཛིན་ནི། དེ་ལྟ་མིན་ཏེ། དེ་ནི་དག་བྱེད་མིན་པ་ལ་དེར་འཛིན་ལ། འགོག་ལམ་དག་པ་ཡིན་པས་སོ། །
ལྟ་བ་མཆོག་འཛིན་ནི། དེ་ལྟ་མིན་ཏེ། དེ་དམན་པ་ལ་མཆོག་ཏུ་འཛིན་པ་ཡིན་ལ། འགོག་ལམ་ནི་མཆོག་ཏུ་གྱུར་པའི་ཕྱིར་རོ། ། གསུམ་པ་རྒྱས་འགྱུར་གྱི་རྣམ་པའི་དབྱེ་བ་ནི། ཕྲ་རྒྱས་གོ་བརྒྱད་ལས་དམིགས་པས་རྒྱས་པ་དུ། མཚུངས་ལྡན་གྱིས་རྒྱས་པ་དུ་ཞེ་ན། ཕྲ་རྒྱས་ཀུན་དུ་འགྲོ་བ་རྣམས་ནི་དམིགས་པའི་སྒོ་ནས་རང་རང་གི་སའི་སྤང་བྱ་རིས་ལྔ་པོ་ཐམས་ཅད་ལ་ཕྲ་རྒྱས་སུ་འགྱུར་ལ། ཀུན་འགྲོ་མ་ཡིན་པའི་དམིགས་པའི་རང་རིས་ཁོ་ན་ལ་རྒྱས་ཏེ། སྡུག་བསྔལ་མཐོང་སྤང་ཡང༌།
སྡུག་ ༼༣༦༦༽ བསྔལ་མཐོང་སྤང་གི་རིགས་ཁོ་ན་ལ་རྒྱས་པ་སོགས་སོ། ། ཀུན་འགྲོ་མིན་པ་ཟག་མེད་ཀྱི་ཡུལ་ཅན་དང་ས་གོང་མའི་ཡུལ་ཅན་ནི་དམིགས་པའི་སྒོ་ནས་རྒྱས་པར་འགྱུར་བ་མིན་ཏེ། བདག་ལྟ་དང་སྲེད་པས་བདག་གིར་བྱས་པ་དེ་ལ། རྒྱས་པ་ལ་དེ་དག་དེ་ལྟར་མ་བྱས་པ་དང༌། ཟག་མེད་ནི་དེ་ལ་དམིགས་པའི་ཕྲ་རྒྱས་ཀྱི་དང༌། ས་གོང་མའང་འོག་མའི་གཉེན་པོ་ཡིན་པའི་ཕྱིར་རོ། ། གཉིས་པ་ནི། ཕྲ་རྒྱས་གང་ཞིག་ཆོས་གང་དང་མཚུངས་པར་ལྡན་པ་དེ་མ་སྤངས་པ་ནི་དེར་མཚུངས་པར་ལྡན་པའི་སྒོ་ནས་རྒྱས་པར་འགྱུར་རོ། ། དེས་ན་ཟག་མེད་དང༌། ས་གོང་མ་དག་གི་ཡུལ་ཅན་རྣམས་མཚུངས་ལྡན་ཁོ་ནས་དང༌།
ལྷག་མ་རྣམས་དམིགས་པ་དང༌། གཉིས་ཀས་རྒྱས་པར་འགྱུར་རོ། ། བཞི་པ་དགེ་སོགས་ཀྱི་རྣམ་པའི་དབྱེ་བ་ནི། ཕྲ་རྒྱས་གོ་བརྒྱད་ལས་མི་དགེ་བ་དུ། ལུང་མ་བསྟན་དུ་ཞེ་ན། ཁམས་གོང་མ་གཉིས་ཀྱི་ཕྲ་རྒྱས་ཐམས་ཅད་ཕ་རོལ་ལ་གནོད་པའི་རྒྱུ་མེད་པའི་ཕྱིར། ལུང་མ་བསྟན་ཁོ་ན་ཡིན་ལ། ༼༣༦༧༽ འདོད་ཁམས་ན་འཇིགས་ཚོགས་ལ་ལྟ་བ་དང༌། དེ་གཉིས་དང༌། ལྷན་གཅིག་པའི་མ་རིག་པའང་སྦྱིན་བྱེད་སོགས་དང༌།
མི་འགལ་བས་ལུང་མ་བསྟན་ནོ། ། ཕྲ་རྒྱས་ལྷག་མ་རྣམས་ནི་འདོད་ཁམས་འདིར་མི་དགེ་བ་ཡིན་ནོ། ། དང་པོ་ནི་མི་དགེ་བའི་རྩ་བ་དུ་དང༌། རྩ་བ་མིན་པ་དུ་ཞེ་ན། འདོད་ཁམས་ན་འདོད་ཆགས་དང༌། ཁོང་ཁྲོ་དག་རྩ་བ་གཉིས་དང༌། ལྟ་བ་དང་པོ་གཉིས་དང༌། ལྷན་ཅིག་པ་དོར་བའི་རྨོངས་པ་རྣམས་མི་དགེ་བའི་རྩ་བ་གསུམ་ཡིན་ལ། ཕྲ་རྒྱས་ལྷག་མ་རྣམས་ནི། མི་དགེ་བའི་རྩ་བ་མིན་ནོ། །
ལུང་མ་བསྟན་གྱི་རྩ་བ་དུ། རྩ་བ་མིན་པ་དུ་ཞེ་ན། ཁ་ཆེ་བ་ལུང་དུ་མ་བསྟན་པའི་རྩ་བ་གསུམ་སྟེ། གོང་མ་གཉིས་ཀྱི་སྲེད་པ་ཐམས་ཅད་དང༌། མ་རིག་པ་དང༌། བློ་སྟེ་ཤེས་རབ་ལུང་མ་བསྟན་ཐམས་ཅད་དེའོ། ། དེ་རྣམས་ལས་གཞན་ནི་རྩ་བར་འོས་པ་མིན་ཏེ། ཐེ་ཚོམ་ནི་རྣམ་པ་གཉིས་སུ་འཇུག་པས་མི་བསྟན་ལ། ང་རྒྱལ་ནི་ཁེངས་པས་མཐོན་པོར་འཇུག་པའི་ཕྱིར། རྩ་བ་དང་ཆོས་མི་ ༼༣༦༨༽ མཐུན་པས་ཏེ།
འཇིག་རྟེན་ན་རྩ་བ་ནི་བརྟན་པ་དང་འོག་ན་གནས་པར་མཐོང་ངོ༌། ། ལུང་མ་བསྟན་གྱི་རྩ་བ་བཞིའོ། ། ཞེས་ཉེ་འོག་པ་འདོད་དེ། ལུང་མ་བསྟན་པའི་སྲེད་པ་དང༌། ལྟ་བ་དང༌། ང་རྒྱལ་དང༌། རྨོངས་པ་ནི། ལུང་མ་བསྟན་དེ་རྣམས་སོ། ། ཅིས་དེ་རྣམས་ཁོ་ན་ལུང་མ་བསྟན་གྱི་རྩ་བར་འདོད་ཅེ་ན། སྲེད་ལྟ་ང་རྒྱལ་ཤས་ཆེ་བའི་བསམ་གཏན་པ་གསུམ་ཡོད་ལ།
དེ་གསུམ་ཡང་མ་རིག་པའི་དབང་གིས་འགྱུར་བས་སོ། ། གོང་མ་པའང་རྩ་བ་བཞིར་བཞེད་དོ། ། གསུམ་པ་ནི། ཅི་མདོ་ལས་ལུང་མ་བསྟན་གྱི་དངོས་པོ་བཅུ་བཞི་གསུངས་ཏེ། ལུང་མ་བསྟན་ཡིན་ནམ་ཞེ་ན་མིན་ཏེ། དེ་ནི་དྲི་བའི་ལན་ལུང་དུ་མ་བསྟན་པས་གཞག་བྱའི་དྲི་བ་ལ་དེ་སྐད་བཤད་པའོ། ། དྲི་བ་ནི་བཞི་སྟེ། མགོ་གཅིག་དུ་ལུང་བསྟན་པ་དང༌། རྣམ་པར་ཕྱེ་སྟེ་དང༌། དྲིས་ཏེ་དང༌།
བཞག་པར་ལུང་བསྟན་པའོ། ། དང་པོ་ནི་སེམས་ཅན་ཐམས་ཅད་འཆི་བའམ་ཞེས་འདྲི་ན། འཆིའོ། ། ཞེས་པ་ལྟ་བུ་དང༌། གཉིས་པ་ནི་ཤི་བ་ཐམས་ཅད་སྐྱེའམ་ ༼༣༦༩༽ ཞེས་འདྲི་ན། ཉོན་མོངས་མ་ཟད་ན་སྐྱེ་ཞིང༌། ཟད་ན་མི་སྐྱེ་ཞེས་པ་ལྟ་བུ་དང༌། གསུམ་པ་ནི་མི་འདི་ཁྱད་པར་དུ་འཕགས་སམ། དམན་པ་ཡིན་ཞེས་འདྲི་ན། གང་ལ་ལྟོས་ཏེ།
འདྲི་ཞེས་དྲིས་ནས་ལྷ་ལ་ལྟོས་དེ་དམན་ལ། ངན་འགྲོ་ལ་ལྟོས་ན་ཁྱད་པར་དུ་འཕགས་ཞེས་པ་ལྟ་བུ་དང༌། བཞི་པ་ནི། བདག་ཕུང་པོ་ལས་གཞན་ཡིན་ནམ་མིན་ཞེས་འདྲི་ན། མོ་གཤམ་གྱི་བུ་སྔོའམ་དཀར་ཞེས་པ་ལྟར་ཁྱད་གཞི་མ་གྲུབ་པའི་ཁྱད་པར་འདྲི་བ་ཡིན་པས་བཞག་བྱ་ཡིན་པ་ལྟ་བུ་སྟེ། ལུང་མ་བསྟན་བཅུ་བཞིའམ་འདི་འདྲའོ། ། ལྔ་པ་དུས་གསུམ་ལ་ཕྲ་རྒྱས་གང་ལྡན་སྤྱད་ན་རང་སྤྱིའི་ལྡན་ཚུལ་ནི་གང་ཟག་གང་གི་ཕྲ་རྒྱས་གང་ཞིག་དམིགས་པ་གང་ལ་རྒྱས་པར་འགྱུར་བའི་གང་ཟག་དེ་ནི། ཕྲ་རྒྱས་དེས་དམིགས་དེ་དང་ལྡན་པ་ཡིན་ལ། ཆགས་ཁྲོ་ང་རྒྱལ་གསུམ་ནི་ཡུལ་སྡུག་མི་སྡུག་སོགས་གང་རུང་རེ་ལ་དམིགས་པས་ཉོན་མོངས་པ་རང་གི་མཚན་ཉིད་པ་དང༌། ལྟ་བ་ ༼༣༧༠༽ ཐེ་ཚོམ་མ་རིག་པ་གསུམ་ནི།
སྡུག་མི་སྡུག་སོགས་ཡུལ་ཀུན་ལ་དམིགས་པས། ཉོན་མོངས་པ་སྤྱི་པ་ཞེས་བྱའོ། ། དེ་ལ་འདས་པ་དང༌། ཉེར་གནས་ད་ལྟར་བའི་འདོད་ཆགས་དང༌། ཁོང་ཁྲོ་དང༌། ང་རྒྱལ་རྣམས་སུ་ཡུལ་གྱི་དངོས་པོ་གང་ལ་དེ་གསུམ་སྐྱེས་ཞིང་མ་སྤངས་པའི་ཆགས་སོགས་གསུམ་པོ་དེ་རྣམས་ཀྱི་དངོས་པོ་དེ་ལ་གང་ཟག་དེ་ལྡན་པར་བྱེད་པ་ཡིན་ནོ། ། ཐག་པས་གླང་བུ་ཕུར་པ་ལ་བཏགས་པ་དང་འདྲའོ། ། ཡིད་ཀྱིས་ས་པའི་ཆགས་སོགས་དེ་གསུམ་རྣམས་མ་འོངས་པ་མ་སྤངས་པས། ཡུལ་དུས་གསུམ་ཀུན་དང༌། ལྡན་པར་བྱེད་དེ།
ཡིད་ཀྱི་ཡུལ་ནི་དུས་གསུམ་པ་ཡིན་པས་སོ། ། གཞན་སྒོ་ལྔའི་ཆགས་ཁྲོ་སྐྱེ་འགྱུར་གྱིས་རང་དང་དུས་མཉམ་པའི་ཡུལ་ཁོ་ན་ལྡན་པར་བྱེད་ཅིང༌། དེ་དག་མི་སྐྱེ་བའི་ཆོས་ཅན་རྣམས་ཀྱིས་ཡུལ་དུས་གསུམ་པོ་ཐམས་ཅད་ལ་ལྡན་པར་བྱེད་དེ། དེ་དག་གི་དམིགས་པ་ནི། འཕོ་བས་ཁ་ཅིག་འདིས་པའོ། ། ཁ་ཅིག་ ༼༣༧༡༽ གིས་ད་ལྟར་རོ། ། ཁ་ཅིག་གི་མ་འོངས་པའོ། ། ལྷག་མ་ལྟ་བ་ཐེ་ཚོམ་མ་རིག་པ་ནི། དུས་གསུམ་པ་ཀུན་གྱི་མ་སྤངས་བར་དུ་དུས་གསུམ་པའི་ཡུལ་ཀུན་ལ་ལྡན་པར་བྱེད་དེ། ཉོན་མོངས་པ་སྤྱི་པ་ཡིན་པས་སོ། །
ལྡན་པ་དུས་གསུམ་སྤྱད་པ་ལ་འདོད་པ་སྤྱོད་པ་ནི་གལ་ཏེ། འདས་མ་འོངས་རྫས་སུ་ཡོད་ན་དུས་ཐམས་ཅད་དུ་ཡོད་པས་འདུ་བྱེད་རྟག་པར་འགྱུར་ལ། མེད་ན་ཇི་ལྟར་དེ་དང་ལྡན་པ་ཡིན་ཞེ་ན། དུས་རྣམས་ཀུན་དུ་རྫས་སུ་ཡོད་ལ། འདུས་བྱས་ཀྱི་མཚན་ཉིད་དང་ལྡན་པས་སྐྱོན་གཉིས་ཀ་མེད་དོ། ། ཡོད་པ་ཅིའི་ཕྱིར་ཞེ་ན། ལུང་ནི་གང་གི་ཕྱིར། འདས་པའི་གཟུགས་ཡོད་པ་དེའི་ཕྱིར། ཞེས་སོགས་དང༌། གང་གི་ཕྱིར་མ་འོངས་པའི་གཟུགས་ཡོད་པ་དེའི་ཕྱིར།
ཞེས་སོགས་རྒྱས་པར་གསུངས་པའི་ཕྱིར་དང༌། རྣམ་པར་ཤེས་པ་ནི་གཉིས་ལ་རྟེན་ནས་སྐྱེའོ་ཞེས་གསུངས་ཏེ། གཉིས་ནི་མིག་དང་གཟུགས་ནས། ཡིད་དང་ཆོས་རྣམས་ཀྱི་བར་ཡིན་པས་དུས་གཉིས་མེད་ན། དེ་ལ་དམིགས་པའི་ཡིད་ཤེས་གཉིས་ལ་རྟེན་པར་མི་འགྱུར་རོ། ། རིགས་པ་ནི་ཡུལ་ཡོད་ན་ཤེས་པ་སྐྱེའི་མེད་ན་མི་སྐྱེ་ལ། དུས་གཉིས་ལ་ཤེས་པ་སྐྱེ་བའི་ ༼༣༧༢༽ ཕྱིར་དང༌། འདས་པའི་ལས་ཀྱིས་ཕྱི་མར་རྣམ་སྨིན་གྱི་འབྲས་བུ་འབྱིན་པའི་ཕྱིར་འདས་པ་ཡོད་དོ། ། དེ་ལྟར་དུས་གསུམ་དུ་རྫས་སུ་ཡོད་པར་སྨྲ་བའི་ཕྱིར། གཞི་ཐམས་ཅད་ཡོད་པར་སྨྲ་བར་འདོད་ཀྱི།
ད་ལྟར་བ་དང༌། འབྲས་བུ་སྐྱེད་མ་ཟིན་པའི་འདས་པ་ཡོད་ཅིང་མ་འོངས་པ་དང༌། འབྲས་བུ་སྐྱེད་ཟིན་པའི་འདས་པ་མེད་ཅེས་ཕྱེ་སྟེ། སྨྲ་བ་ནི། རྣམ་པར་ཕྱེ་ཏེ་སྨྲའོ། ། ཐམས་ཅད་ཡོད་སྨྲ་བ་དེ་རྣམས་རྣམ་པ་བཞི་སྟེ། ཆོས་དུས་གསུམ་དུ་འཇུག་པ་ན། བཙུན་པ་ཆོས་སྐྱོབ་དངོས་པོ་ལ་དོར་ནས་ད་ལྟར་དང༌། དེ་དོར་ནས་འདས་པ་ཐོབ་པས་དངོས་པོ་གཞན་དུ་འགྱུར་གྱི། རྫས་གཞན་དུ་མི་འགྱུར་ཏེ།
འོ་མ་ཞོ་དང༌། དེ་མར་དུ་འགྱུར་བ་ན། རོ་ནུས་སོགས་འགྱུར་གྱི་ཁ་དོག་མི་འགྱུར་བ་བཞིན་ཞེས་དང༌། བཙུན་པ་དབྱངས་སྒྲོགས་དུས་རེ་རེ་ལའང༌། དུས་གསུམ་ཅར་གྱི་མཚན་ཉིད་མི་ལྡན་པ་མིན་ཡང༌། མ་འོངས་པ་སོགས་གང་གི་མཚན་ཉིད་ལྷག་མ་དེ་མ་འོངས་པ་སོགས་སུ་འཇོག་པས་མཚན་ཉིད་གཞན་དུ་འགྱུར་གྱི། རྫས་མི་འགྱུར་ཏེ། སྐྱེས་པ་ཞིག་བུད་མེད་གཞན་ལའང་ཆགས་པ་མེད་པ་མིན་ཡང༌། གཅིག་ལ་ལྷག་པར་ཆགས་པ་ནའང༌། དེ་ལ་ཆགས་ ༼༣༧༣༽ པར་བརྗོད་པ་བཞིན།
ཞེས་དང༌། བཙུན་པ་དབྱིག་ཤེས་མ་འོངས་པའི་གནས་སྐབས་དོར་ན་ད་ལྟར་གྱི་དང༌། དེ་དོར་ནས་འདས་པའི་གནས་སྐབས་སུ་ཕྱིན་པས་གནས་སྐབས་སུ་འགྱུར་གྱི་རྫས་མི་འགྱུར་ཏེ། རིལ་བུ་གཅིག་ཉིད་གཅིག་གི་ཤོད་མིག་དུ་བཞག་ན་གཅིག་དང༌། དེ་ནས་བརྒྱ་དང༌། སྟོང་གི་ཤོད་མིག་དུ་བཞག་ན་བརྒྱ་དང༌། སྟོང་དུ་བརྗོད་པ་བཞིན་ཞེས་དང༌། བཙུན་པ་སངས་རྒྱས་ལྷ་ད་ལྟར་ལས་ལྟོས་ཏེ། སྔ་མ་འདས་པ་ཕྱི་མ་མ་འོངས་པ་དེ་གཉིས་ཀྱི་བར་དུ་ད་ལྟར་ཞེས་སྔ་ཕྱི་ལ་ལྟོས་ནས། གཞན་དང་གཞན་དུ་འགྱུར་གྱི།
རྫས་མི་འགྱུར་ཏེ། བུད་མེད་གཅིག་ཉིད་ལྟོས་ས་གཉིས་ལ་ལྟོས་ནས་མ་དང་བུ་མོ་གཉིས་ཀ་ཡིན་པ་བཞིན་ཞེས་བྱ་བར་འདོད་དོ། ། དེ་བཞིའི་དང་པོ་གྲངས་ཅན་ལ་བསླན་ཞིང༌། གཉིས་པ་ལ་དུས་འཆོལ་བར་འགྱུར་བ་དང༌། བཞི་པ་ལ་དུས་རེ་རེའང་སྔ་ཕྱི་དུ་མ་ཡོད་པས། དུས་གསུམ་ཅིག་ཅར་དུ་འགྱུར་བའི་སྐྱོན་ཡོད་པས་བྱེ་བྲག་སྨྲ་བ་ན་རེ། དེ་བཞི་ལས་གསུམ་པ་བཟང་སྟེ། བྱ་བ་མི་བྱེད་པ་ན་མ་འོངས་པ་དང༌། བྱེད་པའི་ཚེ་ད་ལྟར་བ་དང༌། བྱས་ནས་འགགས་པ་ན་ ༼༣༧༤༽ འདས་པ་སྟེ།
དེའི་དུས་རྣམས་རྣམ་པར་བཞག་པས་ཞེས་སོ། ། དེ་དགག་པ་ནི། དེ་ལྟར་ན་འདས་མ་འོངས་ཀྱིས་ཀྱང་བྱ་བ་བྱེད་པར་འགྱུར་ཏེ། རྫས་སུ་ཡོད་པས་རྟག་ཏུ་བྱ་བ་བྱེད་པ་ལ་གེགས་བྱེད་སུ་ཡང་མེད་པས་སོ། ། ཡང་བྱ་བ་དུས་གསུམ་པ་དེ་ཡང་ཇི་ལྟར་ཏེ། དུས་ལས་གཞན་ནམ་གཞན་མིན་པ་ཞིག་ཡིན། གཞན་ཡིན་ན། བྱ་བའང་བྱ་བ་གཞན་དང་བཅས་པས་ཐུག་མེད་དུ་ཐལ་བའམ། འདུས་མ་བྱས་ཡིན་པས་བྱ་བ་རྟག་པར་ཐལ་ལོ། ། གལ་ཏེ་གཞན་མ་ཡིན་པས།
སྐྱོན་དེ་དག་མེད་དོ་ཅེ་ན། འོ་ན་འདས་མ་འོངས་གཉིས། དུས་སུ་མི་རུང་བར་ཐལ་ཏེ། བྱ་བ་དུས་དང་གཅིག་པས། དུས་ཡོད་བཞིན་བྱ་བ་མི་བྱེད་པས། འགགས་སོགས་མི་རུང་བའི་ཕྱིར་རོ། ། དེས་ན་དུས་ཀྱི་རྣམ་བཞག་མི་འགྲུབ་བོ། ། འགྲུབ་ཏེ་ཆོས་གང་མ་སྐྱེས་པ་དེ། མ་འོངས་པ་དང༌། སྐྱེས་ལ་མ་ཞིག་པ་དེ་ད་ལྟར་བ་དང༌།
ཞིག་པ་དེ་འདས་པ་ཡིན་པས་སོ་ཞེ་ན། འདས་མ་འོངས་ནི་ཅིའི་ཕྱིར་མ་སྐྱེས་པ་དང༌། ཞིག་པར་འགྲུབ་ཏེ་མི་འགྲུབ་པར་ཐལ། ད་ལྟར་བ་དེ་བཞིན་དུ་རྫས་སུ་ཡོད་པའི་ཕྱིར་རོ། ། ༼༣༧༥༽ འདུས་བྱས་ཀྱི་མཚན་ཉིད་ལྡན་པས། མི་རྟག་ཅེས་པ་ཚིག་ཙམ་སྟེ། དུས་ཐམས་ཅད་དུ་ཡོད་པ་སྐྱེ་འཇིག་མི་རུང་བས་སོ། ། གསུངས་ཕྱིར་ཅེས་པ་ནི། དགོངས་གཞི་བྱུང་ཟིན་དང༌། རྐྱེན་ཡོད་ན་འབྱུང་གྱུར་ལ་དགོངས་པ་སྔོན་འབྱུང་བའི་རྒྱུ་དང༌།
ཕྱིས་འབྱུང་བའི་འབྲས་བུ་ལ་སྐུར་བ་འདེབས་པ་དགག་པའི་ཕྱིར་ཡིན་གྱི་རྫས་སུ་ཡོད་པར་སྟོན་པ་ནི་མིན་ནོ། ། གཉིས་ཕྱིར་ཞེས་པའང་བསྐལ་པ་སྟོང་ན་འབྱུང་བའི་མ་འོངས་པ་སོགས་ད་ལྟར་གྱི་ཤེས་པའི་དམིགས་རྐྱེན་དུ་ནི་མི་འཐད་ལ། དམིགས་པ་ཙམ་ཡིན་པས་ནི་རྫས་སུ་མི་གྲུབ་བོ། ། འབྲས་ཕྱིར་ཞེས་པ་ནི། ལས་འདས་པས་འབྲས་བུ་སྐྱེད་པ་མིན་གྱི། དེ་སྔོན་དུ་འགྲོ་བའི་རྒྱུད་འགྱུར་བའི་ཁྱད་པར་ལས་སྐྱེ་བའོ། ། དེས་ན་སྔོན་འབྱུང་བ་ནི། འདས་པ་དང༌། བྱུང་ནས་མ་ཞིག་པ་ནི། ད་ལྟར་བ་དང༌།
རྐྱེན་ཡོད་ན་འབྱུང་བར་འགྱུར་བ་ནི། མ་འོངས་པར་རིགས་སོ། ། གསུམ་པ་ལ་ནི་ཆོས་རྣམས་ཀྱི་ཆོས་ཉིད་དེ། ངོ་བོ་ཉིད་ནི། ངེས་པར་ཟབ་པ་ཡིན་པས་རྟོགས་པ་སྒྲུབ་བྱ་མ་ཡིན་པའི་ཕྱིར། རྒལ་རྟག་དེ་དག་གི་མི་གནོད་དོ། ། ཞེས་བྱེ་བྲག་སྨྲ་བ་ཟེར་རོ། ། སྤངས་ཀྱང་ལྡན་ ༼༣༧༦༽ པ་ཡོད་པ་ནི། སྤངས་ཀྱང་མ་བྲལ་བ་ཡོད་པར་སྟོན་པ་སྟེ། སྡུག་བསྔལ་ཤེས་པ་སྐྱེས་ལ།
ཀུན་འབྱུང་ཤེས་པ་མ་སྐྱེས་པའི་ཚེ། སྡུག་བསྔལ་མཐོང་སྤང་སྤངས་ཀྱང་ཀུན་འགྲོ་ལྷག་མ་ཀུན་འབྱུང་མཐོང་སྤངས་རྣམས་ཀྱི་དམིགས་པས་ལྡན་ལ། སྒོམ་སྤངས་དང་པོའི་རྣམ་པ་སྤངས་ཀྱང༌། དང་པོ་དེའི་ཡུལ་ཅན་དྲི་མ་ལྷག་མ་མ་སྤངས་པ་རྣམས་ཀྱིས་དམིགས་ནས་ལྡན་ཏེ། ཡུལ་ཅན་མ་སྤངས་པའི་ཡུལ་ནི་ལྡན་པར་བཤད་པས་སོ། ། དམིགས་ནས་ཕྲ་རྒྱས་ཁྱད་པར་དུ་བཤད་པ་ནི། འདིར་དངོས་པོ་གང་ལ་ཕྲ་རྒྱས་དུ་ཞིག་དམིགས་ནས། རྒྱས་ཚུལ་ཚིག་ཉུང་ངུས་སྟོན་པ་སྟེ། དེ་ལ་ཡུལ་ཆོས་ཐམས་ཅད་བསྡུ་ན་ཁམས་གསུམ་ན་སྤང་བྱ་རིགས་ལྔ་ལྔ་དང༌། ཟག་མེད་དེ་བཅུ་དྲུག་དང༌།
ཡུལ་ཅན་སེམས་ཀྱང་དེ་ལྟར་བཅུ་དྲུག་གོ ། དེ་དག་ལས་སྡུག་བསྔལ་དང༌། རྒྱུ་ཀུན་འབྱུང་མཐོང་སྤང་དང༌། གོམ་པ་ཡི་སྤང་བྱ་སྟེ། ཆོས་གསུམ་པོ་འདོད་ཁམས་ལས་སྐྱེས་པ་ནི། ཡུལ་ཅན་འདོད་པ་རང་གི་སེམས་དེ་གསུམ་དང༌། ༼༣༧༧༽ གཟུགས་ཀྱི་སྒོམ་སྤང་དུ་རྟོགས་པ་དགེ་བའི་སེམས་གཅིག་དང༌། དྲི་མེད་ཆོས་ཤེས་ཕྱོགས་དང་མཐུན་པའི་རྣམ་ཤེས་ཏེ་ལྔའི་སྤྱོད་ཡུལ་ལོ། ། དེ་གསུམ་ལ་འདོད་པའི་འགོག་ལམ་མཐོང་སྤང་གི་སེམས་ཀྱི་མི་དམིགས་པ་ནི། དེ་ཟག་མེད་ལ་དམིགས་ན།
འགོག་ལམ་ལ་དམིགས་ལ། ཟག་བཅས་དམིགས་ནའང་འགོག་ལམ་མཐོང་སྤང་ཙམ་ལ་དམིགས་པས་སོ། ། གོང་སའི་ཉོན་མོངས་ཀྱིའང་ཡུལ་མིན་ཏེ། དེ་འོག་མ་ལ་དམིགས་པས་སོ། ། གཟུགས་མེད་ཀྱི་དགེ་བའི་ཡང་མིན་ཏེ། རིང་བ་བཞིས་རིང་བས་སོ། ། ཆོས་ཀྱི་རིགས་དེ་གསུམ་གཟུགས་ཁམས་ལས་སྐྱེས་པ་ནི། ཡུལ་ཅན་གཟུགས་རང་གི་སེམས་གསུམ་དང༌། འོག་འདོད་པའི་བསྐལ་བ་མི་མཉམ་པའི་ཀུན་འགྲོའི་རིགས་གཉིས་དང༌། སྒོམ་སྤང་དགེ་བ་སྟེ།
གསུམ་དང་གོང་གཟུགས་མེད་ཀྱི་སྒོམ་སྤང་ནམ་མཁའི་ཉེར་རྫོགས་ཀྱི་སེམས་ ༼༣༧༨༽ གཅིག་དང༌། དྲི་མེད་རྗེས་ཤེས་ཕྱོགས་གཅིག་དང་མཐུན་པའི་སེམས་ཏེ། བརྒྱད་ཀྱི་ཡུལ་ལོ། ། ཆོས་དེ་གསུམ་གཟུགས་མེད་ལ་སྐྱེས་པ་ནི། ཁམས་གསུམ་དུ་རྟོགས་པའི་སེམས་གསུམ་གསུམ་པོ་རྣམས་དང༌། ༼༣༧༩༽ ཟག་མེད་རྗེས་ཤེས་ཕྱོགས་དང་མཐུན་པའི་སེམས་ཏེ། བཅུའི་སྤྱོད་ཡུལ་ལོ། ། གཉིས་པ་ནི་འགོག་པ་དང༌། ལམ་མཐོང་བས་སྤང་བྱའི་ཆོས་ཁམས་གསུམ་པ་ཀུན་ནི་ཡུལ་ཅན་སྔར་གྱིས་སེམས་དེ་རྣམས་ཀྱི་སྟེང་དུ་རང་རང་གི་རིས་ཀྱི་སེམས་རེ་རེས་ལྷག་པའི་སྤྱོད་ཡུལ་ལོ། ། གཉིས་པ་ནི་ཟག་མེད་ཀྱི་ཆོས་ནི་ཡུལ་ཅན་ཁམས་གསུམ་གྱི་སེམས་ལྔ་ལྔའི་མཐའ་མ་འགོག་ལམ་མཐོང་སྤང་དང༌།
སྒོམ་སྤང་སྟེ་གསུམ་གསུམ་དང༌། ཟག་མེད་ཀྱི་སེམས་ཏེ་བཅུའི་སྤྱོད་ཡུལ་ལོ། ། སེམས་གཉིས་ཀྱི་ཕྲ་རྒྱས་ཀྱི་ཁྱད་པར་ནི་སེམས་ཉོན་མོངས་ཅན་ཕྲ་རྒྱས་དང་བཅས་པ་ནི། རྣམ་པ་གཉིས་ཀྱི་སྟེ། དེ་དང་མཚུངས་ལྡན་དང༌། དེ་ལ་དམིགས་པ་མ་སྤངས་པའི་རྒྱས་འགྱུར་དང༌། དེ་དང་མཚུངས་ལྡན་སྤངས་པ་རྒྱས་པར་མི་འགྱུར་ཡང་ལྷན་ཅིག་པ་ཙམ་གྱིས་བཅས་པར་འཇོག་པའོ། ། སེམས་ཉོན་མོངས་པ་ཅན་མིན་པ་ནི་དེ་ལ་དམིགས་པ་མ་སྤངས་ ༼༣༨༠༽ པ་རྒྱས་འགྱུར་ཁོ་ནས་སོ། ། ཕྲ་རྒྱས་བཅུ་པོ་འདི་རྣམས་ཅི་ལྟར་འཇུག་ཅེ་ན། དང་པོར་བདེན་པ་ལ་རྨོངས་པ་ལས་བདེན་པ་ལ་ཐེ་ཚོམ་སྐྱེ་ལ།
ཐེ་ཚོམ་དེ་ལས་ལོག་པའི་ཐོས་བསམ་ལས་སྡུག་བསྔལ་མེད་ཅེས་སོགས་ལོག་ལྟ་སྐྱེ་ཞིང༌། དེ་ལས་འཇིག་ལྟ་འཇུག་སྟེ། སྡུག་བསྔལ་སོགས་ཕུང་པོ་གསལ་ནས་བདག་ཏུ་ཞེན་པའོ། ། དེ་ལ་བདག་རྟག་པའམ། ཆད་པའི་མཐར་འཛིན་པ་དང༌། དེ་ལས་གང་མཐར་བཟུང་བ་དེས་འདག་པར་ཡིད་ཆེས་པའི་ཚུལ་ཁྲིམས་དང༌། བརྟུལ་ཤུགས་ཅན་མཆོག་འཛིན་དང༌། དེ་ལས་ལྟ་བ་མཆོག་འཛིན་དང༌། དེ་ལས་རང་གི་ལྟ་བས་ཁེངས་པས་ང་རྒྱལ་དང༌། དེ་ལ་ཆགས་པ་དང༌།
དེ་ནས་རང་གི་དགྲ་བོ་གཞན་གྱི་ལྟ་བ་ལ་ཞེ་སྡང་འཇུག་སྟེ། དེ་ལྟར་ཕྲ་རྒྱས་བཅུ་འཇུག་པའི་རིམ་པའོ། ། གཉིས་པ་ནི། ཕྲ་རྒྱས་སྐྱེ་བ་ན་རྒྱུ་གསུམ་སྟེ། དེ་ཐོབ་པ་ཆད་པའམ་ས་བོན་ཟད་པའི་སྒོ་ནས་སྤངས་པ་མ་ཡིན་པ་རྒྱུ་སྟོབས་དང༌། ཕྲ་རྒྱས་སྐྱེ་བ་དང༌། མཐུན་པའི་ཡུལ་ཉེ་བར་གནས་པ་ཡུལ་སྟོབས་ ༼༣༨༡༽ དང༌། ཡུལ་དེ་ལའང་ཚུལ་བཞིན་མ་ཡིན་པ་ཡིད་ལ་བྱེད་པ་སྦྱོར་བའི་སྟོབས་ལས་ཉོན་མོངས་སྐྱེ་སྟེ། དེ་རྒྱུ་ཚང་བ་ཡིན་ལ། རེས་འགའ་རྒྱུ་སྟོབས་མེད་པར་ཡུལ་སྟོབས་ལས་ཀྱང་སྐྱེ་སྟེ།
དགྲ་བཅོམ་ཉམས་པའི་ཆོས་ཅན་བཞིན་ཞེའོ། ། གོང་མ་པ་ནི་དེ་གསུམ་ཚང་བས་སྐྱེད་པར་བཞེད་དོ། ། གསུམ་པ་ཕྲ་རྒྱས་ཀྱི་རྣམས་གྲངས་ལ་ཟག་པ་སོགས་བཞིར་བསྟན་པ་ནི། ཕྲ་རྒྱས་ཉིད་ཟག་པ་གསུམ་དུ་གསུངས་པ་ལ། འདོད་པ་ན་སྤྱོད་པའི་གཏི་མུག་རིགས་ལྔ་མ་རྟོགས་པ་ཉོན་མོངས་པ་ཕྲ་རྒྱས་སོ་གཅིག་ཀུན་ནས་བཀྲིས་པ་བཅུ་དང༌། ཞེ་གཅིག་ནི། འདོད་པའི་ཟག་པའོ། ། གཟུགས་དང་གཟུགས་མེད་ན་སྤྱོད་པའི་མ་རིག་པ་ལྔ་ལྔ་དོར་བའི་ཕྲ་རྒྱས་ཉེར་དྲུག་རེ་སྟེ། ང་གཉིས་ཁོ་ན་སྲིད་པའི་ཟག་པའོ། ། ཀུན་བཀྲིས་འགའ་ཞིག་ཡོད་ཀྱང་རང་དབང་ཅན་ཡིན་པས་མ་སྨོས་སོ། །
ཅི་གོང་མ་གཉིས་ཀྱི་གཅིག་དུ་བསྡུས་ཞེ་ན། གོང་མ་དེ་གཉིས་ཀའི་ ༼༣༨༢༽ ཕྲ་རྒྱས་རྣམས་ལུང་མ་བསྟན་དང༌། ཁ་ནང་དུ་བལྟས་ཏེ་འཇུག་པ་དང༌། མཉམ་བཞག་གི་ས་པ་ཡིན་པའི་ཕྱིར། ཟག་པ་གཅིག་ཏུ་བྱས་ལ། སྲིད་ཟག་དུ་འཇོག་པ་སྲིད་པའི་འདོད་ཆགས་བཞིན་ནོ། ། གསུམ་པ་ནི་ཁམས་གསུམ་གྱི་མ་རིག་པ་རྫས་བཅོ་ལྔ་ནི། མ་རིག་པའི་ཟག་པ་སྟེ། ཟག་པ་ཐམས་ཅད་ཀྱི་རྩ་བ་མ་རིག་པ་ཡིན་པས་ན་ལོགས་ཤིག་དུ་ཟད་པར་བསྟན་ཏོ། ། མདོ་ལས་ཆུ་བོ་བཞི་དང༌།
སྦྱོར་བ་བཞི་གསུངས་པའང་ཟག་པར་བཤད་པ་དེ་བཞིན་དུ་རིག་པར་བྱའོ། ། ཁྱད་པར་ནི་ཁམས་གསུམ་གྱི་ལྟ་བ་རྣམས་ཤེས་རབ་ཡིན་པས་གསལ་བའི་ཕྱིར། ཆུ་སྦྱོར་གྱི་ནང་དུ། ལོགས་ཤིག་ཏུ་བསྟན་ཏོ། ། གདུལ་བྱའི་དབང་ཙམ་གྱིས་བསྟན་པར་ཟད་དོ། ། ཅིས་ཟག་པར་ལྟ་བ་ལོགས་སུ་མ་བསྟན་ཞེ་ན། ཟག་པར་ལྟ་བ་ལོགས་སུ་མ་ཡིན་ཏེ། གྲོགས་མེད་པའི་ལྟ་བ་འབའ་ཞིག་པ་རྣམས་ནི། ཟག་པའི་ངེས་ཚིག་འཇོག་པའི་རྗེས་སུ་མི་མཐུན་པའི་ཕྱིར་རོ། ། དེས་ན་ལྟ་བ་མིན་པ་འདོད་ཟག་ཉེར་དགུ་ ༼༣༨༣༽ ནི།
འདོད་པའི་ཆུ་སྦྱོར་དང་ཉེར་བརྒྱད་ནི། སྲིད་པའི་ཆུ་སྦྱོར་དང༌། ཁམས་གསུམ་ན་མཐོང་ཡང་རིས་བཞིའི་ལྟ་བ་བཅུ་གཉིས་རེ་སྟེ། སོ་དྲུག་ནི། ལྟ་བའི་ཆུ་སྦྱོར་དང༌། ཁམས་གསུམ་གྱི་མ་རིག་པའི་ཆུ་སྦྱོར་རོ། ། ལོ་ནི་མ་རངས་པའོ། ། མདོ་ལས་ཉེར་ལེན་བཞི་གསུངས་པ་ལ་ཇི་སྐད་བཤད་པའི་འདོད་སྦྱོར་ཉིད་མ་རིག་པ་དང་བཅས་པ་སོ་བཞི་ནི། འདོད་པ་ཉེ་བར་ལེན་པ་དང༌། སྲིད་སྦྱོར་མ་རིག་པ་དང་བཅས་པ་སོ་བརྒྱད་ནི་བདག་དུ་སྨྲ་བ་ཉེ་བར་ལེན་པ་རྣམས་གཉིས་དང༌།
ལྟ་བའི་དབྱེ་བ་ལ་གཉིས་ཏེ། ཁམས་གསུམ་གྱི་ལྟ་བ་དང་པོ་བཞི། དྲིལ་བ་སུམ་བཅུ་ནི། ལྟ་བ་ཉེར་ལེན་པ་དང༌། ལྟ་བ་ལྔ་དྲིལ་བ་དྲུག་ནི། ཚུལ་ཁྲིམས་དང་བརྟུལ་ཞུགས་ཀྱི་ཉེ་བར་ལེན་པ་སྟེ། དེ་ཟུར་དུ་ཕྱུང་བ་ནི། ལམ་གྱི་དགྲར་གྱུར་པ་དང༌། ཁྱིམ་པ་དང་རབ་ཏུ་བྱུང་གཉིས་ ༼༣༨༤༽ ཀ་བསླུ་བས་སོ། ། དེ་ལྟར་ཉེར་ལེན་བཞི་རྣམས་སོ། །
ཅིས་མ་རིག་པ་ཉེར་ལེན་དུ་གསེས་ཏེ་བཤད་ཀྱི། ལོགས་སུ་མ་བཤད་ཅེ་ན། མ་རིག་པ་ནི་མི་གསལ་བས་དེ་རྐྱང་པ་འཛིན་པར་བྱེད་པ་མིན་ལ། གཞན་དང་འདྲེས་པ་ན་འཛིན་པའི་ཕྱིར་ཉོན་མོངས་གཞན་དང་གསེས་སོ། ། སྐུ་མཆེད་ནི། འདོད་པ་སོགས་བཞི་ལ་འདུན་ཅིང༌། ཆགས་པ་ཉེར་ལེན་བཞིར་བཞེད་དོ། ། ཕྲ་རྒྱས་ནས་ཉེར་ལེན་གྱི་བར་གྱི་སྒྲའི་དོན་གང་ཞེ་ན། གང་གི་ཕྱིར་ཉོན་མོངས་པ་དེ་རྣམས་རྟོགས་བཀའ་བས་རྒྱུ་བ་ཕྲ་བ་དང༌། ཐོབ་པ་དང༌།
རྗེས་སུ་འབྲེལ་བ་དང༌། དམིགས་པ་དང་མཚུངས་ལྡན་གྱིས་རྒྱས་པར་འགྱུར་བ་དང༌། ཟློག་ཀྱང་ཡང་ཡང་རྗེས་སུ་འབྲང་ཞིང༌། མངོན་དུ་འགྱུར་བ་དེའི་ཕྱིར། ཕྲ་རྒྱས་རྣམས་སུ་བཤད་པ་ཡིན་ནོ། ། དེས་ན་བྱེ་བྲག་སྨྲ་བ་དེ་མངོན་འགྱུར་ལ་འདོད་ལ། མདོ་སྡེ་པ་དང༌། གོང་མ་པ་ནི་དེའི་སྒྲ། ཨ་ནུ་ཤ་ཡ་ཅེས་པའི་ངེས་ ༼༣༨༥༽ ཚིག་ནི་ཉོན་མོངས་མངོན་དུ་མ་བྱུང་སྟེ། བག་ཆགས་ཀྱི་ཚུལ་དུ་ཉལ་བས་བག་ལ་ཉལ་ཅེས་འཆད་ལ།
གནས་མའི་བུ་པ་ཐོབ་པ་ལ་འདོད་དོ། ། འཁོར་བར་འཛག་པར་བྱེད་པ་དང༌། སྐྱེ་མཆེད་དྲུག་གི་རྨ་ནས་ཟག་ཅིང༌། འབོ་བར་བྱེད་པས་དང༌། འགྲོ་བའམ་ཡུལ་གཞན་དུ་འཁྱེར་བར་བྱེད་པས་དང༌། དེ་དག་དུ་འབྱར་བར་བྱེད་པས་དང༌། ཡང་སྲིད་དམ་འདོད་པ་སོགས་བཞི་བོར། ཉེ་བར་འཛིན་པའི་ཕྱིར། རིམ་པས་ཟག་པ་དང༌། སོགས་པས་ཆུ་བོ་དང༌།
སྦྱོར་བ་དང༌། ཉེར་ལེན་དུ་བཞག་པའི་ཕྲ་རྒྱས་དེ་རྣམས་ཀྱི་ངེས་ཚིག་ཡིན་ནོ། ། ཀུན་སྦྱོར་སོགས་ལྔར་དབྱེ་བ་ལ། མདོར་བསྟན་པ་ནི། ཕྲ་རྒྱས་དེ་དག་ཉིད་ཀུན་དུ་སྦྱོར་བ་དང༌། སོགས་ཀྱི་སྒྲས་འཆིང་བ་དང༌། ཕྲ་རྒྱས་དང༌། ཉེ་བའི་ཉོན་མོངས་དང༌། ཀུན་ནས་བཀྲིས་པའི་དབྱེ་བས་རྣམ་པ་ལྔར་ཕྱེ་ནས་བཤད་དོ། ། རྒྱས་བཤད་ལ།
དང་པོ་བཞི་བཤད་པ་ནི། (Dཀུན་སྦྱོར་དགུ་)སྟེ། (Eརྗེས་སུ་ཆགས་པ་དང༌། ༼༣༨༦༽ ཁོང་ཁྲོ་དང༌། ང་རྒྱལ་དང༌། མ་རིག་པ་དང༌། ལྟ་བ་དང༌། མཆོག་ཏུ་འཛིན་པ་དང༌། ཐེ་ཚོམ་དང༌། ཕྲག་དོག་དང༌།
སེར་སྣའི་ཀུན་སྦྱོར་)རོ། ། ཅིས་གསུམ་ལྟ་བའི་དང༌། གཉིས་མཆོག་འཛིན་གྱི། ཀུན་སྦྱོར་བར་ཐ་དད་དུ་བཞག་ཅེ་ན། དེ་དག་ཁམས་གསུམ་ན་རྫས་བཅོ་བརྒྱད་རེར་འདྲ་བའི་ཕྱིར་རོ། ། ཕྱི་མ་འདི་གཉིས་མཆོག་ཏུ་འཛིན་པར་འདྲ་བའི་ཕྱིར་ཡང་ལྟ་བ་ཕྱི་མ་གཉིས་མཆོག་ཏུ་འཛིན་པའི་ཀུན་དུ་སྦྱོར་བ་ཞེས་གཞན་དུ་བཤད་དོ། ། དབུས་མཐར་རིམ་པས་འགོག་ལམ་གཉིས་ཤེས་པ་ལ་སྒྲིབ་པས་ཐ་དད་དུ་བཤད་དོ། ། ཀུན་བཀྲིས་ལས་ཕྲག་དོག་དང༌། སེར་སྣ་གཉིས་ཀུན་སྦྱོར་དུ་བཤད་ལ། གཞན་མིན་པ་ཅི་ཞེ་ན།
གང་གི་ཕྱིར་དེ་གཉིས་ཀ་མཐའ་གཅིག་དུ་མི་དགེ་བ་དང༌། རང་དབང་ཅན་ཡིན་པ་དེའི་ཕྱིར། ཕྲག་དོག་དང་སེར་སྣ་གཉིས་ཀུན་བཀྲིས་དེ་རྣམས་ལས་ལོགས་ཤིག་ཏུ་ཀུན་སྦྱོར་གཉིས་སུ་བཤད་ལ། ངོ་ཚ་མེད་པ་སོགས་ནི། ཆགས་སོགས་དང༌། ལྡན་པས་རང་དབང་ཅན་མིན་ལ། འགྱོད་པ་ནི། ༼༣༨༧༽ མ་རིག་པ་ཙམ་དང༌། ལྡན་པས་རང་དབང་ཅན་ཡིན་ཡང༌། གཅིག་ཏུ་མི་དགེ་བ་མིན་ནོ། །
ཡང་ཐུབ་པས་ཐ་མའི་ཆ་འདོད་ཁམས་དང་མཐུན་པའི་ཀུན་སྦྱོར་རྣམ་པ་ལྔ་གསུངས་ཏེ། འཇིག་ལྟ་དང༌། ཚུལ་ཞུགས་མཆོག་འཛིན་དང༌། ཐེ་ཚོམ་དང༌། འདོད་པ་ལ་འདུན་པ་དང༌། གནོད་སེམས་སོ། ། ཅི་ལྟར་མཐུན་ཞེ་ན། ཕྱི་མ་གཉིས་ཀྱིས་འདོད་ཁམས་ལས་མི་འདའ་ལ། སྔ་མ་གསུམ་པོ་ཡིས་ནི་འདས་ཀྱང་ཕྱིར་ཟློག་པར་བྱེད་པས་སོ། ། སེམས་ཙམ་པ་ནི།
སྔ་མ་གསུམ་གྱིས་སེམས་ཅན་གྱི་ཐ་མ་སོ་སྐྱེ་དང༌། ཕྱི་མ་གཉིས་ཀྱིས་ཁམས་ཀྱི་ཐ་མ་འདོད་ཁམས་ལས་མི་འདའ་བས་སོ་ཞེས་སོ། ། མཐར་ལྟ་སོགས་གསུམ་ཡང་སྤངས་པ་ལ་ཀུན་སྦྱོར་སྔ་མ་གསུམ་ཁོ་ན་སྤངས་པས་རྒྱུན་ཞུགས་སུ་གསུང་པ་ཅི་ཞེ་ན། མཐོང་སྤང་རིས་དང་པོའི་སྒོ་འཇིག་ལྟ་དང༌། རིས་སྔ་ཕྱི་གཉིས་ཀྱི་སྒོ་ཚུལ་ཞུགས་དང༌། རིས་བཞི་ཅར་གྱི་སྒོ་ཐེ་ཚོམ་གྱིས་བསྡུས་པ་དང༌། རིམ་ ༼༣༨༨༽ པས་མཐར་ལྟ་དང༌། ལྟ་བ་མཆོག་འཛིན་དང༌། ལོག་ལྟའི་རྩ་བ་དེ་གསུམ་གྱིས་བསྡུས་པས། དེ་གསུམ་སྤངས་པས་མཐར་ལྟ་སོགས་ཡང་སྤངས་པར་གོ་བའི་ཕྱིར།
དེ་གསུམ་བསྟན་ཏོ། ། སློབ་དཔོན་ནི། འཇིག་ལྟས་ཐར་པ་ལ་སྐྲག་པས་འགྲོ་མི་འདོད་པ་དང༌། ཚུལ་ཞུགས་ཀྱིས་ལམ་གཞན་ལ་རྟེན་པས་ནོར་བ་དང༌། ཐེ་ཚོམ་གྱིས་ལམ་ལ་ཐེ་ཚོམ་ཟ་བས་གསུམ་པོ་དེ་སྙེད་གཅིག་ཐར་པར་བགྲོད་པ་ལ། གེགས་བྱེད་པའི་ཕྱིར་ན། ཐུབ་པས་རྒྱུན་ཞུགས་ཀྱིས་གསུམ་སྤངས་པར་བསྟན་ཏོ། ། ཞེས་ཏེ། འཕགས་པས་གསུམ་པོ་རིམ་པས་ཤེས་བྱ་དང༌། ལྟ་བ་དང༌།
གཉེན་པོ་ལོག་པར་རྟོགས་པས་ཀྱང་དེ་ལྟར་རྟེན་པར་བཞེད་དོ། ། ཡང་ཐུབ་པས་གོང་མའི་ཆ་དང་མཐུན་པའི་ཀུན་སྦྱོར་ལྔ་ཉིད་གསུངས་ཏེ། ཅི་ལྟར་ཞེ་ན། གཟུགས་དང་གཟུགས་མེད་ལས་སྐྱེས་པའི་འདོད་ཆགས་གཉིས་དང༌། རྒོད་པ་དང༌། ང་རྒྱལ་དང༌། རྨོངས་པའོ། ། དེ་རྣམས་མ་སྤངས་ ༼༣༨༩༽ པར་ཁམས་གོང་མ་ལས་མི་འདའ་བས་སོ། ། གཞན་ཡང་ཚོར་བ་བདེ་སྡུག་བཏང་སྙོམས་གསུམ་གྱི་དབང་གིས་འཆིང་བ་འདོད་ཆགས། ཞེ་སྡང༌།
གཏི་མུག གསུམ་མོ། ། ཉོན་མོངས་རྣམས་ནི། སེམས་ཉེ་བར་ཉོན་མོངས་པར་བྱེད་པས། ཉེ་ཉོན་ཡང་ཡིན་ལ། ཉོན་མོངས་ལས་གཞན་པའི་ཆོས་ཉོན་མོངས་ཅན་སེམས་བྱུང་འདུ་བྱེད་ཀྱི་ཕུང་པོ་ཞེས་པས་བསྡུས་པ་གང་དེ་ནི་ཉེ་བའི་ཉོན་མོངས་ཏེ། དེ་རྣམས་ཉེ་ཉོན་ཁོ་ན་ཡིན་གྱི། ཉོན་མོངས་ཞེས་ནི་མི་བྱའོ། ། དེ་ཡང་གཞི་ཕྲན་ཚེགས་ལས་བྱུང་བའི་མི་དགའ་བ་དང༌། གླལ་སོགས་འཁྲུགས་པའི་བར་དང༌།
འདིར་འཆད་པའི་ཀུན་བཀྲིས་བཅུ། དྲི་མ་དྲུག་སོགས་སོ། ། ཀུན་བཀྲིས་ཁྱད་པར་དུ་བཤད་པ་ནི། མདོ་ལས་ཉོན་མོངས་ཀྱང་དེར་བཤད་ལ། བསྟན་འཆོས་རབ་ཏུ་བྱེད་པ་ལས་ནི། ངོ་ཚ་མེད་པ་དང༌། ཁྲེལ་མེད་པ་དང༌། གཞན་གྱི་ཕུན་ཚོགས་ལ་སེམས་ཁོང་ནས་ ༼༣༩༠༽ འཁྲུགས་པའི་ཁྲ་དོག་དང༌། ཆོས་དང༌། ཟང་ཟིང་དང༌།
བཟོ་སྦྱིན་པ་དང༌། འགལ་བ་ཅན་སེམས་ཀྱི་འཛིན་པ་སེར་སྣ་དང༌། སེམས་རྣམ་པར་མ་ཞི་བ་རྒོད་པ་དང༌། འགྱོད་པ་དང༌། རྨུགས་པ་དང༌། ལུས་ཡང་དག་པར་འཛིན་མི་ནུས་པས། སེམས་མངོན་པར་སྡུད་པ་ཉིད་དང༌། ཀུན་ནས་བཀྲིས་པ་བརྒྱད་འབྱུང་ངོ༌། ། བྱེ་བྲག་སྨྲ་བ་ནི། གནོད་སེམས་དང༌།
རྣམ་འཚེ་མིན་པའི་ཀུན་ནས་མནར་སེམས་པ་ཁྲོ་བ་དང༌། ཁ་ན་མ་ཐོ་བ་འཁྱུད་པ་འཆབ་པ་གཉིས་གནན་ནས་བཅུའོ་ཞེས་སོ། ། འགྱོད་གཉིད་ནི། དགེ་བ་དང༌། མ་སྒྲིབ་པའི་ཆ་དོར། དེ་ཡང་འདོད་ཆགས་ཀྱིས་ངོ་ཚ་མེད། རྒོད་སེར་སྣ་གསུམ་སླང་ཞིང༌། འཆབ་པ་ལ་ཁ་ཅིག་སྲེད་པའི་རྒྱུ་མཐུན་གཞན་དག་མ་རིག་པའི། ལ་ལ་གཉིས་ཀའི་ཞེས་རྩོད་དོ། ། མ་རིག་པ་ལས་བྱུང་བའི་རྒྱུ་མཐུན་རྨུག་དང༌།
གཉིད་དང༌། ཁྲེལ་མེད་དོ། ། ཐེ་ཚོམ་ལས་ཉོན་མོངས་ཅན་གྱི་འགྱོད་པའོ། ། ཁྲོ་བ་དང་ཕྲག་ ༼༣༩༡༽ དོག་གཉིས་ནི། ཁོང་ཁྲོའི་རྒྱུ་ལས་འབྱུང་ངོ༌། ། གཞན་ཡང་ལུས་ལ་དྲི་མ་འབྱུང་བ་བཞིན། ཉོན་མོངས་ལས་རྒྱུ་སོགས་དྲི་མ་དྲུག་འབྱུང་སྟེ། འདི་ལྟར་རྒྱུ་སྟེ། གཞན་འདྲིད་པ་དང༌། གཡོ་ནི་སེམས་གྱ་གྱུ་བ་སྟེ།
གང་གིས་ཡང་དག་པ་ཇི་ལྟ་བ་བཞིན། མི་འཆགས་པར་གཏམ་རླུང་ལ་སྐུར་བའམ་མི་གསལ་བར་བྱེད་པའོ། ། རྒྱགས་པ་དང་དེ་བཞིན་དུ་ཁ་ན་མ་ཐོ་བ་དམ་དུ་འཛིན་ཅིང༌། རིགས་པར་གདམས་པ་མི་ལེན་པ་འཚིག་པ་དང༌། ཀུན་ནས་མནར་སེམས་ལན་མང་དུ་བྱེད་པ་འཁོན་འཛིན་དང༌། རྣམ་པར་མཐོ་མཚམས་པ་རྣམས་འཚེའོ། ། རྒྱུ་དང་རྒྱགས་པ་དག་འདོད་ཆགས་ལས་སྐྱེས་ལ་འཁོན་འཛིན་དང༌། རྣམ་ཚེ་ཁོང་ཁྲོ་ལས་སྐྱེས་སོ། ། འཚིག་པ་ལྟ་བ་མཆོག་འཛིན་ལས་སྐྱེས་ལ། གྱ་གྱུ་ཅི་ཡིན་སྡིག་ལྟ་ཅན་ཞེས་འབྱུང་བའི་ཕྱིར།
གཡོ་ནི་ལྟ་བས་ཀུན་ནས་སླང་ངོ༌། ། འདི་རྣམས་ཅི་ཞིག་གིས་སྤང་བྱ་ཡིན་ཞེ་ན། ཀུན་བཀྲིས་བཅུ་ ༼༣༩༢༽ པོ་དེ་ལ་ངོ་ཚ་མེད་པ་དང༌། ཁྲེལ་མེད་པ་དང༌། རྨུག་གཉིད་རྒོད་པ་རྣམས་ནི། མཐོང་སྤང་སྒོམ་སྤང་རྣམ་པ་གཉིས་ཡིན་ལ། དེ་ལས་གཞན་ཕྲག་དོག་སེར་སྣ། འགྱོད་པ། ཁྲོ་བ། འཆབ་པ་ལྔ་ནི།
སྒོམ་པས་སྤང་བྱ་ཁོ་ན་དང༌། མ་རིག་པ་ཙམ་དང༌། མཚུངས་པར་ལྡན་པས་རང་དབང་ཡང་ཡིན་ནོ། ། དེ་བཞིན་དུ་དྲི་མ་དྲུག་ཀྱང་སྒོམ་སྤང་ཁོ་ན་དང༌། ཆགས་སོགས་ཀྱི་གཞན་དབང་ཅན་མིན་གྱི། རང་དབང་ཅན་ནོ། ། ཉེ་ཉོན་རྣམས་འདོད་ཁམས་ན་ཡོད་པ་ནི། མི་དགེ་བ་ཡིན་ལ། འོན་ཀྱང་རྨུག་རྒོད་གཉིད་དེ། གསུམ་ལ་མི་དགེ་བ་དང༌།
ལུང་མ་བསྟན་རྣམ་པ་གཉིས་སོ། ། དེ་ཡན་ཆད་གོང་མ་གཉིས་ན་ཇི་སྙེད་དེ་སྲིད་པ་ནི། ལུང་མ་བསྟན་ཁོ་ནའོ། ། གཡོ་རྒྱུ་གཉིས་འདོད་པ་དང༌། བསམ་གཏན་དང་པོ་ཁོ་ན་ན་ཡོད་ལ། དང་པོ་ན་རྒྱུ་ཅི་ལྟར་ཡོད་ཅེ་ན། འཕགས་པ་རྟ་ཐུལ་གྱིས་ཚངས་པ་ཆེན་པོ་ལ། འབྱུང་བ་བཞི་པོ་གང་དུ་ ༼༣༩༣༽ འགག་དྲིས་པ་ན་ཚངས་པས་མི་ཤེས་བཞིན་དུ་ཁོ་བོ་ནི་ཚངས་པའོ། ། ཞེས་སོགས་ཀྱིས་གཏམ་རླུང་ལ་བསྐུར་ཏེ། རྟ་ཐུལ་ལ་དྲིས་པའི་ཕྱིར་རོ། །
རྨུག་རྒོད་རྒྱགས་པ་གསུམ་ཁམས་གསུམ་ན་ཡོད་ཅིང༌། གཞན་ཉེ་ཉོན་བཅུ་གཅིག་རྣམས་འདོད་ཁམས་ལས་སྐྱེས་པ་ཁོ་ནའོ། ། ཕྲ་རྒྱས་དེ་རྣམས་ལས་ཡིད་ཀྱི་ས་པ་དུ་ཚོགས་དྲུག་གི་ས་པ་དུ་ཞེ་ན། མཐོང་སྤང་ཐམས་ཅད་དང༌། སྒོམ་སྤང་ཡིན་ཡང་གཉིད་དང་ང་རྒྱལ་དུ་བཅས་པ་ཐམས་ཅད་ནི། ཡིད་ཀྱི་རྣམ་ཤེས་ཀྱི་ས་པ་ཉིད་ཡིན་ལ། དེར་མ་ཟད། ཉེ་བའི་ཉོན་མོངས་རང་དབང་ཅན་བཅུ་གཅིག་ཡང་ཡིད་ཀྱི་ས་པའོ། ། གཞན་སྒོམ་སྤང་གི་དུག་གསུམ་ངོ་ཚ་ཁྲེལ་མེད། རྨུག་རྒོད།
མ་དད། ལེ་ལོ། བག་མེད་ནི་རྣམ་ཤེས་དྲུག་ཅར་གྱི་རྟེན་ཅན་ནོ། ། ཚོར་བ་གང་དང་མཚུངས་པར་ལྡན་པ་ནི། རྩ་ཉོན་ནམ་ཉེ་ཉོན་དེ་རྣམས་ཚོར་བ་གང་དང་མཚུངས་པར་ལྡན་ཞེ་ན། འདོད་ཆགས་ནི་བདེ་བ་ཡིད་བདེ་དག་དང་མཚུངས་པར་ལྡན་ཞིང༌། ཞེ་སྡང་ཟློག་སྟེ། སྡུག་བསྔལ་ཡིད་མི་བདེ་དག་དང་ལྡན་པའོ། ། མ་རིག་པ་ནི་ཚོར་བ་ལྔ་པོ་ཐམས་ཅད་དང་ལྡན་ལ། མེད་ལྟ་སྡིག་ལས་ཅན་རང་གི་སྡིག་པའི་འབྲས་བུ་མེད་པར་མཐོང་བས་ཡིད་དང་བསོད་ནམས་ཀྱི་ལས་ཅན་བསོད་ནམས་ཀྱི་ ༼༣༩༤༽ དབང་པོ་དོན་མེད་པར་མཐོང་བས་ཡིད་ཀྱི་སྡུག་བསྔལ་དང་ལྡན་ཞིང༌།
ཐེ་ཚོམ་ཟོས་པ་ངེས་པ་དོན་དུ་གཉེར་བ་ཅན་ནི་ཡིད་མི་བདེ་བ་དང་ལྡན་ནོ། ། གཞན་ལྟ་བ་བཞི་དང༌། ང་རྒྱལ་ནི་ཡིད་བདེ་དང་ལྡན་ཏེ། དགའ་བའི་རྣམ་པར་འཇུག་པའི་ཡིད་ཀྱི་ས་པ་ཡིན་པས་སོ། ། དེ་རྣམས་འདོད་ཁམས་སུ་སྐྱེས་པའི་ཕྲ་རྒྱས་ཀྱི་དབང་དུ་བྱས་སོ། ། བཏང་སྙོམས་དང་ནི་ཕྲ་རྒྱས་ཀུན་ལྡན་ཏེ། འགག་ཁར་ཇེ་ཞན་དུ་འགྱུར་བས་སོ། ། ས་གོང་མ་རྣམས་ཇི་ལྟ་བུ་ཞེ་ན། ས་གོང་མའི་ཕྲ་རྒྱས་རྣམས་ནི། ས་གང་ན།
ཚོར་བ་ཇི་ལྟ་བ་ཡོད་པ་བཞིན་དུ། རང་རང་གི་ཚོར་བ་དང་མཚུངས་པར་ལྡན། ཉེ་བའི་ཉོན་མོངས་པ་རྣམས་ལས། འགྱོད་པ་དང༌། ཕྲག་དོག་དང༌། ཁྲོ་བ་དང༌། རྣམ་འཚེ་དང༌། འཁོན་འཛིན་དང༌། འཆབ་པ་རྣམས་ཡིད་མི་བདེ་དང༌། མཐུང་པར་ལྡན་ཏེ།
འདི་དག་ནི་སྐྱོ་བའི་རྣམ་པས་འཇུག་པའི་ཕྱིར་དང༌། ཡིད་ཀྱི་ས་པ་ཡིན་པའི་ཕྱིར་རོ། ། སེར་སྣ་དག་ནི་ཟློག་པ་ཡིད་བདེ་དང༌། མཚུངས་ལྡན་ཡིན་ཏེ། ༼༣༩༥༽ ཆགས་པའི་རྒྱུ་ལས་བྱུང་བ་དགའ་བའི་རྣམ་པར་འཇུག་པའི་ཕྱིར་རོ། ། གཡོ་སྒྱུ་འཆབ་པ་གཉིད་རྣམས་ཡིད་བདེ་མི་བདེ་གཉིས་ཀ་དང་མཚུངས་པར་ལྡན་ཏེ། རེས་འགའ་ནི་ཡིད་བདེ་བས་ཕ་རོལ་འདྲིད་པར་བྱེད་ལ། རེས་འགའ་ནི་ཡིད་མི་བདེ་བས་འདྲིད་དེ། གཉིད་ཀྱི་བར་དུ་འདྲའོ། ། བདེ་བ་དག་དང་རྒྱགས་པ་ནི།
བསམ་གཏན་གསུམ་པ་ན་བདེ་བ་དང༌། མན་ཆད་ན་ཡིད་བདེ་དང༌། ཡན་ཆད་ན་བཏང་སྙོམས་དང༌། ཐམས་ཅད་དུ་བཏང་སྙོམས་དང༌། མཚུངས་པར་ལྡན་ཏེ། བཏང་སྙོམས་ཀུན་དུ་འགྲོ་བས་མ་རིག་པ་བཞིན་དུ་གང་ཡང་དགག་པ་མེད་པའི་ཕྱིར་རོ། ། བཞི་པོ་གཞན་ངོ་ཚ་མེད་ཁྲེལ་མེད་རྨུག་རྒོད་རྣམས་ནི་ཚོར་བ་ལྔ་ཆར་དག་དང་མཚུངས་པར་ལྡན་ཏེ། དང་པོ་གཉིས་མི་དགེ་བའི་ས་མང་པོ་པ་དང༌། ཕྱི་མ་གཉིས་ཉོན་མོངས་པའི་ས་མང་པོ་པ་ཡིན་པའི་ཕྱིར་རོ། ། སྒྲིབ་པ་ལྔ་འདོད་ཁམས་པར་བསྟན་པ་ནི།
མདོ་ལས་ ༼༣༩༦༽ འདོད་པ་ལ་འདུན་པ་དང༌། གནོད་སེམས་དང༌། རྨུག་པ་དང༌། གཉིད་དང༌། རྒོད་པ་དང༌། འགྱོད་པ་དང༌། ཐེ་ཚོམ་སྟེ་ལྔ་གསུངས་པ་ལ་རྨུག་རྒོད་ཐེ་ཚོམ་ཁམས་གསུམ་པའམ། འདོད་ཁམས་པ་ཁོ་ན་བཟུང་ཞེ་ན། གཅིག་ཏུ་མི་དགེ་བར་གསུངས་པའི་ཕྱིར། འདོད་ཁམས་ན་སྒྲིབ་པ་དེ་ལྔ་རྣམས་ཡོད་ཀྱི།
ཁམས་གཞན་ན་མེད་དོ། ། ཅིའི་ཕྱིར། རྨུག་གཉིད་སྒྲིབ་པ་གཅིག་དང༌། རྒོད་འགྱོད་གཅིག་དུ་བཤད་ཅེ་ན། མི་མཐུན་པ་སྣང་བའི་འདུ་ཤེས་དང༌། ཞི་གནས་དང༌། ཟས་མྱང་བ་སོགས་དང༌། ཉེ་དུའི་རྣམ་རྟོག་སོགས་དང༌། བྱ་བ་སེམས་ཞུམ་པ་དང༌། སེམས་མ་ཞི་བར་བྱེད་པར་གཅིག་པའི་ཕྱིར་གཉིས་གཅིག་ཏུ་བཤད་དོ། །
སོ་སོར་སྦྱར་རོ། ། ཉོན་མོངས་པ་ཐམས་ཅད་སྒྲིབ་པ་ཡིན་ན། འདི་ལྔ་ཁོ་ན་བཤད་པ་ཅི་ཞེ་ན། དང་པོ་གཉིས་ཀྱི་ཚུལ་ཁྲིམས་དང༌། རྨུག་གཉིད་ཀྱིས་ཤེས་རབ་དང༌། རྒོད་འགྱོད་ཀྱིས་ཏིང་ངེ་འཛིན་གྱི་ ༼༣༩༧༽ ཕུང་པོ་ལ་གནོད་པར་བྱེད་པ་དང༌། ཏིང་ངེ་འཛིན་དང༌། ཤེས་རབ་མེད་ན་བདེན་པ་ལ་ཐེ་ཚོམ་ཟ་བའི་ཕྱིར་ན། ལྔ་ཉིད་དུ་བཤད་དོ། ། སྐུ་མཆེད་ནི།
རྨུག་ཉིད་ཀྱིས་ཏིང་ངེ་འཛིན་དང༌། རྒོད་འགྱོད་ཀྱིས་ཤེས་རབ་ལ་གནོད་པར་བཞེད་ལ། སྔོན་གྱི་སློབ་དཔོན་དག་རིམ་པས་ཏིང་ངེ་འཛིན་གྱི་སྦྱོར་བ་དང༌། དངོས་གཞི། ཞི་ལྷག་དང༌། རྗེས་ལངས་ཏེ། ཆོས་ལ་ངེས་པར་རྟོགས་པའི་ཚེ། བར་ཆད་བྱེད་པར་བཞེད་དེ། དང་པོ་དག་གཅིག་དུ་བྱའོ། ། སྤྱིའི་གཉིས་པ་དེ།
གཉེན་པོ་གང་གིས་སྤོང་ཚུལ་ནི། རིས་དང་པོ་གཉིས་རང་ས་ལ་དམིགས་པ་དང༌། འགོག་ལམ་མཐོང་སྤང་ཟག་མེད་ལ་དམིགས་པ་རྣམས། དམིགས་པ་བདེན་བཞིའི་རང་མཚན་ཤེས་པ་ཉིད་ཀྱིས་སྤོང་སྟེ། ཐོ་ཡོད་དུ་ཤེས་པ་ཉིད་ཀྱི་མིར་འཛིན་པ་ལྡོག་པ་བཞིན་ནོ། ། འདོད་པའི་ཀུན་འགྲོ་གོང་དུ་དམིགས་པ་དགུ་ནི་གོང་མའི་བདེན་པ་མ་ ༼༣༩༨༽ ཤེས་ཀྱང་དེ་རྣམས་ལ་དམིགས་པའི་རང་སའི་སྐལ་བ་མཉམ་པའི་ཀུན་འགྲོ་རྣམས་ཡང་དག་པར་ཟད་པས་སྤོང་བ་དང༌། འགོག་ལམ་མཐོང་སྤང་ཟག་བཅས་ལ་དམིགས་པ་རྣམས་ནི། རང་གི་དམིགས་པ་ཟག་མེད་ཀྱི་ཡུལ་ཅན་གྱི་ཕྲ་རྒྱས་རྣམས་སྤངས་པས་སྤོང་སྟེ། ཡུལ་མེད་པ་ན་དེ་རྣམས་ཀྱང་མི་འབྱུང་བས་སོ། ། སྤོང་ཚུལ་དེ་གསུམ་ཡང་སྔ་ཕྱིའི་རིམ་པས་ནི་མིན་གྱི།
དུས་གཅིག་ལ་ལོག་པ་ཐ་དད་པས་སོ། ། གཉེན་པོ་དུ་ཡོད་ཅེ་ན། གཉེན་པོ་དབྱེ་ན་རྣམ་པ་བཞི་སྟེ། སྤོང་བ་གཉེན་པོ་བར་ཆད་མེད་ལམ་དང༌། གཞི་གཉེན་པོ་དེ་ཡན་ཆད་གྱི་ལམ་སྤངས་པའི་ཐོབ་པ་ཀུན་དུ་འཛིན་པ་དང༌། ཐག་སྲིང་བའི་གཉེན་པོ་རྣམ་གྲོལ་ལམ་ཡན་ཆད་དམ། གཞན་དག་དེའང་ཡིན་ཟེར་རོ། ། རྣམ་པར་སུན་འབྱིན་པའི་གཉེན་པོ། ཁམས་དེ་ལ་སྐྱོན་དུ་མཐོང་ནས་སུན་འབྱིན་པའོ། ། ༼༣༩༩༽ དེས་ན་སྤོང་གཉེན་སྡུག་ཀུན་ལ་དམིགས་པའང་སུན་འབྱིན་ཡིན་ནོ། །
སློབ་དཔོན་ནི་སྡུག་ཀུན་ལ་དམིགས་པའི་སྦྱོར་ལམ་སུན་འབྱིན་དང༌། གཞན་གསུམ་རིམ་པར་བར་ཆད་མེད་ལམ་དང༌། རྣམ་གྲོལ་ལམ་དང༌། ཁྱད་པར་གྱི་ལམ་དུ་བཞེད་ལ། གོང་མ་པ་ནི་ཟག་བཅས་ལ་ཉེས་དམིགས་སུ་ལྟ་བ་སུན་འབྱིན་དང༌། སྦྱོར་ལམ་དང༌། བར་ཆད་མེད་ལམ་སྤོང་གཉེན་ཏེ། གཉིས་སློབ་དཔོན་བཞིན་བཞེད་དོ། ། ཉོན་མོངས་པ་སྤོང་བ་ན། གང་ལས་སྤོང་བར་བྱ་ཞེ་ན།
མཚུངས་ལྡན་ལ་དབྱེ་མི་ནུས་པས། དམིགས་པ་ལས་ཕྱེ་ནས་ཉོན་མོངས་པ་སྤང་བར་བྱ་བར་འདོད་ལ། དེ་ཡང་རང་རྒྱུད་ཀྱི་ཐོབ་པ་ཆད་པས་དང༌། གཞན་རྒྱུད་ནི་དེའི་ཡུལ་ཅན་རང་རྒྱུད་ལ་ཡོད་པ་སྤང་བས་སྤོང་ངོ༌། ། ཐག་སྲིང་བའི་ངོ་བོ་དུ་ཡོད་ཅེ་ན། བཞི་སྟེ། ཚོགས་པ་གཅིག་ཡང་མཚན་ཉིད་མི་མཐུན་པས་དང༌། མི་མཐུན་ཕྱོགས་ ༼༤༠༠༽ དང༌། གཉེན་པོས་དང༌། ཡུལ་རྣམ་པར་ཆད་པས་དང༌།
དུས་ཀྱི་རིང་བ་སྟེ། རིམ་པས་འབྱུང་བཞི་དང༌། ཚུལ་ཁྲིམས་དང༌། འཆལ་ཚུལ་དང༌། ཕྱོགས་ཤར་ནུབ་ཀྱི་རྒྱ་མཚོ་དང༌། དུས་འདས་མ་འོངས་གཉིས་རིང་བ་ལྟ་བུའོ། ། ལྔ་པ་ནི། ཅི་ལམ་ལྟར་སྤངས་པ་ཡང་ཁྱད་པར་དུ་འགྱུར་རམ་ཞེ་ན་མིན་ཏེ། ཉོན་མོངས་པ་ཐམས་ཅད་ནི། རང་གི་སྤོང་ལམ་ཁོ་ནས་ལན་ཅིག་དུ་སྤངས་ཏེ།
ཟད་པར་བྱེད་ལ། དེ་རྣམས་ཀྱི་བྲལ་བའི་ཐོབ་པ་ཡང་ཡང་དུ་ཁྱད་པར་དུ་འགྱུར་རོ། ། དུས་དུ་ཞིག་དུ་ཞེ་ན། རང་རང་གི་གཉེན་པོ་རྣམ་གྲོལ་ལམ་སྐྱེས་པ་དང༌། རྒྱུན་ཞུགས་སོགས་འབྲས་བུ་བཞི་ཐོབ་པས་སྟེ། ལྔ་དང༌། དབང་པོ་རྟུལ་ན། རྣོན་པོར་འཕེལ་བ་སྟེ། འཕོ་བ་དང་དྲུག་རྣམས་སུ་ཅི་རིགས་པར་ཐོབ་བོ། ། སྤངས་པའི་འབྲས་བུ་ལ།
སྤོངས་ཤེས་ཀྱི་དབྱེ་བ་ནི། སྤོངས་ཤེས་གཉིས་ཏེ། ཡེ་ཤེས་ཀྱི་སྤོང་ཤེས་ཟག་མེད་ཀྱི་ཤེས་པ་དང༌། སྤངས་པའི་ ༼༤༠༡༽ སྤོང་ཤེས་སྤངས་པ་ཉིད་དེ། ཐོབ་བྱེད་རྒྱུའི་མིང་གི་བཏགས་པའོ། ། འདིར་ནི་གཉིས་པ་སྟེ། ཅི་སྤངས་པ་ཐམས་ཅད་སྤོང་ཤེས་གཅིག་ཁོ་ན་ཡིན་ནམ་ཞེ་ན་མིན་ཏེ། ཡོངས་སུ་ཤེས་པ་དགུ་སྟེ། འདོད་པ་ན་མཐོང་སྤང་དང་པོ་གཉིས་ཟད་པ་ལ་ཡོངས་ཤེས་གཅིག་དང་ས་དེར་འགོག་ལམ་མཐོང་སྤང་གཉིས་ཟད་པ་ནི། ཡོངས་ཤེས་དེ་གཉིས་སོ། །
འདོད་པའི་གསུམ་ཡིན་པ་དེ་བཞིན་དུ། ཁམས་གོང་མ་གཉིས་སྡོམ་པའི་མཐོང་སྤང་སྤངས་པའི་སྤངས་ཤེས་དེའང་གསུམ་ཉིད་དེ། གོང་མའི་སྡུག་ཀུན་མཐོང་སྤང་སྤངས་པའི་གཅིག་དང༌། འགོག་ལམ་མཐོང་སྤང་སྤངས་པའི་གཉིས་སོ། ། གཉིས་པ་ནི་ཡོངས་སུ་ཤེས་པ་དེ་དྲུག་ལས་གཞན་གསུམ་ནི་ཐ་མའི་ཆ་དང་མཐུན་པ་སྤངས་པ་དང༌། གཟུགས་ཀྱི་ཆགས་པ་ཀུན་ཟད་པ་དང༌། ཟག་པ་ཀུན་ཟད་པས་ཏེ། རིམ་པ་བཞིན་འདོད་པ་དང༌། གཟུགས་དང༌། གཟུགས་མེད་ཀྱི་སྒོམ་སྤང་ཡང་ཟད་པའི་སྤོང་ཤེས་གསུམ་མོ། །
༼༤༠༢༽ འདིར་གོང་མ་གཉིས་ཀྱི་ཐ་དད་དུ་བྱེད་པ་ནི། སྒོམ་སྤང་ནི་གཉེན་པོ་མི་འདྲ་བས་ཡིན་ལ། གོང་མ་གཉིས་ཀྱི་མཐོང་སྤང་གི་གཉེན་པོ་ནི་རྗེས་བཟོད་སོགས་སུ་འདྲ་བས་གཅིག་ཏུ་བྱས་པ་ཡིན་ནོ། ། འབྲས་བུའི་ཁྱད་པར་ནི་སྔ་མ་དྲུག་བཟོད་པའི་འབྲས་བུ་སྟེ། བཟོད་པ་ནི་ཤེས་པའི་འཁོར་ཡིན་པས་ཤེས་པའི་འབྲས་བུ་ལ་དེར་བཏགས་སོ། ། ལྷག་མ་གསུམ་རྣམས་ནི་ཤེས་པའི་འབྲས་བུ་པའོ། ། མི་ལྕོགས་པ་མེད་པའི་འབྲས་བུ་སྤོངས་ཤེས་ཐམས་ཅད་དོ། ། བསམ་གཏན་གྱི་དངོས་གཞི་རྣམས་ཀྱི་འབྲས་བུ་བྱེ་བྲག་སྨྲ་བ་ལྟར་ན་ལྔ་སྟེ། བསམ་གཏན་གྱི་དངོས་གཞི་ལ་རྟེན་ནས་ཕྱིར་མི་འོང་ཆགས་བྲལ་སྔོན་འགྲོས་མཐོང་ལམ་སྐྱེད་པ་ན། གོང་མ་གཉིས་ཀྱི་མཐོང་སྤང་སྤངས་པ་གསུམ་དང༌།
སྒོམ་ལམ་སྐྱེད་པ་ན་གཟུགས་ཀྱི་འདོད་ཆགས་ཟད་པ་དང་ཟག་པ་ཀུན་ཟད་པའི་ཡོངས་ཤེས་ཏེ། ལྔ་ཐོབ་པས་སོ། ། འདོད་པའི་སྤོང་ཤེས་བཞི་ནི། དངོས་བཞི་འབྲས་བུ་མིན་ཏེ། མི་ལྕོགས་མེད་ཀྱི་འབྲས་བུ་ཡིན་པས་ ༼༤༠༣༽ སོ་ཞེས་སོ། ། བཙུན་པ་དབྱངས་སྒྲོགས་ནི་བརྒྱད་དེ། དེའི་ཚེ་འཇིག་རྟེན་པས་མངོན་པའི་མཐོང་སྤང་སྤངས་པ་གསུམ་གྱི་བྲལ་ཐོབ་ཟག་མེད་ཡང་རྙེད་པས་སོ། ། ཐ་མའི་ཆ་མཐུན་སྤངས་པ་ནི། དངོས་སུ་མི་ལྕོགས་མེད་ཀྱི་འབྲས་བུ་སྟེ། དེའི་ཚེ་བྲལ་ཐོབ་རྙེད་ཀྱང༌།
གོང་མའི་མཐོང་སྤང་སྤངས་པ་དང༌། སྡོམ་ནས་སྤོངས་ཤེས་གཅིག་ཏུ་བཞག་གོ ། ཞེས་སོ། ། ནམ་མཁའི་ཉེར་ལྡོག་གི་འབྲས་བུ་གཟུགས་ཀྱི་འདོད་ཆགས་ཟད་པའི་སྤོངས་ཤེས་གཅིག་པུ་ཡིན་ཅིང༌། གཟུགས་མེད་དངོས་གཞི་དང་པོ་གསུམ་གྱི་ཡང་འབྲས་བུ་ཟག་པ་ཀུན་ཟད་གཅིག་པུའོ། ། ཡོངས་ཤེས་དགུ་པོ་ཐམས་ཅད་འཕགས་པའི་ལམ་ཟག་མེད་ཀྱི་འབྲས་བུ་ཡིན་ལ། འཕགས་ལམ་པའི་འཇིག་རྟེན་པའི་ལམ་གྱི་འབྲས་བུ་ནི་ཐ་མའི་ཆ་མཐུན་དང༌། གཟུགས་ཀྱི་འདོད་ཆགས་ཟད་པའི་ཡོངས་ཤེས་གཉིས་སོ། ། སྒོམ་ལམ་རྗེས་ཤེས་ཀྱི་འབྲས་བུ་ཡང་སྤོང་ཤེས་ཐ་མ་གཉིས་དང༌། སྒོམ་ལམ་ ༼༤༠༤༽ ཆོས་ཤེས་པའི་འབྲས་བུ་ཐ་མ་གསུམ་ཡིན་ནོ། །
ཤེས་པ་དེ་དག་གི་ཕྱོགས་མཐུན་གྱི་འབྲས་བུ་དྲུག་དང་ལྔ་སྟེ། ཆོས་བཟོད་ཆོས་ཤེས་དང་བཅས་པའི་འབྲས་བུ་གོང་མའི་མཐོང་སྤང་སྤངས་པའི་གསུམ་དོར་བ་དྲུག་གོ ། རྗེས་བཟོད་རྗེས་ཤེས་དང་བཅས་པའི་འབྲས་བུ་གོང་མ་གཉིས་ཀྱི་ཡོངས་ཤེས་ལྔའོ། ། གྲངས་ངེས་སོགས་བཤད་པ་ནི་སྡུག་བསྔལ་མཐོང་སྤང་ནས་སྲིད་རྩེའི་ཆུང་ངུའི་ཆུང་ངུ་སྤངས་པའི་བར་དུ་སྤངས་པ་རེ་རེ་ཡོངས་ཤེས་སུ་མི་བཞག་པ་ཅི་ཞེ་ན། བཟོད་པའི་འབྲས་བུ་བྲལ་བ་ནི། བྲལ་ཐོབ་ཟག་མེད་རྙེད་པ་དང༌། སྲིད་རྩེའི་ཕྱོགས་ཉམས་པར་བྱས་པ་དང༌། ཀུན་འགྲོའི་རྒྱུ་རིགས་དང་པོ་གཉིས་པོ་ཀུན་དུ་བཅོམ་པ་དང༌། གསུམ་ཚང་བའི་ཕྱིར། ཡོངས་ཤེས་སུ་འཇོག་པ་ལ་སྡུག་ཀུན་མཐོང་སྤང་མ་སྤངས་བར་དུ་དེ་གསུམ་མ་ཚང་བར་སྡོམ་ཞིང༌།
འགོག་ལམ་མཐོང་སྤང་སྤངས་པ་ནི། རེ་རེ་ལ་ཚང་བས་སོ་སོར་བྱས་སོ། ། ཤེས་པའི་འབྲས་བུ་སྤངས་པ་ནི། ༼༤༠༥༽ རྒྱུ་དེ་གསུམ་དང་ཁམས་རེ་རེའི་སྤང་བྱ་མཐའ་དག་ལས་འདའ་བ་ལས་ཡོངས་ཤེས་སུ་འཇོག་པས་སྒོམ་སྤང་སྤང་བ་རེ་རེ་ལ་མི་བཞག་གོ ། གང་ཟག་གང་ཡོངས་ཤེས་དུ་ལྡན་ཞེ་ན། སོ་སྐྱེ་ནི་ཡོངས་ཤེས་གཅིག་དང་ཡང་ལྡན་པ་མིན་ཏེ། བྲལ་ཐོབ་ཟག་མེད་དང༌། སྲིད་རྩེ་ཕྱོགས་ཉམས་པ་མེད་པས་སོ། ། མཐོང་ལམ་ལ་གནས་པ་ནི་སྐད་ཅིག་གསུམ་པའི་ཚེ་བྲལ་ཐོབ་ཡོད་ཀྱང༌། སྲིད་རྩེ་ཉམས་པ་མེད་ལ།
ལྔ་པའི་ཚེ། དེ་གཉིས་ཡོད་ཀྱང༌། རྒྱུ་གཉིས་བཅོམ་པ་མེད་པས། མི་ལྡན་ལ། ཀུན་འབྱུང་ལ་ཆོས་ཤེས་གཅིག་དང༌། རྗེས་ཤེས་གཉིས་དང༌། འགོག་པ་ལ་ཆོས་གསུམ་དང༌། རྗེས་ཤེས་བཞི་དང༌། ལམ་ལ་ཆོས་ཤེས་ལྔའི་བར་དང༌། ཡང་དག་ལྡན་ནོ། །
སྒོམ་ལམ་ལ་གནས་པ་ནི། ཆགས་བཅས་ཡིན་ན། དང་པོ་དྲུག་གམ། ཕྱིར་མི་འོང་གཟུགས་ཁམས་ལས་མ་གྲོལ་ན་ཐ་མའི་ཆ་མཐུན་སྤངས་པ་གཅིག་གམ་ཡང་དེ་གཟུགས་ལས་གྲོལ་ ༼༤༠༦༽ ན་དེ་དང་གཟུགས་ཀྱི་འདོད་ཆགས་ཟད་པ་གཉིས་དང་ལྡན་ལ་དགྲ་བཅོམ་པ་ནི། ཐ་མ་གཅིག་པུ་དང་ལྡན་ནོ། ། གཉིས་པ་ནི་ཕྱིར་མི་འོང་གཟུགས་ལས་མ་གྲོལ་བ་དང༌། དགྲ་བཅོམ་གྱི་སྤོང་ཤེས་རེ་རེ་བཞག་པ་ཅི་ཞེ་ན། ཁམས་ལས་འདོད་ཆགས་དང་བྲལ་བ་དང༌། འབྲས་བུ་ཐོབ་པ་སྟེ། རྒྱུ་གཉིས་འདོམ་པ་ན།
སྤངས་པ་རྣམས་ཀྱི་བྲལ་ཐོབ་སོ་སོ་བ་གཏང་ནས་གཅིག་རྙེད་པའི་ཕྱིར། སྤངས་པ་དེ་རྣམས་སྡོམས་ཏེ། ཡོངས་ཤེས་གཅིག་ཏུ་འཇོག་ལ། རྒྱུ་དེ་གཉིས་ཀ་གང་ཟག་དེ་གཉིས་ལ་སྲིད་པས་སོ། ། ཡང་གང་ཟག་གཅིག་གིས་སྤོང་ཤེས་དུ་གཏོང་ངམ་འཐོབ་ཅེ་ན། ཕྱིར་མི་འོང་གཟུགས་ལས་མ་གྲོལ་བའམ། དགྲ་བཅོམ་ཉམ་པ་ལ་གཅིག་གཏོང་སྟེ་དེས་སྤངས་པ་སྡོམས་པས་གཅིག་ལས་མི་ལྡན་པས་སོ། ། ཕྱིར་མི་འོང་གཟུགས་ལས་གྲོལ་བ་འདོད་པའི་ཆགས་བྲལ་ལས་ཉམས་ན་སྔར་ལྡན་པ་གཉིས་གཏོང་ངོ༌། ། ཕྱིར་མི་འོང་ཆགས་བྲལ་སྔོན་ནས་འགྲོ་ལམ་ལ་རྗེས་ཤེས་ལ་གནས་པ་ནི། ༼༤༠༧༽ བདུན་པ་ཐོབ་པ་ན་སྔ་མ་ལྔ།
མཐར་གྱིས་པས་ཕྱིར་མི་འོང་ཐོབ་པ་ན། སྔ་མ་དྲུག་གཏོང་སྟེ། ཐོབ་པ་ནི་ལྔ་མིན་ཞེས་པས། ཕྱིར་མི་འོང་གཟུགས་ལས་ཉམས་ན་གཅིག་དང༌། གཟུགས་མེད་ལས་ཉམས་ན་གཉིས་དང༌། འདོད་པའི་ཆགས་བྲལ་ལས་ཉམས་ན་དྲུག་ཐོབ་བོ། ། ཆོས་མངོན་པ་མཛོད་ཀྱི་འགྲེལ་པ་ལས་ཕྲ་རྒྱས་བསྟན་པ་ཞེས་བྱ་བ་གནས་ལྔ་པའི་འགྲེལ་པའོ། ། དྲུག་པ་ལམ་དང་གང་ཟག་བསྟན་པ་ལ་གསུམ་སྟེ། ལམ་བཤད། གང་ཟག་བཤད།
ལམ་ཉིད་ཁྱད་པར་དུ་བཤད་པའོ། ། དང་པོ་ལ་གཉིས་ཏེ། ལམ་གྱི་ངོ་བོ་དམིགས་པ་དང་བཅས་པ་དང༌། སྐྱེ་ཚུལ་སྒོམ་རིམ་དང་བཅས་པའོ། ། དང་པོ་ནི་བདེན་པ་མཐོང་བ་དང༌། སྒོམ་པ་ལས་ཉོན་མོངས་པ་སྤངས་པ་ཞེས་བཤད་པའི་མཐོང་སྒོམ་གྱི་ལམ་དེ་དག་ཟག་མེད་དམ་ཟག་བཅས་གང་ཞེ་ན། སྒོམ་པའི་ལམ་ནི། འཇིག་རྟེན་པ་དང༌། ༼༤༠༨༽ དེ་ལས་འདས་པ་རྣམ་པ་གཉིས་ཏེ། མཐོང་ལམ་ནི་སྲིད་རྩེའི་གཉེན་པོ་བྱེད་པ་དང༌།
མཐོང་སྤང་དགུ་གཅིག་ཅར་སྤོང་བས་ཟག་མེད་ཁོ་ནའོ། ། སྒོམ་སྤང་ནི་གཞི་དང་བཅས་པས་བསྟན་པའི་ཕྱིར། འཇིག་རྟེན་ལས་འདས་པས་ཀྱང་གཅིག་ཅར་སྤོང་མི་ནུས་ཀྱི་རིམ་གྱིས་སྤོང་ངོ༌། ། གོང་མ་པ་ནི་རྒྱུན་ཞུགས་གཅིག་ཅར་བས་ཁམས་གསུམ་གྱི་སྒོམ་སྤང་ཆེ་འབྲིང་དགུར་དྲིལ་ཏེ། གཅིག་ཅར་སྤོང་བར་བཞེད་དོ། ། བདེན་པ་མཐོང་ཞེས་པའི་བདེན་པ་གང་ཞེ་ན། བདེན་པ་རྣམས་ནི་དབྱེ་ན་བཞི་སྟེ། དེ་ཡང་སྔར་ཟག་མེད་ལམ་གྱི་བདེན་པ་དང༌། ཞེས་དང༌། སོ་སོར་བཏགས་པས་འགོག་པ་གང་ཞེ་དང༌།
སྡུག་བསྔལ་ཀུན་འབྱུང་ཞེས་པར་མིང་གིས་བཤད་དོ། ། དེ་བཞིའི་རིམ་པའང༌། དེ་ཉིད་ཡིན་ནམ་ཞེ་ན་མིན་ཏེ། འབྲས་བུར་གྱུར་པའི་ཉེར་ལེན་གྱི་ཕུང་པོ་སྡུག་བསྔལ་དང༌། གྲྱུར་གྱུར་པའི་ཉེར་ལེན་གྱི་ཕུང་པོ་ཀུན་འབྱུང་དང༌། བྲལ་འབྲས་འདུས་མ་བྱས་འགོག་པ་དང༌། ༼༤༠༩༽ ཟག་མེད་འདུས་བྱས་ལམ་བདེན་ཏེ། རིམ་པ་དེའོ། ། སོ་སོའི་ངོ་བོ་ནི་སྔར་བཤད་པ་དེ་བཞིན་ཏེ། དེ་ལྟར་ན་དེ་བཞི་རྣམས་ཇི་ལྟར་སྔ་ཕྱི་མངོན་པར་རྟོགས་པའི་རིམ་པ་བཞིན་བསྟན་ཏོ། །
གཞན་དུ་ན་ཀུན་འབྱུང་སོགས་རྒྱུ་སྔར་བསྟན་པར་འགྱུར་ཏེ། བསམ་གཏན་སོགས་ལྟ་བུའོ། ། དེས་ན་ནད་མཐོང་ནས་དེའི་རྒྱུ་ལ་རྟོག་ལ། ནད་ཟད་པ་དོན་དུ་གཉེར་ཞིང་དེའི་ཐབས་སུ་སྨན་ཚོལ་བ་བཞིན་སྦྱོར་ལམ་དུ་སྡུག་བསྔལ་མཐོང་ནས་དེའི་རྒྱུ་ཀུན་འབྱུང་ལ་རྟོག་ལ། འགོག་པ་དོན་དུ་གཉེར་ཞིང་དེའི་ཐབས་ལམ་ཚོལ་བའི་སྒོ་ནས་རིམ་པས་བཏགས་པས། མཐོང་ལམ་དུ་སྡུག་བསྔལ་སོགས་བཞི་རིམ་པས་མཐོང་ངོ༌། ། བདེན་པའི་དོན་ནི། ཕྱིན་ཅི་མ་ལོག་པ་སྟེ། འཕགས་པས་འདི་རྣམས་མི་རྟག་སོགས་བཞི་བཞིར་ཇི་ལྟ་བར་གཟིགས་པས་འཕགས་པའི་བདེན་པའོ། ། སྡུག་བསྔལ་ནི།
ཚོར་བའི་ཕྱོགས་གཅིག་མ་ཡིན་ནམ། ཇི་ལྟར་འདུ་བྱེད་ཟག་ ༼༤༡༠༽ བཅས་ཐམས་ཅད་དེར་བརྗོད་ཅེ་ན། ཡིད་དུ་འོང་བ་དང༌། མི་འོང་བ་དང༌། དེ་གཉིས་ལས་གཞན་པ་ནི། རིམ་པས་ཟག་བཅས་ཀྱི་ཚོར་བ་བདེ་སྡུག་བཏང་སྙོམས་རྣམས་ཏེ། དེ་གསུམ་གྱི་དབང་གིས་ཟག་བཅས་གཞན་ཡང་ཡིད་དུ་འོང་བ་སོགས་ཀྱི་མིང་ཐོབ་ལ། ཡིད་འོང་སོགས་གསུམ་རིམ་པས་འགྱུར་བ་དང༌། སྡུག་བསྔལ་དང༌། འདུ་བྱེད་ཀྱི་སྡུག་བསྔལ་ཉིད་གསུམ་དང་ལྡན་པའི་ཕྱིར།
ཇི་ལྟར་རིགས་པར་འདུ་བྱེད་ཟག་བཅས་མ་ལུས་པ་སྡུག་བསྔལ་ཏེ། བདེ་བའི་ཚོར་བ་སོགས་མིན་ནོ། ། ཚོར་བ་འདི་ལ་ཤིང་རྟ་ཆེན་པོ་རྣམས་བཞེད་ཚུལ་ཤིན་དུ་མི་འདྲ་བ་ཡོད་དེ། དེའི་འགལ་ལེན་ནི། འགྲེལ་པ་དང༌། རྟེན་འབྲེལ་མདོ་འགྲེལ་དང༌། དབུ་མ་བཞི་བརྒྱ་པ་སོགས་སུ་ལྟའོ། ། ཐུབ་པས་བདེན་པ་བཞི་དང༌། ཀུན་རྫོབ་དང་དོན་དམ་པའི་བདེན་པ་གཉིས་ཀྱང་གསུངས་ན་དེ་གཉིས་ཀྱི་མཚན་ཉིད་ཅི་ཞེ་ན། གང་ལ་ཐོ་བ་སོགས་ཀྱི་བཅོམ་པས་ ༼༤༡༡༽ དེའི་བློ་མི་འཇུག་པ་བུམ་པ་ལྟ་བུ་དང༌།
དེས་མི་གནོད་ཀྱང་བློ་ཡིས་གཟུགས་ལ་སོགས་པའི་ཆོས་གཞན་དང༌། གཞན་དུ་བསམས་ན། དེའི་བློ་མི་འཇུག་པ་ཆུ་བཞིན་དུ་འཇིག་པ་རྣམས་ནི་ཀུན་རྫོབ་ཏུ་ཡོད་པས་ཏེ། དོན་དམ་དུ་ཡོད་པ་ནི། དེ་གཉིས་ལས་གཞན་གཟུགས་ལྟ་བུའོ། ། སྐྱེ་ཚུལ་སྒོམ་རིམ་དང་བཅས་པའི་ལམ་ལ་འཇུག་ཚུལ་ནི། བདེན་པ་རྣམས་ཇི་ལྟར་མཐོང་བར་འགྱུར་ཞེ་ན། དང་པོར་ཚུལ་ཁྲིམས་ལ་གནས་ཏེ། དེ་ནས་བདེན་པ་མཐོང་བ་དང་མཐུན་པའི་ཐོས་པ་དང༌། དེ་ཕྱིན་ཅི་མ་ལོག་པར་བསམ་པ་དང་ལྡན་པས་སྒོམ་པ་ལ་རབ་ཏུ་སྦྱོར་བའི་སྒོ་ནས་ཤེས་རབ་གསུམ་བསྐྱེད་དོ། །
ཤེས་རབ་ཀྱི་ངོ་བོ་ཅི་ཞེ་ན། ཐོས་པ་དང་སོགས་པས་བསམ་པ་དང༌། སྒོམ་པ་ལས་བྱུང་བའི་བློ་སྟེ། ཤེས་རབ་གསུམ་རྣམས་ནི་རིམ་པས་མིང་དང༌། མིང་དོན་གཉིས་ཀ་དང༌། དོན་གྱི་ཡུལ་ ༼༤༡༢༽ ཅན་ནོ། ། ཞེའོ། ། སློབ་དཔོན་ནི་ཡིད་ཆེས་པའི་གསུང་རབ་ལས་སྐྱེས་པ་དང༌། རིགས་པས་ངེས་པར་བསམ་པ་ལས་སྐྱེས་པ་དང༌། ཏིང་ངེ་འཛིན་ལས་སྐྱེས་པའི་རྟོག་པ་གསུམ་དུ་བཞེད་དོ། །
ཞུགས་ནས་སྒོམ་པའི་གང་ཟག་ནི། དེ་ལྟར་སྒོམ་པ་ཅི་ལྟར་རྫོགས་པར་འགྱུར་ཞེ་ན། ལུས་འདུ་འཛི་དང༌། སེམས་མི་དགེ་བའི་རྣམ་རྟོག་ལས་སྲིངས་པ་གཉིས་དང་ལྡན་ན་རྫོགས་པར་འགྱུར་རོ། ། གཉིས་པ་ལ་གཉིས་ཏེ། གཉིས་ལྡན་དཀའ་ཟློག་པས་སླ་བའོ། ། དེ་སུ་ལ་སླ་ཞེ་ན། ཆོག་མི་ཤེས་པ་དང༌། འདོད་ཆེན་ཅན་ལ་སླ་བ་མ་ཡིན་ཞིང༌། ཟློག་པ་སླའོ། །
དེ་གཉིས་ཅི་ཞེ་ན། མངོན་པ་པ་ནི། ཆོས་གོས་སོགས་གྱ་ནོམ་པ་རྙེད་པ་ལ་ཡང་ཡང་དུ་སྲེད་ཅིང་འདོད་པ་ནི་ཆོག་མི་ཤེས་པ་དང༌། དེ་མ་རྙེད་པ་ལ་རྙེད་པར་འདོད་པ་ནི། འདོད་ཆེན་ཅན་ཉིད་དོ། ། ཞེའོ། ། སློབ་དཔོན་ནི། ངན་ཉུང་རྙེད་པས་ཡིད་མི་བདེ་བ་དང༌། བཟང་མང་མ་རྙེད་པ་ལ་ ༼༤༡༣༽ འདོད་པ་དེ་དག་དུ་བཞེད་དོ། ། དེ་དག་ལས་ཟློག་པ་ནི།
དེ་དག་གི་གཉེན་པོ་ཆོག་ཤེས་པ་དང༌། འདོད་པ་ཆུང་བ་དག་ཡིན་ལ། གཉེན་པོ་དེ་གཉིས་ནི། ཁམས་གསུམ་དུ་རྟོགས་པ་གསུམ་དང༌། དྲི་མེད་ཀྱང་སྟེ་བཞིའོ། ། ངོ་བོ་ནི་མ་ཆགས་པའི་རང་བཞིན་ནོ། ། འཕགས་པ་སྐྱེ་བའི་རིགས་བཞི་རྣམས་ཀྱང༌། མ་ཆགས་པའི་རང་བཞིན་ཏེ། བཞི་ནི། ཆོས་གོས་དང༌།
བསོད་སྙོམས་དང༌། མལ་སྟན་ཏེ། གསུམ་གྱིས་ཆོག་ཤེས་པ་དང༌། སྤོང་བ་དང༌། སྒོམ་པ་ལ་མངོན་པར་དགའ་བའོ། ། དེ་བཞི་གསུམ་དང་པོ་རྣམས་ནི། ཆོག་ཤེས་པའི་བདག་ཉིད་ཡིན་ལ། ཕྱི་མའི་སྤོང་སྒོམ་ནི། རིམ་པས་འགོག་ལམ་ལ་དགའ་བ་སྟེ། དེ་ཇི་ལྟར་མ་ཆགས་པ་ཡིན་ཞེ་ན།
སྲིད་པ་དང༌། འདོད་པའི་འདོད་ཆགས་ལ་རྒྱབ་ཀྱི་ཕྱོགས་པས་སོ། ། རིགས་ ༼༤༡༤༽ དེ་བཞིས་དོན་གང་བསྟན་ཞེ་ན། ཆོས་ཀྱི་རྗེས་རང་གི་སློབ་མ་རྣམས་ལ། དང་པོ་གསུམ་གྱི་ཚུལ་བསྟན་ལ། ཐ་མས་ལས་བསྟན་ཏེ། ཁྱེད་ཚུལ་འདིས་ལས་འདི་བྱེད་ན། རིང་པོ་མི་ཐོགས་པར་ཐར་པར་ཐོབ་པར་འགྱུར་རོ། ། ཞེས་བཀའ་སྩལ་ཏོ། ། གཉིས་པ་ནི་ཅིའི་ཕྱིར་ཚུལ་དང་ལས་འདི་ལྟ་བུ་བཅས་ཞེ་ན།
གོས་སོགས་ལ་སྲེད་པ་སོགས་བཞིའི་གཉེན་པོའི་ཕྱིར་དུ་སྟེ། བདག་གིར་འཛིན་པའི་དངོས་པོ་ཆོས་གོས་སོགས་གསུམ་འདོད་པ་དང༌། བདག་དུ་འཛིན་པའི་དངོས་པོ་ལུས་ལ་འདོད་དེ། སྲེད་པ་གཉིས་ལས། ཚུལ་གྱིས་དང་པོ་དེའི་དུས་ཏེ། རེ་ཞིག་ཞི་བར་བྱེད་པ་དང༌། ལས་ཀྱི་གཉིས་ཀ་གཏན་དུ་ཞི་བར་བྱེད་པའི་ཕྱིར་དུའོ། ། དེས་བསྒོམ་བྱའི་ལམ་གྱི་རིམ་པ་ལ་གཉིས་ཏེ། ཞི་གནས་དང༌། ལྷག་མཐོང་སྒོམ་ཚུལ་ལོ། །
དང་པོ་ལ། མདོར་བསྟན་ནི། དེ་ལྟར་སྣོད་དུ་གྱུར་པ་དེ་ཇི་ལྟར་སྒོམ་པ་ལ་འཇུག་ཅེ་ན། དེ་ལ་འཇུག་པ་ན་ཐོག་མར་མི་སྡུག་པ་སྒོམ་པ་དང༌། དབུགས་ ༼༤༡༥༽ རྔུབ་པ་དང༌། འབྱུང་བ། དྲན་པ་སྒོམ་པ་ཡི་སེམས་བཏུལ་ནས་ཏེ། འདོད་ཆགས་དང་རྣམ་རྟོག་ཤས་ཆེ་བ་རྣམས་སོ། ། རྒྱས་བཤད་ལ། འདོད་ཆགས་ལྷག་པ་མི་སྡུག་པ་སྒོམ་པ་དང༌།
རྣམ་རྟོག་ལྷག་པས་དབུགས་དབྱུང་རྔུབ་སྒོམ་པ་གཉིས་ལས། དང་པོ་མི་སྡུག་པ་བསྒོམ་པ་ནི། འདོད་ཆགས་བཞི་ལས་ཁ་དོག་ལ་ཆགས་པའི་གཉེན་པོར་རྣམ་པར་སྔོས་པ། རྣགས་པ། བམ་པ། དམར་བ། ཚིག་པ་སྟེ་ལྔ་དང༌། དབྱིབས་ལ་ཆགས་པ་ལ་ཟོས་པ་དང༌། འཐོར་བ་དག་དང༌། རེག་བྱ་ལ་ཆགས་པ་ལ་འབུས་བཤིག་པ་དང༌།
རྒྱུས་པས་སྦྲེལ་བའི་ཀེང་རུས་དང༌། རྙེད་བསྐུར་ལ་ཆགས་པ་ལ་ཤི་རོ་གཡོ་བ་མེད་པ་ལ་དམིགས་ནས་སྒོམ་ལ། ཀེང་རུས་སྒོམ་པ་ནི་ཆགས་ཅན་ཐམས་ཅད་ལ་ཤིས་ཏེ། དེ་ལ་ཆགས་པ་བཞི་ཅར་གྱི་གནས་མེད་པས་སོ། ། དེ་ལྟར་མི་སྡུག་པ་སྒོམ་པའི་རྣལ་འབྱོར་པ་གསུམ་ལས་དང་པོར་རང་གི་རྐང་པའི་མཐེ་བོང་ངམ། དཔྲལ་བའི་ ༼༤༡༦༽ དབྱེས་སོགས་གང་དགའ་བར་ཤ་མྱགས་ཤིང་ཟགས་པས་རུས་པར་གྱུར་པ་རིམ་གྱིས་རང་ལུས་ཀུན་དང༌། རྒྱ་མཚོའི་བར་གྱི་ས་གཞི་ཀེང་རུས་ཀྱི་གང་བར་མོས་པས། སྤྲོ་ཞིང་སྡུད་པ་ན། རང་གི་ལུས་ཙམ་ཀེང་རུས་སུ་སྒོམ་པ་ལས། དང་པོ་སའི་དང༌།
གཞན་དེ་དང་འདྲ་ལ་སྡུད་པ་ན། རྐང་རུས་བོར་ནས་ལྷག་མ་རུས་པར་མོས་པ་སོགས་དང༌། ཐོད་པ་ཕྱེད་ཀྱི་བར་རིམ་གྱིས་གཏང་སྟེ། བོར་ན་ཐོད་པ་ཕྱེད་ཀྱི་བར་ཡིད་ལ་བྱེད་པ་ནི་སྦྱང་བ་བྱས་པའི་རྣལ་འབྱོར་པར་བཤད་ལ། དེ་ཐོད་ཕྱེད་ཀྱང་བོར་ནས་སྨིན་མ་གཉིས་ཀྱི་བར་དུ་སེམས་འཛིན་པ་ཡིད་ལ་བྱེད་པ་རྫོགས་པའི་རྣལ་འབྱོར་པ་ཡིན་ནོ། ། ཞེས་གྲག་གོ ། མི་སྡུག་པ་འདིའི་ངོ་བོ་ནི་ཅི། ས་ནི་དུ། དམིགས་པ་ནི་ཅི། གང་དུ་སྐྱེད་ཅེ་ན།
ངོ་བོ་མ་ཆགས་པའི་དགེ་བ་སྟེ། ས་ནི་བསམ་གཏན་བཞི་དང༌། དེའི་ཉེར་ལྡོག་བཞི་དང༌། ཁྱད་པར་ཅན་དང༌། འདོད་ཁམས་ཏེ་བཅུའོ། ། དམིགས་པ་འདོད་པའི་སྣང་བ་དང༌། ༼༤༡༧༽ ཁ་དོག་དང༌། དབྱིབས་དང༌། རྟེན་ནི་གླིང་གསུམ་གྱི་མི་ཁོ་ནས་སྐྱེད་དོ། ། དབུགས་དབྱུང་རྔུབ་སྒོམ་པ་ལ་གཉིས་ཏེ།
ཐུན་མོང་དུ་བསྟན། ཁྱད་པར་དུ་བཤད་པའོ། ། དང་པོ་ནི་དབུགས་རྔུབ་པ་ནང་དུ་འཇུག་པ་དང༌། འབྱུང་བ་ཕྱིར་འབྱིན་པ་དྲན་པ་ནི། ངོ་བོ་ཤེས་རབ་སྟེ། འོན་ཀྱང་དྲན་པའི་སྟོབས་སྐྱེད་པས་འཇུག་པས་དྲན་པ་ཞེས་སྨོས་སོ། ། ས་ནི་ཉེར་ལྡོག་དང་པོ་གསུམ་དང༌། བསམ་གཏན་ཁྱད་པར་ཅན་དང༌། འདོད་པ་དང་ལྔ་ན་སྟེ། བཏང་སྙོམས་དང༌།
ལྷན་གྱི་རྣམ་རྟོག་དང་མཐུན་པའི་བདེ་སྡུག་དང་མི་ལྡན་པས་སོ། ། བཞི་པའི་ཉེར་ལྡོག་ལ་མི་རྟེན་ཏེ། དབུགས་ཀྱི་ས་མིན་པས་སོ། ། དངོས་གཞི་ན་བཏང་སྙོམས་ཡོད་པའི་ལུགས་ལ། དང་པོ་གསུམ་གྱི་དངོས་གཞི་དང་ས་བརྒྱད་པའོ། ། སྤྱོད་ཡུལ་ནི་རླུང་དང༌། རྟེན་ནི་འདོད་པའི་ལྷ་མིའི་རྟེན་ཅན་ཆོས་འདི་པ་ཁོ་ན་སྟེ། ལུང་མེད་ཅིང༌། བདག་ཉིད་ཀྱིས་ཆོས་ཟབ་མོ་མི་རྟོགས་པའི་ཕྱིར་ཕྱི་པའི་ ༼༤༡༨༽ མིན་ནོ། ། ཁྱད་པར་དུ་བཤད་པ་ནི་བགྲང་བ་དང༌།
སོགས་པས་རྗེས་འགྲོ་དང༌། འཇོག་པ་དང༌། རྟོག་པ་དང༌། སྒྱུར་བ་དང༌། ཡོངས་དག་སྟེ་རྣམ་པ་དྲུག་གོ ། དང་པོ་ནི་མང་ན་གཡེང་ཞིང་ཉུང་ན་ཞུམ་པར་འགྱུར་བས། འབྱུང་རྔུབ་དག་གཅིག་ནས་བཅུའི་བར། ཁོ་ནར་བགྲང་ལ། དེའང་གཉིས་ལ་གཅིག་ཏུ་འཛིན་ན་མ་ཚང་བ་དང༌། གཅིག་ལ་གཉིས་སུ་འཛིན་ན་ལྷག་པ་དང༌།
རྔུབ་པ་ལ་འབྱུང་བའམ། འབྱུང་བ་ལ་རྔུབ་པར་འཛིན་ན། འཆོལ་བར་བགྲང་བ་སྟེ། སྐྱོན་དེ་གསུམ་སྤང་ཞིང་བར་དུ་གཡེངས་ན་གཞི་ནས་སླང་སྟེ། ཏིང་ངེ་འཛིན་ཐོབ་ཀྱི་བར་དུ་བྱའོ། ། ཉན་པར་ནི། རེ་རེ་ནས་དང༌། ཟུང་དུ་དང༌། རྗེས་སུ་མཐུན་པར་དང༌། གོང་ནས་གོང་དུ་སྐྱེད་དེ།
བགྲང་བ་སོགས་དུ་མ་བཤད་དོ། ། གཉིས་པ་ནི་རླུང་འདི་རྣམས་ཐག་ཇི་སྲིད་དུ་འབྱུང་འཇུག་ལུས་ཀུན་ལ་ཁྱབ་པའམ་འགའ་ཞིག་དུ་རྒྱུ་ཞེས་དང༌། འཇུག་པ་ན། མགྲིན། སྙིང༌། ལྟེ་བ། རྐེད་པ། བརླ། བྱིན་པ། རྐང་པ་ ༼༤༡༩༽ གཉིས་ཀྱི་བར་དུ་རྗེས་སུ་འགྲོ་ལ།
འབྱུང་བ་ན་མཐོ་གང་དང༌། འདོམ་གང་གི་བར་དུའོ། ། ཞེས་རྟོག་གོ ། གསུམ་པ། རླུང་ནོར་བུའི་ཐག་པ་ལྟར། སྣ་རྩེ་ནས་རྐང་པའི་མཐེ་བོའི་བར་དུ་གནས་པར་ལྟ་ཞིང༌། ཅི་འདི་རྣམས་ཕན་པར་བྱེད་པའམ། གནོད་པ་བྱེད་པའམ། གྲང་ངམ། གྲོ་ཞེས་རྟོག་པའོ། །
བཞི་པ་འདི་རླུང་འབའ་ཞིག་གིས་མིན་གྱི། འབྱུང་བ་དང༌། འབྱུང་འགྱུར་གྱི་གཟུགས་དང༌། དེ་དག་ལ་རྟེན་པའི་སེམས་དང་སེམས་འབྱུང་ཡང་ཡོད་དོ། ། ཞེས་ཕུང་པོ་ལྔ་ལ་རྟོག་པའོ། ། ལྔ་པ་རླུང་ལ་དམིགས་པའི་བློ་སྒྱུར་ཏེ། ཆོས་མཆོག་གི་བར་དུ་གོང་ནས་གོང་དུ་དགེ་བ་སྤྱད་པའོ། ། དྲུག་པ། མཐོང་སྒོམ་ལམ་ལ་འཇུག་པའོ། ། འདིར་དབུགས་རྔུབ་པ་དང༌།
འབྱུང་བ་ནི། ལུས་ཀྱི་ཕྱོགས་གཅིག་ཡིན་པས་ས་གང་ལས་ལུས་ཡིན་པ་དེའི་ས་སྟེ། ལུས་ཀྱང་སྦུབས་ཡོད་པའོ། ། འགྲོ་བའི་རྒྱུད་ཀྱིས་བསྡུས་པས་སེམས་ ༼༤༢༠༽ ཅན་དུ་སྟོན་པ་དང༌། དབང་པོ་དང༌། ཚོགས་པ་ཐ་དད་པས་མ་ཟིན་པ་དང༌། རྒྱུ་མཐུན་ལས་བྱུང་གི་རྒྱས་པ་དང༌། རྣམ་སྨིན་ལས་མ་བྱུང་སྟེ། ལུས་རྒྱས་པས་འགྲིབ་ཅིང་ཆད་ནས་ཉིང་མཚམས་སྦྱོར་བས་སོ། ། དེ་ཡང་རང་ས་དང་གོང་སའི་སེམས་ཀྱིས་རྟོགས་ཀྱི།
འོག་སའི་ཡིད་སྤྱོད་ལམ་པའམ། སྤྲུལ་སེམས་ཀྱིས་གོང་མའི་འབྱུང་འཇུག་དེ་གཉིས་མི་རྟོགས་སོ། ། ལྷག་མཐོང་སྒོམ་ཚུལ་ལ། ཚོགས་ལམ་སྒོམ་ཚུལ་ནི། དེ་ལྟར་འཇུག་པའི་སྒོ་གཉིས་ཀྱིས་ཞི་གནས་གྲུབ་སར་གྱུར་པ་ཡིས་ལྷག་མཐོང་གི་ལམ་དྲན་པ་ཉེར་བཞག་བསྒོམ་པར་བྱའོ། ། ཅི་ལྟར་བྱ་ཞེ་ན། ལུས་གཟུགས་ཀྱི་ཕུང་པོ་དང༌། ཚོར་བའི་ཕུང་པོ་དང༌། སེམས་རྣམ་ཤེས་ཀྱི་ཕུང་པོ་དང༌། ཆོས་དེ་གསུམ་ལས་གཞན་པའི་འདུ་བྱས་འདུས་མ་བྱས་ཐམས་ཅད་དེ།
དེ་རྣམས་ལ་དམིགས་ནས་འབྱུང་བ་འབྱུང་འགྱུར་དང༌། མྱོང་བ་དང༌། དམིགས་བྱེད་དང༌། དེ་གསུམ་ལས་ ༼༤༢༡༽ གཞན་པའི་རང་གི་ངོ་བོ་རང་གི་མཚན་ཉིད་དང༌། འདུས་བྱས་མི་རྟག ཟག་བཅས་སྡུག་བསྔལ། ཆོས་ཐམས་ཅད་སྟོང་པ་དང༌། བདག་མེད་པ་སྤྱིའི་མཚན་ཉིད་གཉིས་སུ་ཡོངས་སུ་བཏགས་པས་བསྒོམ་པར་བྱའོ། ། མདོར། ལུས་ལ་ལུས་ཀྱི་རྗེས་སུ་ལྟ།
ཞེས་པས་ཤེས་རབ་སྟེ། དེ་ཡང་ཐོས་པ་དང་སོགས་པས་བསམས་པ་དང༌། སྒོམ་པ་ལས་བྱུང་བ་ཡིན་གྱི། སྐྱེས་ཐོབ་ནི་མིན་ལ། འོན་ཀྱང་དྲན་པ་ཞེས་སྨོས་པ་ནི། དྲན་པ་ཤས་ཆེ་བས་དེའི་སྟོབས་སྐྱེད་ལས་འཇུག་པས་སོ། ། སློབ་དཔོན་ནི། འདིས་དྲན་པ་ཉེ་བར་འཇོག་པས་ཞེས་བྱེད་སྒྲུབ་པ་ཡིན་པར་བཞེད་དོ། ། གཞན་དེ་དང་ལྷན་ཅིག་འབྱུང་བ་ཚོར་བ་སོགས་ནི། འབྲེལ་པ་དང༌།
དེ་དག་གི་ཡུལ་ནི། དམིགས་པ་ལས་དྲན་པ་ཉེ་བར་བཞག་པའོ། ། གོ་རིམ་ནི། ཇི་ལྟར་སྐྱེ་བའི་རིམ་པ་བཞིན་ཏེ། ཡུལ་སྔ་མ་སྔ་མ་རགས་པས་སྔར་མཐོང་ ༼༤༢༢༽ བས་སོ། ། གསུམ་པ་ནི། ལུས་གཙང་བ་དང༌། ཚོར་བ་བདེ་བ་དང༌། སེམས་རྟག་པ་དང༌། ཆོས་བདག་དུ་ཕྱིན་ཅི་ལོག་གི་རྟོག་པ་བཞིའི་གཉེན་པོར་དྲན་པ་ཉེར་བཞག་བཞི་གོ་རིམ་བཞིན་དུ་བསྟན་ཏེ།
མི་མང་མི་ཉུང་ངོ༌། ། དེ་བཞི་ལས་དང་པོ་གསུམ་ནི་མ་འདྲེས་པ་ལ་དམིགས་པ་སྟེ། བཞི་པ་ནི། ཆོས་ཁོ་ན་ལ་ལྟ་ན་མ་འདྲེས་པ་ལ་དམིགས་པ་དང༌། ལུས་སོགས་གཉིས་སམ་གསུམ་མམ། བཞི་པོ་སྤྱི་ལ་ལྟ་ན། འདྲེས་པ་ལ་དམིགས་པའོ། ། གཉིས་པ་ནི། ལུས་སོགས་ལ་དམིགས་པའི་དྲན་པ་ཉེར་བཞག་གོམ་པར་བྱས་ནས། དེ་ནི་ཆོས་དྲན་པ་ཉེ་བར་བཞག་པ་ལུས་སོགས་ཀུན་འདྲེས་པ་སྤྱི་ལ་དམིགས་པ་ལ་གནས་ཏེ།
ལུས་སོགས་དེ་རྣམས་མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པ་བཞིར་ལྟའོ། ། སྦྱོར་ལམ་སྒོམ་པ་སྐྱེ་ཚུལ་ནི། ཆོས་དྲན་པ་ཉེར་བཞག་དེ་ལྟར་གོམ་པ་དེ་ལས་རིམ་གྱིས་དྲོ་བར་འགྱུར་ ༼༤༢༣༽ བ་འབྱུང་སྟེ། ཉོན་མོངས་པའི་བུད་ཤིང་སྲེག་བྱེད་ཀྱི་ཟག་མེད་ཀྱི་མེའི་སྔ་ལྟས་ཡིན་པས་དེ་སྐད་དོ། ། དྲོ་བ་དེ་ནི་རྒྱུན་ཆགས་པས་བདེན་བཞིའི་སྤྱོད་ཡུལ་ཅན་ཏེ། རྣམ་པ་མི་རྟག་སོགས་བཅུ་དྲུག་དུ་ལྟས་ཏེ། འོག་ཏུ་བཤད་དོ། །
དྲོ་བ་ཆུང་འབྲིང་ཆེན་པོའི་རིམ་གྱིས་འཕེལ་བ་ལས་རྩེ་མོ་སྐྱེས་ཏེ། དགེ་བའི་རྩ་བ་གཡོ་བའམ། ཉམས་སྲིད་པའི་རབ་མཐའ་པ་ཡིན་པས་དེ་སྐད་དོ། ། རྩེ་མོ་དེ་ཡང༌། དམིགས་རྣམ་དྲོད་དེ་དང་འདྲ་ལ། ཁྱད་པར་ནི་ཆོས་མཆོག་དུ་གྱུར་པས་མིང་གཞན་དུ་བཏགས་སོ། ། དྲོད་རྩེ་གཉིས་ཀ་ཆོས་དྲན་པ་ཉེར་བཞག་གྱིས་དང་པོར་བདེན་པའི་རྣམ་པ་གཏོད་དེ། འགོད་ཅིང་འཇུག་པར་བྱེད་ལ། ཉེར་བཞག་གཞན་གསུམ་གྱིས་ཀྱང་འཕེལ་བར་ཏེ། གོམ་པས་བྱང་བར་བྱེད་དོ། །
རྩེ་མོ་དེ་ཆུང་འབྲིང་ཆེན་པོའི་རིམ་གྱིས་འཕེལ་བ་ལས་བཟོད་པ་སྐྱེས་ཏེ། ཡོངས་སུ་མི་ཉམས་པའི་སྒོ་ནས་བདེན་པ་ལ་ཆེར་བཟོད་པས་ ༼༤༢༤༽ དེ་སྐད་དོ། ། དྲོད་རྩེར་ནི། ཆུང་འབྲིང་དུ་བཟོད་དེ། ཉམས་སྲིད་པས་སོ། ། དེ་ལ་གསུམ་ལས། ཆུང་འབྲིང་རྣམ་པ་གཉིས་ནི། དམིགས་རྣམ་དང་རྣམ་པ་གཏོད་ཚུལ་རྩེ་མོ་དེ་བཞིན་ལ། ཁྱད་པར་ནི་གསུམ་ཅར་ཆོས་དྲན་པ་ཉེར་བཞག་གིས་འཕེལ་བར་བྱེད་ཀྱི། གཞན་གྱི་ནི་མིན་ཏེ།
ཆོས་མཆོག་དང་ཉེ་བས་སོ། ། བཟོད་པ་ཆེན་པོ་ནི། འདོད་པར་རྟོགས་པའི་སྡུག་བསྔལ་གྱི་ཡུལ་ཅན་ཡིན་ལ། དྲོད་སོགས་ནི་ཁམས་གསུམ་པའི་སྡུག་བསྔལ་སོགས་ལ་དམིགས་སོ། ། བཟོད་ཆེན་ནི་རྒྱུན་མེད་ཀྱི་སྐད་ཅིག་ཁོ་ནའོ། ། བཟོད་ཆེན་དེ་བཞིན་དུ་ཆོས་མཆོག་ཀྱང༌། འདོད་པའི་སྡུག་བསྔལ་ལ་དམིགས་པ་དང༌། སྐད་ཅིག་གཅིག་སྟེ། འཇིག་རྟེན་པའང་ཡིན་ལ། དེ་ཀུན་གྱི་ཆོས་ཀྱི་མཆོག་ཀྱང་ཡིན་པས།
འཇིག་རྟེན་ཆོས་མཆོག་ཀྱང་ཡིན་པས། འཇིག་རྟེན་ཆོས་མཆོག་སྟེ། བསྐལ་མཉམ་གྱི་རྒྱུ་མེད་པར་རྩལ་གྱིས་འཕགས་པའི་ལམ་འདྲེན་པས་སོ། ། དྲོད་སོགས་ ༼༤༢༥༽ ཐམས་ཅད་དྲན་པ་ཉེར་བཞག་གི་རང་བཞིན་ཡིན་པས། གཙོ་བོ་ཤེས་རབ་སྟེ། བསམ་གཏན་གྱི་སྡོམ་པ་སོགས་གཟུགས་ཕུང་ཡང་ཡོད་པས་འཁོར་དང་བཅས་ན་ཕུང་པོ་ལྔའོ། ། འོན་ཀྱང་ཐོབ་པ་ནི། དྲོད་སོགས་སུ་མ་གཏོགས་ཏེ། ས་མ་བོར་བར་དུ་འཕགས་པ་ལ་དེ་མངོན་དུ་གྱུར་པས་དྲོད་སོགས་ཀྱང་མངོན་དུ་འགྱུར་དུ་འོང་བས་སོ། ། ཚུལ་དེ་ལྟར་ན།
ངེས་འབྱེད་ཆ་མཐུན་རྣམ་པ་བཞིའོ། ། དེ་ལ་ངེས་འབྱེད་ནི་མཐོང་ལམ་སྟེ། དེས་ཐེ་ཚོམ་སྤོང་ཞིང་བདེན་བཞི་བསྟན་ལ་ཕབ་ནས། རྣམ་པར་འབྱེད་པས་སོ། ། དེའི་ཆ་ནི་ཕྱོགས་གཅིག་སྟེ། མཐུན་པ་ནི་དེ་ལ་ཕན་པའོ། ། ཡང་མཐའ་གཅིག་དུ་ངེས་པས་ངེས་འབྱེད་ཅེས་སྦྱོར་ལམ་དུ་བཤད་པའང་ཡོད་དོ། ། ཁྱད་པར་ལ་ངོ་བོ་ནི། དེ་བཞི་ཅར་སྒོམ་བྱུང་སྟེ། ཐོས་བསམ་ལས་བྱུང་བ་ནི་མིན་ནོ། །
འདི་ནི་དེ་བཞི་བདེན་པའི་ཡུལ་ཅན་གྱི་མཉམ་བཞག་ཉིད་ཀྱི་དབང་དུ་བྱས་ཀྱི། སྤྱིར་སྦྱོར་ལམ་ ༼༤༢༦༽ ན་ཐོས་བསམ་སོགས་སྒོམ་བྱུང་མིན་པའི་དགེ་བ་དུ་མ་ཡོད་པའང་སྦྱོར་ལམ་ལས་མི་འདའ་སྟེ། ཐར་ལམ་ནི་ཡིན་ལ། ལམ་གཞན་མིན་པས་སོ། ། ས་ནི་མི་ལྕོག་མེད་དང༌། བསམ་གཏན་ཁྱད་པར་ཅན་དང༌། བསམ་གཏན་བཞིའི་དངོས་གཞི་སྟེ། ས་དྲུག་པ་ཁོ་ན་སྟེ། འདོད་པ་ཉམས་པར་མ་བཞག་ཅིང༌། ཉེར་ལྡོགས་གོང་མ་གསུམ་བདེན་པའི་རྣམ་པ་ཅན་མི་སྲིད་ལ་གཟུགས་མེད་འདོད་པ་ལ་མི་དམིགས་པས་སོ། །
བཙུན་པ་དབྱངས་སྒྲོགས་ལྟར་ན། དྲོད་རྩེ་གཉིས་འོག་འདོད་པ་ནའང་ཡོད་པས་ས་བདུན་པའོ། ། རྟེན་ནི་དེ་བཞི་ཅར་ཡང་འདོད་པའི་རྟེན་ཅན་ཉིད་དེ་དང་པོ་གསུམ་གསར་དུ་གླིང་གསུམ་གྱི་མི་ཁོ་ནས་སྐྱེད་ཅིང༌། སྐྱེས་ཟིན་ལྷར་ཡང་མངོན་དུ་བྱེད་ལ། བཞི་པ་ནི། འདོད་ལྷར་ཡང་གསར་དུ་སྐྱེད་དོ། ། ཐོབ་གཏོང་ནི་དང་པོ་གསུམ་སྐྱེས་པ་དང༌། བུད་མེད་གཉིས་ཀའི་རྟེན་ཅན་ཐོབ་སྟེ། ཕན་ཚུན་དུ་ཚེ་འདིར་མཚན་གྱུར་པའམ། ཚེ་གཞན་དུ་ ༼༤༢༧༽ མཚན་ལུས་བླངས་པས་སོ། །
ཆོས་མཆོག་ནི་བུད་མེད་ཀྱི་སྐྱེད་ན། སྐྱེས་པས་དང་གཉིས་ཀའི་རྟེན་ཅན་དང༌། སྐྱེས་པས་སྐྱེད་ན་སྐྱེས་པ་ཁོ་ནའི་རྟེན་ཅན་གྱི་ཐོབ་པ་འབྱུང་བར་འགྱུར་ཏེ། དེ་ཐོབ་ནས་བུད་མེད་ནི་སྐྱེས་པར་འགྱུར་སྲིད་ཅིང༌། སྐྱེས་པ་ནི་བུད་མེད་དུ་འགྱུར་མི་སྲིད་དེ།

དེ་མ་ཐག་མཐོང་ལམ་སྐྱེ་ལ་འཕགས་པ་བུད་མེད་དུ་མི་སྐྱེ་བ་ནི་གྲུབ་པའི་མཐའ་ཡིན་པས་སོ། ། དེ་བཞི་ཇི་ལྟར་སྟོང་ཞེས་ན། འཕགས་པས་དེ་རྣམས་གང་དུ་སྐྱེད་པའི་ས་དེ་བོར་ཏེ། འཕོས་པས་སྟོང་གི་གཞན་དུ་ནི་མིན་ལ། འཕགས་མིན་སོ་སྐྱེ་ནི་ས་འཕོ་རུང་མི་འཕོ་རུང་འཆི་སྟེ། རིས་མཐུན་གཏང་བ་ཉིད་ཀྱིས་གཏོང་ངོ༌། ། དེར་མ་ཟད་སོ་སྐྱེའི་དང་པོ་གཉིས་ནི། ཡོངས་སུ་ཉམས་པས་ཀྱང་གཏོང་ལ། བཟོད་མཆོག་ལས་ནི། སོ་སྐྱེའང་ཡོངས་སུ་ཉམས་པ་མེད་དོ། ། གང་བསམ་གཏན་གྱི་དངོས་གཞིས་དྲོད་ ༼༤༢༨༽ སོགས་སྐྱེད་པ་ནི།
ཚེ་དེ་ཉིད་ལ་བདེན་པ་ངེས་པར་མཐོང་སྟེ། ཡིད་འབྱུང་བ་ཤས་ཆེ་བས་སོ། ། རྣམ་པར་ཉམས་པས་ཡང་ཐོབ་ན་སོ་ཐར་བཞིན་སྔོན་མེད་པ་ཁོ་ན་ཐོབ་ཀྱི། སྔོན་བཏང་བ་ནི་མི་ཐོབ་སྟེ། མ་དྲིས་པ་དང་འབད་དེ་སྒྲུབ་དགོས་པས་སོ། ། རྣམ་ཉམས་ཡོངས་ཉམས་འདི་དག་གི་ངོ་བོ་ཅི་ཞེ་ན། ཉམས་པ་དེ་གཉིས་ཀྱི་ངོ་བོ་ནི་མི་ལྡན་པ་སྟེ། ཐོབ་པ་གཏང་ནས་མ་ཐོབ་པ་སྐྱེས་པས་སོ། ། དེ་ལ་ཡོངས་ཉམས་ནི་ཉེས་པས་བྱས་པ་ཁོ་ན་ཡིན་ལ། རྣམ་ཉམས་ནི་ཐོབ་པ་གཏང་བ་ཐམས་ཅད་དེ།
དེ་ལ་མཐོང་ལམ་ཐོབ་ན་སོ་སྐྱེ་ཉམས་པ་ལྟ་བུའོ། ། ཡོན་ཏན་གྱི་བྱས་པ་དང༌། ལོག་ལྟས་དགེ་རྩ་རྣམ་པར་ཉམས་པ་ལྟ་བུ་ཉེས་པས་བྱས་པ་གཉིས་སོ། ། ཡོན་ཏན་ནི་རྩེ་མོ་ཐོབ་པ་ནི་མཚམས་མེད་བྱེད་སྲིད་ཀྱང༌། དགེ་བའི་རྩ་བ་ཀུན་དུ་མི་འཆད་ལ། བཟོད་པ་ཐོབ་པ་ནི། རྣམ་པར་ཉམས་ཀྱང་ངན་སོང་དུ་ཡང་མི་ ༼༤༢༩༽ འགྲོ་སྟེ། དེར་འགྲོ་བའི་ལས་ཉོན་ཐག་སྲིངས་པས་སོ། ། གཞན་ཡང་ཉེས་པ་དུ་མ་ལས་གྲོལ་བར་བཤད་དོ། ། རིགས་ནི་ཉན་ཐོས་སོགས་ཀྱི་རིགས་ཐ་དད་པས་སྦྱོར་ལམ་རྣམས་རིགས་གསུམ་ཡིན་ཏེ།
དྲོད་རྩེ་གཉིས་ཀྱི་སློབ་མ་ཉན་ཐོས་ཀྱི་རིགས་ལས་ཟློག་ནས་སངས་རྒྱས་སུ་འགྱུར་བ་སྲིད་ལ། བཟོད་པ་ཐོབ་ནས་ནི་མིན་ཏེ། དེ་ངན་འགྲོར་མི་འགྲོ་ལ་བྱང་སེམས་ནི་བསམ་བཞིན་དུ་འགྲོ་བས་སོ། ། སངས་རྒྱས་ལས་གཞན་རང་རྒྱལ་དུ་ནི་བཟོད་པ་དང༌། གསུམ་ཐོབ་པ་ཡང་ཉན་ཐོས་ཀྱི་རིགས་ལས་ཟློག་ནས་འཇུག་གོ ། སྟོན་པ་སངས་རྒྱས་དང་རང་རྒྱལ་བསེ་རུ་ནི་སྦྱོར་ལམ་ཐོབ་ནས་རིགས་ཟློག་མི་ནུས་ཏེ། མི་སྡུག་པའམ་དྲོད་ནས་བྱང་ཆུབ་ཀྱི་བར་ཏིང་ངེ་འཛིན་མི་གཡོ་བ་དང༌། བསལ་བས་བསམ་གཏན་གྱི་ཡ་མཐའ་བཞི་པ་ཁོ་ན་ལ་རྟེན་ཏེ་གདན་གཅིག་ལ་ཀུན་སྐྱེད་པར་བྱེད་པས་སོ། ། རང་རྒྱལ་ཚོགས་སྤྱོད་པ་ནི་དྲོད་རྩེར་ཟློག་ནུས་ཅེས་དམིགས་ཀྱིས་བཀར་བས་བཟོད་པ་ནས་མི་ནུས་སོ། ། དེས་ན་འདི་ནི་སྦྱོར་ལམ་དུ་ཉན་རང་བྱང་ ༼༤༣༠༽ སེམས་གསུམ་རིགས་ངེས་པའི་རིགས་ཀྱི་ས་མཚམས་ཡིན་ནོ། །
སྔོན་འགྲོ་ནི་ཅི་ཚེ་དང་པོ་ཁོ་ན་ལ་སྦྱོར་བ་བྱས་ཏེ། སྦྱོར་ལམ་སྐྱེད་དམ་ཞེ་ན། དེ་ལྟ་མེད་ཀྱི་སྦྱོར་ལམ་དེའི་སྔོན་དུ་ཐར་པ་ཆ་མཐུན་སྐྱེད་དགོས་སོ། ། ཐམས་ཅད་ལས་ཤིན་དུ་མྱུར་བ་ནི་སྲིད་པ་གསུམ་གྱིས་ཐར་ཏེ། ས་བོན་འདེབས་པ་དང་མྱུ་གུ་སྐྱེ་བ་དང༌། འབྲས་བུ་སྨིན་པ་ལྟར་ཚེ་དང་པོ་ལ་ཚོགས་ལམ་དང༌། གཉིས་པ་ལ་སྦྱོར་ལམ་དང༌། གསུམ་པ་ལ་འཕགས་ལམ་སྐྱེད་དོ། ། རྒྱལ་པོ་སྲས་སུ་ཚེ་སྔ་མ་ལ་ཚོགས་བསག་པ་ནི། ཚེ་གཉིས་པ་ལ་སྦྱོར་ལམ་དང༌།
འཕགས་ལམ་གཉི་ཀ་སྐྱེད་པར་བཤད་དོ། ། ཁྱིམ་བདག་དཔལ་སྐྱེས་སོགས་དུ་མ་ལུང་དུ་གསུངས་པ་ལྟ་བུའོ། ། ཚེ་དེ་དག་བར་མ་ཆད་དུ་འབྱུང་བར་མ་ངེས་ཏེ། དེའི་ཐར་པའི་ས་བོན་བསྐལ་པ་དུ་མས་མཆོད་པས་སོ། ། དེའང་ཐོས་བསམ་ལས་འབྱུང་བ་ཡིན་གྱི། སྒོམ་བྱུང་མིན་ནོ། ། ཞི་གནས་གྲུབ་ནས་ལྷག་མཐོང་སྒོམ་པའི་དྲན་པ་ཉེར་བཞག་སྒོམ་བྱུང་ཡང་ཡོད་པས། ༼༤༣༡༽ ཐོས་བསམ་ཤས་ཆེ་བ་ལ་དགོངས་པར་མངོན་ཏེ་སྤྱད་དོ། ། ལས་དུ་ཡིན་ཞེ་ན། ཡིད་གཙོ་བོའི་སྒོ་གསུམ་གྱི་ལས་གསུམ་མོ། །
ཐར་པ་ནི། ཐར་པ་དངོས་ཏེ། ཆ་ནི་ཕྱོགས་གཅིག་ཡིན་ལ། མཐུན་པ་ནི་ཕན་པ་སྟེ། ཐར་པའི་སྒྱུར་གྱུར་པའི་དགེ་བའོ། ། སྦྱོར་ལམ་ཚོགས་ཀྱང་ཐར་པའི་རྒྱུར་མ་གྱུར་པའི་སྦྱིན་ཁྲིམས་སོགས་བསོད་ནམས་ཆ་མཐུན་ལས་ཁྱད་པར་དུ་བྱས་པའི་ཕྱིར་སྤྱི་མིང་དགོས་ལ་བཏགས་སོ། ། དེའང་ཤེས་རབ་དང་སྐྱོ་བ་གཉིས་ཀ་ཡོད་པས་གླིང་གསུམ་གྱི་མིའི་ནང་ནས་འཕེན་གྱི། གཞན་ནས་ནི་མིན་ཏེ། དེ་གཉིས་ཅི་རིགས་སུ་མེད་པས་སོ། ། ཐེག་ཆེན་དུ་ནི་ལྷ་དང༌།
ཀླུ་དང༌། དམྱལ་བ་སོགས་ཀྱིས་སེམས་བསྐྱེད་པར་བཤད་དོ། ། ས་གཞན་ནས་ཀྱང་འཕེན་ནོ། ། བདེན་པ་མངོན་རྟོགས་ནི་འཇིག་རྟེན་པའི་ཆོས་མཆོག་ལས་ཆོས་ཤེས་ཀྱི་ཕྱིར་བཟོད་པ་ཟག་པ་མེད་པ་སྐྱེ་ལ། དེ་ཉིད་འདོད་པའི་སྡུག་བསྔལ་ལ་དམིགས་པ་སྟེ། དེ་སྐྱེས་ན་འཕགས་པ་ཞེས་ ༼༤༣༢༽ བྱའོ། ། དེ་ནས་ནི་དམིགས་པ་དེ་ཉིད་ལ་ཐེ་ཚོམ་དང་བྲལ་བའི་ཆོས་ཤེས་སྐྱེའོ། ། འདོད་པའི་སྡུག་བསྔལ་ལ་དམིགས་ནས་བཟོད་ཤེས་གཉིས་སྐྱེ་བ་དེ་བཞིན་དུ། ཆོས་ཤེས་ལས་སྡུག་བསྔལ་ལྷག་མ་ཁམས་གོང་མ་གཉིས་ཀྱི་ལས་རྗེས་བཟོད་དང༌། དེ་ལས་རྗེས་ཤེས་སྐྱེའོ། །
བདེན་པ་གཞན་གསུམ་ལའང་དེ་བཞིན་དུ་བཟོད་ཤེས་བཞི་བཞི་རིམ་གྱིས་སྐྱེ་བས་དེ་ལྟར་ན་བདེན་པ་མངོན་རྟོགས་འདི་སེམས་ཀྱི་སྐད་ཅིག་བཅུ་དྲུག་གོ ། དེ་ནི་མངོན་རྟོགས་རྣམ་པ་གསུམ་སྟེ། དགེ་སློང་དག་པ་མེད་པའི་ཤེས་རབ་ཀྱིས་མཐོང་བ་གང་ཡིན་པ་དེ་ནི་མཐོང་བའོ། ། ཞེས་འབྱུང་བས། ཤེས་རབ་ཟག་མེད་ཀྱི་བདེན་པ་རྟོགས་པས་མཐོང་བ་མངོན་རྟོགས་དང༌། དེ་དང་མཚུངས་ལྡན་རྣམས་ཀྱིས་ཀྱང་དམིགས་པ་མངོན་རྟོགས་དང༌། སྡུག་བསྔལ་ཤེས། ཀུན་འབྱུང་སྤོང༌། འགོག་པ་མངོན་དུ་བྱེད། ལམ་བསྒོམ་པའི་བྱ་བ་དང་ལྡན་པ།
བྱ་བ་མངོན་རྟོགས་ཞེས་བྱའོ། ། དེ་ལ་མཐོང་ ༼༤༣༣༽ ལམ་ཕུང་པོ་ལྔ་པ་ཡིན་པ་ལས་གཙོ་བོ་ཤེས་རབ་དེ་གསུམ་ཅར་དང༌། དེ་དང་མཚུངས་ལྡན་ཐ་མ་གཉིས་དང༌། མཚུངས་ལྡན་མིན་པ་ཚུལ་ཁྲིམས་དང༌། སྐྱེ་བ་སོགས་གསུམ་པ་ཁོ་ནའོ། ། རྟོགས་ཚུལ་ནི་དཔེ་དང་བཅས་པའི་མདོ་གསུམ་དུ་བདེན་བཞི་རིམ་གྱིས་གཏོགས་པར་གསུངས་ཏེ། མགོན་མེད་ཟས་སྦྱིན་གྱིས་ཞུས་པར། ཁང་པ་རྩེགས་པའི་རྨང་དང༌། གཙིགས་པ་དང༌། ཆམ་སོགས་དང༌།
གཡོགས་མ་བཞི་དང༌། དགེ་སློང་གཅིག་གིས་ཞུས་པར། བང་རིམ་བཞིའི་ཐེམ་སྐས་དང༌། ཀུན་དགའ་བོས་ཞུས་པར། སྐས་གདང་བཞི་ལ་རིམ་གྱི་འཛེག་དགོས་པའི་དཔེའོ། ། འདི་གསུམ་ཐེག་ཆེན་མཐོང་ལམ་གྱི་དཔེར་འདྲེན་པ་ནི་གྱི་ནའོ། ། བདེན་པ་མངོན་རྟོགས་དེ་ནི། ཆོས་མཆོག་དང་ས་གཅིག་སྟེ། བསྡུ་བར་ཡང་བསམ་གཏན་ས་དྲུག་ལ་རྟེན་པར་བཤད་དོ། ། དེ་ཡང་འབྲས་བུ་དང་པོ་གཉིས་ཀྱི་མི་ལྕོགས་ ༼༤༣༤༽ མེད་དང༌།
ཕྱིར་མི་འོང་ཆགས་བྲལ་སྔོན་འགྲོའི་གཞན་ལྔ་པོ་ཅི་རིགས་པར་ཏེ། སྟོན་པ་དང་བསེ་རུ་ནི་བཞི་པ་ལ་རྟེན་པ་བཤད་ཟིན་ཏོ། ། ཅིས་བདེན་པ་རེ་ལ་བཟོད་པ་དག་དང་ཤེས་པ་དག་ཡིན་ཞེ་ན་བཟོད་པ་དང་ཤེས་པ་དག་ནི། གོ་རིམ་བཞིན་དུ་ཉོན་མོངས་པའི་ཐོབ་པ་གཅོད་པ་ལ་བར་ཆད་བྱ་མི་ནུས་པས་བར་ཆད་མེད་ལམ་དག་དང༌། ཉོས་མོངས་དང་བྲལ་བའི་ཐོབ་པ་དང་ལྷན་ཅིག་སྐྱེ་བས་རྣམ་གྲོལ་ལམ་དག་སྟེ། རྐུན་པོ་འབྱིན་པ་དང༌། སྒོ་འཕར་གཅོད་པ་བཞིན་ནོ། ། དེ་ཡང་བདེན་པ་རེ་ལ་འདོད་པའི་མཐོང་སྤང་དང༌། གོང་མ་གཉིས་སྡོམ་པའི་མཐོང་སྤངས་རེ་སྟེ། གཉིས་གཉིས་ཡོད་པའི་དབང་གི་ཡིན་པས།
སྐད་ཅིག་བཅུ་དྲུག་དུ་ངེས་སོ། ། བསྡུ་བ་དང་དབུ་མ་ཕུང་པོ་ལྔ་པ་དང༌། དགོངས་བརྒྱན་དང་འཇུག་པའི་ཊཱིཀྐ་སོགས་དུ་མར་ཡང་ཆོས་བཟོད་ཀྱིས་འདོད་པ་དང༌། རྗེས་བཟོད་ཀྱིས་གོང་མའི་མཐོང་སྤང་སྤོང་ཚུལ་བཤད་ལ། ཀུན་ལས་བཏུས་སུ། ༼༤༣༥༽ ཆོས་བཟོད་བཞིས་ཁམས་གོང་གི་མཐོང་སྤང་བཞི་སྤོང་བ་པ་དང༌། གཞན་དུ་ནི་སྐད་ཅིག་དང་པོ་ཉིད་ཀྱི་མཐོང་སྤང་ཀུན་སྤོང་བར་བཤད་དེ། མ་སྤྲོས་སོ། ། ཅི་སེམས་བཅུ་དྲུག་པོ་ཐམས་ཅད་མཐོང་ལམ་ཡིན་ནམ་ཞེ་ན། མིན་ཏེ།
བཅུ་དྲུག་པོ་དེ་ལ་སྐད་ཅིག་དང་པོ་བཅོ་ལྔ་ནི་བདེན་པ་མ་མཐོང་བ་མཐོང་བའི་ཕྱིར་མཐོང་ལམ་ཡིན་ལ། བཅུ་དྲུག་པ་ནི་མཐོང་བ་གོམ་པར་བྱེད་པས་སྒོམ་ལམ་མོ། ། དེས་ལམ་ལ་རྗེས་བཟོད་མ་མཐོང་བ་མཐོང་ངོ་ཞེ་ན། སྐད་ཅིག་མ་མཐོང་བས་བདེན་པ་མ་མཐོང་བ་མིན་ཏེ། གཉག་མ་གཅིག་མ་རྔས་པ་ས་ཞིང་མ་རྔས་པ་མིན་པ་བཞིན་ནོ། ། འོ་ན་ཤེས་པ་གཞན་བདུན་ཡང་མཐོང་ལམ་མིན་པར་འགྱུར་རོ། ། ཞེ་ན་བདེན་པ་མཐོང་བ་ཀུན་མ་རྫོགས་པས། དེའི་བར་ན་གནས་པས་མཐོང་ལམ་དུ་མཐོང་ངོ༌། ། ཀུན་ལས་བཏུས་པ་ནི། བདེན་བཞི་རེ་རེ་ལ་རྣམ་པ་བཞི་བཞིར་སྔར་ ༼༤༣༦༽ མ་མཐོང་བ་མཐོང་བའི་ཕྱིར་སྐད་ཅིག་བཅུ་དྲུག་པོ་ཀུན་མཐོང་ལམ་མོ། །
ཆོས་བཟོད་བཞི་ཁོ་ནས་མཐོང་བ་མིན་ནམ་ཞེ་ན། རྗེས་ཤེས་མ་སྐྱེས་ཀྱི་བར་ལ་དེ་ཙམ་གྱིས་མཐོང་བ་མི་རྫོགས་ཤིང་དེ་སྐྱེས་ན། བདེན་པ་རྣམས་ན་ཤེས་པ་ཇི་སྙེད་པ་རྫོགས་ཏེ། དེ་ཕན་ཆད་བདེན་པ་མ་ཤེས་པ་ཤེས་པར་བྱ་བ་ཅུང་ཟད་ཀྱང་མེད་པས་སོ་ཞེས་བཞེད་དོ། ། སྐད་ཅིག་གི་ཚད་ནི་དེར་བྱ་རྫོགས་སུ་བཤད་པ་བཞིན་ཡིན་གྱི། དུས་མཐའི་སྐད་ཅིག་ནི་བྱ་བྱེད་དང་བྲལ་ལོ། ། གཉིས་པ་གང་ཟག་ལ་གསུམ་སྟེ། གང་ཟག་ཟུང་བཞིར་བཤད། རྣམ་གྲངས་བདུན་དུ་དབྱེ། རྫས་དྲུག་དུ་བསྡུ་བའོ། །
དང་པོ་ལ་གཉིས་ཏེ། འབྲས་བུ་དང་པོ་གསུམ་ཡང་དག་ངེས་པར་འཇུག་ཚུལ་དང༌། འབྲས་བུ་བཞི་རིམ་གྱིས་སའི་ཚུལ་ལོ། ། དང་པོ་ལ་གསུམ་སྟེ། ཞུགས་པ་གསུམ། དེ་གསུམ་གྱི་འབྲས་གནས། དེ་གསུམ་གྱི་གནས་པ་ཙམ་ཕྱི་མའི་ཞུགས་པ་མིན་པའོ། ། ༼༤༣༧༽ དང་པོ་ནི། དབང་པོ་རྟུལ་པོ་དང༌། རྣོན་པོ་དག་མཐོང་ལམ་སྐད་ཅིག་བཅོ་ལྔ་པོ་དེ་རྣམས་སུ་རིམ་པས་དད་པའི་རྗེས་འབྲང་དང༌།
ཆོས་ཀྱི་རྗེས་འབྲངས་ཞེས་བྱས་ཏེ། སྔོན་གཞན་གྱི་དྲིང་གིས་དོན་གྱི་རྗེས་སུ་འབྲང་བ་དང༌། སྔོན་བདག་ཉིད་ཁོ་ནས་མདོ་སོགས་ཆོས་ཀྱི་རྗེས་སུ་འབྲང་བས་སོ། ། དེ་གཉིས་སྔོན་འཇིག་རྟེན་པའི་ལམ་གྱིས་སྒོམ་སྤང་ཡེ་མ་སྤངས་ན། འབྲས་བུ་བཞིའི་དང་པོ་རྒྱུན་ཞུགས་ལ་ཞུགས་པ་སྟེ། དེར་མཐོང་ལམ་གྱི་སྔོན་དུ་འདོད་པའི་སྒོམ་སྤང་དང་པོ་ལྔའི་བར་དུ་ཅི་རིགས་སུ་བཅོམ་པ་ཡན་ཆད་ཀྱང་དེ་ཡིན་ནོ། ། གང་ཟག་དེ་གཉིས་ཀྱི་སྔོན་འདོད་པའི་སྒོམ་སྤང་དྲུག་པ་ནས་དགུ་པ་ཚུན་ཆད་དེ་བརྒྱད་པའི་བར་ཟད་པ་ཡིན་ན་ནི། དེ་གཉིས་འབྲས་བུ་གཉིས་པ་ཕྱིར་འོང་ལ་ཞུགས་པའོ། ། དེ་གཉིས་སྔོན་དགུ་པ་སྤངས་པས་འདོད་པའམ་ཡང་ན་གོང་མ་ཅི་ཡང་མེད་པའི་བར་ལས་འདོད་ཆགས་དང་བྲལ་བ་ཞིག་ཡིན་ན། གསུམ་པ་ཕྱིར་མི་འོང་ ༼༤༣༨༽ གི་འབྲས་བུ་ལ་ཞུགས་པའོ། །
གོང་མ་པ་ནི་ཞུགས་པ་དེ་གསུམ་སྦྱོར་ལམ་སྟན་གཅིག་པ་ནས་འཛིན་པར་མངོན་ཏེ། རིམ་གྱིས་པའི་རྒྱུན་ཞུགས་ཞུགས་པ་དེ་ནས་བཟུང་བའི་རིགས་པས་སོ། ། དེ་གསུམ་གྱི་འབྲས་གནས་ནི་གང་ཟག་དེ་གཉིས་གང་ཞིག་སྐད་ཅིག་བཅོ་ལྔ་པའི་ཚེ། འབྲས་བུ་དང་པོ་གསུམ་པོ་གང་ལ་ཞུགས་པ་ནི། སེམས་བཅུ་དྲུག་པ་ལ་དེའི་འབྲས་བུ་ལ་གནས་པ་སྟེ། རྒྱུན་ཞུགས་འབྲས་གནས་དང་ཕལ་ཆེར་ལ་ཆགས་བྲལ་གྱི་ཕྱིར་འོང་འབྲས་གནས་དང༌། འདོད་པ་ལས་ཆགས་བྲལ་གྱིས་ཕྱིར་མི་འོང་འབྲས་གནས་ཅེས་པར་འགྱུར་རོ། ། དགྲ་བཅོམ་ནི་མཐོང་ལམ་དུ་མི་ཐོབ་སྟེ། དེའི་ངོ་སྐལ་གྱི་སྤང་བྱ་སྲིད་རྩེའི་སྒོམ་སྤང་ནི། མཐོང་ལམ་གྱིས་སྤོང་བས་དང༌།
སྔོན་དུ་འཇིག་རྟེན་པའི་ལམ་གྱིས་ཀྱང་སྤང་མི་ནུས་པས་སོ། ། འབྲས་བུ་ཐོབ་པ་དེའི་ཚེ། དབང་པོ་རྟུལ་རྣོ་དག་དད་པས་མོས་པ་དང༌། མཐོང་བས་ཐོབ་པ་ཞེས་བྱ་སྟེ། དད་པ་ལྷག་པས་མོས་པ་དང༌། ཤེས་རབ་ལྷག་ ༼༤༣༩༽ པས་མཐོང་བས་ཕྱེ་བས་སོ། ། རྣམ་པ་ལྔ་སྤངས་ཀྱང་སེམས་བཅུ་དྲུག་པ་ལ་གནས་པའི་ཕྱིར་འོང་ཞུགས་པར་མི་འགྱུར་བ་ཅི་ཞེ་ན། དེས་དེའི་ཚེ། རྒྱུན་ཞུགས་ཀྱི་འབྲས་བུ་ཙམ་ཐོབ་ཀྱི་འབྲས་བུའི་ཁྱད་པར་གྱི་ལམ་ཐོབ་པ་མེད་པ་དེའི་ཕྱིར། འབྲས་གནས་ཁྱད་པར་ཅན་དུ་བྱ་བའི་ཕྱིར་དུ་འབྲས་བུ་གཞན་ཐོབ་པར་བྱ་བ་ལ་མི་བརྩོན་པ་དེ་ནི།
དེ་ལ་ཞུགས་པ་མིན་ལ། ཤུགས་ཀྱིས་འབྲས་བུ་ཕྱི་མ་ཐོབ་པའི་དོན་དུ་སྤང་བྱ་སྤོང་བ་ལ་བརྩོན་པ་ན་ཕྱི་མ་ལ་ཞུགས་པའོ། ། དེ་བཞིན་དུ་འབྲས་བུ་གཞན་གཉིས་ལའང་སྦྱར་རོ། ། དེས་ནི་འབྲས་བུ་འདི་གསུམ་ལའང་ཙམ་པོ་དང༌། ཁྱད་པར་གཉིས་ཡོད་པ་བསྟན་ཏོ། ། འདིའི་ཕྱིར་མི་འོང་ལ་ཆགས་བྲལ་སྔོན་འགྲོའི་མིང་དོན་གཉིས་ཀ་ཡོད་ཀྱི་གཞན་ལ་ནི་མེད་དོ། ། འབྲས་བུ་བཞིའི་རིམ་གྱིས་སའི་ཚུལ་ལ་གཉིས་ཏེ། རྒྱུ་མཚན་དང་རྒྱུ་མཚན་ཅན་ནོ། ། ས་དང་ས་འདོད་པ་ནས་སྲིད་རྩེའི་བར་ན་སྤང་བྱ་ཉེས་པ་རྣམས་ས་ ༼༤༤༠༽ དགུ་རེ་ཡོད་ཅིང༌། དེ་བཞིན་དུ་གཉེན་པོ་ཡོན་ཏན་རྣམས་ཀྱང་དགུ་རེ་ཡོད་དེ།
ཅི་ལྟར་བྱས་པས་ཞེ་ན། རྩ་བའི་དབྱེ་བ་ཆུང་ངུ་དང༌། འབྲིང་དང་ཆེན་པོ་རྣམས་ཀྱི་རེ་རེ་ལའང་ཆུང་ངུའི་ཆུང་ངུ་སོགས་གསུམ་ཐ་དད་པ་ཡོད་པའི་ཕྱིར་རོ། ། དེ་ལ་ལམ་ཆུང་རིམ་གྱིས་སྤང་བྱ་ཆེ་རིམ་ནས་སྤོང་སྟེ། དང་པོར་ལམ་ཆེན་པོ་མི་སྲིད་པས་དང༌། ལམ་ཆེན་པོ་སྐྱེས་པ་ལ་ཉོན་མོངས་ཆེན་པོ་མི་སྲིད་པས་ཏེ། སྣང་བས་མུན་པ་སེལ་བ་བཞིན་ནོ། ། དེས་ན་འཕགས་ལམ་ཆུང་ངུས་ཀྱང་ཉོན་མོངས་ཆེན་པོ་རྩད་ནས་འབྱིན་པས། ཆོས་དཀར་པོ་རྣམས་སྟོབས་དང་ལྡན་གྱི་ནག་པོ་རྣམས་ནི་མིན་ཏེ། དུས་རིང་པོར་བསགས་པའི་ནད་སྨན་ཐུན་གཅིག་གིས་འབྱིན་པ་བཞིན་ནོ། །
གཉིས་པ་ལ་བཞི་སྟེ། རྒྱུན་ཞུགས་ཕྱིར་འོང་ཕྱིར་མི་འོང༌། དགྲ་བཅོམ་མོ། ། དང་པོ་ལ་འབྲས་གནས་ཙམ་པོ་ནི་འབྲས་བུ་ལ་གནས་པ་སྒོམ་སྤང་གཅིག་ཀྱང་མ་ཟད་པ་ནི་རྒྱུན་ཞུགས་དེ་ལྟར་ཐོགས་ན་སྲིད་པ་ལན་བདུན་པ་སྟེ། དེ་ཕན་ ༼༤༤༡༽ ཆད་མི་ལེན་པས་ན། དེ་ལྟར་ཐོགས་ན་ཞེས་རྒྱལ་པོ་སྲས་སོ། ། འདི་ལ་མདོ་སྡེ་པ་ནི། བདུན་ཉིད་ལེན་ཅིང༌། དེ་ཡང་མིའི་རྟེན་ལེན་ལ་བདེན་པ་མཐོང་བ་ན། ལྷར་ལན་གསུམ་དང༌།
མིར་ལན་གསུམ་ཁོ་ནས་ལྷའི་རྟེན་ལ་མྱ་ངན་ལས་འདའ་ལ། ལྷའི་རྟེན་ལ་བདེན་པ་མཐོང་བ་ཡང༌། མིར་ལན་གསུམ་དང༌། ལྷར་ལན་གསུམ་འཁོར་ནས་མིའི་རྟེན་ལ་འདའ་བར་འདོད་དོ། ། བྱེ་བྲག་དུ་སྨྲ་བ་མི་དང་ལྷ་དང༌། དེ་དག་གི་བར་དོ་བདུན་ཏེ་ཉེར་བརྒྱད་ལེན་ཡང་བདུན་ཚན་དུ་མཐུན་པས་དེ་སྐད་བརྗོད་དེ། གནས་བདུན་ལ་མཁས་པའི་དགེ་སློང་དང༌། ཤིང་འདབ་མ་བདུན་པ་ལྟར་རོ། ། གནས་བདུན་ནི། གཟུགས་དང་དེ་ཀུན་འབྱུང་བ་དང༌།
དེ་འགོག་པ་དང༌། དེ་འགོག་པར་འགྲོ་བའི་ལམ་དང༌། དེའི་རོ་མྱང་བ་དང༌། ཉེས་དམིགས་དང༌། ངེས་པར་འབྱུང་བ་རྣམས་ཡང་དག་པར་ཤེས་པ་སྟེ། དེ་བཞིན་དུ་རྣམ་ཤེས་ཀྱི་བར་ལའོ། ། འོ་ན་ལྟ་བ་ཕུན་སུམ་ཚོགས་པ་གང༌། སྲིད་པ་ ༼༤༤༢༽ བརྒྱད་འགྲུབ་པ་གནས་མིན་པར་གསུངས་པ་ཇི་ལྟར་ཞེ་ན། འགྲོ་བ་གཅིག་དུ་མི་འགྲུབ་པ་ལ་དགོངས་པས་སོ། ། འོ་ན་འགོག་མིན་དང༌།
སྲིད་རྩེའི་བར་དུ་འཕོ་བ་ལྷ་ཉིད་དུ་སྲིད་པ་བརྒྱད་པས་མང་བ་ལེན་པ་ཅི་ལྟར་ཞེ་ན། འདོད་ཁམས་སུ་མི་འགྲུབ་ལ་དགོངས་པ་མི་འགལ་ལོ། ། ཞེས་སྨྲའོ། ། སྐུ་མཆེད་ཀྱང་འདི་ལྟར་བཞེད་དེ། འོད་བསྲུང་བ་རྣམས་ལྷ་རྣམས་སུ་ལན་བདུན། མི་རྣམས་སུ་ལན་བདུན་བདུན་ཞེས་སོ་སོར་ཡང་འདོན་པས་འདི་ལ་སྔོན་པར་ཞེན་པར་མི་བྱའོ། ། ཞེས་སློབ་དཔོན་གྱི་བྱེ་བྲག་སྨྲ་བའི་གཞུང་གཙུག་པས་ཀྱང༌། ཉན་པར་ལྷ་དང་མིར་ལན་བདུན་བདུན་མཚམས་སྦྱར་ཞིང་ཞེས་པས་སོ། ། འདི་རྣམས་ནི་མིའི་རྟེན་ལ་རྒྱུན་ཞུགས་ཐོབ་ན། མིའི་རྟེན་ལ་མྱ་ངན་ལས་འདའ་ཞིང༌།
ལྷའི་རྟེན་ལ་ཐོབ་ན་ལྷའི་རྟེན་ལ་འདའ་བར་བཞེད་དོ། ། ཅིའི་ཕྱིར་སྲིད་པ་བརྒྱད་མི་འགྲུབ་ཅེ་ན། དུས་དེ་སྲིད་ཀྱི་རྒྱུད་ངེས་པར་སྨིན་པའི་ཕྱིར་ཏེ། སྦྲུལ་གོམ་པ་བདུན་པ་དང༌། རིམ་ཉིན་ཞག་བཞི་པ་བཞིན་ནོ། ། བར་སྐབས་ ༼༤༤༣༽ སུ་ཡང་འཕགས་པའི་ལམ་མངོན་དུ་བྱེད་ཅིང༌། མྱ་ངན་ལས་མི་འདའ་སྟེ། དེ་སྲིད་དུ་སྲིད་པ་མྱོང་བར་འགྱུར་བའི་ལས་ཀྱི་སྟོབས་སྐྱེད་པས་སོ། ། དེས་ན་འདི་ནི། བདུན་ནམ་བདུན་ཚན་ལེན་ངེས་པ་སྟེ།
ཐམས་ཅད་ཀྱི་ཐ་ཤལ་ཅེས་པ་ཡང་རྒྱུན་ཞུགས་ཐམས་ཅད་ཀྱི་ཐ་ཤལ་ལན་བདུན་པར་སྟོན་པ་ཡིན་གྱི་ལན་བདུན་པའི་ཐ་ཤལ་ཞེས་པ་ནི་མིན་ནོ། ། དེས་ན་རྩ་བར་ནི་ངེས་པའི་གང་ཟག་རྣམས་བསྟན་ལ། འགྲེལ་པར། མཆོག་ཏུ་ཐོགས་ན་ལན་བདུན་ལ་གཞན་ཡང་ཡོད་མོད་ཀྱི་མ་ངེས་པས་མ་བརྗོད་དོ། ། ཅེས་སོགས་འབྱུང་བ་ནི་སྤྱིར་གང་ཟག་དེ་དང༌། དེའི་རིགས་ཅན་དུ་མ་ཡོད་པ་ནི་སྤང་རྟོགས་སྐྱེ་བ་ལེན་ཚུལ་སོགས་མཐའ་གཅིག་དུ་མ་ངེས་པས་ཚུལ་འདི་ལྟ་བུའོ། ། ཞེས་བཞག་མི་ནུས་པའི་ཕྱིར། རྩ་བར་དངོས་སུ་མ་བསྟན་པར་འཆད་པའོ། ། ཁྱད་པར་ཅན་གྱི་རྒྱུན་ཞུགས་དེ་ཉིད་མཐོང་ལམ་པའི་ཚེ་དེ་ལ་སྒོམ་ལམ་ཟག་མེད་དམ་ཟག་བཅས་ཀྱི་འདོད་པའི་སྒོམ་སྤང་གསུམ་མམ་བཞི་ ༼༤༤༤༽ ལས་གྲོལ་ཞིང༌། དེའི་གཉེན་པོ་ཟག་མེད་ཀྱི་དབང་པོ་གསུམ་ལམ་བཞི་ཐོབ་ལ།
ཚེ་གཉིས་སམ་གསུམ་དུ་ལེན་པ་ནི་རིགས་ནས་རིགས་སྐྱེས་ཏེ། དེ་ལ་འདོད་ལྷའི་རྟེན་ལ་བདེན་པ་མཐོང་བ་འདོད་ལྷར་ལན་གསུམ་མམ་གཉིས་སྐྱེས་ནས་མྱ་ངན་ལས་འདའ་བ་ལྷའི་དང༌། མིའི་རྟེན་ལ་མཐོང་ལམ་ཐོབ་པ་མིར་ལན་གསུམ་མམ་གཉིས་སྐྱེས་ནས་འདའ་བ་མིའི་རིགས་ནས་རིགས་སྐྱེ་གཉིས་སོ། ། ཚེ་དེ་ལ་ལྔ་སྤངས་པ་ནི་རིགས་སྐྱེས་མིན་ཏེ། དེ་སྤངས་ན་དྲུག་པའང་ངེས་པར་སྤོང་བས་ཕྱིར་འོང་དུ་འགྱུར་བས་སོ། ། དེ་གཅིག་གིས་ནི་བར་ཆད་གཅིག་པའི་ལྷར་འབྲས་བུ་ལ་གེགས་མི་ནུས་ཏེ། ཁམས་ལས་འདའ་མི་དགོས་པས་སོ། ། སྐྱོན་གཅིག་གམ་གཉིས་ལས་གྲོལ་བ་ནི། ཁ་ཅིག་རིགས་སྐྱེད་འདོད་ལ། གཞན་དག་ཚེ་ལྔའམ།
དྲུག་དུ་ལེན་ནོ་ཞེས་ཟེར་རོ། ། སྲིད་པ་ལན་བདུན་པ་ནི། ལྷ་མིའི་སྐྱེ་བ་སྤེལ་ནས་ལེན་གྱི། རིགས་ནས་རིགས་སུ་མི་ལེན་ཏོ། ། འབྲས་བུ་དེ་དག་ནི་ཉན་རང་ ༼༤༤༥༽ གི་རྒྱུན་ལམ་ལ་ཞུགས་པས་རྒྱུན་ཞུགས་ཏེ། ཕྱིར་འོང་སོགས་ཀྱང་དེ་ཡིན་ཡང་སྤྱི་མིང་དགོས་ལ་རྟགས་པ་སྟེ། དེའི་དང་པོར་གྱུར་པའི་རྒྱུ་མཚན་གྱིས་སོ། ། ཕྱིར་འོང་ལ་ཞུགས་པ་ནི། རྒྱུན་ཞུགས་འབྲས་གནས་ཁྱད་པར་ཅན་འདོད་པའི་སྒོམ་སྤང་གསུམ་པ་ནས་ལྔའི་བར་དུ་བཅོམ་པ་དྲུག་པ་སྤོང་བའི་བར་ཆད་མེད་ལམ་ལ་གནས་པ་ནི་འབྲས་བུ་གཉིས་པ་ལ་ཞུགས་པའོ། ། འབྲས་གནས་ནི་འདོད་པའི་སྒོམ་སྤང་དྲུག་པ་སླར་མི་སྐྱེ་བར་ཟད་པའི་རྣམ་གྲོལ་ལམ་ཐོབ་པ་བདུན་པ་སྤོང་བའི་སྦྱོར་བ་ལ་མི་བརྩོན་པ་དེ་ནི་འབྲས་བུ་གཉིས་པ་སྟེ།
ལྷར་སོང་ནས་མིར་ལེན་གཅིག་ཕྱིར་འོང་བས་དེ་སྐད་དེ། སྐྱེ་བ་རིགས་འདྲ་གཅིག་ལས་མེད་པས་སོ། ། ཁྱད་པར་ཅན་ནི་འབྲས་གནས་དེ་ཉིད་འདོད་པའི་སྒོམ་སྤང་གི་ཉེས་ཆ་བདུན་དང༌། བརྒྱད་ཟད་པ་དེའི་གཉེན་པོ་ཟག་མེད་ཀྱི་དབང་པོ་བདུན་ནམ། བརྒྱད་ཐོབ་པ་ན་དགྲ་བཅོམ་པ་ཐོབ་པ་ལ་ཚེ་གཅིག་དང༌། ཕྱིར་མི་འོང་ ༼༤༤༦༽ ཐོབ་པ་ལ་སྐྱོན་གཅིག་གིས་ཆོད་པས་བར་ཆད་གཅིག་པ་སྟེ། བདུན་ཟད་པའི་བར་ཆད་ཀྱང་དགུ་པ་གཅིག་པུ་ཡིན་ཏེ། དེས་ཁམས་ལས་འདས་པའི་གེགས་བྱེད་ཀྱི། བརྒྱད་པས་ནི་མི་བྱེད་དོ། ། ཕྱིར་མི་འོང་ལ་ཞུགས་པ་ནི།
ཕྱིར་འོང་འབྲས་གནས་ཁྱད་པར་ཅན་འདོད་ཉོན་བདུན་པ་སྤོང་བ་ལ་བརྩོན་པ་ནས་དགུ་པ་སྤོང་བའི་བར་ཆད་མེད་ལམ་ལ་གནས་པའི་བར་ནི་འབྲས་བུ་གསུམ་ལ་ཞུགས་པའོ། ། འབྲས་གནས་ནི་འདོད་ཡོན་དགུ་པ་སླར་མི་སྐྱེ་བར་ཟད་པའི་རྣམ་གྲོལ་ལམ་ཐོབ་པ་བསམ་གཏན་དང་པོའི་སྐྱོན་སྤོང་བའི་སྦྱོར་བ་ལ་མི་བརྩོན་པ་ནི་ཕྱིར་མི་འོང་སྟེ། ཕྱིན་ཆད་འདོད་ཁམས་སུ་མི་སྐྱེ་བས་དེ་སྐད་དོ། ། ཁྱད་པར་ཅན་ལ་གཟུགས་སུ་ཉེར་འགྲོ་སོགས་སྤྱིར་བགྲངས་པ་ན་ཕྱིར་མི་འོང་དེ་ནི་ལྔ་སྟེ། གཟུགས་སུ་སྐྱེ་བའི་ཀུན་སྦྱོར་སྤངས་ཤིང་མངོན་པར་འགྲུབ་པའི་ཀུན་སྦྱོར་མ་སྤངས་པས་གཟུགས་ཀྱི་གནས་རིགས་ཚང་ཆེན་ལས་གཞན་བཅུ་དྲུག་གང་རུང་གི་བར་དོར་འདའ་བ་དང༌། གཟུགས་ ༼༤༤༧༽ ཀྱི་ཀུན་སྦྱོར་གཉིས་ཀ་མ་སྤངས་ལ། བརྩོན་པ་ལམ་ངང་གིས་འབྱུང་བས་གང་རུང་དུ་སྐྱེས་མ་ཐག་འདའ་བ་དང༌། བརྩོན་ཡང་ལམ་ངང་གིས་མི་འབྱུང་བས་ཚེ་ཕྱེད་ཙམ་ནས་འདུ་བྱེད་དང༌། བཅས་པས་འདའ་བ་དང༌། མི་བརྩོན་ལ་ལམ་ངང་གི་མི་འབྱུང་བས་ཚེ་འཇུག་དུ་འདུ་བྱེད་མེད་པར་ཡོངས་སུ་མྱ་ངན་ལས་འདའ་བ་དང༌།
གང་དུ་སྐྱེས་པ་དེ་ཉིད་དུ་མི་འདའ་བར་གོང་དུ་འཕོ་བ་རྣམས་སོ། ། སྐུ་མཆེད་ནི་སྐྱེས་མ་ཐག་མ་ཐར་ཡང་སྔོན་གོམ་པས་ལམ་ངང་གི་འབྱུང་བའི་ཕྱིར་འདུ་བྱེད་མེད་པར་འདའ་བ་དང༌། ངང་གིས་མི་འབྱུང་བས་འདུ་བྱེད་དང་བཅས་པས་འདའ་བ་ཞེས་དེ་དག་གོ་རིམ་ཟློག་ཏེ་འཆད་དོ། ། གོང་འཕོ་དེ་ནི། ལྷག་མཐོང་ཤས་ཆེར་སྤྱོད་པ་འོག་མིན་འགྲོ་དང༌། ཞི་གནས་ཤས་ཆེར་སྤྱོད་པ་སྲིད་རྩེར་འགྲོ་གཉིས་ལས་དང་པོ་རྒྱུ་བསམ་གཏན་སྤེལ་ན་འབྲས་བུ་འོག་མིན་དུ་འགྲོ་བ་ལ་གསུམ་སྟེ། མིའི་རྟེན་ལ་བཅོ་ ༼༤༤༨༽ ལྔ་སྤེལ་དུ་སྒོམ་པ་ལས་བསམ་གཏན་གོང་མ་གསུམ་ལས་ཉམས་ནས་ཚངས་རིགས་སུ་སྐྱེས་ཏེ། དེར་སྔོན་གོམ་པའི་དབང་གིས་བཅོ་ལྔ་སྤེལ་དུ་སྒོམ་ཞིང༌། ཤི་ནས་འོག་མིན་དུ་སྐྱེས་ཏེ། གྲོལ་བ་འཕར་བ་དང༌།
དེ་ལྟ་བུ་ཚངས་རིགས་ནས་གནས་གཙང་མ་འོག་མ་གསུམ་གང་རུང་དུ་སྐྱེས་ཏེ། དེ་ནས་འོག་མིན་དུ་སྐྱེས་ནས་གྲོལ་བ་ཕྱེད་དུ་འཕར་བ་དང༌། གཟུགས་ཀྱི་གནས་བཅུ་དྲུག་པོ་ཐམས་ཅད་དུ་སྐྱེས་ཏེ། འོག་མིན་དུ་གྲོལ་བ་གནས་ཐམས་ཅད་དུ་འཆི་འཕོའོ། ། ཚངས་ཆེན་དུ་མི་སྐྱེ་སྟེ། ལྟ་བ་ངན་པའི་གནས་ཡིན་པ་དང༌། གཙོ་བོ་གཅིག་དུ་ཟད་པས་སོ། ། རྒྱལ་སྲས་མར་ནི། ཚངས་རིགས་ནས་བཟུང་སྟེ། རྒྱུན་མི་ཆད་པར་གནས་གཞན་ཐམས་ཅད་དུ་ལན་རེ་རེ་ཞེས་དེར་ཡང་སྐྱེ་བར་བཤད་པར་མངོན་ནོ། །
གཉིས་པ་འོག་མིན་འགྲོ་ལས་གཞན་ནི་སྤེལ་མར་མ་སྒོམ་པས་ཚངས་ཆེན་ལས་གཞན་བཅུ་གཅིག་དུ་སྐྱེས་ཏེ། གནས་གཙང་མར་འཇུག་མ་ནུས་པར་གཟུགས་མེད་ ༼༤༤༩༽ བཞིར་སྐྱེས་ནས་སྲིད་པའི་རྩེ་མོར་གྲོལ་བ་ཡིན་ནོ། ། འདི་ཕྱིས་གཟུགས་མེད་དུ་འགྲོ་བས་དེ་སྐད་དུ་བརྗོད་དོ། ། འདིར་འགྲེལ་པར། འོག་མིན་དང་སྲིད་རྩེ་ནི་རབ་མཐའ་བཟུང་བ་ཙམ་ཡིན་གྱི། དེ་དག་དུ་མ་ཕྱིན་པར་གྲོལ་བའི་གོང་འཕོ་ཡང་ཡོད་ཅེས་པ་ཡང་སྔར་བཤད་པ་ལྟར་སྤྱིར་དེའི་རིགས་ཅན་མ་ངེས་པའི་དབང་དུ་མཛད་པ་སྟེ། རྩ་བས་ཟིན་པའི་འཕར་གསུམ་པོ་ནི་དེ་དག་དུ་མ་ཕྱིན་ན་མཚན་ཉིད་ལས་ཉམས་པར་འགྱུར་རོ། ། ཕྱིར་མི་འོང་དེ་ལྔ་ལས་གཞན་དྲུག་པ་ནི་གཟུགས་མེད་དུ་ཉེར་འགྲོ་སྟེ། འདིར་གཟུགས་མེད་ཀྱི་སེམས་ཐོབ་ལ་མ་ཉམས་པར་གྲོངས་ཏེ་གཟུགས་མེད་བཞི་པོ་ཅི་རིགས་པར་སྐྱེ་ཞིང༌། སྐྱེས་མ་ཐག་དང༌།
འདུ་བྱེད་དང༌། འདུ་བྱེད་མེད་དང༌། གོང་འཕོ་སྟེ། རྣམ་པ་བཞིའོ། ། སྲིད་རྩེ་ལ་ནི་གོང་འཕོ་མེད་དོ། ། ཕྱིར་མི་འོང་གཞན་བདུན་པ་ནི། འདོད་པར་ཕྱིར་མི་འོང་ཐོབ་པའི་ཚེ། འདི་ལ་མྱ་ངན་འཁོར་བའི་སྡུག་ ༼༤༥༠༽ བསྔལ་ལས་འདའོ། ། གཟུགས་སུ་ཉེར་འགྲོ་སོགས་ཁྱད་པར་དུ་བཤད་པ་ནི། བར་དོར་འདའ་བ་དང༌།
སྐྱེས་ནས་འདའ་བ་དང༌། གོང་དུ་འཕོ་བ་གསུམ་ལ་ཡང་རྣམ་པ་གསུམ་རེར་ཕྱེ་ནས་གཟུགས་སུ་ཉེར་འགྲོ་དགུར་བཤད་དེ། དང་པོ་ལ་བར་དོར་གྲུབ་མ་ཐག་ཐར་པ་མྱུར་བར་འདའ་བ་དང༌། ཅུང་ཟད་གནས་ནས་ཐར་པ་མྱུར་བ་མིན་པར་འདའ་བ་དང༌། སྐྱེ་སྲིད་དུ་འགྲོ་བར་སེམས་པ་ན་ཐར་པ་ཡུན་རིང་མོ་ཞིག་ནས་འདའ་བ་གཉིས་ཏེ། སྐྱེས་བུ་དམ་པའི་འགྲོ་བ་བདུན་གྱི་མདོར། ཞོགས་མའི་མེ་ཆུང་ངུ་འཆི་བ་དང༌། ལྕགས་ཀྱི་ཚ་ཚ་གནམ་དུ་ཡར་བཞིན་དུ་འཆི་བ་དང༌། ཡར་ནས་ས་ལ་ལྷུང་ཙམ་ལ་འཆི་བའི་དཔེ་གསུམ་གྱིས་བཀའ་སྩལ་ཏོ། ། གཉིས་པ་ལ་སྐྱེས་ཙམ་དང་འདུ་བྱེད་དང༌།
འདུ་བྱེད་མེད་པར་འདའ་བ་གསུམ་དང༌། གསུམ་པ་ལ་འཕར་བ་ལ་སོགས་གསུམ་མོ། ། ཕྱིར་མི་འོང་གསུམ་པོ་དེ་རྣམས་ཀྱི་ཁྱད་པར་ནི། མངོན་པར་གྲུབ་པ་དང༌། སྐྱེས་ནས་དང༌། ལན་གྲངས་གཞན་ལ་མྱོང་འགྱུར་གྱི་ལས་དང༌། རྣོ་འབྲིང་རྟུལ་ ༼༤༥༡༽ བའི་དབང་པོ་དང༌། ཆུང་འབྲིང་ཆེ་བའི་ཉོན་མོངས་ཀྱི་བྱེ་བྲག་ལས་ཡིན་ནོ། ། མདོ་ལས། སྐྱེས་བུ་དམ་པའི་འགྲོ་བ་བདུན་གསུངས་པ་ཅི་ལྟར་ཞེ་ན།
དེ་དགུ་ལས་གོང་དུ་འཕོ་བ་མ་ཕྱེ་བས་དམ་པའི་འགྲོ་བ་བདུན་དུ་འདོད་དོ། ། ཅིའི་ཕྱིར་དེ་རྣམས་ཁོ་ན་སྐྱེས་བུ་དམ་པ་ཡིན་གྱི། སློབ་པ་གཞན་མིན་ཞེ་ན། ལས་དམ་པ་དགེ་བ་དང༌། དམ་པ་མིན་པ་མི་དགེ་བ་ལ་རིམ་པས་འཇུག་པ་དང༌། མི་འཇུག་པས་དང་འགྲོ་བ་འདི་རྣམས་སུ་སོན་པ་ནི། གནས་དེའི་འོག་དང༌། དེར་ཡང་ཕྱིར་མི་འོང་བའི་ཕྱིར་དེ་རྣམས་སྐྱེས་བུ་དམ་པའོ། ། ཅི་ཕྱིར་མི་འོང་བ་ཚེ་ཡོངས་སུ་གྱུར་པ་ལའང་དབྱེ་བ་ནི་ཡོད་དམ་ཞེ་ན། ཚེ་དང་པོ་ལ་རྒྱུན་ཞུགས་སམ།
ཕྱིར་འོང་ཐོབ་སྟེ། ཚེ་གཉིས་པ་ལ་ཕྱིར་མི་འོང་ཐོབ་པས། འདོད་པར་ཚེ་ཡོངས་སུ་གྱུར་པའི་འཕགས་པ་ལ་ནི་དབྱེ་བ་འདི་མེད་དེ། འདོད་ཁམས་ལ་སྐྱོ་བས་ཚེ་ཉིད་ལ་ཞི་བ་ཐོབ་པས་ཁམས་གཞན་དུ་འགྲོ་བ་མེད་པའི་ཕྱིར་རོ། ། གཟུགས་ ༼༤༥༢༽ ཁམས་སུ་ཚེ་ཡོངས་སུ་གྱུར་པ་ནི། ཁམས་གོང་དུའང་འཇུག་སྲིད་དེ། གོང་དུ་འཕོ་བ་སྲིད་རྩེར་འགྲོ་བ་བཞིན་ནོ། ། ཁམས་དེ་དང་དེའི་འཕགས་པ་ཚེ་གྱུར་ནི་ཁམས་དེའི་རྟེན་ལ་འཕགས་ཆོས་སྐྱེ་བ་གཉིས་ངེས་པར་རྟེན་པས་ཏེ། དུ་མར་རྟེན་པའང་ཡོད་ལ། ཁ་ཅིག་རྒྱུན་ཞུགས་མན་བདུན་པ་དང༌།
རིགས་སྐྱེ་འདིའི་ཚེ་ཡོངས་གྱུར་དུ་འཆད་པ་ནི། མུན་སྤྲུལ་ཏེ། དེ་དག་ནི་འདོད་ཁམས་པར་གྲུབ་ཟིན་པས་ཁམས་གོང་དུ་འགྲོ་བའི་ཕྱིར་མི་འོང་གི་དབྱེ་བའི་སྤྱད་པ་མི་འཇུག་པས་སོ། ། ཕྱིར་མི་འོང་ལ་ནི་འདོད་པ་ལས་གྲོལ་བའི་སློབ་པ་ཡིན་པས། གོང་དུ་འགྲོ་མི་འགྲོའི་སྤྱད་པ་འཇུག་གོ ། འདོད་པར་ཚེ་ཡོངས་སུ་གྱུར་པ་དེ་དང་ཁམས་གོང་མར་སྐྱེས་པའི་འཕགས་པ་ནི་རྟེན་ཁྱད་པར་ཅན་ཐོབ་པས་ཡོངས་སུ་ཉམས་པ་མེད་ལ། ཚེ་རབས་གཞན་ནས་ལམ་འདྲིས་པས་དབང་པོ་རྣམས་ཆེས་སྨིན་པས་དབང་པོ་འཕོ་བའང་མི་རྟེན་ཏེ། རྒྱུན་ཞུགས་དང་ཕྱིར་འོང་བར་དོར་མི་འདའ་བ་ཅི་ཞེ་ན། ལམ་ ༼༤༥༣༽ འདྲིས་ཅིང་ཕྲ་རྒྱས་ཆེ་བས་སོ། ། བྱེ་བྲག་སྨྲ་བ།
བར་དོར་འདོད་ཁམས་ལས་འདའ་དཀའ་བས་སོ། ། ཞེས་སོ། ། བསམ་གཏན་སྤེལ་བ་ཅེས་པ་ཏེ། དང་པོར་གང་སྤེལ་ཞེ་ན། དང་པོར་ཀུན་པས་ལས་སུ་རུང་བ་དང༌། ལམ་སླ་བའི་མཆོག་ཡིན་པས་བསམ་གཏན་བཞི་པ་སྤེལ་ལ། ཕྱིས་འོག་མ་གསུམ་ཡང་སྤེལ་ལོ། ། རྟེན་ནི་དང་པོར་གླིང་གསུམ་དུ་དང༌། ཉམས་ནས་གཟུགས་ཁམས་སུ་སྤེལ་ལོ། ། སྤེལ་ཚུལ་ལ་སྦྱོར་དངོས་གཉིས་ཀྱི་སྦྱོར་བ་ནི།
དང་པོར་ཟག་མེད་དང༌། དེ་ནས་ཟག་བཅས་དང་ཡང་ཟག་མེད་དེ། གསུམ་རྒྱུན་ལྡན་དུ་སྤེལ་ནས་རིམ་གྱིས་རྒྱུན་འཕྲི་སྟེ། སྐད་ཅིག་རེ་གཉིས་སྤེལ་བའི་བར་རོ། ། དངོས་གཞི་ནི་སྐད་ཅིག་མ་རེ་རེ་བ་གསུམ་གསེས་པས་སྤེལ་བ་གྲུབ་པ་སྟེ། དེའི་སྐད་ཅིག་དང་པོ་གཉིས་བར་ཆད་མེད་ལམ་ལྟ་བུ་དང༌། གསུམ་པ་རྣམ་གྲོལ་ལམ་ལྟ་བུའོ། ། ཞེས་གྲག་གོ ། སློབ་ ༼༤༥༤༽ དཔོན་ནི་སངས་རྒྱས་མིན་པས་སྐད་ཅིག་སྤེལ་མི་ནུས་པས་ན། རྒྱུན་ཆགས་གསུམ་ལ་ཇི་སྲིད་འདོད་པར་སྙོམས་པར་འཇུག་པས་རྫོགས་པར་བཞེད་དོ། །
ཅིའི་དོན་དུ་བསམ་གཏན་སྤེལ་ཞེ་ན། ཕྱིར་མི་འོང་དབང་རྣོན་གནས་གཙང་མར་སྐྱེ་བ་དང༌། མཐོང་ཆོས་ལ་བདེ་བར་གནས་པར་བྱ་བའི་ཕྱིར་དང༌། དབང་རྟུལ་དེ་གཉིས་དང༌། ཉོན་མོངས་པས་འཇིགས་པས་མི་ཉམས་པའི་ཕྱིར་ཡང་སྤེལ་ལ། དགྲ་བཅོམ་ནི་དབང་རྣོན་བདེ་བར་གནས་པ་ཉིད་དབང་རྟུལ་མི་ཉམས་པ་དང༌། གཉིས་ཀའི་ཆེད་དུ་སྤེལ་ལོ། ། སྤེལ་བ་དེ་ནི་ཆུང་ངུ་གསུམ་སྤེལ་སྦྱོར་བ་གཅིག་གིས་གསུམ་སྤེལ་གཉིས་བྱེད་པ་འབྲིང་དྲུག་སྤེལ། དེ་བཞིན་དུ་ཆེན་པོ་དགུ་སྤེལ། ཤིན་དུ་ཆེ་བ་བཅུ་གཉིས་སྤེལ།
ཆེས་ཤིན་ཏུ་ཆེ་བ་བཅོ་ལྔ་སྤེལ་ཏེ། རྣམ་པ་ལྔ་ཡོད་པ་དེའི་ཕྱིར། འབྲས་བུ་སྐྱེ་བ་ཡང་གནས་གཙང་མ་ལྔ་ཁོ་ནའོ། ། འགོག་པའི་སྙོམས་འཇུག་ཐོབ་པའི་ཕྱིར་མི་འོང་ནི། མྱང་འདས་དང་འདྲ་བའི་ཆོས་ལུས་ཀྱིས་ ༼༤༥༥༽ མངོན་དུ་བྱེད་པའི་ཕྱིར་སེམས་མེད་པའི་ལུས་མངོན་དུ་བྱེད་པར་འདོད་དོ། ། དགྲ་བཅོམ་ལ་ཞུགས་པ་ནི། བསམ་གཏན་དང་པོའི་སྐྱོན་གཅིག་སྤོང་བ་ནས་བཟུང་སྟེ། སྲིད་རྩེའི་བར་ཉེས་ཆ་བརྒྱད་ཟད་པའི་ཕྱིར་མི་འོང་ནི། དགྲ་བཅོམ་པ་ཉིད་ལ་ཞུགས་པ་ཡིན་ལ། དེར་མ་ཟད་དགུ་པ་སྤོང་བའི་བར་ཆད་མེད་ལམ་ལ་གནས་པ་ཡང་དེའོ། །
བར་ཆད་མེད་ལམ་དེ་ནི་རྡོ་རྗེ་ལྟ་བུའི་ཏིང་ངེ་འཛིན་ཞེས་བྱ་སྟེ། བར་ཆད་མེད་ལམ་ཐམས་ཅད་ཀྱི་མཆོག་ཡིན་པས། ཕར་ཕྲ་རྒྱས་ཐམས་ཅད་འཇོམས་པར་ནུས་ལ། ཚུར་གང་གི་ཀྱང་གནོད་པར་མི་ནུས་པས་སོ། ། གནས་པ་ནི་སྐྱོན་དགུ་པ་དེ་ཟད་པའི་བྲལ་ཐོབ་དང་ལྷན་གཅིག་དུ་ཟད་པ་ཤེས་པ་རྣམ་གྲོལ་ལམ་སྐྱེ་ལ། དེའི་ཚེ་གང་ཟག་དེ་བསླབ་པར་བྱ་བ་མེད་པས་མི་སློབ་པ་དང༌། གཞན་དོན་བྱེད་པར་འོས་པས་དགྲ་བཅོམ་པའོ། ། ཞར་བྱུང་ནི་འོ་ན་སྒོམ་ལམ་གཉིས་སུ་ ༼༤༥༦༽ བཤད་པ་ལ་སློབ་པ་འདི་ལམ་གང་གིས་ས་གང་ལས་འདོད་ཆགས་དང་བྲལ་ཞེ་ན། འཇིག་རྟེན་ལས་འདས་པའི་སྒོམ་ལམ་ཁོ་ནས་སྲིད་རྩེ་ལས་འདོད་ཆགས་དང་བྲལ་གྱི། འཇིག་རྟེན་པས་ནི་མིན་ཏེ།
དེའི་གོང་མ་ཞི་བར་ལྟ་ས་མེད་ཅིང་ལམ་དེ་རང་ས་དང་འོག་སར་གྱུར་པས་ངེས་པར་འབྱུང་མི་ནུས་པས་སོ། ། ས་གཞན་བརྒྱད་ལས་འདས་པ་དང༌། འཇིག་རྟེན་པ་གོང་སའི་ཉེར་རྟོགས་ཏེ་ལམ་གཉིས་ཀས་འདོད་ཆགས་དང་བྲལ་ལོ། ། རྒྱུན་ཞུགས་ཞི་གནས་སྤྱད་པ་སོགས་འཇིག་རྟེན་པའི་ལམ་གྱིས་འདོད་ཆགས་དང་བྲལ་བའི་འཕགས་པ་ལ་བྲལ་བའི་ཐོབ་པ་ཟག་བཅས་དང༌། ཟག་མེད་གཉིས་སྐྱེ་བས་སྤངས་པ་བསྟན་ལ། བྱིས་པ་ལ་ནི་ཟག་བཅས་ལས་མི་སྐྱེ་བས་མི་བསྟན་ནོ། ། ཁ་ཅིག་ནི་འཇིག་རྟེན་ལས་འདས་པའི་ལམ་གྱིས་སྤངས་ཀྱང་བྲལ་ཐོབ་གཉིས་སྐྱེ་སྟེ། ལམ་ཟག་མེད་ཁོ་ནས་ཅི་ཡང་མེད་པ་ལས་གྲོལ་བ་ཞིག་དབང་པོས་ ༼༤༥༧༽ འཕོས་པ་ན། རྟུལ་བའི་ལམ་གཏང་བ་ལ་གོང་སའི་ཉོན་མོངས་མི་ལྡན་པའི་ཕྱིར་ཏེ། གཞན་དུ་ན་གོང་སའི་བྲལ་བ་དེ་མི་ལྡན་པར་འགྱུར་ལ།
གོང་སའི་ཉོན་མོངས་པའི་བྲལ་བ་དེ་བཏང་ན་གོང་སའི་ཉོན་མོངས་དང་ལྡན་པར་ཡང་འགྱུར་རོ། ། ཞེའོ། ། དེ་ནི་མ་ངེས་ཀྱི་སྲིད་རྩེའི་ཕྱེད་ལས་གྲོལ་བ་ལ་བྲལ་ཐོབ་འཇིག་རྟེན་པའང་མེད་ལ། དབང་པོ་འཕོས་ན་ཟག་མེད་བཏང་ཡང་ཉོན་མོངས་མི་ལྡན་པ་བཞིན་དང༌། སོ་སྐྱེ་གོང་མ་བསམ་གཏན་གཉིས་པ་སོགས་སུ་སྐྱེས་པ་ན། འདོད་ཉོན་གྱི་བྲལ་ཐོབ་པ་འཕོས་པས་བཏང་ཡང་འདོད་ཉོན་མི་ལྡན་པ་བཞིན་དུ་གང་ཟག་དེ་ཡང་འཇིག་རྟེན་པའི་བྲལ་ཐོབ་མེད་ཀྱང་ཉོན་མོངས་དེ་དག་མི་ལྡན་པས་ཤེས་བྱེད་མིན་ནོ། ། ས་གང་གིས་གང་ལས་འདོད་ཆགས་དང་བྲལ་བར་འགྱུར་ཞེ་ན། ཟག་མེད་དུ་སྐྱེས་པའི་མི་ལྕོགས་མེད་པ་ཡིས་ས་དགུ་པོ་ཐམས་ཅད་ལས་འདོད་ཆགས་དང་བྲལ་ ༼༤༥༨༽ བར་ནུས་ཏེ། དེ་ནི་ཁམས་གསུམ་གྱི་ཉོན་མོངས་པ་ཐམས་ཅད་སྤོང་མི་ནུས་པ་མེད་པས་མི་ལྕོགས་མེད་ཅེས་པའོ། ། ཉེར་ལྡོག་ལ་འོག་ས་ལས་ཆགས་བྲལ་ཐོབ་ན།
དེའི་རྣམ་གྲོལ་གྱི་ལམ་ཐམས་ཅད་ཉེར་ལྡོག་ཉིད་ལས་སྐྱེའམ་ཞེ་ན། ས་འོག་མ་གསུམ་ལས་རྒྱལ་བ་ལ་ནི་ཉེར་ལྡོག་དང་དངོས་གཞི་ཚོར་བ་ཐ་དད་པས་དབང་པོ་རྣོ་ན་དངོས་གཞི་ལ་འཇུག་ནུས་པས། བསམ་གཏན་གྱི་དངོས་གཞིའམ། རྟུལ་ན་མི་ནུས་པས་ཉེར་ལྡོག་ཉིད་ལས་མཐའི་རྣམ་གྲོལ་ལམ་སྐྱེ་ལ། དེའི་གོང་མ་རྣམ་གྲོལ་ལམ་ཐ་མ་ནི་དབང་པོ་རྟུལ་ཡང་ཉེར་ལྡོག་ལས་སྐྱེ་བ་མིན་ཏེ། ཉེར་ལྡོག་དང་དངོས་གཞི་བཏང་སྙོམས་ཅན་དུ་འདྲ་ཞིང༌། དངོས་གཞི་ཁོ་ན་ལ་གུས་པས་དེ་ལས་སྐྱེ་བས་སོ། ། འཕགས་པ་ཟག་མེད་ཀྱི་དངོས་གཞི་བདུན་ཁྱད་པར་ཅན་དང༌། བརྒྱད་ཀྱི་ནི་རང་ས་དང་གོང་མའི་ས་ལས་ཀྱང་རྒྱལ་བར་འགྱུར་ལ། འོག་ས་ལས་ནི་ཉེར་ལྡོག་གིས་ཆགས་པ་དང་བྲལ་ཟིན་པས་ ༼༤༥༩༽ མིན་ནོ། །
ཟག་མེད་སྒོམ་ལམ་གྱི་བར་ཆད་མེད་ལམ་དང༌། རྣམ་གྲོལ་ལ་ནི་བདེན་པའི་དམིགས་རྣམ་ཅན་དུ་གྲུབ་ལ། འཇིག་རྟེན་པའི་རྣམ་གྲོལ་དང་བར་ཆད་མེད་ལམ་གོ་རིམ་བཞིན་ཞི་བ་དང༌། སོགས་པས་གྱ་ནོམ་དང༌། ངེས་འབྱུང་གི་དང༌། རགས་པ་དང༌། སོགས་པ་ཐ་བ་ངན་པ་དང༌། གཅིག་པ་སྟུག་པོ་ལྟ་བུའི་རྣམ་པ་ཅན་ཡིན་ཞིང་དམིགས་པའང་གོ་རིམ་བཞིན། གོང་ས་དང་ས་འོག་མའི་སྤྱོད་ཡུལ་ཅན་ནོ། ། ཟད་པ་ཤེས་པ་ལས་ནི་ཅི་ཞིག་སྐྱེ་ཞེ་ན།
གལ་ཏེ་དགྲ་བཅོམ་པ་མི་གཡོ་བའི་ཆོས་ཅན་ཡིན་ན། ཟད་ཤེས་ལས་མི་སྐྱེ་བའི་བློ་གྲོས་སྐྱེ་ལ། གལ་ཏེ་མི་གཡོ་བ་མིན་ན་ཟད་ཤེས་ལས་ཟད་པ་ཤེས་པ་ཁོ་ནའམ། མི་སློབ་པའི་ལྟ་བའི་སྐྱེའི་ཉམས་སྲིད་པས་མི་སྐྱེ་བ་ཤེས་པ་མི་སྐྱེའོ། ། མི་གཡོ་བ་ལའང་མི་སྐྱེ་བ་ཤེས་པ་ལས་རེས་རང་འདྲ་སྐྱེ་ལ། རེས་མི་སློབ་པའི་ཡང་དག་པའི་ལྟ་བ་སྐྱེ་བས་ལྟ་བ་དེ་ ༼༤༦༠༽ ནི། དགྲ་བཅོམ་པ་ཐམས་ཅད་ལ་སྐྱེའོ། ། ཁྱད་པར་འབྲས་གནས་ཞེས་པ་འདི་ཉོན་མོངས་གཏན་དུ་ཞི་བར་བྱེད་པའི་རྒྱུད་ནི་དགེ་སྦྱོང་སྟེ། དེའི་ཚུལ་ནི་དྲི་མེད་བར་ཆད་མེད་ལམ་རྣམས་ཡིན་ལ། ཚུལ་གྱི་འབྲས་བུ་ནི།
འདུས་བྱས་རྣམ་གྲོལ་ལམ་དང༌། འདུས་མ་བྱས་ཉོན་མོངས་སྤངས་པའོ། ། གཞན་ཡང་ཚུལ་དང་དེའི་འབྲས་བུ་དེ་རྣམས་བརྒྱད་ཅུ་རྩ་དགུ་སྟེ། བར་ཆད་མེད་པ་དང་རྣམ་གྲོལ་ལམ་མཐོང་སྤངས་སྤོང་བའི་བརྒྱད་རེ་དང༌། སྒོམ་སྤང་སྤོང་བའི་གྱ་གཅིག་རེ་ལ་བར་ཆད་མེད་ལམ་གྱ་དགུ་ཚུལ་དང༌། གྲོལ་ལམ་གྱ་དགུ་དེའི་འབྲས་བུ་འདུས་བྱས་དང༌། ཉོན་མོངས་ཟད་པ་གྱ་དགུ་འདུས་མ་བྱས་ཏེ། བཅས་ནི་བར་ཆད་མེད་ལམ་བསྡུས་པའོ། ། དེ་ལྟ་ན་འབྲས་བུ་དུ་མར་འགྱུར་བས་རང་སངས་རྒྱས་ཀྱི་གསུངས་པ་ལ་ཁ་སྐང་དགོས་པར་འགྱུར་རོ། ། ཞེ་ན།
འབྲས་བུ་བཞི་རུ་ཐུབ་པས་རྣམ་པར་བཞག་པ་ནི། སྤོང་ལམ་གྱི་འབྲས་བུ་འཇོག་པའི་ ༼༤༦༡༽ རྒྱུ་ལྔ་རྣམས་ནི་འབྲས་བུ་བཞི་པོ་རེ་རེ་ལ་སྲིད་པའི་ཕྱིར་རོ། ། ལྔ་གང་ཞེ་ན། འབྲས་བུ་བཞི་པོ་རེ་རེ་ལའང་སྔོན་ཞུགས་པའི་ལམ་བཏང་བ་དང༌། གཞན་འབྲས་བུའི་ལམ་ཐོབ་པ་དང༌། རྒྱུན་ཞུགས་ཀྱི་དུས་སུ་མཐོང་སྤང་སྤངས་པ་ཐམས་ཅད་ཀྱི་ཐོབ་པ་སྒོམ་ལམ་གྱིས་བསྡུས་པ་གཅིག་རྙེད་པ་དང༌། ཕྱིར་འོང་གི་དུས་སུ་མཐོང་སྤང་སྤངས་པ་དང༌། སྒོམ་སྤང་སྤངས་པ་དྲུག་པོ་ཐམས་ཅད་ཀྱི་ཐོབ་པ་གཅིག་རྙེད་པ་སོགས་ཟད་པ་སྡོམ་སྟེ། ཐམས་ཅད་ཀྱི་ཐོབ་པ་གཅིག་རྙེད་པ་དང༌། ཆོས་དང་རྗེས་སུ་ཤེས་པ་བཞི་རེ་སྟེ།
ཤེས་པ་བརྒྱད་ཚན་གཅིག་ཆར་ཐོབ་པ་དང༌། མི་རྟག་སོགས་རྣམ་པ་བཅུ་དྲུག་ཐོབ་པས་སོ། ། གལ་ཏེ་ཟག་མེད་ཀྱི་ལམ་ཁོ་ན་དགེ་སྦྱོང་གི་ཚུལ་ཡིན་ན། འཇིག་རྟེན་པའི་ལམ་གྱི་ཐོབ་པའི་འབྲས་བུ་གཉིས་དགེ་སྦྱོང་གི་ཚུལ་གྱི་འབྲས་བུར་ཅི་ལྟར་འགྱུར་ཞེ་ན། འཇིག་རྟེན་པའི་ལམ་གྱིས་སྤངས་པ་ཐོབ་པའི་འབྲས་ ༼༤༦༢༽ བུ་བར་མ་གཉིས་ནི། མཐོང་ལམ་གྱི་འབྲས་བུ་སྤངས་པའང་ཟད་པ་སྡོམ་སྟེ། དེར་གསེས་པ་དང༌། བྲལ་ཐོབ་གཉིས་རྙེད་པའི་ཟག་མེད་ཀྱི་ཐོབ་པས་འཇིག་རྟེན་པའི་སྤངས་པའང་འཛིན་པའི་ཕྱིར་རོ། ། དགེ་སྦྱོང་གི་ཚུལ་དེ་ཉིད་ཉོན་མོངས་སྤོང་བས་ཚངས་ཚུལ་ཡིན་ལ། ཚངས་པའི་འཁོར་ལོ་སྤང་སྟེ།
ཚངས་པ་བཅོམ་ལྡན་འདས་ཀྱིས་སྐོར་བའི་ཕྱིར་རོ། ། ཆོས་ཀྱི་འཁོར་ལོ་ནི། མཐོང་ལམ་སྟེ། ཇི་ལྟར་འཁོར་ལོ་རིན་པོ་ཆེ་གླིང་བཞིར་མྱུར་བར་འགྲོ་བ་དང༌། སོགས་པས་ཡུལ་གཞན་དོར་ནས་གཞན་དུ་འཇུག་པ་དང༌། རྒྱལ་ཕྲན་མ་རྒྱལ་བ་ལས་རྒྱལ་བར་བྱེད་ལ། རྒྱལ་བ་རྣལ་དུ་འགོད་པ་དང༌། ས་མཐོ་བར་འཕར་བ་དང༌། དམའ་བར་འབབ་པ་དེ་བཞིན་དུ། མཐོང་ལམ་གྱི་སྐད་ཅིག་མ་གཉིས་ཀྱང་མྱུར་བ་དང༌།
བདེན་པ་གཞན་འདོར་ཞིང༌། གཞན་ལ་འཇུག་པ་དང༌། བར་ཆད་མེད་ལམ་གྱི་ཐོབ་པ་སྤྱོད་པས་མཐོང་སྤང་ ༼༤༦༣༽ མ་རྒྱལ་བ་ལས་རྒྱལ་བར་བྱེད་ལ། རྣམ་གྲོལ་ལམ་གྱི་བྲལ་ཐོབ་འཛིན་པས་རྒྱལ་བ་རྣལ་དུ་འགོད་པ་དང༌། གོང་མ་དང་འདོད་པའི་བདེན་པ་ལ་འཕར་བ་དང༌། འབབ་པའི་ཕྱིར་རོ། ། བཙུན་པར་དབྱངས་སྒྲོགས་ནི། ལམ་ཡན་ལག་བརྒྱད་རྩིབས་སོགས་དང་ཆོས་མཐུན་པའི་ཕྱིར་འཁོར་ལོ་ཞེས་བྱ་སྟེ། ལྟ་རྟོག་རྩོལ་དྲན་པ་བཞི་ནི། ཕན་ཚུན་འཇུག་པས་རྩིབས་དང༌།
ཚུལ་ཁྲིམས་དག་ལས་མཐའ་མཚོ་བ་གསུམ་ནི། གཞི་བྱེད་པས་ལྟེ་བ་དང༌། ཏིང་ངེ་འཛིན་ནི། གཞན་དག་སྡུད་པས་མུ་ཁྱུད་ལྟ་བུ་ཡིན་ཞེས་ཟེར་རོ། ། ཡང་ཀཽའུ་དི་ནྱ་ལ། དེ་སྐྱེས་ནས་ཆོས་ཀྱི་འཁོར་ལོ་སྐོར་རོ། ། ཞེས་གསུངས་པས་སོ། ། ཁམས་གང་དུ་དགེ་སྦྱོང་གི་ཚུལ་གྱི་འབྲས་བུ་དུ་ཐོབ་ཅེ་ན། འདོད་པར་དང་པོ་གསུམ་ཐོབ་ལ། ཐ་མ་དགྲ་བཅོམ་ནི་ཁམས་གསུམ་དུ་ཐོབ་བོ། །
དང་པོ་གཉིས་འདོད་པ་ ༼༤༦༤༽ ལས་མ་གྲོལ་བས་དེ་ལྟར་རིགས་ནའང༌། ཕྱིར་མི་འོང་ཆགས་བྲལ་སྔོན་འགྲོ་གང་དུ་མི་ཐོབ་པ་ཅི་ཞེ་ན། ཁམས་གོང་ན། མཐོང་ལམ་མེད་ཅིང༌། དེ་མེད་པར་ཡང་ཆགས་བྲལ་སྔོན་འགྲོའི་ཕྱིར་མི་འོང་མི་ཐོབ་པས་སོ། ། ཅིས་མཐོང་ལམ་མེད་ཅེ་ན། གཟུགས་མེད་ན་ཉན་པ་མེད་པ་དང༌། ཁམས་གོང་མ་ལ་མི་དམིགས་པའི་ཕྱིར་དང༌། གཟུགས་ཁམས་ལ་སྙོམས་འཇུག་གི་བདེ་བ་ལ་ཆགས་ཞིང་ཚོལ་བ་སྡུག་བསྔལ་མེད་པས་མི་སྐྱོ་བའི་ཕྱིར་དང༌། ལུང་ལས་བར་དོར་འདའ་བ་སོགས་ལྔ་འདིར་རྩོམ་ཞིང༌།
དེར་མཐར་ཕྱིན་པར་འགྱུར་རོ་ཞེས་འབྱུང་བའི་ཕྱིར་རོ། ། ཐེག་ཆེན་དུ་ནི་གཟུགས་ཀྱི་ལྷ་དང༌། ཡི་དྭགས་དང༌། སྲིན་བུའི་རིགས་མང་པོ་ལ་མཐོང་ལམ་སྐྱེས་པར་བཤད་དོ། ། གསུམ་པ་གནས་པའི་དབྱེ་བ་ལ་དྲུག་དུ་དབྱེ་བ་སོགས་ནི་དགྲ་བཅོམ་པ་ལའང་དབྱེ་བ་ཡོད་དམ་ཞེ་ན། ཡོད་དེ། དགྲ་བཅོམ་ནི། དྲུག་དུ་འདོར་ ༼༤༦༥༽ གསུངས་པར་འདོད་དེ། ཡོངས་སུ་ཉམས་པའི་ཆོས་ཅན། འཆི་བར་སེམས་པའི་ཆོས་ཅན།
གནས་པ་ལས་མི་བསྐྱོད་པ་རྟོགས་པའི་སྐལ་བ་ཅན། མི་གཡོ་བའི་ཆོས་ཅན་ནོ། ། དེ་རྣམས་ལས་དང་པོ་ལྔ་ནི། དབང་པོ་རྟུལ་བས་དད་པས་མོས་པ་ལས་སྐྱེ་ལ། དེས་ན་དེ་རྣམས་ཀྱི་སེམས་རྣམ་པར་གྲོལ་བ་ནི། ཡོ་བྱད་དང༌། ནད་མེད་པ་དང༌། ཡུལ་གྱི་ཁྱད་པར་ལ་སོགས་པའི་མཚན་ཉིད་ཀྱི་དུས་ལ། འབྱུང་བས་དུས་དང་སྦྱོར་བའོ། ། མི་གཡོ་བའི་ཆོས་ཅན་གྱི་རྣམ་གྲོལ་ནི་ཉམས་མི་སྲིད་པས་མི་གཡོ་བ་ཡིན་ལ།
དེའི་ཕྱིར་འདོད་དགུར་ཏིང་ངེ་འཛིན་མངོན་དུ་གྱུར་པས་དེ་ནི་དུས་དང་མི་སྦྱོར་བར་གྲོལ་བ་ཞེས་བྱ་ཞིང༌། མི་གཡོ་བའི་ཆོས་ཅན་དེ་ནི་མཐོང་བས་ཐོབ་པའི་རྒྱུ་ལས་བྱུང་ངོ༌། ། ཅི་དགྲ་བཅོམ་པ་དྲུག་པོ་དང་པོ་ནས་དེའི་རིགས་ཅན་མིན་ནམ་ཕྱིས་ཡིན་ཞེ་ན། ཁ་ཅིག་དང་པོ་ནས་དེའི་རིགས་ཅན་ཡིན་ལ། ཁ་ཅིག་ནི་སྔོན་ཉམས་ ༼༤༦༦༽ པའི་ཆོས་ཅན་སྦྱངས་པ་ལས་འཆི་བར་སེམས་པར་གྱུར་པ་སོགས་སོ། ། འདི་དྲུག་ལས། དགྲ་བཅོམ་གང༌། འབྲས་བུའམ། རིགས་གང་ལས་ཉམས་ཅེ་ན། བར་པ་བཞི་ནི་རིགས་ལས་ཉམས་ལ།
དང་པོ་ནི་མིན་ཏེ། དེའི་རིགས་དེ་བཅོས་མ་མིན་པས་སོ། ། དང་པོ་ལྔ་ནི། འབྲས་བུ་ལས་ཉམས་པར་འགྱུར་ཏེ། དབང་པོ་རྟུལ་ཞིང༌། འབྲས་བུ་བློ་བུར་བ་ཡིན་པས་སོ། ། དེ་ལྔ་ཡང་རིགས་དང༌། འབྲས་བུ་དང་པོ་ལས་ཉམས་པ་མིན་ཏེ། རིགས་དང་པོ་ནི། ལམ་དུས་མས་བསྟན་པར་བྱས་པས་སོ། །
མི་སློབ་པའི་ཚེ་འཕྲལ་དུ་ཐོབ་པ་ནི། དེ་ལྟར་མ་བྱས་པས་ཉམས་སྲིད་དོ། ། དེ་བཞིན་དུ་འབྲས་བུ་དང་པོ་ནི། མཐོང་སྤང་སྤངས་པས་ཕྱེ་ཞིང༌། དེ་ནི་འཇིག་ལྟའི་རྩ་བ་ཅན་ཡིན་པས་གཞི་མེད་པས་སོ། ། སྒོམ་སྤང་སྤངས་པར་ཕྱེ་བའི་འབྲས་བུ་ཕྱི་མ་གསུམ་ལས་ནི་ཉམས་པ་ཡོད་དེ། དེ་ནི་གཞི་དང་བཅས་ན་སྤངས་ཀྱང་རྐྱེན་གྱིས་སླར་སྐྱེ་སྲིད་ ༼༤༦༧༽ པས་སོ། ། ཞེའོ། ། མདོ་སྡེ་པ་ནི་དགྲ་བཅོམ་པ་ཉམས་མི་སྲིད་དེ། མདོ་ལས་འཕགས་པའི་ཤེས་རབ་ཀྱིས་སྤངས་པ་ནི་ལེགས་པར་སྤངས་པའོ་ཞེས་དང༌།
སློབ་པ་ལ་བག་ཡོད་པར་བྱའོ་ཞེས་སྨྲའོ་གསུངས་ཀྱི། དགྲ་བཅོམ་ལ་མ་གསུངས་པས་སོ། ། དེས་ན་འབྲས་བུ་དང་མཐའ་གཉིས་ནི། ཟག་མེད་ཀྱི་ལམ་ཁོ་ནས་ཐོབ་པས་སྤང་བྱའི་ས་བོན་རྩ་བ་ནས་སྤངས་པའི་ཕྱིར། ཉམས་མི་སྲིད་ལ་བར་པ་གཉིས་འཇིག་རྟེན་པའི་ལམ་གྱིས་ཐོབ་པ་ནི་ས་བོན་དྲུངས་མ་ཆུང་བས་ཉམས་སྲིད་པའི་ཕྱིར། སློབ་པ་ལ་བག་དགོས་པ་དང༌། འཕགས་པ་ལ་མི་དགེ་བའི་རྣམ་རྟོག་སྐྱེ་བར་གསུངས་སོ། ། དགྲ་བཅོམ་པ་ཉམས་པར་གསུངས་པ་ནི། མཐོང་ཆོས་ལ་བདེ་བར་གནས་ཀྱི་འཇིག་རྟེན་པའི་བསམ་གཏན་གཞི་གང་རུང་ལས་ཉམས་པ་ལ་དགོངས་སོ། ། ལས་ཞེས་སོ། །
འདི་ཉིད་རིགས་ཏེ། གཞན་དུ་ན་ཐར་པ་ལ་ཡིད་གཏན་དུ་མི་རུང་བར་འགྱུར་ ༼༤༦༨༽ བས་སོ། ། ཅི་དགྲ་བཅོམ་ཁོ་ན་རིགས་དྲུག་དང་ལྡན་ནམ། གཞན་ཡང་ལྡན་ཞེ་ན། དགྲ་བཅོམ་དུ་མ་ཟད་འཕགས་པ་སློབ་པ་དང་འཕགས་མིན་སོ་སྐྱེའང་རིགས་དྲུག་ལྡན་ཏེ། དགྲ་བཅོམ་པའི་རིགས་རྣམས་ནི་དེ་དག་སྔོན་དུ་འགྲོའོ། ། མཐོང་བའི་ལམ་ལ་གཞན་གྱི་སྦྱོར་བ་མི་སྲིད་པས་དབང་པོ་འཕོ་བ་མེད་ལ། གཞན་ལ་ཡོད་དོ། ། མི་གཡོ་བའི་ཆོས་ཅན་ཉམས་མི་སྲིད་ན། མདོར།
མཐོང་ཆོས་ལ་བདེར་གནས་ལས་ཉམས་པར་གསུངས་པ་དང༌། འགལ་ལོ་ཞེ་ན། སྤྱིར་ཉམས་པ་ལ་ཡོན་ཏན་ཐོབ་པ་ལས་ཉམས་པ་དང༌། ཐོབ་བྱ་མ་ཐོབ་པས་མ་ཐོབ་པ་ལས་ཉམས་པ་དང༌། ཐོབ་ཀྱང་མངོན་དུ་མི་བྱེད་ན། ཉེར་སྤྱད་ལས་ཉམས་པ་སྟེ། ཡོངས་ཉམས་རྣམ་པ་གསུམ་དུ་ཤེས་པར་བྱ་ཞིང༌། དེ་གསུམ་ལས་སྟོན་པ་སངས་རྒྱས་ལ་གདུལ་བྱའི་དོན་ལ་ཞུགས་པས་མཐོང་ཆོས་ལ་བདེར་གནས་མངོན་དུ་མི་མཛད་པས་ཐ་མ་ཁོ་ན་ ༼༤༦༩༽ མངའ་ལ། མི་གཡོ་བ་ལ་དེ་དང་འདྲ་བའང་ཡོད་དེ། ཆོས་ཁྱད་པར་ཅན་སྐད་ཅིག་མ་ཐོབ་པས་སོ། །
དགྲ་བཅོམ་པ་གཞན་ལ་ཉམས་པ་རྣམ་པ་གསུམ་ག་ཡོད་དོ། ། དེས་ན་མི་གཡོ་བའི་ཆོས་ཅན་ཉེར་སྤྱད་ལས། ཉམས་སྲིད་པས་མདོ་དང་མི་འགལ་ལོ། ། མདོ་སྡེ་པ་ནི། དགྲ་བཅོམ་ཐམས་ཅད་ཀྱི་རྣམ་གྲོལ་ཟག་མེད་ནི་མི་གཡོ་བ་ཡིན་ལ། འོན་ཀྱང་དབང་རྟུལ་ནི། རྙེད་བསྐུར་གྱིས་གཡེན་སྤྱོ་བས་དབང་ཉམས་པའི་ཕྱིར། མཐོང་ཆོས་བདེར་གནས་ལས་ཉམས་ཤིང་དབང་རྣོན་ནི་དེས་མི་ཉམས་པས་དེ་ཉིད་དྲུག་གི་མི་གཡོ་བའི་ཆོས་ཅན་དུ་བཞག་གོ ། མདོ་འདི་དབང་རྟུལ་ལ་དགོངས་པས། འདི་ཀླན་ཀར་མི་རུང་བར་འཆད་དོ། །
ཅི་དགྲ་བཅོམ་ལས་ཉམས་ན་ཡང༌། སྐྱེ་བ་ལན་ནམ་ཞེ་ན། མི་ལེན་ཏེ། འབྲས་བུ་གང་ལས་ཉམས་ཀྱང་དེ་སོར་མ་ཆུད་པར་འཆི་བ་མེད་པས་སོ། ། འབྲས་བུ་དེ་དང་ ༼༤༧༠༽ འགལ་བའི་བྱ་བ་མིན་པ་ཉམས་ཀྱང་གང་ཟག་དེ་མི་བྱེད་དེ། རྩལ་པོ་ཆེ་དྲེད་ཀྱང་རྡེག་མི་འཆབ་པ་བཞིན་ནོ། ། འོ་ན་དང་པོ་རྣམས་འཕོ་བ་ལ་བར་ཆད་མེད་པ་དང༌། རྣམ་གྲོལ་དུ་སྐྱེ་ཞེ་ན། རྟོགས་པའི་སྐལ་བ་ཅན་ཞིག་མི་གཡོ་བའི་ཆོས་ཅན་དུ་བྱེད་ན། རྣམ་གྲོལ་དང་བར་ཆད་མེད་པའི་ལམ་དགུ་རེ་སྐྱེ་སྟེ།
དབང་པོ་རྟུལ་པོའི་རིགས་དེ་སློབ་མི་སློབ་ཀྱི་ལམ་གྱིས་ཤིན་ཏུ་རྟེན་ཏེ་གོམ་པར་བྱས་པས། འབད་པ་ཆུང་ངུས་ཟློག་མི་ནུས་པས་སོ། ། དད་མོས་ཞིག་མཐོང་བས་ཐོབ་པ་རྟོགས་པར་བྱེད་ན། འཕོ་སླ་བས་བར་ཆད་མེད་པ་དང༌། རྣམ་གྲོལ་གྱི་ལམ་རེ་རེའོ། ། ལམ་དེ་ཐམས་ཅད་ནི་ཟག་མེད་ཉིད་དེ། ཟག་བཅས་ཀྱིས་འཕགས་པའི་དབང་པོ་མི་འཕོ་བས་སོ། ། རྟེན་གང་དུ་འཕོ་ཞེ་ན། འདོད་ལྷ་དབང་རྣོན་དང༌། ཁམས་གོང་དུ་སྐྱེས་པ་ནི།
མི་ཉམས་པས་དབང་པོ་མི་འཕོ་ལ། འདོད་ལྷ་དབང་རྟུལ་དང༌། ངན་འགྲོ་ལ་འཕགས་ལམ་ ༼༤༧༡༽ མི་སྐྱེ་བས། མིའི་ནང་ཁོ་ནར་འཕེལ་ཞིང་འཕོའོ། ། ས་གང་ལ་རྟེན་འཕོ་ཞེ་ན། མི་སློབ་པ་ནི་ཟག་མེད་པ་དགུ་གང་རུང་ལ་རྟེན་ཅིང༌། སློབ་པ་ནི་བསམ་གཏན་པ་དྲུག་གང་རུང་ལ་རྟེན་ཏེ་འཕོའོ། ། ཕྱིར་མི་འོང་ཟག་མེད་ཐོབ་པའང་ཡོད་ན། གང་གི་ཕྱིར་དེ་ལ་མི་རྟེན་ཞེ་ན། ཕྱིར་མི་འོང་དབང་པོ་འཕོ་བས་འཕེལ་བ་ན།
རྟུལ་པོའི་ལམ་གྱི་འབྲུ་ཙམ་དང༌། ཁྱད་པར་ཅན་བསམ་གཏན་དང་པོ་སོགས་དང༌། བཅས་པ་བཏང་སྟེ། རྣོན་པོའི་ལམ་གྱི་འབྲས་བུ་འདོད་པ་ལ་ཆགས་བྲལ་ཙམ་ཐོབ་པར་འགྱུར་བས། ཕྱིར་མི་འོང་གི་འབྲས་བུ་གཟུགས་མེད་ཀྱིས་བསྡུས་པ་མེད་པས་སོ། ། གཉིས་པ་དགུར་དབྱེ་བ་ནི་དགྲ་བཅོམ་པ་ལ་དབང་པོའི་བྱེ་བྲག་གི་དགུ་སྟེ། སངས་རྒྱས་ལ་རང་འབྱུང་གཉིས་དང༌། ཉན་ཐོས་ལ་ཉམས་པའི་ཆོས་ཅན་སོགས་ལྔ་དང༌། མི་གཡོ་བ་ལ་སྦྱངས་པ་དང༌། དང་པོ་ནས་དེའི་རིགས་ཅན་གཉིས་ཏེ་བདུན་ཏོ། །
དེ་དགུ་དབང་པོ་ ༼༤༧༢༽ ཆུང་ངུའི་ཆུང་ངུ་ལ་སོགས་པ་རྣམ་པ་དགུའི་བྱེ་བྲག་གིས་ཏེ། སངས་རྒྱས་ནི། མི་གཡོ་བའི་བྱེ་བྲག་ཡིན་པས། དེ་ཆེན་པོ་གསུམ་དུ་ཕྱེ་ནས། ཉམས་པའི་ཆོས་ཅན་ནི་ཆུང་ངུའི་ཆུང་ངུ་ཡིན་པ་ནས། རྫོགས་པའི་སངས་རྒྱས་ཆེན་པོའི་ཆེན་པོ་ཡིན་པའི་བར་དུའོ། ། སྤྱིའི་གཉིས་པ་རྣམ་གྲངས་བདུན་དུ་དབྱེ་བ་ནི། འཕགས་པའི་གང་ཟག་རྣམས་ནི། བདུན་པོར་ཡང་འདུས་ཏེ། འདི་ལྟར་སྦྱོར་བ་ལས་དད་པ་དང༌།
ཆོས་ཀྱི་རྗེས་འབྲང་གཉིས་དང༌། དབང་པོ་ལས་དད་མོས་མཐོང་ཐོབ་གཉིས་དང༌། སྙོམས་འཇུག་ལས་ལུས་མངོན་བྱེད་དང༌། རྣམ་གྲོལ་ལས་ཤེས་རབ་ཀྱིས་རྣམ་གྲོལ་དང༌། སྙོམས་འཇུག་དང༌། རྣམ་གྲོལ་གཉིས་ཀས་བྱས་པ་ལས། གཉིས་ཀའི་ཆ་ལས་རྣམ་གྲོལ་ལོ། ། རྫས་དྲུག་དུ་བསྡུ་བ་ནི། དེ་རྣམས་ཀྱང་རྫས་དྲུག་སྟེ། རྒྱུ་མཚན་འདི་ལྟར་མཐོང་སྒོམ་མི་སློབ་པའི་ལམ་གསུམ་ལ་རིམ་པས་རྗེས་འབྲང་གཉིས་དང༌།
དད་མོས་མཐོང་ཐོབ་གཉིས་དང༌།
༼༤༧༣༽ དུས་སྦྱོར་དུས་མི་སྦྱོར་གཉིས་གཉིས་སོ། ། དགྲ་བཅོམ་རྣམ་གྲོལ་གཉིས་པོ་གང་ཞེ་ན། མི་སློབ་པ་འགོག་སྙོམས་ཐོབ་པ་ནི། ཉོན་མོངས་དང་རྣམ་ཐར་གྱི་སྒྲིབ་པ་གཉིས་ལས་རྣམ་པར་གྲོལ་བ་ཡིན་ལ། ཤེས་རབ་ཀྱི་ཉོན་སྒྲིབ་ཙམ་ལས་གྲོལ་བ་ནི། ཅིག་ཤོས་ཤེས་རབ་ཀྱིས་རྣམ་གྲོལ་ལོ། ། འགོག་པ་ཐོབ་པ་སྙོམས་འཇུག་གིས་རྫོགས་པ་དང༌། མི་འཕྲོག་པའི་དབང་རྣོན། དབང་པོས་རྫོགས་པ་དང༌།
ཐ་མའི་ཆ་མཐུན་ལྔ་སྤངས་པའི་ཕྱིར་མི་འོང་ཐོབ་པ་འབྲས་བུ་རྫོགས་པ་སྟེ། དེ་གསུམ་རྣམས་ཀྱི་ཇི་རིགས་པར་སློབ་པ་ཡོངས་སུ་རྫོགས་པ་ཞེས་བྱའོ། ། དབང་པོ་དང་སྙོམས་འཇུག་གཉིས་ཀྱིས་མི་སློབ་པ་ཡོངས་སུ་རྫོགས་ཏེ། འབྲས་བུ་མ་རྫོགས་ན་མི་སློབ་པ་ཉིད་ཀྱང་མེད་པས་དེ་མ་བཞག་གོ ། ལམ་ཉིད་ཁྱད་པར་དུ་བཤད་པ་ལ་གསུམ་ལས། ལམ་བཞིར། དབྱེ་བ་ནི་སྐྱེ་ཚུལ་ལྟར་མས་རིམ་གྱིས་བཤད་དེ། གང་གི་འཇུག་ ༼༤༧༤༽ དུ་བར་ཆད་མེད་ལམ་སྐྱེ་བ་སྦྱོར་ལམ་དང་སྒྲིབ་པ་དངོས་སུ་སྤོང་བར་བྱེད་པ་བར་ཆད་མེད་ལམ་དང༌། སྒྲིབ་པ་ལས་གྲོལ་བ་དང་པོར་སྐྱེས་པ་རྣམ་གྲོལ་ལམ་དང༌། དེ་ཕྱིན་ཆད་ཀྱི་ལམ་ནི།
ཁྱད་པར་ཅན་གྱི་ལམ་ཞེས་བྱའོ། ། ཅི་ཕྱིར་ལམ་ཞེས་བྱ་ཞེ་ན། སྔ་མ་གཉིས་མྱང་འདས་ཚོལ་བས་དང༌། ཕྱི་མ་གཉིས་གོང་ནས་གོང་དུ་ཕྱིན་པར་བྱེད་པས་སོ། ། ཡང་ལམ་བཞི་སྟེ། མངོན་ཤེས་བུལ་ལ་དཀའ་བ་དང༌། མྱུར་ལ་དཀའ་བ་དང༌། བུལ་ལ་སླ་བ་དང༌། མྱུར་དུ་སླ་བའོ། ། དེ་ལ་ལམ་ཉིད་མྱང་འདས་སྒྲུབ་པར་བྱེད་པས་སྒྲུབ་པ་ཞེས་གསུངས་ལ།
དེ་བསམ་གཏན་གྱི་དངོས་གཞི་བཞི་རྣམས་ལ་རྟེན་ན། ཡན་ལག་གིས་ཟིན་པ་དང༌། ཞི་ལྷག་མ་ཉམས་པས་འབད་མི་དགོས་པ་རང་གིས་འབྱུང་བའི་ཕྱིར་སླ་ལ། ས་གཞན་རྣམས་ལ་དཀའ་བ་ཡིན་ཏེ། ཡན་ལག་གིས་མ་ཟིན་པ་དང༌། མི་ལྕོགས་མེད་དང༌། ཁྱད་པར་ཅན་ནི་ཞི་གནས་ཆུང་ ༼༤༧༥༽ ཞིང༌། གཟུགས་མེད་ནི་ལྷག་མཐོང་ཆུང་བས་སོ། ། དཀའ་སླ་གང་ཡིན་ཡང་བློ་སྟེ་དབང་རྟུལ་ནི། མངོན་ཤེས་བུལ་བ་སྟེ།
གཅིག་ཤོས་དབང་རྣོན་གྱི་ནི་མངོན་ཤེས་མྱུར་རོ། ། བྱང་ཕྱོགས་བདུན་བསྟན་པ་ལ་དབྱེ་བསྡུ་ནི། འདིར་ཟད་པ་དང་མི་སྐྱེ་བ་ཤེས་པ་ནི། གང་ཟག་གི་བྱེ་བྲག་གིས་ཐེག་པ་གསུམ་གྱི་བྱང་ཆུབ་སྟེ་སྤངས་པ་དང་རྟོགས་པ་མཐར་ཐུག་པས་སོ། ། བྱང་ཆུབ་དེ་དང་མཐུན་ཏེ། རྒྱུར་གྱུར་པ་ཉིད་ཀྱི་ཕྱིར་སུམ་ཅུ་རྩ་བདུན་ནི། བྱང་ཆུབ་དེའི་ཕྱོགས་དང་མཐུན་པ་ཞེས་བྱའོ། ། དེ་རྣམས་ནི་དྲན་པ་ཉེར་བཞག་བཞི་དང༌། ཡང་དག་སྤོང་བཞི་དང་རྫུ་འཕྲུལ་རྐང་བཞི་དང༌། དབང་པོ་ལྔ་དང༌།
སྟོབས་ལྔ་དང༌། བྱང་ཆུབ་ཀྱི་ཡན་ལག་བདུན་དང༌། འཕགས་ལམ་ཡན་ལག་བརྒྱད་དོ། ། དེའི་དང་པོ་བཤད་ཟིན་ཅིང༌། གཉིས་པ་ནི་མི་དགེ་བ་སྐྱེས་པ་སྤང་བ་དང༌། མ་སྐྱེས་པ་མི་སྐྱེད་པ་དང༌། དགེ་བ་མ་སྐྱེས་པ་སྐྱེད་པ་དང༌། སྐྱེས་པ་ ༼༤༧༦༽ གནས་པ་སོགས་ཀྱི་ཆེད་དུ་འདུན་ཅིང་འབད་པ་སོགས་སོ། ། གསུམ་པ་ནི་འདུན་པ་དང༌། བརྩོན་འགྲུས་དང༌།
སེམས་སྤྱོད་པའི་ཏིང་ངེ་འཛིན་བཞིའོ། ། བཞི་པ་ནི་དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་དབང་པོ་ལྔའོ། ། ལྔ་པ་ནི། དེ་ལྔ་ཉིད་དང༌། མ་དད་པ་སོགས་མི་མཐུན་ཕྱོགས་ཀྱི་མི་རྫི་བར་འགྱུར་བའོ། ། དྲུག་པ་ནི་དྲན་པ་དང༌།
ཆོས་རབ་དུ་རྣམ་པར་འབྱེད་པ་དང༌། བརྩོན་འགྲུས་དང༌། དགའ་བ་དང༌། ཤིན་དུ་སྦྱངས་པ་དང༌། ཏིང་ངེ་འཛིན་དང༌། བཏང་སྙོམས་ཡང་དག་བྱང་ཆུབ་ཀྱི་ཡན་ལག་གོ ། བརྒྱད་པ་ནི་ལྔ་པའི་ལྔ་པ་དང༌། རྟོགས་པ་དང༌། ངག་དང༌། ལས་ཀྱི་མཐའ་དང༌།
འཚོ་བ་དང༌། རྩོལ་བ་དང༌། དྲན་པ་དང༌། ཏིང་ངེ་འཛིན་ཏོ། ། དེ་ལྟར་སོ་བདུན་ནི། མིང་གི་སྒོ་ནས་བཞག་གི རྫས་སུ་ནི་བཅུ་སྟེ། བཅུ་གང་ཞེ་ན། དད་པ་དང༌། བརྩོན་འགྲུས་དང༌།
ཤེས་རབ་དང༌། ཏིང་ངེ་འཛིན་དང༌། བཏང་སྙོམས་ ༼༤༧༧༽ དང༌། དགའ་བ་དང༌། རྟོག་པ་དང༌། ཚུལ་ཁྲིམས་དང༌། ཤིན་དུ་སྦྱངས་པའོ། ། ཇི་ལྟར་བྱས་པས་ཞེ་ན། དྲན་པ་ཉེར་བཞག་བཞི། ཤེས་རབ་དང༌།
ཡང་དག་འཇོག་བཞི་བརྩོན་འགྲུས་དང༌། རྫུ་འཕྲུལ་རྐང་བཞིའི་ཏིང་ངེ་འཛིན་དང༌། དབང་པོ་ལྔ། སྟོབས་ལྔ་ནི་དངོས་སུ་སྨོས་ལ། སྡེ་དྲུག་པའི་ཆོས་རབ་ཏུ་རྣམ་འབྱེད་ནི་ཤེས་རབ་སྟེ། གཞན་ནི་ཟིན་ལ། བདུན་པའི་ལྟ་བ་ནི་ཤེས་རབ་དང༌། རྩོལ་བ་ནི་བརྩོན་འགྲུས་དང༌། ངག་སོགས་གསུམ་ནི་ཚུལ་ཁྲིམས་སོ། ། བྱེ་བྲག་སྨྲ་བ་ལུས་ངག་གཉིས་ཐ་དད་པས་ཚུལ་ཁྲིམས་ཀྱི་ཡན་ལག་རྫས་གཉིས་སུ་བྱས་ཏེ།
བཅུ་གཅིག་དུ་འདོད་དོ། ། སྡེ་དང་པོ་གསུམ། ཤེས་རབ་སོགས་གསུམ་དུ་བཞག་པ་ནི། གཙོ་བོ་སྨོས་པ་སྟེ། དེ་གསུམ་རྣམས་ནི་སྦྱོར་བྱུང་གི་ཡོན་ཏན་ཐོས་བསམ་སྒོམ་གསུམ་ཟག་བཅས་ཟག་མེད་ཀུན་ཀྱང་ཡིན་ནོ། ། རྣམ་བཞག་ནི་གནས་སྐབས་གང་དུ་བྱང་ཕྱོགས་གང་ཕྱེ་ཞེ་ན། བྱེ་བྲག་སྨྲ་བ་སྡེ་ཚན་བདུན་ནི། ༼༤༧༨༽ གོ་རིམ་བཞིན་དུ། ལས་དང་པོ་དང༌། ངེས་བྱེད་ཆ་མཐུན་པ་བཞི་རྣམས་དང༌།
སྒོམ་ལམ་དང་མཐོང་ལམ་ལ་རབ་དུ་ཕྱེའོ། ། སྡེ་ཕྱི་མ་གཉིས་ཀྱི་གོ་རིམ་མདོར་འབྱུང་བ་ནི། གྲངས་ཀྱི་རིམ་པ་དང་བསྟུན་པའོ། ། ཞེའོ། ། སློབ་དཔོན་ནི་ཕྱི་མ་གཉིས་ཀྱང་སྐྱེ་རིམ་སྟེ། མཐོང་ལམ་ལ་བྱང་ཆུབ་ཡན་ལག་དང༌། མཐོང་སྒོམ་གཉིས་ཀ་ལ་ལམ་གྱི་ཡན་ལག་བརྒྱད་ཡོད་པར་བཞེད་དེ། མདོ་སྡེ་པའི་ལུགས་སོ། ། བྱང་ཕྱོགས་སྡེ་བདུན་ལས་ཟག་བཅས་དུ་ཟག་མེད་དུ་ཞེ་ན། བྱང་ཆུབ་ཀྱི་ཡན་ལག་དང༌།
ལམ་གྱི་ཡན་ལག་གཉིས་ནི་ལམ་ཕྱི་མ་གསུམ་གྱིས་བསྡུས་པས་ཟག་མེད་ཉིད་དང༌། སྡེ་གཞན་ལྔ་ནི། ཟག་བཅས་ཟག་མེད་གཉིས་ཏེ། ལམ་ལྔ་ཅར་གྱི་མཉམ་རྗེས་ན་ཇི་རིགས་པར་ཡོད་པས་སོ། ། དེ་ན་ས་མཚམས་ནི་ཁྱད་པར་ཅན། གཙོ་བོ་དབང་དུ་བྱས་ནས་མ་མཐའི་ས་མཚམས་བཞིན་བཞག འདིར་ཁྱད་པར་ཅན་མིན་པའི་དབང་དུ་བྱས་སོ། ། ༼༤༧༩༽ གང་ན་བྱང་ཕྱོགས་སུ་དུ་ཡོད་ཞེ་ན། བསམ་གཏན་དང་པོའི་དངོས་གཞི་ཙམ་ན་སོ་བདུན་པོ་ཐམས་ཅད་སྲེད་ལ་མི་ལྕོགས་མེད་ན། སྟོབས་ཀྱིས་དྲང་དགོས་པ་དང༌།
ས་འོག་མའི་དོགས་པ་དང་བཅས་པས་དགའ་བ་མ་གཏོགས་པ་སོ་དྲུག་དང༌། བསམ་གཏན་གཉིས་པ་ན་རྟོག་པ་མ་རྟོགས་པ་སོ་དྲུག་དང༌། གསུམ་པ་དང༌། བཞི་པ་གཉིས་ན་དགའ་བ་དང༌། རྟོག་པ་དེ་གཉིས་མ་གཏོགས་པ་སོ་ལྔ་རེ་དང༌། བསམ་གཏན་བར་ཏེ་ཁྱད་པར་ཅན་ནའང་དགའ་རྟོག་མིན་པ་སོ་ལྔ་དང༌། གཟུགས་མེད་པ་དང་པོ་གསུམ་ནའང་དགའ་རྟོག་དེ་གཉིས་དང་ཚུལ་ཁྲིམས་ཀྱི་ཡན་ལག་དག་སོགས་གསུམ་མིན་པ་སོ་གཉིས་སོ། ། བྱང་ཆུབ་ཀྱི་ཡན་ལག་བདུན་དང༌། ལམ་གྱི་ཡན་ལག་བརྒྱད་མ་གཏོགས་པ་ཉེར་གཉིས་ནི། འདོད་ཁམས་དང་སྲིད་རྩེ་ན་སྟེ།
དེ་གཉིས་ལ་ཟག་མེད་ཀྱི་ལམ་མེད་པས་སོ། ། གཟུགས་མེད་ན་ལུས་དྲན་པ་ཉེར་བཞག་ཅི་ལྟར་ཡོད་ཅེ་ན། དེའི་ ༼༤༨༠༽ ཟག་མེད་ཀྱི་ཤེས་རབ་ཀྱིས་གཟུགས་ཀྱི་ཟག་མེད་ཀྱི་སྡོམ་པ་ལ་དམིགས་པ་ན་ཡོད་དེ། སྡོམ་པ་དེ་འབྱུང་འགྱུར་ཡིན་པས་སོ། ། བྱང་ཕྱོགས་ཀྱི་གནས་སྐབས་གང་དུ་ཤེས་ནས་དད་པ་ཐོབ་ཅེ་ན། མཐོང་ལམ་དུ་སྟེ། ཤེས་ནས་དད་པ་ལ་སངས་རྒྱས་དང༌། ཆོས་དང༌། དགེ་འདུན་ལ་ཤེས་ནས་དད་པ་དང༌། ཚུལ་ཁྲིམས་དྲི་མེད་བཞིའོ། །
དེ་ལ་བདེན་པ་དང་པོ་གསུམ་མཐོང་ན། འཕགས་པ་དགེས་པའི་ཚུལ་ཁྲིམས་དང༌། ཆོས་ལ་བདེན་པ་རྣམས་ཇི་ལྟར་ཤེས་ཏེ། རྟོགས་ནས་ཡིད་ཆེས་པས་དད་པ་ཐོབ་ལ་ལམ་བདེན་མངོན་པར་རྟོགས་ན་སངས་རྒྱས་མི་སློབ་ཁྱད་པར་ཅན་དང་དགེ་འདུན་སློབ་མི་སློབ་ཀྱི་ལམ་གྱིས་ཕྱེ་བ་དག་ལ་ཡང་ཤེས་ནས་དད་པ་སོགས་ཐོབ་ཅིང༌། ཡང་གི་སྒྲས་ཚུལ་ཁྲིམས་དང་ཆོས་ལ་དད་པ་ཐོབ་པའང་བསྡུའོ། ། འདིར་གང་ལ་ཆོས་ ༼༤༨༡༽ སུ་དགོངས་པ་གང་ཡིན་ཞེ་ན། འདིར་ཆོས་ནི་བདེན་པ་དང་པོ་གསུམ་དང༌། རང་སངས་རྒྱས་དང༌། བྱང་ཆུབ་སེམས་པའི་ལམ་ཡིན་ནོ། ། འདི་བཞིའང་རྫས་སུ་ནི་གཉིས་ཏེ།
དང་པོ་གསུམ་དད་པ་དང༌། བཞི་པ་ཚུལ་ཁྲིམས་ཡིན་པས་སོ། ། ངོ་བོ་ནི་གཅིག་དུ་དྲི་མ་མེད་པ་ཡིན་ལ། རིམ་པ་ནི་ལངས་ནས། ཨེ་མ་བཅོམ་ལྡན་འདས་ནི་རྫོགས་པའི་སངས་རྒྱས་སོ། ། དེའི་ཆོས་འདུལ་བ་ནི་ལེགས་པར་གསུངས་པའོ། ། དེའི་ཉན་ཐོས་ཀྱི་དགེ་འདུན་ནི་ལེགས་པར་ཞུགས་པའོ། ། ཞེས་མངོན་དུ་བྱེད་ཅིང༌། དེ་གསུམ་གྱིས་བྱས་པའི་ཚུལ་ཁྲིམས་ཀྱང་རབ་དུ་དྭང་བ་ཡིན་པས་ཐ་མར་བཞི་པ་བཤད་དེ། སྨན་པ་དང༌།
སྨན་དང༌། ནད་གཡོག་དང༌། ནད་མེད་པ་ལྟ་བུའོ། ། ལམ་གྱིས་ཐོབ་པའི་རྣམ་གྲོལ་ནི། མདོ་ལས། ཡང་དག་པའི་རྣམ་གྲོལ་དང༌། ཤེས་པ་གཉིས་སློབ་པ་ལ་མ་བཤད་པ་ཅི་ཞེ་ན། ད་དུང་ཉོན་མོངས་པ་འཆི་བས་བཅིངས་པའི་ཕྱིར། སློབ་པའི་ལམ་གྱི་ཡན་ལག་དུ། རྣམ་གྲོལ་ ༼༤༨༢༽ མདོ་ལས་མ་བཤད་དོ། །
རྣམ་གྲོལ་དེ་ནི་འདུས་བྱས་དང༌། འདུས་མ་བྱས་རྣམ་པ་གཉིས་ཏེ། ཉོན་མོངས་བཅོམ་པའི་འགོག་པ་ནི། དེ་འདུས་མ་བྱས་དང༌། མི་སློབ་པའི་མོས་པ་ནི་འདུས་བྱས་སོ། ། མི་སློབ་པའི་ཡན་ལག་ནི་རྣམ་གྲོལ་འདུས་བྱས་དེ་ཡིན་ལ། རྣམ་གྲོལ་འདུས་བྱས་དེ་ཉིད། མདོ་ལས། སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བ་གཉིས་སུ་གསུངས་སོ། །
ཡང་དག་པའི་ལྟ་བ་མིན་པའི་ཤེས་པ་ནི་གང་ཞེ་ན། བྱང་ཆུབ་ཅེས་སྔར་ཇི་སྐད་བཤད་པ་ཟད་མི་སྐྱེ་ཤེས་པ་ཉིད་འདིར་ཡང་དག་པའི་ཤེས་པའོ། ། ཅི་དུས་གསུམ་གྱི་སེམས་གང་གྲོལ་བར་འགྱུར་ཞེ་ན། མི་སློབ་སེམས་ནི་སྐྱེ་འགྱུར་མ་འོངས་པ་སྒྲིབ་པ་ཉོན་མོངས་པའི་ཐོབ་པ་ལས་རྣམ་པར་གྲོལ་བར་འགྱུར་རོ། ། གནས་སྐབས་གང་གི་ལམ་གྱིས་དེའི་སྒྲིབ་པ་སྤོང་ཞེ་ན། འགག་པར་འགྱུར་བ་ད་ལྟར་གྱི་ལམ་གྱིས་མི་སློབ་པའི་ལམ་དེའི་སྒྲིབ་པ་དེའི་སྐྱེ་བའི་གེགས་ཉོན་མོངས་པའི་ཐོབ་པ་རབ་དུ་སྤོང་ངོ༌། ། ཚིག་ཙམ་ལ་རྟེན་ནས་གང་དག་འདིས་གཉེན་པོ་སྐྱེས་ཟིན་ནས་འདོད་ ༼༤༨༣༽ འགག་བཞིན་པས་སྤང་བྱ་འགག་བཞིན་པ་སེལ་བར་བསྟན་ནོ། ། ཞེས་སྨྲ་བ་ནི་ཉི་མ་ཤར་ཟིན་ནས་རྒས་བཞིན་པས་མུན་པ་སེལ་བར་འདོད་ཅེས་པ་ལྟར། མ་བརྟགས་པའི་རླབས་བཅོལ་ལོ། ། དེ་བཞིན་དུ་གོང་མ་པ་གཉེན་པོ་སྐྱེ་འགྱུར་མ་འོངས་པས་སྤང་བྱ་ད་ལྟ་འགག་བཞིན་པ་སྤོང་བར་འདོད་ཅེས་པ་དང༌།
མ་འོངས་པས་བྱ་བ་བྱེད་པས་རྫས་སུ་གྲུབ་པའི་ཕྱིར་ཟག་བྱེད་པའི་ཕྱོགས་ལ་སླན་ནོ། ། དེས་ན་གོང་འོག་གཉིས་ཀ་སྤོང་གཉེན་ད་ལྟ་བས། སྤང་བྱ་ད་ལྟར་བ་སྤོང་བར་བཞེད་པར་འདྲ་ལ། ད་ལྟར་བ་དེ་ཉིད་ལ་གོང་མར་ད་ལྟ་བཞིན་པ་ཡིན་པས། སྐྱེས་པ་ཞེས་དང༌། འོག་མར་ ༼༤༨༤༽ འགག་འགྱུར་ཞེས་ཐ་སྙད་བྱས་པར་ཟད་དོ། ། མངོན་པ་བ་སྤང་བྱའི་ས་བོན་ནམ་ཐོབ་པ་ལ་དམིགས་རྣམ་མེད་པར་འདོད་ལ། རིགས་པ་པ་ནུས་པ་ཅན་རྫས་གཅིག་པས་སྤང་བྱའི་ས་བོན་དམིགས་རྣམ་ཅན་དུ་འདོད་པས་སྤོང་ཚུལ་ཅུང་ཟད་མི་འདྲའོ། ། རྣམ་གྲོལ་འདུས་མ་བྱས་དེ་དང༌། སྤངས་པའི་ཁམས་དང༌།
འདོད་ཆགས་དང་བྲལ་བའི་ཁམས་དང༌། འགོག་པའི་ཁམས་ཞེས་འབྱུང་བ་དེ་རྣམས་ལ་ཁྱད་པར་ཅི་ཡོད་ཅེ་ན། འདུས་མ་བྱས་དེ་ཉིད། ཁམས་དེ་གསུམ་ཞེས་བྱ་ལ། དེ་གསུམ་གྱི་ཁྱད་པར་ནི། འདོད་ཆགས་ཀུན་ཟད་པ་ནི། འདོད་ཆགས་དང་བྲལ་བའི་ཁམས་དང༌། སྤངས་པའི་ཁམས་ནི། འདོད་ཆགས་ལས་གཞན་པའི་ཉོན་མོངས་རྣམས་ཟད་པ་དང༌། འགོག་པའི་ཁམས་ཞེས་པ་ཉོན་མོངས་མིན་པའི་གཞི་གཟུགས་སོགས་ཟག་བཅས་སོ། །
གོང་མ་པ་ནི་དེ་གསུམ་མཐོང་སྤང་དང༌། སྒོམ་སྤང་དང༌། ཕུང་པོ་ཀུན་ཟད་པ་ལ་བཞེད་དོ། ། ཡིད་འབྱུང་བའི་དངོས་པོ་དེས་འདོད་ཆགས་དང་ ༼༤༨༥༽ བྲལ་བར་འགྱུར་རམ། ཞེ་ན། སྡུག་བསྔལ་དང་རྒྱུ་ཀུན་འབྱུང་ལ་བཟོད་ཤེས་རྣམས་ཀྱིས་ཡིད་འབྱུང་ལ། བཟོད་ཤེས་གང་གང་གིས་སྤང་བྱ་སྤོང་བར་འགྱུར་བ་ཀུན་གྱིས་འདོད་ཆགས་དང་བྲལ་བར་འགྱུར་རོ། ། དེ་ལྟ་ན་ནི། མུ་བཞི་སྲིད་དེ། ཡིད་འབྱུང་ལ་འདོད་ཆགས་དང་མི་འབྲལ་བ་ནི་སྤོང་ལམ་མིན་པའི་སྡུག་ཀུན་གྱི་ཡུལ་ཅན་གྱི་ལམ་དང༌།
གཉིས་པ་འགོག་ལམ་ཡུལ་ཅན་གྱི་སྤོང་ལམ་དང༌། གསུམ་པ་སྡུག་ཀུན་གྱི་ཡུལ་ཅན་གྱི་སྤོང་ལམ་དང༌། བཞི་པ་སྤོང་ལམ་མིན་པའི་འགོག་ལམ་ཡུལ་ཅན་གྱི་ལམ་མོ། ། ཆོས་མངོན་པ་མཛོད་ཀྱི་འགྲེལ་པ་ལས། ལམ་དང་གང་ཟག་བསྟན་པ་ཞེས་བྱ་བ་གནས་དྲུག་པའི་འགྲེལ་པའོ། ། བདུན་པ་ཡེ་ཤེས་བསྟན་པ་ལ་བཞི་སྟེ། ཤེས་པ། ལྡན་པ། ཐོབ་པ། ཡོན་ཏན་ནོ། །
དང་པོ་ལ་གཉིས་ཏེ། བཟོད་ཤེས་ལྟ་བའི་དང༌། ཟག་བཅས་དང་པོ་ལ། བཟོད་ཤེས་ལྟ་བའི་ཁྱད་པར་ནི། བཟོད་པ་དང༌། ཤེས་པ་དང༌། ཡང་དག་པའི་ལྟ་བ་དང༌། ཡང་དག་ ༼༤༨༦༽ པའི་ཤེས་པ་ཞེས་འབྱུང་བ། བཟོད་པ་ཡིན་ལ་ཤེས་པ་མིན། ཡང་དག་པའི་ཤེས་པ་ཡིན་ལ།
ལྟ་བ་མིན་ཞེ་ན། དྲི་མེད་བཟོད་པ་བརྒྱད་རྣམས་ཡང་དག་པར་རྟོགས་པས་ལྟ་བ་ཡིན་ཞིང༌། བཟོད་པ་སྤང་བྱའི་ཕྲ་རྒྱས་ཐེ་ཚོམ་སྤངས་པས་ཤེས་པ་མིན་ལ། ཟད་པ་དང་མི་སྐྱེ་བ་ཤེས་པའི་བློ་ནི། རྟོག་ཅིང་ཚོལ་བའི་བསམ་པ་ཅན་མིན་པས་ལྟ་བ་མིན་ནོ། ། དེ་རྣམས་ལས་གཞན་པའི་འཕགས་པ་སྟེ། ཟག་མེད་ཀྱི་བློ་ནི་ཤེས་རབ་དང༌། ལྟ་བ་གཉིས་ཀའོ། ། ཟག་མེད་ལས་གཞན་འཇིག་རྟེན་པའི་ཤེས་རབ་ཐམས་ཅད་ཀུན་རྫོབ་ཤེས་པ་སྟེ། ཤེས་པ་འདི་ལ་ཐེ་ཚོམ་སྤངས་པ་ངེས་པར་མི་དགོས་སོ། །
འཇིག་ལྟ་སོགས་ལྔ་དང༌། འཇིག་རྟེན་པའི་ཡང་དག་པའི་ལྟ་བ་སྟེ། དྲུག་ནི་ལྟ་བ་ཡིན་གྱི། གཞན་ནི་ལྟ་བ་མིན་ལ། འང་གི་སྒྲས་དེ་དྲུག་ཤེས་པའང་ཡིན་པར་བསྟན་ནོ། ། ཤེས་པ་བཅུ་བསྟན་པ་ནི་ཤེས་པ་བཅུས་ཤེས་པ་བསྡུས་ཏེ། བཅུ་ནི། ཆོས་དང༌། རྗེས་དང༌། ཀུན་རྫོབ་དང༌།
༼༤༨༧༽ གཞན་སེམས་དང༌། སྡུག་བསྔལ་དང༌། ཀུན་འབྱུང་དང༌། འགོག་པ་དང༌། ལམ་དང༌། ཟད་པ་དང༌། མི་སྐྱེ་བ་ཤེས་པའོ། ། ཤེས་པ་གཞན་ནི་བཅུར་འདུས་པས་འདིར་བཅུར་གྲངས་ངེས་སོ། ། བསྡུ་ན་ཤེས་པ་གཉིས་ཏེ། ཟག་བཅས་དང་ཟག་མེད་དོ། །
དང་པོ་ནི་རང་སྤྱིའི་མཚན་ཉིད་འཛིན་པ་ཡང་ཡོད་མོད། ཕལ་ཆེར་བུམ་རྣམ་སོགས་ཀུན་རྫོབ་ཤེས་པ་ཞེས་བྱའོ། ། ཟག་མེད་ནི་རྣམ་གཉིས་ཏེ། ཆོས་ཤེས་པ་དང༌། རྗེས་སུ་ཤེས་པའོ། ། སྡུག་བསྔལ་ཤེས་པ་སོགས་ཀྱང་འདི་གཉིས་སུ་འདུས་པས་ཁོ་ན་ཞེས་སྨོས་སོ། ། དེ་ལྟར་ཀུན་རྫོབ་དང༌། ཆོས་དང༌། རྗེས་སུ་ཤེས་པ་གསུམ་ཡིན་ལ། ཀུན་རྫོབ་ཤེས་པའི་ཡུལ་ནི།
ཇི་རིགས་པར་ཆོས་ཐམས་ཅད་དོ། ། ཆོས་ཤེས་པ་ཞེས་བྱ་བའི་སྤྱོད་ཡུལ་ནི། འདོད་པའི་སྡུག་བསྔལ་བདེན་པ་བཞི་དང༌། རྗེས་སུ་ཤེས་པའི་སྤྱོད་ཡུལ་ནི། ཁམས་གོང་མའི་སྡུག་བསྔལ་སོགས་བདེན་པ་བཞིའོ། ། ཆོས་ཤེས་ ༼༤༨༨༽ རྗེས་ཤེས་དེ་དག་ཉིད་དམིགས་པ་བདེན་བཞིའི་བྱེ་བྲག་གིས་སྡུག་བསྔལ་ཤེས་པ་སོགས་བཞིའོ། ། ཆོས་ཤེས་རྗེས་ཤེས་རྣམ་པ་བཞི་པོ་དེ་རྣམས་ཉིད་ལྟ་བའི་རང་བཞིན་མིན་པ་ནི། མི་སྐྱེ་བ་ཤེས་པ་དང༌། ཟད་པ་ཤེས་པ་དག་གོ ། ཞེས་སྤྱིར་བཏང་ནས་ཟད་མི་སྐྱེ་ཤེས་པ་དེ་གཉིས་དང་པོར་སྐྱེས་པ་ནི་སྡུག་བསྔལ་ལམ།
རྒྱུ་ཀུན་འབྱུང་ལ་རྗེས་སུ་ཤེས་པ་ཡིན་ཏེ། སྲིད་རྩེའི་ཕུང་པོ་ལ་སྡུག་བསྔལ་ལམ་ཀུན་འབྱུང་གི་རྣམ་པར་དམིགས་པས་སོ། ། ཆོས་ཤེས་རྗེས་ཤེས་ལམ་ཤེས། ཀུན་རྫོབ་ཤེས་པ་བཞི་ལས། ཕ་རོལ་གྱི་སེམས་རིག་པ་སྐྱེའོ། ། སེམས་ཤེས་དེས་ནི་མཉམ་པ་དང་དམན་པ་ཤེས་ཀྱི་ས་འདས་པ་གོང་མས་གོང་མའི་ས་པའི་དང༌། དབང་པོ་འདས་པ་དད་མོས་ཀྱིས་མཐོང་ཐོབ་ཀྱི་སོགས་དང༌། གང་ཟག་འདས་པ་ཕྱིར་མི་འོང་གིས་དགྲ་བཅོམ་གྱི་སེམས་མི་ཤེས་སོ། ། ཞིག་པ་འདས་པ་དང༌། མ་སྐྱེས་པ་དང༌།
མ་འོངས་པ་མི་རིག་གི ད་ལྟར་བ་ན་ཁོ་ན་ཤེས་སོ། ། ༼༤༨༩༽ ཆོས་བློ་དང༌། རྗེས་བློའི་ཕྱོགས་མཐུན་གྱི་སེམས་ཤེས་དག་གིས་ཕན་ཚུན་ཤེས་པ་མིན་ཏེ། རིམ་པས་འདོད་པ་དང༌། གོང་མའི་གཉེན་པོ་ལ་དམིགས་པས་སོ། ། མཐོང་ལམ་ལ་སེམས་ཤེས་ཀྱི་སྦྱོར་བའི་སེམས་ཤེས་ཀྱི་སྐབས་མེད་པས་དེ་མེད་ཀྱང༌། གང་ཟག་གཞན་གྱི་སེམས་ཤེས་ཀྱིས། མཐོང་ལམ་ཤེས་ཚུལ་ནི། ཉན་ཐོས་ཀྱི་སེམས་ཤེས་པས་མཐོང་བའི་ལམ་གྱི་སྐད་ཅིག་དང་པོ་གཉིས་རིག་སྟེ།
རྗེས་བཟོད་སོགས་དམིགས་པ་མི་མཐུན་པ་ནི། སྦྱོར་བ་ཆེན་པོས་ཡང་སྒྲུབ་དགོས་ཅིང༌། དེའི་བར་ལ་མཐོང་ལམ་རྫོགས་འགྲོ་བས་མི་ཤེས་སོ། ། རང་རྒྱལ་བསེ་རུ་ལྟ་བུས་ནི། དབང་པོ་རྣོ་བས་སྦྱོར་བ་གཉིས་འགྲུབ་པས་སྐད་ཅིག་དང་པོ་གཉིས་དང༌། བརྒྱད་པའམ། གཞན་ནི་དང་པོ་གཉིས་དང༌། བཅོ་ལྔ་པ་ཞེས་ཏེ། གསུམ་ཁོ་ན་ཤེས་ཏེ། སངས་རྒྱས་ཀྱིས་ནི་སྦྱོར་བ་མེད་པར་སྐད་ཅིག་མ་ཀུན་མཁྱེན་ནོ། །
ཟད་པ་ཤེས་པ་དང༌། མི་སྐྱེ་བ་ཤེས་ ༼༤༩༠༽ པ་གཉིས་ལ་ཁྱད་པར་ཅི་ཡོད་ཅེ་ན། ཟག་པ་ཤེས་པ་ནི་བདེན་པ་ཤེས་པ་རྣམས་ལ་བདག་གིས་སྡུག་བསྔལ་སྤོངས་སུ་ཤེས་སོ། ། སོགས་པས་ཀུན་འབྱུང་སྤངས་སོ། ། འགོག་པ་མངོན་དུ་བྱས་སོ། ། ལམ་སྒོམས་སོ་ཞེས་ངེས་པའོ། ། བདག་གིས་སྡུག་བསྔལ་ཤེས་ཏེ་ཡང་ཡོངས་སུ་ཤེས་པར་བྱར་མེད་དོ། ། ཞེས་སོགས་ནས། བདག་གིས་ལམ་སྒོམ་ཏེ་སྒོམ་དུ་མེད་དོ། ། ཞེས་པའི་བར་དུ་ཤེས་པ་ནི་མི་སྐྱེ་བའི་བློ་ན་འདོད་དོ། །
དེ་ཡང་ཁ་ཆེ་བ་དེ་གཉིས་ཀྱི་མཉམ་བཞག་འདྲ་ཡང་ཁྱད་པར་ནི་རྗེས་ཀྱི་ངེས་པས་ཡིན་པས་འདི་དག་རྗེས་ཐོབ་དུ་འཆད་ལ། གཞན་ནི་རྣམ་པ་བཅུ་དྲུག་མིན་པའི་ཟག་མེད་ཀྱི་རྣམ་པའང་ཡོད་པས་འདི་དག་མཉམ་བཞག་གི་རྣམ་པའི་ཁྱད་པར་དུ་བཞེད་དོ། ། འོ་ན་ཀུན་རྫོབ་དང༌། ཆོས་དང༌། རྗེས་སུ་ཤེས་པ་གསུམ་ལ་བཅུར་བཞག་པ་ཅི་ཞེ་ན། ཡུལ་གྱི་རང་བཞིན་ཕལ་ཆེར་ཀུན་རྫོབ་ཡིན་པ་ལ། ཀུན་རྫོབ་ཤེས་པ་སྟེ། དོན་དམ་མི་ཤེས་པས་སོ། ། འདོད་ཁམས་ ༼༤༩༡༽ དང་གོང་མའི་གཉེན་པོ་ལས་ཆོས་ཤེས་དང༌། རྗེས་ཤེས་ཏེ།
འདོད་པའི་ཆོས་ཤེས་པའི་རྗེས་སུ་ཁམས་གོང་མའི་ཆོས་ཤེས་པས་དེའི་རྗེས་ཤེས་ལ་རྗེས་སུ་ཞེས་བཤད་པ་བཞེད་ལ། དམིགས་པ་འདྲ་ཡང་རྣམ་པ་མི་རྟག་སོགས་དང༌། རྒྱུ་སོགས་ཐ་དད་པ་ལས། སྡུག་ཀུན་ཤེས་པ་གཉིས་དང༌། རྣམ་པ་དང་སྤྱོད་ཡུལ་གཉིས་ཀ་ཐ་དད་པ་ལས་འགོག་ལམ་ཤེས་པ་གཉིས་དང༌། སེམས་བྱུང་ཡང་ཤེས་མོད་ཀྱི་སེམས་ཤེས་པའི་ཕྱིར་དུ་སྦྱོར་བ་བྱས་པས་གྲུབ་པ་ལས་གཞན་སེམས་ཤེས་པ་དང༌། བྱ་བ་བྱས་པའི་རྒྱུ་ལས་དང་པོ་ཉིད་དུ་སྐྱེས་པ་ཟད་ཤེས་དང༌། ཟག་མེད་ཀྱི་ཤེས་པ་ཐམས་ཅད་ཀྱི་སྐལ་མཉམ་གྱི་རྒྱུ་རྒྱས་པ་ལས་སྐྱེས་པས་མི་སྐྱེ་བ་ཤེས་པ་སྟེ། བཅུར་ངེས་པ་ཡིན་ནོ། ། ཆོས་ཤེས་ནི་གོང་མའི་གཉེན་པོ་ཡང་ཡོད་དེ།
སྒོམ་པའི་ལམ་ལ་འགོག་པའམ་ལམ་ལ་ཆོས་ཤེས་གང་ཡིན་པ་དེ་དག་ནི། དང་པོར་འདོད་པ་ལས་རྒྱལ་བར་བྱས་ནས་ལམ་གྱི་རྒྱུན་དེ་ ༼༤༩༢༽ ཉིད་ཀྱིས་གོང་མ་ལས་ཀྱང་རྒྱལ་བར་བྱེད་པ་སྲིད་པས་ཁམས་གསུམ་ཅར་གྱི་གཉེན་པོ་བྱེད་པ་ཡིན་པས་སོ། ། འདོད་ཁམས་ཀྱི་གཉེན་པོ་རྗེས་ཤེས་ཀྱི་བྱེད་པ་ནི། སྲིད་པ་མིན་ཏེ། དེ་སྐྱེས་པ་ན་ཆོས་ཤེས་ཀྱིས་རྒྱལ་བར་བྱས་ཟིན་པའི་ཕྱིར་ཏེ། དེ་ནི་ཆོས་ཤེས་ཀྱི་རྗེས་སུ་སྐྱེ་བས་སོ། ། ཡང་འགོག་ལམ་ནི། ཁམས་སུ་མ་རྟོགས་པས་འོག་མའང་དམན་པར་མི་བཞག་ལ། འོག་མའི་སྡུག་ཀུན་ནི་དམན་པས་དེ་དག་ལ་དམིགས་པའི་སྒོམ་ལམ་ལ་ཆོས་ཤེས་ཀྱིས་གོང་མའི་གཉེན་པོ་བྱེད་མི་སྲིད་པས་ན། འགོག་ལམ་ལ་ ༼༤༩༣༽ ཞེས་སྨོས་ལ།
གོང་མའི་མཐོང་སྤང་ནི་རྗེས་བཟོད་ཀྱི་གཞོམ་བྱ་ཡིན་པས། སྒོམ་ལམ་གྱི་ཆོས་ཤེས་ཀྱི་མི་སྤོང་བ་དང༌། མཐོང་ལམ་གྱི་འགོག་ལམ་ལ་ཆོས་ཤེས་ཀྱིས་ཀྱང་མི་སྤོང་བས་སྒོམ་ལམ་ལ་ཞེས་སྨོས་སོ། ། དེའི་ཁྱད་པར་བཤད་པ་ལ་གསུམ་སྟེ། རྣམ་པ་དང༌། ཤེས་པ་དང༌། དམིགས་པའི་ཁྱད་པར་རོ། ། དང་པོ་ལ་ཤེས་པ་སོ་སོའི་རྣམ་པ་ནི་ཤེས་པ་དེ་བཅུ་ལས། ཆོས་ཤེས་པ་དང་རྗེས་སུ་ཤེས་པ་གཉིས་ནི་མི་རྟག་སོགས་རྣམ་པ་བཅུ་དྲུག་ཅན་ནོ། ། ཀུན་རྫོབ་ཤེས་པ་ནི་དེ་བཞིན་དུ་རྣམ་པ་བཅུ་དྲུག་ཅན་ཡང་ཡིན་ལ།
ལ་ལ་དེ་ལས་གཞན་རང་སྤྱིའི་མཚན་ཉིད་ཀྱི་རྣམ་པ་ཅན་དང༌། ཁ་ཅིག་ཟོ་ཅིག འདུག་ཤིག སོང་ཤིག་སོགས་དེ་གཉིས་མིན་པའི་རྣམ་པ་ཅན་ནོ། ། བདེན་བཞི་ཤེས་པ་ནི། རང་རང་གི་བདེན་པའི་རྣམ་པ་འཇུག་པས། བཞི་བཞི་པ་ཡིན་ནོ། ། ཕ་རོལ་ཡིད་ཤེས་དྲི་མེད་ཀྱང་དེ་བཞིན་ ༼༤༩༤༽ དུ་བཞི་པ་སྟེ། ལམ་ཤེས་པ་ཡིན་པས་ལམ་བདེན་གྱི་རྣམ་པ་ཅན་ནོ། ། དྲི་མ་དང་བཅས་པའི་གཞན་སེམས་ཤེས་པ་ནི་ཤེས་བྱ་སེམས་དང་སེམས་བྱུང་རྣམས་ཀྱི་རང་གི་མཚན་ཉིད་ཀྱི་རྣམ་པ་ཅན་ཏེ།
དྲི་བཅས་དྲི་མེད་གཉིས་ཀ་དང༌། རྫས་རེ་རེའི་སྤྱོད་ཡུལ་ཅན་ཡིན་པས་སེམས་འཛིན་པ་ན་སེམས་བྱུང་མི་འཛིན་ལ། ཚོར་བ་འཛིན་པ་ན་འདུ་ཤེས་མི་འཛིན་པ་སོགས་སོ། ། ལྷག་མ་ཟད་མི་སྐྱེ་ཤེས་པ་རྣམས་ནི་བདེན་པའི་རྣམ་པ་ལས་སྟོང་པ་དང༌། བདག་མེད་པ་མ་རྟོགས་བཏོགས་པ་བཅུ་བཞི་ཅན་ཏེ། དེ་གཉིས་ཀྱི་སྟོབས་ཀྱིས་རྗེས་ཐོབ་དུ་བདག་གི་སྐྱེ་བ་ཟད་དོ། ། འདི་ལས་སྲིད་པ་གཞན་མི་ཤེས་སོ། ། ཞེས་བདག་གི་ཐ་སྙད་འདོགས་ལ། སྟོང་པ་དང༌། བདག་མེད་སྒོམ་སྟོབས་ཀྱིས་ཐ་སྙད་དེ་འདོགས་པར་མི་འཐད་པས་སོ། །
རྣམ་པ་སོ་སོའི་ངོ་བོ་ནི་ཅི། ཟག་མེད་ལ་རང་བཞིན་གྱི་རྣམ་པ་ཡོད་དམ་མེད་ཅེ་ན་ཁ་ཆེ་བ་དྲི་མེད་ལ་བཅུ་དྲུག་ལས་ ༼༤༩༥༽ གཞན་པའི་རྣམ་པ་མེད་པར་འདོད་ལ། གཞན་ཉི་འོག་པ་རང་བཞིན་གྱི་རྣམ་པའང་ཡོད་པར་འདོད་དེ། བསྟན་འཆོས་རྣམ་ཤེས་ཀྱི་ཚོགས་ལས་འདི་ནི་གནས་ཡོད་དོ། ། འདི་ནི་གཞི་ཡོད་དོ། ། ཞེས་བྱ་བར་ཤེས་པར་འགྱུར་རོ། ། ཞེས་པའི་གནས་ནི་མཚན་ཉིད་དང༌། གཞི་ནི་རྒྱུ་ཡིན་པས་སོ། ། ཞེས་སོ། ། ཅི་རྣམ་པ་བཅུ་དྲུག་པོ་འདི་དག་མིང་གི་སྒོ་ནས་སམ།
འོན་ཏེ་རྫས་སུ་ཡིན་ཅེ་ན། ཁ་ཅིག་རྫས་སུ་སྡུག་བསྔལ་གྱི་གཞི་དང༌། གཞན་གསུམ་གྱི་རེ་རེ་སྟེ། བདུན་ཉིད་ཡིན་གྱི། གཞན་རྣམས་རྣམ་གྲངས་པ་ཞེའོ། ། བྱེ་བྲག་སྨྲ་བ་ནི། རྫས་སུ་གྲུབ་པ་ཉིད་རྣམ་པ་བཅུ་དྲུག་སྟེ། འདི་ལྟར་རྐྱེན་ལ་རག་ལས་པས་མི་རྟག་པ་དང༌། གནོད་པའི་བདག་ཉིད་ཡིན་པས། སྡུག་བསྔལ་བ་དང༌།
བདག་གིར་དང༌། བདག་དུ་ལྟ་བའི་མི་མཐུན་ཕྱོགས་ཡིན་པས་རིམ་པས་སྟོང་པ་དང༌། བདག་མེད་པ་དང༌། ས་བོན་གྱི་ཚུལ་གྱིས་རྒྱུ་དང༌། འབྱུང་བའི་ཚུལ་གྱི་ཀུན་འབྱུང་སྟེ། ༼༤༩༦༽ སྔ་མ་རིང་རྒྱུད་དང༌། འདི་ཉེ་རྒྱུའོ། ། རྒྱུན་འབྲེལ་བའི་ཚུལ་གྱིས་རབ་དུ་སྐྱེ་བ་དང༌། རྒྱུ་དུ་མས་མངོན་པར་འགྲུབ་པའི་དོན་གྱིས་རྐྱེན་དང་ཕུང་པོ་ཞིག་པས་འགོག་པ་དང༌། མེ་གསུམ་ཞི་བས་ཞི་བ་སྟེ།
གསུམ་ནི་དུག་གསུམ་མོ། ། འཚེ་བ་མེད་པས་གྱ་ནོམ་པ་དང༌། སྐྱོན་ཐམས་ཅད་དང་བྲལ་བས་ངེས་པར་འབྱུང་བ་སྟེ། སྔ་མ་སྡུག་བསྔལ་དང༌། འདི་དེའི་རྒྱུ་དང་བྲལ་བའོ། ། མྱང་འདས་སུ་བགྲོད་པའི་དོན་གྱི་ལམ་དང༌། འཐད་པའམ་ཐབས་དང་ལྡན་པས་རིགས་པ་དང༌། མྱང་འདས་སྒྲུབ་པས་སྒྲུབ་པ་དང༌། གཏན་དུ་འབྱིན་པས་ངེས་པར་འབྱིན་པའོ། ། རྣམ་པ་ཤེས་པ་ཅི་ཞེ་ན།
བྱེ་བྲག་སྨྲ་བ་ཤེས་རབ་དུ་འདོད་དོ། ། དེ་ལྟ་ན་ཤེས་རབ་གཉིས་མི་ལྡན་པས་དེ་རྣམས་མེད་དུ་འགྱུར་བས། མདོ་སྡེ་པ། ཤེས་པའི་འཛིན་སྟངས་སུ་འདོད་པ་རིགས་སོ། ། ཅི་ཤེས་རབ་ཁོ་ནས་འཛིན་ནམ་ཞེ་ན། ཤེས་རབ་དེ་དང་བཅས་པའི་དམིགས་པ་དང་བཅས་པ་ཐམས་ཅད་ཀྱིས་འཛིན་པར་བྱེད་ལ། གང་ ༼༤༩༧༽ ཅི་ཡོད་པ་ཐམས་ཅད་བཟུང་བྱ་ཡིན་ནོ། ། ཤེས་པའི་ཁྱད་པར་ནི། ཤེས་པ་བཅུ་ལ་དང་པོ་ཀུན་རྫོབ་ཤེས་པ་ནི། དགེ་མི་དགེ་ལུང་མ་བསྟན་རྣམ་པ་གསུམ་དང༌།
གཞན་དགུ་རྣམས་དགེ་བ་ཁོ་ནའོ། ། དང་པོ་ས་རྣམས་ཐམས་ཅད་ན་ཡོད་ལ། བསམ་གཏན་པ་དྲུག་ན་ཆོས་ཤེས་ཡོད་ཀྱི། དེ་འདོད་པའི་གཉེན་པོས་ཕྱེ་བས་གཞན་ན་མེད་དོ། ། ཟག་མེད་པ་དགུ་ན། རྗེས་ཤེས་ཞེས་པ་དང༌། དེ་བཞིན་དུ་བདེན་པ་བཞི་ཤེས་པ་དང༌། ཟད་མི་སྐྱེ་ཤེས་པ་སྟེ། དྲུག་པོ་རྗེས་ཤེས་ཀྱིས་བསྡུས་པ་རྣམས་ཀྱང་ས་དགུ་ན་སྟེ། ཆོས་ཤེས་ཀྱི་བསྡུས་པ་ནི།
ས་དྲུག་ནའོ། ། གཞན་ཡིད་ཤེས་པ་ནི་སྐྱེ་དཀའ་བས། ལམ་བསླབ་པ་བསམ་གཏན་གྱི་དངོས་གཞི་ཁོ་ན་ཡོད་དོ། ། སེམས་ཤེས་དེ་ནི་བསམ་གཏན་ཉིད་ལ་རྟེན་པས་འདོད་པ་དང་གཟུགས་ཀྱི་རྟེན་ཅན་ཉིད་དུ་ངེས་ལ། ཆོས་ཤེས་ཞེས་བྱ་བ་ནི་གཙོ་བོར་འདོད་པ་སུན་འབྱིན་པས་འདོད་པའི་རྟེན་ཅན་ཁོ་ན་སྟེ། གོང་མ་གཉིས་དེ་ལས་གྲོལ་བས་སུན་ ༼༤༩༨༽ མི་འབྱིན་པས་སོ། ། ཁམས་གསུམ་པའི་སེམས་ཅན་དེ་གཉིས་ལས། གཞན་བརྒྱད་དོ། ། འགོག་བློ་ནི་འདུས་མ་བྱས་ཉིད་ལ་དམིགས་པས་ཆོས་དྲན་པ་ཉེར་བཞག་གཅིག་པུ་སྟེ། ཕ་རོལ་སེམས་བློ་ནི་མཚུངས་ལྡན་ཉིད་འཛིན་པས་སེམས་ཚོར་ཆོས་དྲན་པ་ཉེར་བཞག་སྟེ་གསུམ་མོ། །
དེ་གཉིས་ལས་ལྷག་མ་བརྒྱད་ནི། དྲན་པ་ཉེར་བཞག་བཞི་ཅར་ཡོད་དོ། ། དམིགས་པའི་ཁྱད་པར་ནི་ཤེས་པ་དུ། ཤེས་པ་གང་གི་དམིགས་པ་ཡིན་ཞེ་ན། ཆོས་བློའི་སྤྱོད་ཡུལ་རྗེས་མིན་པ་དགུ་སྟེ། ལམ་ལ་ཆོས་ཤེས་ཀྱི་ཡུལ་ཆོས་ཤེས་གཞན་སོགས་ཟག་མེད་བརྒྱད་དང༌། སྡུག་བསྔལ་ལ་ཆོས་ཤེས་ཀྱི་ཡུལ་ཀུན་རྫོབ་ཤེས་པ་ཡིན་སྲིད་པས་སོ། ། ལམ་ཤེས་པའི་ཡུལ་ཀུན་རྫོབ་མིན་པ་དགུ་དང༌། རྗེས་བློའི་ཡུལ་ཆོས་ཤེས་ཡིན་པ་དགུ་ཡིན་ཏེ། ལམ་ཤེས་ཟག་མེད་ཀྱི་ལམ་ལ་དམིགས་པར་ངེས་ཤིང་ཆོས་རྗེས་ཀྱི་བློ་གཉིས་ཕན་ཚུན་མི་དམིགས་པས་སོ། །
སྡུག་བསྔལ་ཤེས་པ་དང༌། ༼༤༩༩༽ རྒྱུ་ཀུན་འབྱུང་བློའི་ཡུལ་ནི་སྡུག་ཀུན་གྱིས་བསྡུས་པའི་ཀུན་རྫོབ་ཤེས་པ་དང༌། གཞན་སེམས་ཤེས་པ་ཟག་བཅས་ཏེ། གཉིས་ཡིན་ནོ། ། ཀུན་རྫོབ་ཤེས་པའི་ཡུལ་ཆོས་ཐམས་ཅད་དང༌། སེམས་ཤེས་དྲི་མེད་ཀྱི་ཡུལ་ཤེས་པ་དགུ་དང༌། དྲི་མེད་བཅས་ཀྱི་ཡུལ་ཀུན་རྫོབ་ཤེས་པ་དང༌། སེམས་ཤེས་དག་ཡིན་སྲིད་ལ། ཟད་མི་སྐྱེ་ཤེས་པ་ནི་སྡུག་ཀུན་ཤེས་པ་སོགས་ཀྱི་ངོ་བོ་ཡིན་པས། དེ་དག་གིས་ཡུལ་ཤེས་པ་བཅུ་ཅར་ཡིན་སྲིད་པས་ཤེས་པ་དེ་བཞིའི་ཡུལ་ནི།
ཤེས་པ་བཅུ་ཅར་ཡིན་དུ་རུང་བའོ། ། འགོག་ཤེས་གཅིག་གི་ཡུལ་ན། ཤེས་པ་མིན་ཏེ། དེས་འདུས་བྱས་མི་ཤེས་པས་སོ། ། ཆོས་བཅུ་རྣམས་ནི་ཤེས་པ་གང་གི་དམིགས་པ་དུ་ཡིན་ཞེས་སྦྱར་བར་བྱ་ལ། བཅུ་གང་ཞེ་ན། ཁམས་གསུམ་པ་དང༌། དྲི་མེད་ཀྱི་ཆོས་ཏེ་བཞི་ལ་མཚུངས་ལྡན་ཡིན་མིན་རྣམ་པ་གཉིས་གཉིས་ཏེ་བརྒྱད་དང༌། འདུས་མ་བྱས་པ་དགེ་ ༼༥༠༠༽ བ་དང་ལུང་མ་བསྟན་དེ་རྣམ་པ་གཉིས་དང་བཅུའོ། ། དེ་ལ་ཀུན་རྫོབ་ཤེས་པའི་ཡུལ་ནི་བཅུ་ཅར་རོ། །
ཆོས་ཤེས་ཀྱི་ལྔ་སྟེ། འདོད་པ་དང༌། དྲི་མེད་ཀྱི་མཚུངས་ལྡན་ཡིན་མིན་གཉིས་གཉིས་ཏེ། བཞི་དང༌། འདུས་མ་བྱས་དགེ་བའོ། ། རྗེས་ཤེས་ཀྱི་བདུན་ཏེ། གོང་མ་གཉིས་དང་དྲི་མེད་ཀྱི་མཚུངས་ལྡན་ཡིན་མིན་གཉིས་གཉིས་ཏེ་དྲུག་དང་འདུས་མ་བྱས་དགེ་བའོ། ། སྡུག་ཀུན་ཤེས་པའི་དྲུག་སྟེ། ཁམས་གསུམ་གྱི་མཚུངས་ལྡན་ཡིན་མིན་གཉིས་གཉིས་སོ། ། འགོག་ཤེས་ཀྱི་འདུས་མ་བྱས་དགེ་བ་གཅིག་པུའོ། །
ལམ་ཤེས་ཀྱི་དྲི་མེད་མཚུངས་ལྡན་ཡིན་མིན་གཉིས་སོ། ། སེམས་ཤེས་ཀྱི་འདོད་གཟུགས་དང་དྲི་མེད་མཚུངས་ལྡན་གསུམ་མོ། ། ཟད་མི་སྐྱེ་ཤེས་པའི་འདུས་མ་བྱས་ལུང་མ་བསྟན་མིན་པ་དགུ་སྟེ། དེ་དག་གིས་བདེན་བཞི་ལ་དམིགས་ལ། ནམ་མཁའ་དང་རྟགས་གཉིས་མིན་ནི་བདེན་བཞིར་མ་འདུས་པས་སོ། ། ཤེས་པ་གཅིག་གིས་ཆོས་བཅུ་ཅར་ཤེས་པ་ཡོད་དམ་ཞེ་ན། མེད་དེ། མདོར་དགེ་སློང་ངམ། བྲམ་ཟེ་ཡང་རུང༌། གང་ ༼༥༠༡༽ གཅིག་ཆར་ཐམས་ཅད་ཤེས་པའམ་མཐོང་བ་དེ་ནི་འགའ་ཡང་མེད་དོ་ཅེས་གསུངས་པས་སོ། །
འོན་ཀྱང་ཐོས་བསམ་ལས་བྱུང་བའི་ཀུན་རྫོབ་ཤེས་པ་གཅིག་པུས་རང་གི་ཚོགས་ཏེ་རང་ཉིད་དང་ལྷན་ཅིག་འབྱུང་བའི་ཆོས་མཚུངས་ལྡན་ཡིན་མིན་ལས་གཞན་པའི་ཆོས་ཐམས་ཅད་ནི་བདག་མེད་པ་ཉིད་དོ། །

ཞེས་རིག་པར་འགྱུར་རོ། ། རང་ཚོགས་ནི་མིན་ཏེ། རིམ་པས་རལ་གྲིས་རང་མི་གཅོད་པ་ལྟར་རང་ལ་བྱ་བྱེད་འགལ་བས་དང༌། མཚུངས་ལྡན་འཛིན་ན་དེ་དང་དམིགས་པ་གཅིག་པས་མཚུངས་ལྡན་རྣམས་ཀྱང་རང་རང་ལ་དམིགས་དགོས་པ་ལ། རང་རིག་མེད་པས་དེ་འདྲ་མི་སྲིད་པས་དང༌། མིག་གི་མིག་སྨན་མི་མཐོང་བ་ལྟར་ཧ་ཅང་ཉེ་བས་ལྡན་མིན་མི་འཛིན་ནོ། ། གཉིས་པ་ལྡན་པ་ནི། སོ་སྐྱེ་ཆགས་བཅས་ཀུན་རྫོབ་ཤེས་པ་དང་ཆགས་བྲལ་སེམས་ཤེས་དྲི་བཅས་དང་ཡང་ལྡན་ནོ། ། འཕགས་པ་ནི་ཟག་མེད་སྐད་ཅིག་དང་པོ་ལ་ཆགས་ཅན་རྒྱུན་ཞུགས་སམ། ཕྱིར་འོང་ཡིན་ན་ཀུན་རྫོབ་ཤེས་པ་གཅིག་པུ་དང་ ༼༥༠༢༽ ལྡན་ཏེ། བཟོད་པ་ནི་ཤེས་པ་མིན་ལ།
ཟག་མེད་ཀྱི་ཤེས་པ་གཞན་ཡང་མེད་པས་སོ། ། དེ་སྐད་ཅིག་གཉིས་པ་ལ་སྡུག་བསྔལ་ལ་ཆོས་ཤེས་ཉིད་མིང་ཐ་དད་པ་ཙམ་གྱིས་ཕྱེ་ནས་ཆོས་ཤེས་དང་སྡུག་བསྔལ་ཤེས་པ་གཉིས་བསྣན་ཏེ་གསུམ་དང༌། དེ་ཡན་ཆད་སྐད་ཅིག་མ་བཞི་ལ་ཤེས་པ། རེ་རེ་འཕེལ་བ་དང་ལྡན་ཏེ། སྡུག་བསྔལ་རྗེས་ཤེས་ལ་རྗེས་ཤེས་འཕེལ་བ་བཞི་དང༌། ཀུན་འབྱུང་ཆོས་ཤེས་ལ་ཀུན་འབྱུང་ཤེས་པ་འཕེལ་བས་ལྔ་དང༌། འགོག་པ་ཆོས་ཤེས་ལ་འགོག་པ་ཤེས་པ་འཕེལ་བས་དྲུག་དང༌། ལམ་ཆོས་ཤེས་ལ་ལམ་ཤེས་པ་འཕེལ་བས་བདུན་ཏེ། དེ་ཆོས་ཤེས་ལྔར་ནས་ལྡན་པ་ནི་མི་འཕེལ་ལོ། ། སྒོམ་ལམ་པ་ཡང་དེ་བདུན་ཏེ།
ཕྱིར་མི་འོང་སོགས་ཆགས་བྲལ་ཡིན་ན་ཐམས་ཅད་དུ་སེམས་ཤེས་བསྣན་ནས་སྐད་ཅིག་དང་པོ་ལ་གཉིས་ནས་སྒོམ་པ་ལ་བརྒྱད་བརྒྱད་ལྡན་པའི་བར་དུ་སྦྱར་རོ། ། མི་སློབ་པ་ལ་ཟད་མི་སྐྱེ་ཤེས་པ་ལྡན་པ་ནི་གོ་སླ་བས་མ་བཤད་དོ། ། གསུམ་པ་ཐོབ་ས་ནི། ༼༥༠༣༽ སྐབས་གང་དུ་ཤེས་པ་དུ་ཐོབ་ཅེ་ན། མཐོང་བའི་ལམ་ལ་བཟོད་པ་བརྒྱད་དང༌། ཤེས་པ་བདུན་སྐྱེས་པའི་ཚེ། ཇི་ལྟར་སྐྱེས་པ་རྣམས་དང་འདྲ་བ་མ་འོངས་པ་དང༌། དེའི་རྣམ་པ་བཞི་ཁོ་ན་རང་རང་གི་ཚེ་ཐོབ་སྟེ། སྡུག་བསྔལ་ཆོས་བཟོད་སྐྱེས་པའི་ཚེ། དེ་དང་དམིགས་རྣམ་འདྲ་བའི་ཆོས་བཟོད་མ་འོངས་པ་དང༌།
བཟོད་པ་དེའི་རྣམ་པ་མི་རྟག་སོགས་བཞི་ཁོ་ན་འཐོབ་ལ། སྡུག་བསྔལ་ཆོས་ཤེས་སྐྱེས་པའི་ཚེ། དེ་ཉིད་མ་འོངས་པ་དང༌། དེའི་རྣམ་པ་བཞི་ཁོ་ན་ཐོབ་སྟེ། རྗེས་ཤེས་སོགས་ལའང་སྦྱར་རོ། ། དེ་རྣམས་མངོན་དུ་མི་འགྱུར་ཏེ། མཐོང་ལམ་ལན་དུ་མར་མི་སྐྱེ་བས་སོ། ། མཐོང་ལམ་དེ་ཉིད་ལ་བཟོད་ཤེས་རིགས་འདྲ་ཁོ་ན་ཐོབ་པར་མ་ཟད་རྗེས་ཤེས་དང་པོ་གསུམ་ལ་ནི། བདེན་པ་དེ་དང་ཟད་པ་ཤེས་པའི་མངོན་པར་རྟོགས་པས་ཀུན་རྫོབ་ཤེས་པ་ཁྱད་པར་ཅན་སྔོན་མེད་པ་དག་ཀྱང་ཐོབ་ལ། ཆོས་ཤེས་ལ་ནི་མི་ཐོབ་སྟེ།
༼༥༠༤༽ བདེན་པ་ཟད་པར་མ་རྟོགས་པས་སོ། ། བདེན་པ་རེ་མངོན་པར་རྟོགས་པའི་རྗེས་ལ་ཐོབ་པ་དེའི་ཕྱིར། ཀུན་རྫོབ་ཤེས་པ་དེ་ནི་མངོན་པར་རྟོགས་པའི་མཐའ་ལས་བྱུང་བ་ཞེས་བྱའོ། ། ལམ་ལ་རྗེས་ཤེས་ལ་མི་ཐོབ་པ་ཅི་ཞེ་ན། ལམ་བདེན་ནི། སྔོན་འཇིག་རྟེན་པའི་ལམ་གྱིས་ཡེ་མ་གཏོགས་ཤིང་ལམ་ལ་རྗེས་ཤེས་ཀྱི་ཚེ་ཡང་ཚང་བར་མ་གཏོགས་ལ། མཐོང་སྤང་གི་གཉེན་པོའི་ལམ་ཉིད་ལའང་ཉན་རང་བྱང་སེམས་ཀྱིས་བྱེ་བྲག་གིས་དུ་མ་ཡོད་པས་གང་ཟག་གང་གིས་ཟད་པར་སྒོམ་མི་ནུས་པའི་ཕྱིར། མངོན་པར་རྟོགས་པའི་མཐའ་མེད་པས་སོ། ། ཀུན་རྫོབ་ཤེས་པ་དེ་རེས་འགའ་སྔོན་དུ་བྱེད་དམ་ཞེ་ན། དེ་ནི་མཐོང་ལམ་གྱིས་ཐོབ་བྱ་ཡིན་པས།
སྒོམ་ལམ་དུ་ནི་མངོན་དུ་མི་འགྱུར་ཞིང༌། མཐོང་ལམ་དུ་ནི་སྐྱེ་བའི་སྐབས་མེད་པས། མི་སྐྱེ་བའི་ཆོས་ཅན་ཁོ་ན་ཡིན་ཞེའོ། ། ས་དུའི་ཀུན་རྫོབ་ཤེས་པས་དེ་ཐོབ་ཅེ་ན། མཐོང་ལམ་གྱི་ས་དེ་གང་ཡིན་པའི་རང་ས་དང༌། འོག་སའི་ ༼༥༠༥༽ ཀུན་རྫོབ་ཤེས་པ་ཐོབ་སྟེ། ས་གཉིས་ནས་བདུན་པའི་བར་དུའོ། ། དེ་དྲན་པ་ཉེར་བཞག་དུ་ཡིན་ཞེ་ན། འགོག་པ་རྟོགས་པའི་མཐའ་ལས་འབྱུང་བ་ནི། མཐའ་མ་ཆོས་དྲན་པ་ཉེར་བཞག་གཅིག་པུ་དང༌།
སྡུག་ཀུན་གྱི་བཞི་ཅར་རོ། ། བདེན་པ་གང་རྟོགས་པས་རང་ཉིད་ཐོབ་པའི་བདེན་པ་དེའི་དམིགས་རྣམ་ཅན་དང༌། མཐོང་ལམ་གྱིས་ཐོབ་བྱ་ཡིན་པས་འབད་པ་སྟེ་སྦྱོར་བ་ལས་བྱུང་བ་ཡིན་གྱི། སྐྱེས་ཐོབ་མིན་ནོ། ། ཆགས་བཅས་ཀྱི་བཅུ་དྲུག་པ་ལམ་ལ་རྗེས་ཤེས་ལ་དྲུག་ཐོབ་སྟེ། དེ་ཡང་རྗེས་ཤེས་ལམ་ཤེས་ད་ལྟར་བ་དང༌། བདེན་པ་བཞི་ཤེས་དང༌། ཆོས་ཤེས་རྗེས་ཤེས་དེ་དྲུག་ཅར་མ་འོངས་པ་ཐོབ་པའོ། ། ཀུན་རྫོབ་ཤེས་པ་ནི། སྔོན་རྙེད་ཟིན་པས་ཡང་མི་ཐོབ་བོ། །
དེ་འདོད་ཆགས་དང་བྲལ་བས་ནི། དེ་དྲུག་དང་སེམས་ཤེས་ཏེ་བདུན་ཐོབ་ལ། བཅུ་དྲུག་པ་དེའི་གོང་མ་ཆགས་བཅས་ཀྱི་སྒོམ་ལམ་འདོད་ཉོན་བརྒྱད་པ་སྤངས་པའི་བར་ལ་ ༼༥༠༦༽ གོང་གི་དྲུག་དང༌། ཀུན་རྫོབ་ཤེས་པ་སྟེ་བདུན་ཐོབ་ཅིང་ད་ལྟ་བ་ནི་ལམ་ཟག་བཅས་ཡིན་ན། ཀུན་རྫོབ་ཤེས་པ་དང༌། ཟག་མེད་ཡིན་ན། བདེན་བཞིའི་ཆོས་ཤེས་གང་རུང་ངོ༌། ། སློབ་པའི་བསམ་གཏན་བཞི་དང༌། གཟུགས་མེད་དང་པོ་གསུམ་སྟེ། ས་བདུན་ལས་རྒྱལ་བའི་བར་ཆད་མེད་ལམ་རྣམས་དང༌།
མངོན་ཤེས་དང་པོ་ལྔའི་བར་ཆད་མེད་ལམ་དང༌། མི་གཡོ་བ་ཐོབ་སྟེ། རྟོགས་པར་བྱེད་པའི་བར་ཆད་མེད་ལམ་དང༌། བསམ་གཏན་སྤེལ་མ་སྒོམ་པའི་བར་ཆད་མེད་ལམ་རྣམས་ལ་བདུན་ཐོབ་སྟེ། གཞན་ལ་ཆགས་བཅས་སྒོམ་ལམ་གྱི་བདུན་དང༌། མི་གཡོ་བ་ལ་ཀུན་རྫོབ་ཤེས་པ་སྲིད་རྩེའི་གཉེན་པོ་མིན་པས་དོར་ཏེ། ཟད་ཤེས་དང་བཅས་པའི་བདུན་ནོ། ། དབང་པོ་འཕོ་བ་མ་རྫོགས་པས་མི་སྐྱེ་བ་ཤེས་པ་མི་ཐོབ་ལ། སེམས་ཤེས་ནི་བར་ཆད་མེད་ལམ་ཐམས་ཅད་ལ་བཀག་པས་ཆགས་བྲལ་ཡིན་ཡང་མི་ཐོབ་བོ། ། ས་བདུན་གྱིའང་གོང་མ་སྲིད་རྩེ་ལས་རྒྱལ་བར་བྱེད་པའི་རྣམ་པར་ ༼༥༠༧༽ གྲོལ་བའི་ལམ་དང་པོ་བརྒྱད་ལའང་ཀུན་རྫོབ་ཤེས་པ་སྔར་བཞིན་དོར་ཏེ།
སེམས་ཤེས་དང་བཅས་པའི་བདུན་ཐོབ་སྟེ། དེ་རྣམ་གྲོལ་ལམ་ལམ་བཀག་པས་སོ། ། སློབ་པ་དབང་པོ་སྦྱོང་བའི་རྣམ་གྲོལ་ལ་ཆགས་བཅས་ཀྱིས་དྲུག་དང༌། ཆགས་བཅས་ཀྱིས་བདུན་བཅུ་དྲུག་པ་ལྟར་ཐོབ་ལ། འང་གི་སྒྲ་ནི། ཁ་ཅིག་འདིས་འབྲས་བུ་ཐོབ་པར་བྱེད་པས་མཐོང་ལམ་དང་འདྲ་བའི་ཕྱིར། མངོན་པར་རྟོགས་པའི་མཐའ་ལས་བྱུང་བའི་ཀུན་རྫོབ་ཤེས་པའང་དེ་གཉིས་ཀས་ཐོབ་ཟེར་རོ། ། གཞན་ནི་འདི་བདེན་པ་རྟོགས་ཟིན་དང༌། འབྲས་བུ་ཐོབ་ཟིན་པས་མཐོང་ལམ་དང་མི་འདྲའོ། ། ཟེར་བའི་ལུགས་ཐ་དད་པ་སྟོན་པའོ། །
སློབ་པ་དབང་པོ་སྦྱོང་བའི་བར་ཆད་མེད་ལམ་ལ་དྲུག་དང༌། དེ་བཞིན་དུ་སྲིད་རྩེ་ལས་རྣམ་པར་རྒྱལ་བར་བྱེད་པའི་བར་ཆད་མེད་ལམ་ལའང་དྲུག་ཐོབ་བོ། ། དེའི་རྣམ་གྲོལ་ལམ་དགུ་པ་ཟད་པ་ཤེས་པ་ལ། རྟུལ་པོས་མི་སྐྱེ་བ་ཤེས་པ་མིན་པ་དགུ་དང༌། ༼༥༠༨༽ མི་གཡོ་བའི་ཆོས་ཅན་གྱིས་ནི་བཅུ་ཅར་ཐོབ་བོ། ། མི་གཡོ་བ་དེར་དབང་པོ་འཕོ་བའི་རྣམ་གྲོལ་ཐ་མ་ལའང་བཅུ་ཐོབ་སྟེ། དེའི་ཚེ་མི་གཡོ་བར་འགྱུར་བས་སོ། ། བཤད་པའི་ལྷག་མ་ལ་སློབ་པས་ཟད་མི་སྐྱེ་མ་གཏོགས་ཤེས་པ་བརྒྱད་ཐོབ་སྟེ། ཆགས་བཅས་སྒོམ་ལམ་གྱི་རྣམ་གྲོལ་གྱི་དགུ་པ་དང༌། ས་བདུན་པ་ལས་རྒྱལ་མངོན་ཤེས་དང་སྤེལ་སྒོམ་གྱི་རྣམ་གྲོལ་རྣམས་དང༌།
མི་གཡོ་བ་རྟོགས་བྱེད་ཀྱི་རྣམ་གྲོལ་ལམ་དང་པོ་བརྒྱད་དང༌། ཕྱིར་མི་འོང་གི་སྦྱོར་བ་དང༌། ཁྱད་པར་གྱི་ལམ་རྣམས་ཏེ། དེ་གཉིས་ཀྱི་ཐོབ་པ་མ་སྨོས་པས་ལྷག་མའོ། ། གཞན་ཡང་མི་སློབ་པ་ནི། དབང་པོ་རྟུལ་རྣོའི་བྱེ་བྲག་གིས་མངོན་ཤེས་དང་སྤེལ་སྒོམ་གྱི་སྦྱོར་བ་དང༌། རྣམ་གྲོལ་དང༌། ཁྱད་པར་གྱི་ལམ་ལ་དགུའམ་བཅུ་དང༌། བར་ཆད་མེད་ལམ་ལ་སེམས་ཤེས་དོར་བས་བརྒྱད་དམ་དགུ་ཐོབ་བོ། ། སོ་སྐྱེས་ནི།
ཀུན་རྫོབ་ཤེས་པ་དང༌། རེས་འགའ་སེམས་ཤེས་ཀྱང་ཐོབ་ལ། ༼༥༠༩༽ ངེས་འབྱེད་ཆ་མཐུན་ནི། མཐོང་ལམ་གྱི་འཁོར་ཡིན་པས་སེམས་ཤེས་མི་ཐོབ་བོ། ། ཡང་ལམ་གང་ལ། ས་དུའི་ཤེས་པ་ཐོབ་ཅེ་ན། ཀུན་རྫོབ་ཤེས་པ་ནི། སྙོམས་འཇུག་ཤེས་བརྒྱད་ཀྱི་བར་ཆད་མེད་ལམ་དགུ་པ་ཡན་ཆད་དུ། ཉེར་རྟོགས་ཉིད་དང༌། རྣམ་གྲོལ་དགུ་པ་ལ་དངོས་གཞི་དང་གཉིས་གའི་ས་ཐོབ་བོ། །
ཟག་མེད་ཀྱི་ཤེས་པ་ནི། ཟག་མེད་ཀྱི་བསམ་གཏན་གཉིས་པ་ལ་རྟེན་ནས་གསུམ་པ་ལ་འདོད་ཆགས་དང་བྲལ་བར་བྱེད་པ་ལྟ་བུའི་ཚེ། ལམ་ས་གང་ཡིན་པ་གཉིས་པའི་ས་པའི་ཟག་མེད་ཀྱི་ཤེས་པ་ཐོབ་པར་མ་ཟད་རྣམ་གྲོལ་དགུ་པའི་ཚེ་གསུམ་པ་ལྟ་བུ། ས་གང་ལས་འདོད་ཆགས་དང་བྲལ་བར་བྱ་བའི་ཕྱིར། ས་གང་ཐོབ་པ་དེའི་ས་པ་གསུམ་པའི་ལམ་ཟག་མེད་ཀྱི་ཤེས་པ་ཐོབ་ལ། དུས་དེར་ཡང་འོག་མ་དང་པོ་སྐོར་གསུམ་གྱི་ཤེས་པ་ཐོབ་པ་སོགས་སོ། ། ཟད་པ་ཤེས་པ་ལ་ནི། ཟག་མེད་དུ་མ་ཟད་ཟག་བཅས་ཀྱི་ཡོན་ཏན་སྦྱོར་བ་ལ་མི་ལྟོས་ ༼༥༡༠༽ པ་རྣམས་ཀྱི་ཐོབ་པ་རྣམས་གསུང་བའི་ཚུལ་གྱིས་འབྱུང་སྟེ། དེའི་ཚེ་རང་གི་སེམས་ལ་ཉོན་མོངས་ཀྱི་གཞན་དབང་མེད་པའི་རྒྱལ་སྲིད་ཐོབ་པའི་ཕྱིར་ཏེ། རྒྱལ་སྲིད་ཐོབ་ན།
ཡུལ་མིའི་སྐྱེས་ཀྱིས་བསུ་བ་བཞིན་ནོ། ། དེ་ཡང་ས་ཀུན་ཏེ་རྟེན་འདོད་པ་པས་ས་དགུ་ནས་སྲིད་རྩེ་པས་རང་ས་པ་ཉིད་ཐོབ་པའི་བར་དུ་འོག་མས་གོང་མའི་ཐོབ་ཀྱི། གོང་མས་འོག་མའི་མི་ཐོབ་བོ། ། དེ་རྣམས་ཀྱང་སྔོན་མ་རྙེད་པ་ཁོ་ན་ཐོབ་ཀྱི། རྙེད་ཟིན་པ་ནི་མི་ཐོབ་བོ། ། ཅི་ཐོབ་པ་ཞེས་པ་རྙེད་པ་ཁོ་ན་ཡིན་ནམ་ཞེ་ན། ཐོབ་པ་བཞི་ལས་སྔར་མེད་གསར་རྙེད་ནི། རྙེད་པ་ཐོབ་པ་དང༌། ཡང་ཡང་མངོན་དུ་བྱེད་པ་ནི། རྟེན་པ་ཐོབ་པ་ཞེས་པས་ཏེ།
དེ་གཉིས་ནི་དགེ་བ་འདུས་བྱས་ཀྱི་དབང་དུ་བྱས་པའི་ཐོབ་པའོ། ། ལམ་སྒོམ་པ་ནི། གཉེན་པོ་ཐོབ་པ་དང༌། ཉོན་མོངས་པའི་ཐོབ་པ་གཅོད་པ་ནི། ཐག་སྲིང་བའི་ཐོབ་པ་སྟེ། དེ་གཉིས་ནི་ཟག་བཅས་སྤོང་བའི་དབང་དུ་བྱས་པ་ཡིན་ནོ། ། དེས་ན་དགེ་བ་ཟག་ ༼༥༡༡༽ བཅས་ཀྱི་བཞི་ཅར་དང༌། ཆོས་ཟག་མེད་ཀྱི་དང་པོ་གཉིས་དང༌། ཟག་བཅས་ལྷག་མའི་ཕྱི་མ་གཉིས་སོ། ། ཡོན་ཏན་ལ་གཉིས་ལས།
ཐུན་མོང་མ་ཡིན་པ་ལ་མདོར་བསྟན་ནི། སངས་རྒྱས་ཁོ་ནས་བརྙེས་པའི་ཆོས་ནི་གཞན་དང་ཐུན་མོང་མ་ཡིན་པས་མ་འདྲེས་པ་སྟེ། སྟོབས་ལ་སོགས་པ་བཅོ་བརྒྱད་དོ། ། གཞན་ལས་ནི། སྤྱོད་པ་དང་རྟོགས་པས་བསྡུས་པ་དྲུག་དྲུག་དང༌། ཡེ་ཤེས་དང་ཕྲིན་ལས་ཀྱི་བསྡུས་པ་གསུམ་གསུམ་ལས་འཆད་དོ། ། བཤད་པ་ལ་བཞི་ལས། དང་པོ་(Dསྟོབས་བཅུ་)ནི། (Eགནས་དང༌། གནས་མིན་པ་དང༌།
ལས་དང༌། རྣམ་པར་སྨིན་པ་དང༌། བསམ་གཏན་དང༌། རྣམ་པར་ཐར་པ་དང༌། ཏིང་ངེ་འཛིན་དང༌། སྙོམས་པར་འཇུག་པ་དང༌། དབང་པོ་མཆོག་དང༌། མཆོག་མ་ཡིན་པ་དང༌། མོས་པ་སྣ་ཚོགས་དང༌། ཁམས་སྣ་ཚོགས་དང༌།
ཐམས་ཅད་དུ་འགྲོ་བའི་ལམ་དང༌། སྔོན་གྱི་གནས་རྗེས་སུ་དྲན་པ་དང༌། འཆི་འཕོ་དང༌། སྐྱེ་བ་དང༌། ༼༥༡༢༽ ཟག་པ་ཟག་པ་མཁྱེན་པའི་སྟོབས་)སོ། ། དེ་ལ་གནས་དང་གནས་མིན་ནི། སྔར་ཆོས་བཅུ་སྦྱར་བ་ཡིན་པས་ཤེས་པ་བཅུ་སྟེ། སྲིད་པ་གནས་སོ། ། མི་སྲིད་པ་གནས་མིན་ནོ། ། ལས་འབྲས་མཁྱེན་པ་ལ་འགོག་ལམ་ཤེས་པ་མིན་པ་བརྒྱད་དེ།
དེ་ནི་སྡུག་ཀུན་གྱིས་བསྡུས་པས་སོ། ། བསམ་གཏན་སོགས་ཀྱི་ཀུན་བྱང་དང༌། དབང་པོ་མཆོག་དམན་དང༌། མོས་པ་དང༌། ཁམས་སྣ་ཚོགས་མཁྱེན་པ་ལ་ནི། འགོག་ཤེས་མིན་པ་དགུ་སྟེ། རྣམ་ཐར་ནི་བརྒྱད་དང༌། ཏིང་ངེ་འཛིན་ནི་སྟོང་ཉིད་སོགས་གསུམ་དང༌། སྙོམས་འཇུག་ནི། ཐར་གནས་ཀྱི་སྙོམས་འཇུག་དང༌།
དབང་པོ་ནི་དད་སོགས་ཆུང་འབྲིང་ཆེན་པོ་དང༌། མོས་པ་ནི། ཉན་རང་སངས་རྒྱས་ལ་མོས་པ་སྣ་ཚོགས་པ་སྟེ། སེམས་བྱུང་དང༌། ཁམས་ནི་སློབ་དཔོན་འདུས་བཟང་སྔོན་གོམ་པའི་བག་ཆགས་ཀྱིས་གྲུབ་པའི་བསམ་པ་ལ་བཞེད་དེ། སེམས་སེམས་བྱུང་གི་ཁྱད་པར་དུ་མ་སྟེ། དེ་རྣམས་འདུས་བྱས་ཉིད་ཡིན་ནོ། ། འཁོར་ ༼༥༡༣༽ འདས་ཐམས་ཅད་དུ་འགྲོ་བའི་ལམ་རྣམས་ནི། ངན་འགྲོ་དང༌། བདེ་འགྲོ་དང༌།
ཐར་པར་འགྲོ་བའི་རྒྱུ་སྟེ། དེ་མ་ལུས་པར་མཁྱེན་པ་ལ་ལམ་དེ་འབྲས་བུ་དང༌། བཅས་ན་བཅུའམ་མིན་ན་འགོག་ཤེས་དོར་བ་བཞིའོ། ། སྔོན་གྱི་སྐྱེ་བ་དུ་མ་ཁྱད་ཆོས་དང་བཅས་པ་དང༌། ལྷའི་སྤྱན་རྣམ་པར་དག་པས་སེམས་ཅན་གྱི་སྐྱེ་འཆི་དང༌། ཁ་དོག་བཟང་ངན་དང༌། ལས་དགེ་མི་དགེ་བདེ་འགྲོ་དང༌། ངན་འགྲོར་འགྲོ་བ་མཁྱེན་པ་གཉིས་ནི། རང་བཞིན་གྱི་རྣམ་པ་ཅན་དུ་ངེས་པས་ཀུན་རྫོབ་ཤེས་པ་ཡིན་ནོ། ། ཟག་པ་ཟད་པ་མཁྱེན་པའི་སྟོབས་འགོག་ཤེས་ཉིད་ཡིན་ན།
ཆོས་རྗེས་སུ་འགོག་པ་ཟད་མི་སྐྱེ་ཀུན་རྫོབ་ཤེས་པ་སྟེ། དྲུག་གམ། ཟག་ཟད་ཀྱི་རྒྱུད་ལ་ཡོད་པའི་ཤེས་པ་ཡིན་ན། ཤེས་པ་བཅུ་ཅར་ཡིན་ནོ། ། ས་ནི་སྔོན་གྱི་གནས་དང༌། འཇིག་རྟེན་སྔ་མ་ནས་འཆི་འཕོ་བ་དང༌། ཕྱི་མར་སྐྱེ་བ་མཁྱེན་པའི་སྟོབས་གཉིས་ནི། ༼༥༡༤༽ བསམ་གཏན་གྱི་དངོས་གཞི་རྣམས་ན་སྟེ། སྟོབས་ལྷག་མ་བརྒྱད་ནི་ཉེར་ལྡོག་གོང་མ་བདུན་དོར་བའི་ས་བཅུ་གཅིག་པོ་རྣམ་ཀུན་ན་ཡོད་ལ། རྟེན་འཛམ་གླིང་གི་སྐྱེས་པ་ཁོ་ན་སྟེ།
གཞན་དུ་ན་སངས་རྒྱས་མི་འབྱུང་བས་སོ། ། ཅིའི་ཕྱིར་ཤེས་པ་དེ་བཅུ་གཞན་གྱི་ལ་སྟོབས་ཤེས་མི་བྱ་བར། སངས་རྒྱས་འདི་ཁོ་ནའི་ལམ་སྟོབས་ཞེས་བྱ་ཞེ་ན། གང་གི་ཕྱིར་མཁྱེན་པ་ཤེས་བྱ་ཐམས་ཅད་ལ་ཐོགས་པ་མི་མངའ་བར་འཇུག་པ་དེའི་ཕྱིར། སྟོབས་ཏེ། གཞན་གྱི་ཤེས་པ་ནི། ཐོགས་པ་དང་བཅས་པས་སྟོབས་ཀྱི་མིང་མི་ཐོབ་བོ། ། སངས་རྒྱས་ཀྱི་སྐུ་ལ་སྲེད་མེད་ཀྱི་བུའི་སྟོབས་མངའོ། ། གཞན་དག་ཚིགས་རེ་ན་སྟོབས་དེ་མངའོ། ཞེས་ཏེ།
སངས་རྒྱས་དང༌། རང་རྒྱལ་དང༌། འཁོར་ལོ་སྒྱུར་བའི་ཚིགས་ནི། རིམ་པས་ཀླུ་བདུད་པ་དང༌། ལུ་གུ་རྒྱུད་དང༌། གཟེར་བུས་བཏབ་པ་ལྟ་བུའོ། ། བཙུན་པ་ན་རེ། སྐུའི་སྟོབས་ཀྱང་ཐུགས་ཀྱི་སྟོབས་བཞིན་དུ་ ༼༥༡༥༽ མཐའ་ཡས་ཏེ། དེ་ལྟ་མིན་ན། མཁྱེན་པའི་སྟོབས་མཐའ་ཡས་པ་བཟོད་པར་མི་འགྱུར་རོ་ཞེས་ཏེ།
སློབ་དཔོན་ཡང་དེ་ལྟར་བཞེད་དོ། ། སྲེད་མེད་ཀྱི་བུའི་སྟོབས་ཀྱི་ཚད་ཇི་ཙམ་ཞེ་ན། གླང་ཆེན་ཕལ་པ་དང༌། སོགས་པས་སྤོས་ཀྱི་གླང་པོ་དང༌། ཚན་པོ་ཆེ་དང༌། རབ་གནོན་དང༌། ཡན་ལག་མཆོག་དང༌། སྟོབས་མཆོག་དང༌། སྲེད་མེད་ཀྱི་བུ་སྟེ། བདུན་པོ།
སྔ་མ་བཅུས་ལྷག་པའི་སྟོབས་ནི། ཕྱི་མའི་མཚན་ཉིད་དོ། ། གཞན་ནི་སྟོབས་མཆོག་བཅུ་སྲེད་མེད་བུའི་ཕྱིར་དུ་འདོད་དོ། ། ལུས་ཀྱི་སྟོབས་དེ་ནི། རེག་བྱའི་སྐྱེ་མཆེད་དེ། དེ་ཡང་འབྱུང་བ་ཆེན་པོའི་ཁྱད་པར་རམ་གཞན་ནི་འཇམ་རྩུབ་སོགས་བདུན་ལས་གཞན་པའི་འབྲས་བུའི་རེག་བྱར་འདོད་དོ། ། གཉིས་པ་མི་འཇིགས་པ་བཞི་ནི། སྟོན་པས་བདག་ཉིད་མངོན་པར་རྫོགས་པར་སངས་རྒྱས་སོ། ། བདག་ཉིད་ཟག་པ་ཀུན་ཟད་དོ། ། ཞེས་ཞལ་གྱི་མཆེས།
ཉན་ཐོས་རྣམས་ལ་འདི་དག་ནི་ཐར་པ་ལ་བར་དུ་གཅོད་པའོ། ། འདི་དག་ནི་འཁོར་བ་ལས་ ༼༥༡༦༽ ངེས་པར་འབྱིན་པའི་ལམ་མོ། ། ཞེས་བསྟན་པ་གཉིས་ཏེ་བཞི་ལ། དེ་ལྟ་མིན་ནོ། ། ཞེས་སུས་ཀྱང་ཆོས་མཐུན་དུ་རྒོལ་ནུས་པའི་རྒྱུ་མ་གཟིགས་པས་མི་འཇིགས་པ་ཐོབ་བོ། ། ཤེས་བྱ་ཀུན་མཁྱེན་པ་ཡིན་པས་ཇི་ལྟར་སྟོབས་དང་པོ་བཞིན་ཤེས་པ་བཅུ་ཡིན་ནོ། ། བདག་ཉིད་ཀྱི་ཟག་པ་ཟད་པ་ཡིན་པས་སྟོབས་བཅུ་པ་བཞིན་ཤེས་པ་དྲུག་གམ་བཅུ་ཡིན་ལ། བར་ཆད་ཀྱི་ཆོས་སྡུག་ཀུན་གྱིས་བསྡུས་པ་ཁོ་ན་མཁྱེན་པས་སྟོབས་གཉིས་པ་བཞིན་འགོག་ལམ་ཤེས་པ་དོར་བ་བརྒྱད་ཡིན་ཞིང༌། སྟོབས་བདུན་པ་བཞིན། ལས་འབྲས་ཅན་མཁྱེན་ན།
ཤེས་པ་བཅུའམ། ལམ་ཉིད་མཁྱེན་ན་དགུའོ། ། དེས་ན་བྱེ་བྲག་སྨྲ་བ་ཤེས་པ་ཉིད་མི་འཇིགས་པ་ཡིན་པར་འདོད་ཅིང༌། སློབ་དཔོན་ནི་ཤེས་པས་བྱས་པ་དེར་རུང་གི་ཤེས་པ་ཉིད་དེ་མིན་པར་བཞེད་དོ། ། གསུམ་པ་(Dདྲན་པ་ཉེ་བར་བཞག་པ་གསུམ་)ནི། (Eསྟོན་པས་འཁོར་ཀུན་གུས་པར་ཆོས་ཉན་པ་ལ་རྗེས་ཆགས་དང༌། འཁོར་ཀུན་མ་གུས་པར་ཉན་པ་ལ། ཁོང་ཁྲོ་དང༌། གུས་མ་གུས་ ༼༥༡༧༽ འདྲེས་མ་ལ་དེ་གཉིས་ཀར་མི་འགྱུར་བར་དྲན་པ་དང༌། ཤེས་བཞིན་དུ་བཏང་སྙོམས་སུ་བཞུགས་པ་)སྟེ།
དེས་ན་དེའི་ངོ་བོ་ནི་དྲན་པ་དང་ཤེས་བཞིན་གྱི་བདག་ཉིད་ཡིན་ལ། འཁོར་གྱི་བྱེ་བྲག་གིས་གསུམ་དུ་གསུངས་པས་སོ། ། འོ་ན་དེ་ཉན་རང་ལའང་ཡོད་ན། ཅིས་མ་འདྲེས་པ་ཞེས་བྱ་ཞེ་ན། སངས་རྒྱས་ཀྱི་བག་ཆགས་དང་བཅས་པ་སྤངས་པས་སོ། ། བག་ཆགས་ནི་འགྲེལ་བཤད་གཉིས་སུ། སྔོན་ཉོན་མོངས་སྤྱད་པའི་མཐུས་ལུས་ངག་གཡོ་བའི་རྒྱུ་ནུས་པའི་ཁྱད་པར་སེམས་ལ་ཡོད་པར་བཤད་ལ། བཙུན་པ་གོ་ཆ་མཐའ་ཡས་ནི་སེམས་ཀྱི་ཁྱད་པར་ལུང་མ་བསྟན་ནོ། ། ཞེས་ཟེར་རོ། ། གོང་མ་པ་ནི།
ཀུན་གཞིའི་སྟེང་གི་ཆོས་རྣམས་སྐྱེ་བའི་ནུས་པ་ལུང་མ་བསྟན་དུ་བཞེད་དོ། ། བཞི་པ་ཐུགས་རྗེ་ཆེན་པོའི་ངོ་བོ་ནི། ཀུན་རྫོབ་ཤེས་པའི་བློ་སྟེ། རྩེ་བས་ཉིན་མཚན་དུས་དྲུག་དུ་ནི་ཉམས་སུ་ནི་འཕེལ་ཞེས་འཇིག་རྟེན་ལ་གཟིགས་པའོ། ། ཅིས་ཐུགས་རྗེ་ཆེན་པོ་ཞེས་བྱ་ ༼༥༡༨༽ ཞེ་ན། བསོད་ནམས་དང་ཡེ་ཤེས་ཀྱི་ཚོགས་ཆེན་པོས་འགྲུབ་པ་དང༌། སྡུག་བསྔལ་གསུམ་ལ་རྟོག་པའི་རྣམ་པ་ཆེ་བ་དང༌། སེམས་ཅན་ཐམས་ཅད་ལ་དམིགས་པས་སྤྱོད་ཡུལ་ཆེ་བ་དང༌། སེམས་ཅན་ཀུན་ལ་འདུ་བྱེད་ཀྱི་སྡུག་བསྔལ་གྱི་རྣམ་པར་མཉམ་པར་འཇུག་པའི་ཕྱིར་དང༌། ཤེས་རབ་ཀྱི་ངོ་བོ་ཡིན་པས་ཤིན་དུ་རྣོ་བས་ན།
ཆེས་ཆེ་བའི་ཕྱིར་རོ། ། སྙིང་རྗེ་དང་ཐུགས་རྗེ་ཆེན་པོ་གཉིས་ལ་ཐ་དད་དུ་བྱ་བ་ཅི་ཡོད་ཞེ་ན། རྣམ་པ་བརྒྱད་དེ། ངོ་བོ་ཞེ་སྡང་གཏི་མུག་མེད། ། དམིགས་པ་ཁམས་ཅིག་ཁམས་གསུམ་པ། ། རྣམ་པ་སྡུག་བསྔལ་གཅིག་དང་གསུམ། ། ས་ནི་བསམ་གཏན་བཞི་བཞི་པ། ། རྒྱུད་ནི་ཉན་ཐོས་སོགས་རང་རྒྱལ། ། ཐོབ་པ་འདོད་དང་སྲིད་རྩེའི་བྲལ། ། དོན་ནི་ཡོངས་སུ་མི་སྐྱོབ་སྐྱོབ། །
ལས་ནི་མི་འདྲ་འདྲ་བར་མཛད། ། ཅེས་པ་རྣམས་སོ། ། ཅི་སངས་རྒྱས་ཐམས་ཅད་རྣམ་པ་ཐམས་ཅད་ཀྱིས་མཉམ་མམ་ཞེ་ན། རྒྱུ་ཕུན་ཚོགས་ཚོགས་གཉིས་ཀྱིས་གྲུབ་པ་དང༌། འབྲས་བུ་ཕུན་ཚོགས་ཆོས་སྐུ་ཟག་མེད་ ༼༥༡༩༽ ཀྱི་ཆོས་ཀྱི་རྒྱུན་གྱི་ཚོགས་སམ། གནས་གྱུར་པ་བརྙེས་པ་དང༌། ཕན་འདོགས་ཕུན་ཚོགས་འགྲོ་བ་མཐོ་རིས་དང༌། བྱང་གྲོལ་ལ་འགོད་པའི་དོན་མཛད་པར་སྤྱོད་པ་གསུམ་གྱིས་མཉམ་པ་ཉིད་དོ། ། འོན་ཀྱང་སྐུ་ཚེ་རིང་ཐུང་དང༌། རྒྱལ་རིགས་དང༌།
བྲམ་ཟེ་སོགས་རིགས་དང་སྐུའི་བོང་ཚད་ཆེ་ཆུང་རྣམས་ཀྱིས་ནི་མཉམ་པ་མིན་ཏེ། དེ་གསུམ་གདུལ་བྱ་དང་མཐུན་པར་སྣ་ཚོགས་སྟོན་པའོ། ། ཐུན་མོང་བ་ལ། མདོར་བསྟན་ནི། ཆོས་དེ་མིན་པའི་སངས་རྒྱས་ཀྱི་ཡོན་ཏན་གཞན་དག་སློབ་མ་ཉན་ཐོས་དང་ཐུན་མོང་པ་ཡིན་པ་དང༌། ཁ་ཅིག་སོ་སོའི་སྐྱེ་བོ་དང༌། ཡང་ཐུན་མོང་བ་ཡོད་དེ། སངས་རྒྱས་ལ་མངའ་བ་དང༌། རིགས་འདྲ་བ་དེ་དག་ལའང་ཡོད་པའི་ཕྱིར་ཏེ། རིམ་བཞིན་ཉོན་མོངས་མེད་དང་སྨོན་ནས་ཤེས་པ་དང༌།
སོ་སོ་ཡང་དག་རིག་དང༌། མངོན་ཤེས་དྲུག་པ་དང༌། འགོག་པའི་རྣམ་བཅད་ལྟ་བུ་དང༌། དང་པོ་ལྔ་དང༌། སོགས་ཀྱིས་བསམ་གཏན་ ༼༥༢༠༽ གཟུགས་མེད། ཚད་མེད། རྣམ་ཐར་བདུན། ཟིལ་གནོན་ཟད་པར། སྟོང་ཉིད་སོགས་ཀྱི་རང་བཞིན་གསུམ་ལྟ་བུའོ། ། བཤད་པ་ལ་གཉིས་ཀྱི་འཕགས་པ་ཉན་རང་དང་ཐུན་མོང་བ་ནི་ཉོན་མོངས་པ་མེད་ཞེས་པ་དགྲ་བཅོམ་པས་སེམས་ཅན་གྱི་སྡུག་བསྔལ་ནི་ཉོན་མོངས་ལས་སྐྱེ་ཞིང་བདག་ཀྱང་ཡོན་གནས་སུ་རིག་ནས།
མཉམ་པར་བཞག་སྟེ། བདག་ལ་དམིགས་ནས། གཞན་གྱི་ཉོན་མོངས་སྐྱེ་བར་མི་འགྱུར་བའི་ཤེས་པ་སྐྱེད་ནས་ལངས་ཀྱང༌། དེ་དང་རྗེས་སུ་མཐུན་པར་བྱེད་པས་ཀུན་རྫོབ་ཤེས་པའི་རང་བཞིན་ཏེ། འདི་གཞན་གྱི་སེམས་སྲུང་བའི་ཐབས་ཀྱི་ཁྱད་པར་ཡིན་གྱི། ཏིང་ངེ་འཛིན་ཙམ་གྱིས་ཉོན་མོངས་མི་སྐྱེ་བ་ནི་མིན་ནོ། ། ཞེས་སོ། ། ས་ནི་ལམ་སླ་བའི་མཆོག་བསམ་གཏན་གྱི་ཡ་མཐའ་བཞི་པ་ན་ཡོད་ལ། གང་ཟག་ནི་དགྲ་བཅོམ་མི་གཡོ་བའི་ཆོས་ཅན་ཁོ་ན་དང༌། རྟེན་ནི་བློ་གསལ་བ་གླིང་གསུམ་གྱི་མིས་སྐྱེད་ཅིང༌།
དམིགས་པ་ནི་མིའི་རྒྱུད་ཀྱི་ཉོན་མོངས་ཡིན་ ༼༥༢༡༽ པས་འདོད་པར་རྟོགས་པ་དང༌། སྐྱེས་ཟིན་དང༌། གཞི་མེད་མཐོང་སྤང་སྤང་མི་ནུས་པས་མ་སྐྱེས་པ་དང༌། གཞི་བཅས་སྒོམ་སྤང་གི་ཆགས་སོགས་སྤྱོད་ཡུལ་དུ་བྱས་ནས་མི་སྐྱེ་བར་གྱུར་ཅིག་སྙམ་པའི་རྣམ་པ་ཅན་ནོ། ། སྨོན་ནས་ཤེས་པའང༌། ངོ་བོ་དང༌། ས་དང༌། གང་ཟག་དང༌། རྟེན་ནི་ཉོན་མོངས་མེད་པ་དེ་བཞིན་དུ་ཡིན་ནོ། ། དེའི་དམིགས་པ་ཆོས་ཐམས་ཅད་ཡིན་པ་ནི།
སྔ་མ་དང་གཉིས་ཀྱི་བྱེ་བྲག་གོ ། བྱེ་བྲག་སྨྲ་བ་ནི། དེས་གཟུགས་མེད་པ་མངོན་སུམ་དུ་མི་ཤེས་ཀྱི། རྒྱུ་འབྲས་ལས་རྗེས་སུ་དཔོག་གོ ། ཞེས་ཟེར་ལ། གཞན་ནི་སངས་རྒྱས་ཀྱི་དེས་ཟག་མེད་ཀྱང་མངོན་གསུམ་དུ་ཤེས་པར་འདོད་དེ་འཐད་དོ། ། སྨོན་པ་སྔར་བཏང་བའི་ཤེས་པ་ནི། དེ་སྟེ་འདི་ཤེས་པར་བྱའོ། ། ཞེས་སྨོན་ནས་རབ་མཐའི་བཞི་པ་ལ་སྙོམས་པར་འཇུག་ཅིང༌། ཏིང་ངེ་འཛིན་དེའི་ཡུལ་དུ་གྱུར་པ་དེ་ཇི་ཙམ་དུ་ཤེས་པའོ། །
སྔ་མའི་གང་ཟག་དང༌། རྟེན་དེ་བཞིན་དུ་ ༼༥༢༢༽ ཆོས་དང༌། དོན་དང༌། ངེས་ཚིག་དང༌། སྤོབས་པ་སོ་སོ་ཡང་དག་པར་རིག་པ་སྟེ་བཞིའོ། ། དམིགས་པ་དང་ངོ་བོའི་བྱེ་བྲག་གིས་ཐ་དད་དེ། དང་པོ་གསུམ་ནི། གོ་རིམ་བཞིན་དུ། བསྟན་པའི་ཆོས་ཀྱི་མིང་ཚིག་ཡི་གེའི་ཚོགས་དང་བརྗོད་བྱའི་དོན་ནམ། དོན་གྱི་མཆོག་མྱང་འདས་དང༌།
བཤད་པ་རྒྱུ་མཚན་ཅན་གྱི་ངག་ལ་ཐོགས་མེད་དུ་ཤེས་པ་ཡིན་པས་དམིགས་པའང་དེ་དང་དེ་ཡིན་ནོ། ། (Dསོ་སོ་རིག་པ་བཞི་)ནི། (Eརིགས་པ་སྟེ། དོན་དང་འབྲེལ་པར་མངོན་པར་བརྗོད་པ་དང༌། གྲོལ་བ་སྟེ། ཐོགས་པ་མེད་པར་མངོན་པར་བརྗོད་པ་དང༌། ལམ་ཏིང་ངེ་འཛིན་ལ་དབང་བ་གསལ་བར་བྱ་ཞིང༌། མི་བརྗེད་པར་བྱ་བ་ལ་ཐོགས་པ་མེད་པར་ཤེས་པ་)ཡིན་པས། དེའི་དམིགས་པ་ནི་ངག་དང་ལམ་ཡིན་ལ། ངོ་བོ་ནི།
འགོག་ཤེས་དོར་བའི་ཤེས་པ་དགུའོ། ། ས་ནི་འདོད་པ་ནས་སྲིད་རྩེའི་བར་ཐམས་ཅད་དོ། ། དོན་སོ་སོ་ཡང་དག་པར་རིག་པ་ནི། དོན་ཆོས་ཐམས་ཅད་ཡིན་ན། ཤེས་པ་བཅུའམ། དོན་ ༼༥༢༣༽ མྱང་འདས་ཡིན་ན། འགོག་པའི་ཡུལ་ཅན་གྱི་ཤེས་པ་དྲུག་ཡིན་ཞིང༌། དེ་ནི་ས་ཀུན་ན་སྔ་མ་བཞིན་ཡོད་དོ། ། གཞན་ཆོས་དང་ངེས་ཚིག་རིག་པ་གཉིས་ངོ་བོ་ཀུན་རྫོབ་ཤེས་པ་སྟེ། ས་ནི་ཆོས་རིག་གང་ན་མིང་ཚིག་ཡོད་པའི་འདོད་པ་དང༌།
བསམ་གཏན་བཞི་ན་ཡོད་ལ། ངག་སྟེ། ངེས་ཚིག་རིག་པ་ནི། རྟོག་དཔྱོད་དང་བཅས་པའི་ས་འདོད་པ་དང༌། བསམ་གཏན་དང་པོ་ཁོ་ན་ན་ཡོད་དོ། ། གཅིག་ཡོད་ན་ངེས་པར་བཞི་ཅར་ཡོད་པས་ཐམས་ཅད་མ་ཚང་བར་སོ་སོ་རིག་པ་དེ་དག་ཀྱང་ཐོབ་པ་མེད་དོ། ། ཉོན་མོངས་མེད་པ་སོགས་དྲུག་པོ་དེ་རྣམས་རབ་མཐའི་བསམ་གཏན་གྱི་སྟོབས་ཀྱིས་ཐོབ་ལ། རབ་མཐའི་བསམ་གཏན་དེ་ནི། ཉོན་མོངས་མེད་སྨོན་ནས། ཤེས་རིག་པ་ངེས་ཚིག་མིན་པ་གསུམ་རང་ཉིད་འབའ་ཞིག་པ་སྟེ།
རྣམ་པ་དྲུག་གི་བདག་ཉིད་དོ། ། ངེས་ཚིག་རིག་པ་ནི། རབ་མཐའི་སྟོབས་ཀྱིས་ཐོབ་ཀྱི། རབ་མཐའ་ཉིད་ནི་མིན་ཏེ། རྟོགས་དཔྱོད་ཀྱིས་ ༼༥༢༤༽ ཀུན་ནས་སློང་བས་སོ། ། རབ་མཐའ་ས་ཞེས་པ་འདི་ཅི་ཞེ་ན། བསམ་གཏན་མཐའ་སྟེ་བཞི་པའོ། ། རབ་མཐའ་དེ་ནི་འདོད་པ་ནས་སྲིད་རྩེའི་བར་དུ་ལུགས་མཐུན་དང༌། སྲིད་རྩེ་ནས་འདོད་པའི་བར་དུ། ལུགས་མི་མཐུན་དུ་འོངས་ནས།
ཡང་འདོད་པ་ནས་བཞི་པའི་བར་དུ་ཞུགས་ཏེ། ས་ཀུན་གྱིས་མཐུན་པ་བྱས་པའི་རྒྱུ་ལས་འཕེལ་བའི་ཆུང་ངུ་ལས་འབྲིང༌། དེ་ལས་རབ་ཏུ་ཆེན་པོར་ཕྱིན་པ་ཡིན་ནོ། ། ཡོན་ཏན་དེ་དྲུག་ཀྱང་སངས་རྒྱས་ལས་གཞན་པའི་སྦྱོར་བ་ལས་སྐྱེས་པ་ཡིན་གྱི། ཆགས་བྲལ་གྱི་ཐོབ་པ་མིན་ལ། སངས་རྒྱས་ཀྱི་ནི་སྦྱོར་བ་ལས་བྱུང་བ་ཅུང་ཟད་ཀྱང་མེད་ཀྱི། ཡོན་ཏན་ཐམས་ཅད་མངོན་དུ་འགྱུར་བ་བཞེད་པ་ཙམ་ལ་རག་ལུས་ཏེ། ཡོན་ཏན་ཐམས་ཅད་ཀྱི་དབང་ཕྱུག་ཡིན་པས་སོ། ། ཕལ་ཆེར་སོ་སྐྱེ་དང་ཡང་ཐུན་མོང་བ་ནི་མངོན་ཤེས་དང༌། བསམ་གཏན་སོགས་ལས་མངོན་ཤེས་ནི།
(Eརྫུ་འཕྲུལ་དང༌། ལྷའི་རྣ་བ་དང༌། ཕ་རོལ་གྱི་ཡིད་དང༌། སྔོན་གྱི་ཚེ་རབས་རྗེས་སུ་དྲན་པ་དང༌། འཆི་འཕོ་དང༌། སྐྱེ་བ་དང༌། ༼༥༢༥༽ ཟག་པ་ཟད་པ་དང༌།) དྲུག་ཤེས་པས་མངོན་སུམ་དུ་བྱ་བའི་(Dམངོན་པར་ཤེས་པ་དྲུག་)གོ ། དེ་དྲུག་གི་སྤྱིའི་ངོ་བོ། རྣམ་གྲོལ་ལམ་གྱི་བློ་སྟེ་ཤེས་རབ་བོ། །
སོ་སོའི་ངོ་བོ་ནི། གསུམ་པ་དང་དྲུག་པ་དོར་བ་བཞི་ནི། ཀུན་རྫོབ་ཤེས་པ་ཁོ་ན་སྟེ། སེམས་ལས་ཤེས་པ་ནི་བཞི་ལས། ཕ་རོལ་སེམས་རིག་པ་ཤེས་པས་གདགས་གཞི་བཞི་དང༌། དང་ཉིད་དེ་ཤེས་པ་ལྔ་ཡིན་ནོ། ། ཟག་པ་ཟད་པའི་མངོན་ཤེས་ནི། ཟག་པ་ཟད་པ་མཁྱེན་པའི་སྟོབས་བཞིན་དུ་ཤེས་པ་དྲུག་གམ་བཅུའོ། གསུམ་པ་ནི་དྲུག་པ་ས་ཀུན་ན་ཡོད་ལ། ལྷག་མ་ལྔ་ནི།
བསམ་གཏན་གྱི་དངོས་གཞི་བཞི་ནའོ། ། བཞི་པ་ནི་དེ་ལྔ་རང་ས་དང༌། འོག་སའི་ཡུལ་ཅན་ཡིན་གྱི། གོང་སའི་ཡུལ་ཅན་མིན་ཏེ། དང་པོ་རང་སའམ། འོག་སར་འགྲོ་བ་དང༌། སྤྲུལ་པར་བྱེད་ཀྱི། གོང་དུ་མིན་ལ་གཉིས་པས་ཀྱང་རང་ས་དང༌། འོག་སའི་སྒྲ་ཐོས་ཀྱི། གོང་སའི་མི་ཐོས་པ་སོགས་སོ། །
དེས་ན་སེམས་ཤེས་དང༌། ༼༥༢༦༽ སྔོན་གནས་དྲན་པས་གོང་ས་གཟུགས་མེད་ཀྱི། སེམས་མི་འཛིན་ནོ། ། ལྔ་པ་ནི། མངོན་ཤེས་རྣམས་ཇི་ལྟར་ཐོབ་ཅེ་ན། སྔོན་མ་འདྲེས་པ་རྣམས་ནི། སྦྱོར་བས་ཐོབ་པར་བྱ་དགོས་ལ། ཚེ་རབས་གཞན་དུ་འདྲིས་པ་ནི། འདོད་ཆགས་དང་བྲལ་བས་ཐོབ་ཅིང༌། གཉིས་ཀའང་མངོན་དུ་འགྱུར་བ་སྦྱོར་བ་ལ་ལྟོས་སོ། །
སྦྱོར་བ་ནི་དང་པོའི་ཡང་བ་ཡིད་ལ་བྱེད་པ་དང༌། གཉིས་པའི་རྣ་བའི་སྒྲ་དང༌། གསུམ་པའི་མིག་གི་སྣང་བ་ཡིད་ལ་བྱེད་པ་དང༌། སེམས་ཤེས་ཀྱི་རང་གི་ལུས་འདི་འདྲ་བ་ལས་སེམས་འདི་འདྲ་ཞེས་ལུས་སེམས་ཀྱི་མཚན་མ་འཛིན་ཅིང༌། དེ་ལྟར་ཕ་རོལ་ལའང་སྦྱར་བས་འགྲུབ་ལ་གྲུབ་ནས་གཟུགས་ལ་མི་ལྟོས་པར་ཤེས་སོ། ། སྔོན་ནས་རྗེས་དྲན་གྱི། རང་གི་ཡིད་འདས་མ་ཐག་པའི་མཚན་མ་བཟུང་ནས་སྐྱེ་བར་ཉིང་མཚམས་སྦྱོར་བའི་སེམས་ཀྱིས་བར་དུ་རིམ་གྱིས་སྔ་མ་སྔ་མ་ལ་ཡིད་གཏོད་པ་སྟེ། བར་དོའི་སྐད་ཅིག དྲན་ན་གྲུབ་ཅིང༌། དེ་བཞིན་དུ་ ༼༥༢༧༽ གཞན་གྱིའང་དྲན་ལ་བྱང་ནས་ཐོད་རྒལ་དུའང་དྲན་ནོ། །
གཟུགས་མེད་ནས་འདིར་སྐྱེས་ན། རང་གི་ཚེ་སྔ་མའི་གཟུགས་མེད་ཡུལ་མིན་པས་གཞན་གྱི་རྒྱུད་ལས་རྟེན་ནས་སྐྱེད་དེ། གཞན་གྱི་ཡིད་འདས་མ་ཐག་པའི་མཚན་མ་བཟུང་ནས་ཞེས་སོགས་རྒྱས་པར་སྦྱར་རོ། ། དེ་དག་ཀྱང་སྔར་མཐོང་ཐོས་ཀྱི་ཡུལ་དུ་བྱས་པ་ཁོ་ན་དྲན་གྱི། གཞན་ནི་མི་དྲན་ལ། ཟག་མེད་ཀྱི་ནི་གང་སྤེལ་དུ། ། ཚུལ་གནས་ཐོས་དང་བསམ་གཏན་པ། ། ཞེས་བཤད་པ་རྣམས་སོ། ། དེ་ཉིད་གཏན་ལ་དབབ་པ་ལ། སྤྱིར་བསྟན་པ་ནི།
སྤྱིར་གསུམ་པ་སེམས་ཤེས་ནི། ཚོར་སེམས་ཆོས་དྲན་པ་ཉེར་བཞག་གསུམ་དང༌། རྫུ་འཕྲུལ་དང༌། ལྷའི་རྣ་བ་དང༌། མིག་གིས་མངོན་ཤེས་གསུམ་ནི་གཟུགས་ལ་དམིགས་པས་དང་པོ་ལུས་དྲན་པ་ཉེར་བཞག་གོ ། འོ་ན་མིག་གི་མངོན་ཤེས་གཟུགས་ཀྱི་སྐྱེ་མཆེད་ལ་དམིགས་ན་ལས་དགེ་སྡིག་ཤེས་པར་བཤད་པ་ཅི་ཞེ་ན། ༼༥༢༨༽ དེ་ནི་དེས་མི་ཤེས་ཀྱི་འཕགས་པ་ལ་མངོན་ཤེས་ཀྱི་འཁོར་དུ་ཡིད་ཀྱི་ཤེས་པ་སྐྱེ་བས་དེ་ཤེས་པའོ། ། ས་ནི། ལྷའི་མིག་དང༌། རྣ་བའི་མངོན་ཤེས་ནི་ལུང་མ་བསྟན་ཏེ།
དེ་དག་གི་རྣམ་ཤེས་དང༌། མཚུངས་ལྡན་གྱི་ཤེས་རབ་བོ། ། རབ་དུ་བྱེད་པར། མངོན་པར་ཤེས་པ་གང་ཞེ་ན། ཤེས་རབ་དགེ་བའོ། ། ཞེས་བཤད་པ་ནི། གཙོ་བའམ། ཕལ་ཆེ་བ་བསྟན་པའོ། ། བསམ་གཏན་བཞི་པའི་ས་སར་བཤད་པའང་རྟེན་མིག་དང་རྣ་བའི་སྒོ་ནས་ཡིན་པས་མི་འགལ་ལོ། ། ལྷག་མ་བཞི་རྣམས་དགེ་བའོ། །
མངོན་ཤེས་ཕྱི་མ་གསུམ་གསུམ་ནི། མི་སློབ་པའི་རིག་པ་གསུམ་སྟེ། སྔོན་གནས་དྲན་པས་སྔོན་གྱི་མཐའ་དང༌། སོགས་པས་འཆི་སྐྱེ་ཤེས་པས་ཕྱི་མཐའ་དང༌། ཟག་ཟད་ཤེས་པས་བར་ད་ལྟར་ཏེ། དུས་གསུམ་ལ་རྨོངས་པའི་མ་རིག་པ་ཟློག་པའི་ཕྱིར་རོ། ། དེ་གསུམ་ལས་དོན་དམ་པར་མི་སློབ་པའི་རིག་པ་ནི། ཐ་མ་ཟད་མཁྱེན་ཁོ་ན་སྟེ། གཞན་གཉིས་ནི་ཟག་བཅས་ ༼༥༢༩༽ ཡིན་ཡང༌། མི་སློབ་པ་དེའི་རྒྱུད་ལས་སྐྱེས་པའི་ཕྱིར་དེའི་རིག་པ་ཞེས་བྱའོ། །
དེ་གཉིས་ནི་སློབ་པ་ཆགས་བྲལ་ལའང་ཡོད་པར་འདོད་དེ། འོན་ཀྱང་སློབ་པ་མ་རིག་པ་དང་བཅས་པའི་རྒྱུད་ཡིན་པའི་ཕྱིར་ན་རིག་པར་མ་བཤད་དོ། ། བཞི་པ་ནི་མངོན་ཤེས་དང་པོ་དང༌། གསུམ་པ་དང་དྲུག་པ་རྣམས་རིམ་པས་རྫུ་འཕྲུལ་དང༌། ཀུན་བརྗོད་པ་དང༌། རྗེས་སུ་བསྟན་པའི་ཆོ་འཕྲུལ་རྣམས་ཡིན་ཏེ། དང་པོར་གདུལ་བྱའི་ཡིད་འཕྲོག་པའམ། ཞེ་འདྲས་པ་དང༌། བར་མར་གནས་པའི་ཡིད་འཕྲོག་པས་སོ། ། དེ་ལ་གཉིས་པས་ཁྱོད་ཀྱི་སེམས་ནི་འདི་འདྲའོ། །
ཞེས་ཀྱང་བརྗོད་ཅིང༌། གསུམ་པས་ཡང་དག་པ་ཇི་ལྟ་བ་བཞིན་བསྟན་ཏོ། ། དེ་གསུམ་གྱི་ནང་ནས་རྗེས་སུ་བསྟན་པའི་ཆོ་འཕྲུལ་མཆོག་སྟེ། དེ་ནི་ཉོན་མོངས་ཟད་པ་མེད་ན་མི་འབྱུང་བས་མི་འཁྲུལ་ལ་གཉིས་པོ་རིག་སྔགས་ཀྱིས་ཀྱང་བྱེད་པའི་ཕྱིར་དང༌། གཉིས་པོས་གཏོད་པ་ཙམ་དུ་ཟད་ལ། འདིས་ཐབས་བསྟན་ནས་ཕན་པ་དང༌། ཡིད་དུ་འོང་བའི་ ༼༥༣༠༽ འབྲས་བུ་ལ་སྦྱོར་བའི་ཕྱིར་རོ། ། ཁྱད་པར་བཤད་པའི་རྫུ་འཕྲུལ་ཞེས་པའི་བར་ཅི་ལྟར་ཞེ་ན། གཞན་དག་སྤྲུལ་འགྲོ་སོགས་སུ་བཞེད་ཀྱང༌། བྱེ་བྲག་སྨྲ་བ་ནི།
རྫུ་འཕྲུལ་ནི་འདིས་འབྱོར་བར་བྱེད་པས་ཏིང་ངེ་འཛིན་ཏེ། དེས་ཅི་འབྱོར་བར་འགྱུར་ཞེ་ན། དེ་ལས་ནི་སྤྲུལ་པ་དང༌། འགྲོ་བའོ། ། འགྲོ་བ་ལ་གསུམ་སྟེ། བྱ་ལྟར་ལུས་ཕྱིན་བྱེད་དང༌། ཐག་རིང་པོ་ལ་ཉེ་བར་མོས་པས་མྱུར་དུ་བགྲོད་པ་མོས་པ་ལས་བྱུང་བ་དང༌། ཡིད་ལྟར་འགྱོགས་པའོ། ། སྟོན་པ་ཁོ་ན་ལ་ཐུགས་སྐྱེད་པའི་དུས་ཀྱིས་འབྱོན་པས་ཡིད་འགྱོགས་ཀྱི་འགྲོ་བ་མངའ་ན་གཞན་གཉིས་ལྟ་ཅི་སྨོས་སོ། ། གཞན་ཉན་ཐོས་སོགས་རྣམས་ལའང༌།
ལུས་ཕྱིན་བྱེད་དང༌། མོས་པ་ལས་བྱུང་ཡོད་ཀྱི། ཡིད་འགྱོགས་མེད་དོ། ། དེ་ལ་སེམས་ཅན་གསར་སྐྱེ་མེད་པས་ནང་གི་དང༌། ཆོས་ཀྱི་སྐྱེ་མཆེད་སྤྲུལ་མི་ནུས་ལ། རྒྱུན་མེད་པས་སྒྲ་ཡང་མི་སྤྲུལ་ལོ། ། དེས་ན་འདོད་པར་རྟོགས་པའི་སྤྲུལ་པ་ནི། གཟུགས་དྲི་རོ་རེག་བྱའི་རང་ ༼༥༣༡༽ བཞིན་ཡིན་པས་ཕྱིའི་སྐྱེ་མཆེད་རྣམ་པ་བཞི་ཡིན་ལ། དེ་ཡང་རང་དང་གཞན་གྱི་ལུས་དང་འབྲེལ་པ་རྣམ་པ་གཉིས་སོ། ། གཟུགས་ན་དྲི་རོ་མེད་པས་དེར་གཏོགས་པའི་སྤྲུལ་པ་ནི།
གཟུགས་དང་རེག་བྱ་གཉིས་ཡིན་ལ། དེའང་རང་དང་གཞན་གྱི་ལུས་དང་འབྲེལ་པ་གཉིས་སོ། ། དེ་ལྟར་སྤྲུལ་པ་ནི། འདོད་པའི་རྟེན་ཅན་གྱིས་འདོད་གཟུགས་སུ་རང་གཞན་གྱི་ལུས་དང་འབྲེལ་པ་གཉིས་རེ་སྟེ། བཞི་དང༌། གཟུགས་ཀྱི་རྟེན་ཅན་གྱིས་ཀྱང་དེ་ལྟར་བཞི་སྟེ་བརྒྱད་དོ། ། ཅི་མངོན་ཤེས་ཁོ་ནས་སྤྲུལ་ལམ་ཞེ་ན། མིན་གྱི་མངོན་ཤེས་ཀྱི་འབྲས་བུ་སྤྲུལ་སེམས་རྣམས་ཀྱིས་སྤྲུལ་ལ། སྤྲུལ་སེམས་དེ་རྣམས་ཀྱང་ནི་བཅུ་བཞི་སྟེ། བསམ་གཏན་དང་པོའི་འབྲས་བུ་སྤྲུལ་སེམས་ནི་འདོད་པ་དང༌།
དང་པོའི་ས་པ་གཉིས་ནས་གཉིས་པའི་གསུམ་དང༌། གསུམ་པའི་བཞི་དང༌། གཞི་པའི་འོག་ས་བཞི་དང༌། རང་ས་སྟེ་ལྔའི་བར་མས་རིམ་བཞིན་ཡིན་གྱི། འོག་མའི་འབྲས་བུ་སྤྲུལ་སེམས་གོང་མ་ལས་སྐྱེས་པ་ ༼༥༣༢༽ མིན་པས་གོང་དུ་སྤྲུལ་མི་ནུས་སོ། ། སྤྲུལ་སེམས་དེ་སྙེད་པ་ནི་བསམ་གཏན་གྱི་དངོས་གཞི་དག་པ་བཞིན་དུ་ཆགས་བྲལ་གྱིས་རྙེད་དོ། ། སྤྲུལ་སེམས་དེ་ནི་རྙེད་པ་ནི་ཐོག་མར་འཇུག་པའི་ཚེ། བསམ་གཏན་དག་པ་བ་དང༌། རྒྱུན་གྱི་ཚེ་རང་ལས་སྐྱེ་ལ། དེ་ལས་མ་ལངས་བར་དུ་རང་རྒྱུན་དང༌།
ལངས་པ་ན་བསམ་གཏན་དག་པ་གཉིས་ཁོ་ན་སྐྱེ་སྟེ། ཏིང་ངེ་འཛིན་དེ་ལ་མ་ཞུགས་པར་ཏིང་ངེ་འཛིན་དེ་ལས་ལྡང་བ་མེད་དོ། ། སྤྲུལ་པ་ཐམས་ཅད་རང་གི་ས་པའི་སྤྲུལ་སེམས་ཁོ་ནས་སྤྲུལ་པར་བྱེད་ཀྱི། ས་གཞན་གྱི་སྤྲུལ་སེམས་ཀྱིས་ས་གཞན་གྱིས་སྤྲུལ་པ་མི་བྱེད་དོ། ། སྤྲུལ་པ་དག་སྨྲར་འཇུག་པའི་སྨྲ་སེམས་ནི། འདོད་པ་དང་བསམ་གཏན་དང་པོའི་ས་པའི་སྤྲུལ་པ་ནི་རང་སའི་སེམས་ཁོ་ནས་སྨྲར་འཇུག་པ་ལ་དེ་ཡན་ཆད་ན་རང་ས་པ་མེད་པས་འོག་མ་དང་པོའི་རྟོག་དཔྱོད་མངོན་དུ་བྱས་ནས་སྨྲར་འཇུག་གོ ། སྟོན་པ་མིན་པའི་སྤྲུལ་པ་ནི། སྤྲུལ་པོ་དང་བཅས་ཏེ། སྨྲ་བས་སྤྲུལ་པ་མང་པོ་སྨྲ་བ་ན་གཅིག་ཅར་སྨྲ་སྟེ། ༼༥༣༣༽ ལུང་དུ་གཅིག་གཅིག་སྨྲ་བར་བྱེད་པ་ན་སྤྲུལ་པ་ཐམས་ཅད་སྨྲ་བར་བྱེད།
གཅིག་མི་སྨྲ་བར་གྱུར་པ་དང༌། དེ་དག་ཐམས་ཅད་སྨྲ་མི་འགྱུར་ཞེས་སོ། ། སྟོན་པ་ནི་སྤྲུལ་པ་སྨྲ་ནའང་རང་ཉིད་མི་གསུང་བ་སོགས་ཇི་ལྟར་བཞེད་པའོ། ། སྨྲ་སེམས་མངོན་དུ་བྱས་པའི་ཚེ་སྤྲུལ་སེམས་མེད་པས་ན། སྤྲུལ་པ་མེད་ན་ཇི་ལྟར་སྤྲུལ་པ་སྨྲར་འཇུག་ཅེ་ན། སྤྲུལ་པ་ལ་བྱིན་གྱིས་བརླབས་ནས་སྨྲར་གཞུག་གོ ། ཞེས་སྔར་འཕངས་ཞིང༌། དེ་ནས་གནས་པར་འདོད་པའི་སྤྲུལ་སེམས་ཀྱིས་སྤྲུལ་ཏེ། འདི་སྲིད་གཅིག་གནས་པར་གྱུར་ཅིག་ཅེས་བྱིན་གྱིས་བརླབས་ནས་ཡིད་གཞན་སྨྲ་སེམས་ཀྱིས་སྨྲར་འཇུག་པའི་ཕྱིར་ཏེ། བྱིན་གྱི་རློབ་སེམས་ནི།
དག་པ་བར་ཆད་དོ། ། ཅི་གསོན་པོ་ཁོ་ན་ལ་བྱིན་བརླབས་ཡོད་དམ་ཞེ་ན། དེར་མ་ཟད་ཤི་བ་ལ་བྱིན་བརླབས་ཡོད་དེ། འོད་བསྲུང་ཆེན་པོའི་བྱིན་བརླབས་ཀྱིས་དེའི་ཀེང་རུས་གནས་པ་ལྟ་བུའོ། ། དེའང་མི་གཏན་པ་ལ་ ༼༥༣༤༽ བྱིན་རླབས་མེད་དེ། འོད་བསྲུང་གི་ཤ་སོགས་ལྟ་བུའོ། ། གཞན་རྣམས་ནི་ཤི་བ་ལ་བྱིན་བརླབས་ཡོད་པ་མིན་གྱི། འོད་བསྲུང་གི་ཀེང་རུས་གནས་པ་ནི། ལྷའི་མཐུས་སོ་ཞེས་ཟེར་རོ། ། ཅི་སེམས་གཅིག་གིས་སྤྲུལ་པ་གཅིག་ཁོ་ན་སྤྲུལ་ལམ་ཞེ་ན།
དང་པོ་ནི། སྤྲུལ་སེམས་དུ་མས་སྤྲུལ་པ་གཅིག་སྤྲུལ་པར་བྱེད་པ་ཡིན་ཏེ། མངོན་ཤེས་བྱང་བར་གྱུར་ནས་དེ་ལས་ཟློག་ནས་སྤྲུལ་སེམས་གཅིག་གིས་སྤྲུལ་པ་ཅི་འདོད་པ་དུ་མ་སྤྲུལ་ལོ། ། བཞི་པ་ནི། ཅི་སྤྲུལ་སེམས་ཐམས་ཅད་ལུང་མ་བསྟན་ཡིན་ནམ་ཞེ་ན། བསམ་གཏན་སྒོམ་པ་ལས་སྐྱེས་པ་མངོན་ཤེས་ཀྱི་འབྲས་བུ་ནི། ལུང་མ་བསྟན་ཁོ་ན་ཡིན་ལ་སྐྱེ་བ་ལས་སྐྱེས་པ། ལྷ་ཀླུ་ཤ་ཟ་སོགས་ཀྱི་ནི་གཞན་ལ་ཕན་གནོད་བྱེད་འདོད་པའི་དབང་གིས་དགེ་མི་དགེ་ལུང་མ་བསྟན་རྣམ་པ་གསུམ་སྲིད་དོ། ། ཅི་རྫུ་འཕྲུལ་ནི་སྒོམ་བྱུང་དང༌། སྐྱེས་ཐོབ་གཉིས་ཁོ་ནར་ཟད་དམ་ཞེ་ན།
རྫུ་འཕྲུལ་ནི་བསྡུ་ན། སྒོམ་བྱུང་མངོན་ཤེས་སུ་བགྲང་བ་དང༌། ཡི་དྭགས་ ༼༥༣༥༽ ཁ་ཅིག་གི་ལྟ་བུ་སྐྱེས་ཐོབ་དང༌། གྷཾ་དྷ་ར་ཞེས་པའི་གསང་སྔགས་ཀྱིས་མཁའ་ལ་འགྲོ་བ་ལྟ་བུ། སྔགས་ལས་སྐྱེས་པ་དང༌། སྨན་དང༌། ནོར་བུ་ལས་སྐྱེས་པ་དང༌། ང་ལས་ནུ་དང༌། འདོད་ལྷ་དང༌། བར་དོའི་ལྟ་བུ་ལས་ལས་སྐྱེས་པ་རྣམས་ཏེ།
རྣམ་པ་ལྔའོ། ། ཅི་ལྷའི་མིག་དང༌། རྣ་བ་དག ལྷའི་ཁོ་ནའམ། བྱང་སེམས་དང་འཁོར་ལོས་སྒྱུར་བ་དང༌། ཁྱིམ་བདག་རིན་ཆེན་གྱི་ལྟར་ལྷ་དང་འདྲ་བ་ཡིན་ཞེ་ན། སྔ་མ་ལྟར་ཡིན་ཏེ། དེ་གཉིས་བསམ་གཏན་གྱི་མཐུས་མིག་དང་རྣ་བའི་ཚོགས་པར་བསམ་གཏན་གྱི་ས་པའི་འབྱུང་གྱུར་གྱི་གཟུགས་དང་བ་འགྲུབ་པས་སོ། ། དེ་གཉིས་ནི་རྟག་ཏུ་རྣམ་ཤེས་དང་ལྡན་པས་རྟེན་བཅས་ཁོ་ན་དང༌། ཞར་བ་དང༌།
འོན་པ་མེད་པས་མ་ཚང་བ་མེད་པ་དང༌། ཡུལ་ཡང་གཟུགས་སྒྲ་ཐག་རིང་བ་དང༌། ཆ་ཕྲ་བ་དང༌། སོགས་པས་སྒྲིབ་པ་དང༌། རྒྱབ་འདུན་ཐམས་ཅད་དུ་མཐོང་བས་དེ་རྣམས་ཀྱི་སྤྱོད་ཡུལ་ཅན་ཏེ། གང་ཕྱིར་ཤའི་མིག་ ༼༥༣༦༽ གིས་གཟུགས། ། ཐག་རིང་གནས་དང་སྒྲིབ་པ་དང༌། ། ཕྲ་དང་ཐམས་ཅད་མི་མཐོང་བ། ། དེ་ཕྱིར་ལྷ་ཡིས་མཐོང་བར་འདོད་དོ། ། ཞེས་སོ། །
ཡུམ་དུ། ཤའི་མིག་གིས་དཔག་ཚད་བརྒྱ་ནས་སྟོང་གསུམ་གྱི་བར་མཐོང་བར་གསུངས་པ་ནི། ཡུམ་གྱི་རྣལ་འབྱོར་གྱིས་སྦྱངས་པའི་བྱང་སེམས་ཀྱི་དབང་དུ་བྱས་ལ། སངས་རྒྱས་ཀྱི་ཤའི་སྤྱན་གྱིས་ཆོས་ཐམས་ཅད་ཀྱང་གཟིགས་མོད་ཀྱི་རྣམ་བཞག་གཞན་ཡིན་ནོ། ། ལྷའི་མིག་གིས་ཐག་ཇི་སྲིད་ཅིག་མཐོང་ཞེ་ན། ཉན་ཐོས་དགྲ་བཅོམ་དང༌། རང་རྒྱལ་བསེ་རུ་ལྟ་བུ་དང༌། ལྷ་མིའི་སྟོན་པ་རྣམས་ཀྱི། མིག་གིས་མངོན་པར་འདུ་མཛད་ན། རིམ་པས་སྟོང་གཉིས་པ་དང༌།
སྟོང་གསུམ་པ་དང༌། ཇི་ཙམ་བཞེད་པའི་འཇིག་རྟེན་གྱི་ཁམས་གྲངས་མེད་པ་མཐོང་ལ་འདུ་མ་མཛད་ན་ནི། སྟོང་དང༌། ༼༥༣༧༽ སྟོང་གཉིས་དང༌། སྟོང་གསུམ་གྱི་འཇིག་རྟེན་མཐོང་ངོ་ཞེའོ། ། ཅི་རྫུ་འཕྲུལ་འབའ་ཞིག་སྐྱེས་ཐོབ་ཡིན་ནམ་ཞེ་ན། དེར་མ་ཟད་ལྷའི་མིག་དང༌། རྣ་བ་དང༌། སྔོན་ནས་རྗེས་དྲན་དང༌། སེམས་ཤེས་ཏེ་གཞན་བཞི་ཡང་སྐྱེ་བས་ཐོབ་པ་ཡོད་ལ།
སྐྱེས་ཐོབ་ཀྱིས་ནི་མངོན་ཤེས་ཀྱི་མིང་མི་ཐོབ་བོ། ། མི་སྐྱེས་ཐོབ་དེས་ནི་སྲིད་པ་བར་མ་མི་མཐོང་ལ། ཡུམ་དུ། འཆི་འཕོ་དང༌། སྐྱེ་བ་ཤེས་པར་གསུངས་པ་ནི། སྔ་མ་ལྟར་རོ། ། སེམས་ཤེས་སྐྱེས་ཐོབ་དེ་ནི། བསམ་པའི་དབང་གིས། དགེ་མི་དགེ་ལུང་མ་བསྟན་རྣམ་པ་གསུམ་སྲིད་ལ། གང་ཡང་མཚན་མས་ཕ་རོལ་གྱིས་སེམས་ཤེས་པ་རྟོག་གེ་པ་དང༌།
རྟོག་བྱེད་ཅེས་པའི་རིག་སྔགས་ཀྱིས་བྱས་པའི་སེམས་ཤེས་དེ་ཡང༌། དགེ་སོགས་གསུམ་མོ། ། སེམས་ཤེས་དང༌། སྔོན་ནས་རྗེས་དྲན་སྐྱེས་ཐོབ་དམྱལ་བ་ཡོད་པས་ནི། དང་པོ་སྡུག་བསྔལ་གྱི་ཚོར་བས་མ་ཉེན་བར་དུ་ཤེས་ལ། འགྲོ་བ་གཞན་ན་ཡོད་ ༼༥༣༨༽ པས་རྟག་ཏུ་ཤེས་སོ། ། རྟེན་གྱི་ཁྱད་པར་མི་ལ་རྫུ་འཕྲུལ་སོགས་སྔར་སྐྱེ་བས་ཐོབ་པ་མེད་ཅིང༌། མི་རང་བཞིན་གྱིས་ཚེ་རབས་དྲན་པ་ནི། ལས་ལས་སྐྱེས་པ་ཡིན་ལ། དེས་ན་མངོན་གནས་རྗེས་དྲན་ནི།
སྒོམ་འབྲས་དང་ལྷ་སོགས་ཀྱི་ལྟ་བུ་སྐྱེས་ཐོབ་དང༌། བྱང་སེམས་འདིས་གནས་ཀྱི་ལྟ་བུ་ལས་བྱུང་བ་གསུམ་མོ། ། ཆོས་མངོན་པ་མཛོད་ཀྱི་འབྲེལ་པ་ལས་ཡེ་ཤེས་བསྟན་པ་ཞེས་བྱ་བ་གནས་བདུན་པའི་འགྲེལ་པའོ།། །། བརྒྱད་པ་སྙོམས་འཇུག་བསྟན་པ་ལ་གཉིས་ཏེ། སྙོམས་འཇུག་དངོས། དེ་ལ་བསྟན་པའི་ཡོན་ཏན་ནོ། ། དང་པོ་ལ་གསུམ་སྟེ། སྙོམས་འཇུག་བརྒྱད་ཏིང་ངེ་འཛིན་གསུམ། ཏིང་ངེ་འཛིན་བཞིར་དབྱེ་བའོ། ། དང་པོ་ལ་སྙོམས་འཇུག་གི་དབྱེ་བ་ནི།
ཤེས་པའི་རང་བཞིན་གྱི་ཡོན་ཏན་བཤད་ནས་རང་གཞན་སྙོམས་འཇུག་སོགས་སྟོན་པ་ལ། ཡོན་ཏན་གྱི་རྟེན་ཡིན་པས། བསམ་གཏན་དང་པོར་སྟོན་ཏེ། དེ་ལ་བསམ་གཏན་རྣམས་ནི། འབྲས་བུ་ ༼༥༣༩༽ སྐྱེ་བ་དང༌། རྒྱུ་སྙོམས་འཇུག་སྟེ། རྣམ་པ་གཉིས་ཡིན་ལ། དེ་གཉིས་རེ་རེ་ལ་བསམ་གཏན་དང་པོ་སོགས་བཞིའོ། ། དེ་ལ་བསམ་གཏན་དེར་སྐྱེ་བ་རྣམས་འཇིག་རྟེན་བསྟན་པར་རབ་དུ་བཤད་ཟིན་པས་ཡང་མི་བརྗོད་དོ། ། སྙོམས་འཇུག་གི་བསམ་གཏན་ནི།
དགེ་བའི་སེམས་རྩེ་ཅིག་པ་སྟེ་དམིགས་པ་གཅིག་པ་ཡིན་ཏེ། ཏིང་ངེ་འཛིན་གྱི་རང་བཞིན་ཡིན་པས་སོ། ། རྗེས་འབྲང་འཁོར་དང་བཅས་ན་གཟུགས་སོགས་ཕུང་པོ་ལྔའོ། ། བྱེ་བྲག་སྨྲ་བ་ནི་སེམས་གཅིག་ཉིད་རྩེ་གཅིག་པ་ཏིང་ངེ་འཛིན་མ་ཡིན་གྱི་འདུ་བྱེད་པའི་ཆོས་དེ་ཏིང་ངེ་འཛིན་ཡིན་པས་འདིའི་གཙོ་བོ་ནི་སེམས་ཏིང་ངེ་འཛིན་སེམས་ལས་རྫས་གཞན་པར་འདོད་ལ། སྔ་མ་ནི། མདོ་སྡེ་པའི་ལུགས་ཏེ། ཏིང་ངེ་འཛིན་དང་རྫས་གཅིག་པའི་སེམས་གཙོ་བོར་བཞེད་དོ། ། ངེས་ཚིག་ནི། འདིས་སེམས་པར་བྱེད་པ་ན་སྟེ། དམིགས་པ་གཅིག་ལ་བསམ་པ་གཏན་པོ་བྱས་ཏེ།
སྒོམ་ ༼༥༤༠༽ པས་བསམ་གཏན་ཞེས་དཀའ་སྤྱད་དུ་བཤད་དོ། ། ཉོན་མོངས་ཅན་ཇི་ལྟར་བསམ་གཏན་ཡིན་ཞེ་ན། དེ་དང་རིགས་མཐུན་པས་ཏེ། ས་བོན་རུལ་པ་བཞིན་ནོ། ། ཡང་ན་བཅོམ་ལྡན་འདས་ཀྱིས་བསམ་གཏན་མི་དགེ་བ་དག་ཀྱང་གསུངས་པས་ཉེས་པ་མེད་དོ་ཞེས་ཏེ། ཏིང་ངེ་འཛིན་ཙམ་ནི་ཡིད་ཀྱི་ས་མང་པོ་པ་ཡིན་པས་དགེ་སོགས་གསུམ་ཅར་སྲིད་ལ། རྒྱུའི་ཏིང་ངེ་འཛིན་ལ་ཁམས་གོང་དུ་འཕེན་དགོས་པས་དགེ་བ་ཟག་བཅས་སུ་ངེས་སོ། ། ཡང་བསམ་གཏན་དང་པོ་ནས་བཞི་པའི་བར་ཅི་ལྟ་བུ་ཞེ་ན། དང་པོ་ནི་དཔྱོད་པ་དང༌། དགའ་བ་དང༌།
བདེ་བ་དང༌། ལྡན་པའི་དགེ་བ་རྩེ་ཅིག་པ་སྟེ། དེ་ན་རྟོག་པའང་ཡོད་པ་ནི། དགའ་བ་བདེ་དང་ལྡན་པའི་སྤྱོད་པས་མཚོན་ནུས་སོ། ། ལྷག་མ་གསུམ་ནི། ཡན་ལག་དེ་གསུམ་གྱི། སྔ་མ་སྔ་མ་སྤངས་སྟེ། གཉིས་པ་ནི་སྤྱོད་པ་སྤངས་ཞིང༌། དགའ་བདེ་དང་ལྡན་པའི་དགེ་བ་རྩེ་ཅིག་ ༼༥༤༡༽ པ་དང༌། གསུམ་པ་ནི།
སྤྱོད་དགའ་སྤངས་ཞིང་བདེ་བ་དང་ལྡན་པའི་དགེ་བ་རྩེ་ཅིག་པ་དང༌། བཞི་པ་ནི། སྤྱོད་དགའ་བདེ་བ་གསུམ་སྤངས་པའི་གཟུགས་ཀྱི་དགེ་བ་རྩེ་ཅིག་པའོ། ། བསམ་གཏན་དེ་བཞིན་དུ་གཟུགས་མེད་རྣམས་ནི་རྣམ་གཉིས་བཞི། ། དེར་སྐྱེ་བ་རྣམས་རབ་དུ་བཤད། ། སྙོམས་འཇུག་དགེ་བ་རྩེ་ཅིག་པ། ། རྗེས་འབྲང་བཅས་ན་ཕུང་པོ་བཞི། ། ཞེས་པ་སྟེ། རྗེས་སུ་འབྲང་བའི་གཟུགས་མེད་པས་སོ། ། སོ་སོའི་ངོ་བོ་འོག་མའི་ས་ལས་དབེན་པ་ལས་སྐྱེས་པ་སྟེ།
བསམ་གཏན་བཞི་པ་ལས་དབེན་པ་ལས་སྐྱེས་པ་ནི་ནམ་མཁའ་དང༌། དེ་ལས་དབེན་པ་རྣམ་ཤེས་སོགས་སོ། ། དབེན་པ་ནི་འོག་ས་ལས་འདོད་ཆགས་དང་བྲལ་བར་བྱེད་པའི་ལམ་སྟེ། ཉེར་ལྡོག་ཡིན་ལ། དེ་ལས་སྐྱེས་པའོ། ། དངོས་གཞི་བཞི་པོ་ཉེར་ལྡོག་གོང་མ་གསུམ་དང་བཅས་པར་ནི། གཟུགས་ཀྱི་འདུ་ཤེས་བཤིག་ཅེས་བྱའི། ། ནམ་མཁའི་ ༼༥༤༢༽ ཉེར་ལྡོག་ནི་བསམ་གཏན་བཞི་པ་ལ་དམིགས་པས་གཟུགས་ཀྱི་འདུ་ཤེས་དང་མ་བྲལ་ལོ། ། གཟུགས་མེད་ན་གཏན་ནས་མེད་དོ། ། ཕལ་ཆེན་པ་སོགས་གཟུགས་ཕྲ་བས་གཟུགས་མེད་དུ་བརྗོད་དོ། །
ཞེས་བརྗོད་པ་ནི་མི་རིགས་ཏེ། རྣམ་པ་ཕྲ་བས་ཡིན་ན། ཆུའི་སྐྱེ་བོ་ཕྲ་མོ་ཡང་དེར་འགྱུར་ལ། རང་བཞིན་ཕྲ་བས་ཡིན་ན་གཟུགས་ཁམས་པའང་དེར་འགྱུར་ཞིང༌། ཆེས་ཕྲ་ཞིང་དྭངས་པས་ཡིན་ན་སྲིད་རྩེ་བ་ཁོ་ན་དེར་འགྱུར་ཏེ། རྒྱས་པར་འགྲེལ་པར་ལྟའོ། ། འོ་ན་དེ་ནས་ཁམས་འོག་མར་སྐྱེ་བའི་གཟུགས་ཅི་ལས་སྐྱེ་ཞེ་ན། གཟུགས་དེ་ནི་རྣམ་སྨིན་གྱི་རྒྱུས་སྒོམ་པའི་སེམས་འཇུག་པ་རྙེད་པ་ལས་སྐྱེ་བར་འགྱུར་ཏེ། མདོ་སྡེ་པའི་ལུགས་སོ། ། བྱེ་བྲག་སྨྲ་བ་ནི་འདས་པའི་གཟུགས་ལས་སྐྱེ་བར་འདོད་དོ། །
ཅི་ནམ་མཁའ་མཐའ་ཡས་སོགས་བཞི་པོ་ནམ་མཁའ་མཐའ་ཡས་པ་སོགས་ཁོ་ན་ལ་དམིགས་པས་མིང་དེ་སྐད་ཅེས་བྱའམ་ཞེ་ན། མིན་ཏེ། དང་པོ་གསུམ་པོ་ནམ་མཁའ་ ༼༥༤༣༽ མཐའ་ཡས་སོ། ། རྣམ་ཤེས་མཐའ་ཡས་སོ། ། ཅི་ཡང་མེད་དོ། ། ཞེས་བྱ་བ་དེ་ལྟར་ཡིད་ལ་བྱེད་ཅིང༌། རབ་དུ་སྦྱོར་བའི་ཕྱིར། སྦྱོར་བའི་མིང་གིས་བཏགས་པ་སྟེ། གཞན་ན་ནི་ཆོས་གཞན་ལའང་དམིགས་སོ། ། བཞི་པ་ནི་འདུ་ཤེས་སྨན་པའི་ཕྱིར།
མིང་དེ་སྐད་དེ་འདུ་ཤེས་གསལ་བའང་མེད་ལ། འདུ་ཤེས་མེད་པ་ཁོ་ནའང་མ་ཡིན་པས་སོ། ། ཚུལ་དེ་ལྟར་སྙོམས་འཇུག་དངོས་གཞིའི་རྫས་བསམ་གཏན་བཞི་དང༌། གཟུགས་མེད་བཞི་སྟེ་རྣམ་པ་བརྒྱད་དོ། ། སྲིད་རྩེ་མིན་པ་བདུན་ནི་རྣམ་པ་གསུམ་སྟེ། རོ་མྱང་དང་མཚུངས་ལྡན་དང༌། དག་པ་བ་དང༌། ཟག་མེད་དེ་བརྒྱད་པ་སྲིད་རྩེ་ནི་ཟག་མེད་མེད་པས་རྣམ་པ་གཉིས་སོ། ། དེ་ལ་རོ་མྱང་མཚུངས་ལྡན་ནི་སྲིད་པ་དང་བཅས་ཏེ། གོང་མ་པ་ནི།
ཉོན་མོངས་ཅན་གྱི་སྙོམས་འཇུག་ལ་སྲེད་པ་དང༌། ལྟ་བ་དང༌། ང་རྒྱལ་དང༌། ཐེ་ཚོམ་ཤེས་ ༼༥༤༤༽ ཆེ་བ་བཞིར་བཞེད་དོ། ། འཇིག་རྟེན་པའི་དགེ་བ་ནི་མ་ཆགས་པ་སོགས་ཆོས་དཀར་པོ་དང་ལྡན་པས་ན་དག་པ་སྟེ། དག་པ་དེ་ནི་རོ་མྱང་ལྡན་དེས་མྱང་བྱའོ། ། ཟག་མེད་ནི་འཇིག་རྟེན་ལས་འདས་པའོ། ། དེ་ཉིད་གཏན་ལ་དབབ་པ་ལ་བསམ་གཏན་གྱི་ཡན་ལག་ངོས་བཟུང་བ་ནི། བསམ་གཏན་དང་པོ་ལ་ཡན་ལག་ལྔ་སྟེ། རྟོག་པ་དང༌།
སྤྱོད་པ་དང༌། དགའ་བ་དང༌། བདེ་བ་དང༌། ཏིང་ངེ་འཛིན་རྣམས་སོ། ། གཉིས་པ་ལ་ནི། ཡན་ལག་བཞི་སྟེ། ནང་རབ་དུ་དྭང་བ་དང༌། དགའ་བ་དང༌། སེམས་རྩེ་གཅིག་པའོ། ། གསུམ་པ་ལ་ཡན་ལག་ལྔ་སྟེ།
འདུ་བྱེད་བཏང་སྙོམས་དང༌། དྲན་པ་དང༌། ཤེས་བཞིན་དང༌། བདེ་བ་དང༌། གནས་པའི་ཏིང་ངེ་འཛིན་ནོ། ། མཐའ་སྟེ། བཞི་པ་ན་ཡན་ལག་བཞི་སྟེ། དྲན་པ་དང༌། འདུ་བྱེད་བཏང་སྙོམས་གཉིས་སྐྱོན་བརྒྱད་ལས་གྲོལ་བ་དག་པ་དང༌། བདེ་མིན་སྡུག་མིན་གྱི་ཚོར་བ་དང༌།
ཏིང་ངེ་འཛིན་གཉིས་ཡོངས་སུ་དག་པ་སྟེ། ༼༥༤༥༽ ཡན་ལག་གི་དོན་ནི། བྱེ་བྲག་སྨྲ་བ། ཏིང་ངེ་འཛིན་བསམ་གཏན་དང༌། ཡན་ལག་གཉིས་ཀ་དང༌། གཞན་རྣམས་ཡན་ལག་ཁོ་ནར་འདོད་ལ། སློབ་དཔོན་ནི། ཡན་ལག་བཞི་པའི་དམག་ལྟར། ཡན་ལག་ཅན་དང༌། ཡན་ལག་དོན་གཞན་མིན་གྱི་སྤྱི་དང་བྱེ་བྲག་ལྟ་བུར་བཞེད་དོ། །
དེ་ལྟར་མིང་གི་སྒོ་ནས་བཅོ་བརྒྱད་ཡོད་ཀྱང་རྫས་སུ་བཅུ་གཅིག་སྟེ། དང་པོ་ལྔ་དང༌། གཉིས་པའི་ནང་རབ་དང༌། གསུམ་པའི་དང་པོ་བཞི་དང༌། བཞི་པའི་ཚོར་བའོ། ། བསྡུ་བར་ནི། བཏང་སྙོམས་དྲན་པ་ཤེས་བཞིན་གསུམ་ཡོད་ཀྱང༌། དང་པོར་མ་སྨོས་ཅིང༌། གཉིས་པར་རྟོག་དཔྱོད་ཀྱི་འཕྲུག་པ་དང༌། བྲལ་བས་ནང་རབ་དང་གི་མིང་གིས་སྨོས་ལ།
གསུམ་པར་རང་མིང་གིས་སྨོས་པར་བཤད་པས་རྫས་བདུན་དུའང་འདུས་སོ། ། ཅིས་གསུམ་པའི་བདེ་བ་དང་པོའི་བདེ་བ་ལས་རྫས་གཞན་དུ་བརྗོད་ཅེ་ན། བསམ་གཏན་ ༼༥༤༦༽ དང༌། དགའ་བདེ་དང་པོ་དང༌། གཉིས་པ་ན། ཤིན་དུ་སྦྱངས་པ་བདེ་བ་ཡིན་གྱི། ཚོར་བདེ་མིན་ཏེ། ལུས་ཚོར་ནི་ཁ་ཕྱིར་ལྟས་པས་ཡན་ལག་དུ་མི་རུང་ལ། སེམས་ཚོར་ནི་དགའ་བ་ཡིད་བདེ་ཡིན་པས། སེམས་དེ་དང་གཅིག་ཅར་མི་འབྱུང་བས་སོ། །
ཞེའོ། ། མདོ་སྡེ་པ་ནི་བསམ་གཏན་གསུམ་ཅར་ན་ལུས་ཀྱི་བདེ་བ་ཡན་ལག་དུ་འདོད་ལ། གོང་མ་པའང་དེ་གསུམ་གྱི་བདེ་བ་རྫས་སོ་སོར་མི་བཞེད་དེ། གཉིས་པ་ནི་ནང་རབ་དུ་དྭང་བ་ནི། མཉམ་བཞག་གི་ས་ལས་ངེས་པར་འབྱུང་བ་ལ་ཡིད་ཆེས་པའི་དད་པ་ཡིན་ནོ། ། གོང་མ་པ་ནི། ནང་ནི་སེམས་དང་སེམས་བྱུང་སྟེ། དང་པོ་ནི་རྟོག་སྤྱོད་ཀྱི་འཁྲུག་པ་དང་བྲལ་བ་ལ་བཞེད་དོ། ། ལུང་རྣམ་པ་གཉིས་ཀྱི་ཕྱིར་དགའ་བ་ནི། ཡིད་བདེ་སྟེ།
རྣམ་པར་སྒྱུར་བའི་མདོ་ལས། བསམ་གཏན་གསུམ་པ་གསུངས་ནས། འདིར་འདིའི་ཡིད་བདེའི་དབང་པོ་སྐྱེས་པ་མ་ལུས་པ་འགག་པར་འགྱུར་རོ། ། ༼༥༤༧༽ བསམ་གཏན་བཞི་པ་ལ་ནི། བདེ་བའི་དབང་པོ་འགག་པར་འགྱུར་རོ་ཞེས་དང༌། ཡང་བདེ་བའང་སྤངས་ཏེ། སྔ་ནས་སྡུག་བསྔལ་བ་ཡང་སྤངས་ཞིང༌། ཡིད་བདེ་བ་དང་མི་བདེ་བ་ཡང་ནུབ་པས་ཅེས་སོ། ། བསྡུ་བར་ནི། དགའ་བ་དང༌།
ཡིད་བདེ་བ་ཐ་དད་པའང་བཤད་ལ། བདེ་བ་གཞན་དག་ཀྱང་དགའ་བ་སེམས་བྱུང་གི་ཆོས་གཞན་དུ་འདོད་དོ། ། ཡན་ལག་གི་གྲངས་ངེས་དང་གཟུགས་མེད་ན་ཡན་ལག་མེད་ཚུལ་སོགས་བསམ་གཏན་དང་གཟུགས་མེད་ཀྱི་རྣམ་བཞག་རྒྱས་པར་ཁོ་བོས་བྱས་པའི་བསམ་གཏན་དང༌། གཟུགས་མེད་གཏན་ལ་དབབ་པའི་རབ་བྱེད་དུ་ལྟ་བར་བྱའོ། ། ཅི་ཉོན་མོངས་ཅན་གྱི་བསམ་གཏན་ལའང་ཡན་ལག་དག་ཡོད་དམ་ཞེ་ན་མེད་དེ། དང་པོ་ལས་དབེན་པ་ལས་སྐྱེས་པའི་དགའ་བདེ་དང༌། གཉིས་པ་ལ་རང་དུ་དྭང་བ་དང༌། གསུམ་པ་ལ་ཤེས་བཞིན་དང༌། དྲན་པ་དང༌། བཞི་པ་ལ་བཏང་སྙོམས་དང༌།
དྲན་པ་ཡོངས་སུ་དག་པས་མེད་ཅེས་ ༼༥༤༨༽ ཁ་ཅིག་ཟེར་རོ། ། ཁ་ཅིག་ནི་དང་པོ་ལ་ཤིན་དུ་སྦྱངས་པ་དང༌། ཕྱི་མ་ལ་བཏང་སྙོམས་མེད་དེ། དེ་གཉིས་ནི་དགེ་བའི་ས་མང་ཡིན་པས་སོ། ། ཞེས་ཟེར་རོ། ། སྟོན་པས་བསམ་གཏན་གསུམ་ནི། སྐྱོན་དང་བཅས་པས་གཡོ་བ་དང་བཅས་པར་བཀའ་སྩལ་ལ། སྐྱོན་བརྒྱད་ལས་ནི་གྲོལ་བའི་ཕྱིར། བསམ་གཏན་བཞི་པ་གཡོ་བ་མེད་པ་ཡིན་ཏེ། སྐྱོན་བརྒྱད་གང་ཞེ་ན།
རྟོག་པ་དང༌། སྤྱོད་པ་དང༌། དབུགས་རྔུབ་པ་དང༌། འབྱུང་བ་དག་དང༌། བདེ་བ་དང༌། སོགས་པས་སྡུག་བསྔལ་ཡིད་བདེ་ཡིད་མི་བདེ་བཞི་ཡིན་ནོ། ། ཅི་སྐྱེ་བའི་བསམ་གཏན་རྣམས་ནའང༌། སྙོམས་འཇུག་གི་བསམ་གཏན་ན་ཡོད་པའི་ཚོར་བ་དེ་རྣམས་ཉིད་ཡོད་དམ་ཞེ་ན། མེད་ཀྱི་དེ་རྣམས་ན། དང་པོ་ན་ཡིད་ཀྱི་ས་པའི་ཡིད་བདེ་དང༌།
རྣམ་ཤེས་ཚོགས་གསུམ་པའི་བདེ་བ་དང༌། ཚོགས་བཞི་པའི་བཏང་སྙོམས་དང༌། གཉིས་པ་ན་ཡིད་ས་པའི་བཏང་སྙོམས་དང༌། ཡིད་བདེ་དང༌། གསུམ་པ་ན་ཡིད་ས་པའི་བདེ་བ་དང༌། བཏང་སྙོམས་དང༌། བཞི་པ་ན་བཏང་སྙོམས་ ༼༥༤༩༽ གཅིག་པུའི་ཚོར་བ་ཡོད་དོ། ། གལ་ཏེ་གཉིས་པ་སོགས་ན་ཤེས་ཚོགས་གསུམ་དང༌། རྟོག་དཔྱོད་མེད་ན་མཐོང་བས་ན་རེག་པའི་བར་དང༌། རྣམ་རིག་སློང་བར་ཅི་ལྟར་འགྱུར་ཞེ་ན།
དེ་རྣམས་སུ་སྐྱེས་པ་ལ་མིག་ཤེས་སོགས་ཡོད་པའང་མིན་ལ། རང་གིས་འང་མིན་གྱི། སྤྲུལ་སེམས་བཞིན་དུ། བསམ་གཏན་དང་པོའི་ས་པའི་ལུས་དང༌། མིག་དང་རྣ་བའི་རྣམ་ཤེས་དང༌། རྣམ་རིག་སློང་བ་མངོན་དུ་བྱེད་ཅིང༌། གུས་པས་མིན་ཡང་དགོས་པའི་དབང་གིས་མངོན་དུ་བྱེད་པ་གང་ཡིན་པ་དེ་ནི། བསམ་གཏན་དང་པོའི་ས་པར་རྟོགས་ལ། མངོན་དུ་བྱས་པའི་རྣམ་ཤེས་དེ་མ་སྒྲིབ་ལུང་མ་བསྟན་ཡིན་གྱི། འདོད་ཆགས་དང་བྲལ་བས་ཉོན་མོངས་ཅན་མིན་ལ།
སྨན་པས་དགེ་བའང་མིན་ནོ། ། སྙོམས་འཇུག་ཐོབ་ཚུལ་སོགས་ནི། དག་པ་སོགས་ཀྱི་བསམ་གཏན་དང༌། གཟུགས་མེད་ཇི་ལྟར་ཐོབ་ཅེ་ན་དངོས་གཞི་དེ་རྣམས་དང་ད་མི་ལྡན་ན། འོག་ས་ལས་འདོད་ ༼༥༥༠༽ ཆགས་དང་བྲལ་བ་དང༌། གོང་ནས་འོག་དུ་སྐྱེ་བ་དང་གཉིས་ལས་དག་པ་རྣམས་ཐོབ་བོ། ། སྲིད་རྩེ་ནི་སྐྱེ་བས་མི་ཐོབ་སྟེ། གོང་ས་མེད་ཅིང་རང་ས་དང༌། འོག་ས་ནས་སྐྱེ་བ་ལ་སྔར་ནས་ལྡན་པས་སོ། ། རིགས་ཙམ་སྔར་ནས་ལྡན་པ་ལ་ནི་སྦྱོར་བས་ངེས་འབྱེད་ཆ་མཐུན་དག་པ་བ་དང༌།
གནས་པ་ཆ་མཐུན་ལས་ཉམས་པས་ཉམས་པ་ཆ་མཐུན་དག་པ་བ་ཐོབ་བོ། ། ཟག་མེད་ཀྱི་དངོས་གཞི་རྣམས་སྔར་མི་ལྡན་ན། འོག་པ་ལས་འདོད་ཆགས་དང་བྲལ་བ་ཡིས་ཐོབ་ཀྱི། སྐྱེ་བ་དང་ཉམས་པས་མི་ཐོབ་བོ། ། ལྡན་པ་ལ་ནི་ཟད་པ་ཤེས་པ་ལས་མི་སློབ་པ་ཐོབ་པ་ལ་དད་མོས་མཐོང་ཐོབ་དུ་གྱུར་ན་སློབ་པ་ཐོབ་ཅིང༌། དུས་སྦྱོར་མི་གཡོ་བ་རྟོགས་ན་མི་སློབ་པ་ཐོབ་བོ། ། ཉོན་མོངས་ཅན་ནི་ཆགས་བྲལ་ལས་ཉམས་པ་དང༌། སྲིད་རྩེ་མིན་པ་རྣམས་གོང་ནས་འོག་དུ་སྐྱེ་བ་ཡིས་དེ་དང་མི་ལྡན་པ་ཐོབ་ཀྱི། ཆགས་བྲལ་གྱིས་མི་ཐོབ་བོ། ། སྙོམས་འཇུག་གི་རྫས་རྣམས་གང་གི་འཇུག་དུ་སྐྱེ་ཞེ་ན།
༼༥༥༡༽ ཟག་པ་མེད་པའི་སྙོམས་འཇུག་གི་འཇུག་ཐོགས་སུ། རྒྱུན་གྱི་ཚེ་རང་དང༌། ལྡང་བའི་ཚེ་རང་དང༌། ལྟག་དང་འོག་ན་སྙོམས་འཇུག་གི་རྫས་གཞན་ཡོད་ན་གསུམ་པའི་བར་གྱི་དགེ་བ་དག་པ་བ་དང༌། ཟག་མེད་ཀྱང་སྐྱེ་སྟེ། ཐོད་རྒལ་ལ་འཇུག་ཚུལ་གྱིས་ཤེས་པར་བྱའོ། ། དེས་ན་བསམ་གཏན་དང་པོ་ཟག་མེད་ཀྱི་འཇུག་དུ་དྲུག་སྐྱེ་སྟེ། རང་ས་དང༌། གཉིས་པ་དང༌། གསུམ་པའི་དག་པ་བ་དང༌།
ཟག་མེད་གཉིས་རེའོ། ། ཅི་ཡང་ལ་བདུན་ཏེ། རང་ས་དང༌། རྣམ་ཤེས་དང༌། ནམ་མཁའ་གསུམ་གྱི་དག་པ་དང༌། ཟག་མེད་གཉིས་རེ་དང༌། སྲིད་རྩེའི་དག་པའོ། ། དེ་བཞིན་དུ་གཉིས་པ་ལ་བརྒྱད་དང༌། རྣམ་ཤེས་ལ་དགུ་དང༌། གསུམ་པ་དང༌།
བཞི་པ་དང༌། ནམ་མཁའ་གསུམ་ལ་བཅུ་བཅུ་རེ་སྐྱེའོ། ། དག་པ་བ་ལས་ཟག་མེད་དེ་བཞིན་དུ་སྐྱེ་ལ། ཁྱད་པར་ནི་རང་སའི་ཉོན་མོངས་ཀྱང་སྐྱེ་བས་གྲངས་རེ་རེས་ལྷག་པར་སྦྱར་རོ། ། དེ་རྣམས་སུ་གཟུགས་མེད་ཀྱི་དགེ་བ་ནི་ཟག་མེད་རྗེས་ཤེས་དང༌། ཕན་ཚུན་དུ་སྐྱེ་བའི་ཆོས་ ༼༥༥༢༽ ཤེས་དང་ནི་མིན་ཏེ། ཆོས་ཤེས་ནི་འདོད་ཁམས་ལ་དམིགས་པས་སོ། ། ཉོན་མོངས་ཅན་ལས་དེར་ཤེས་ན། རང་སའི་དག་པ་དང༌། རྒྱུན་གྱི་ཚེ་ཉོན་མོངས་ཅན་ཉིད་དང༌།
ཉོན་མོངས་ཀྱིས་གཟིར་བའི་ཚེ་འོག་མའི་དག་པ་གཅིག་ཀྱང་སྐྱེའོ། ། ཤི་འཕོ་བའི་ཚེ་ནི། དག་པ་སྐྱེས་ཐོབ་ལས་ས་ཐམས་ཅད་ཀྱི་ཉོན་མོངས་ཀུན་ཇི་རིགས་པར་སྐྱེ་སྟེ། ས་གོང་འོག་ཀུན་དུ་སྐྱེར་རུང་བས་སོ། ། འཆི་བ་ན་ཉོན་མོངས་ཅན་གྱི་སྙོམས་འཇུག་ལས་རང་ས་དང་འོག་མའི་ཉོན་མོངས་ཅན་སྐྱེའི་གོང་མའི་ཉོན་མོངས་སྐྱེ་བ་མིན་ཏེ། དེ་ཉོན་མོངས་ཅན་སྙོམས་འཇུག་ཡོད་ན་འོག་སའི་ཉོན་མོངས་མ་སྤངས་པར་གོང་སར་སྐྱེ་མི་སྲིད་པས་སོ། ། དག་པ་ཐམས་ཅད་ལས་ཟག་མེད་སྐྱེ་བ་མིན་གྱི་དེ་ནི་ཉམས་པའི་ཆ་མཐུན་དང༌། སོགས་པས་གནས་པའི་ཆ་མཐུན་དང༌། ཁྱད་པར་གྱི་ཆ་མཐུན་དང༌། ངེས་འབྱེད་ཆ་མཐུན་དང༌།
རྣམ་པ་བཞི་སྟེ། སྲིད་རྩེ་ལ་ཁྱད་པར་ཆ་མཐུན་མིན་པ་གསུམ་མོ། ། དེ་བཞིའི་མཚན་ཉིད་ནི། གོ་རིམ་བཞིན་ ༼༥༥༣༽ དུ་ཉོན་མོངས་སྐྱེ་བ་དང༌། རྗེས་སུ་མཐུན་པ་དང༌། རང་ས་དང༌། རྗེས་སུ་མཐུན་པ་དང༌། གོང་མའི་དགེ་བ་སྐྱེ་བ་དང༌། རྗེས་སུ་མཐུན་པ་དང༌། ཟག་པ་མེད་པའི་རྗེས་སུ་མཐུན་པ་སྟེ།
ཟག་མེད་ནི་དེ་ལ་སྐྱེའོ། ། དེ་བཞི་གང་གི་འཇུག་དུ་སྐྱེ་ཞེ་ན། ཉམས་པ་ཆ་མཐུན་སོགས་དེ་བཞི་སོ་སོའི་འཇུག་ཐོགས་སུ་རིམ་པས། དེ་བཞི་དང་པོ་གཉིས་དང༌། དང་པོ་གསུམ་དང༌། ཐ་མ་གསུམ་དང༌། ཐ་མ་གཅིག་པུ་སྐྱེའོ། ། ཐོད་རྒལ་གྱི་སྙོམས་འཇུག་ཇི་ལྟར་སྐྱེ་ཞེ་ན། སྦྱོར་དངོས་གཉིས་ཀྱི། སྦྱོར་བ་ལ་རིང་སྦྱོར་དང༌།
ཉེ་སྦྱོར་ལས་རིང་སྦྱོར་ནི། གང་ལ་ཐོད་རྒལ་བྱ་བའི་གཞི་ས་བརྒྱད་རྣམ་པ་གཉིས་ཏེ། སྙོམས་འཇུག་བརྒྱད་ཟག་བཅས་ཟག་མེད་རྣམ་པ་གཉིས་ཡིན་ལ། ཟག་བཅས་བརྒྱད་དང་ཟག་མེད་བདུན་ནོ། ། ཚུལ་ནི་འབྲེལ་པ་སྟེ། གོ་རིམ་བཞིན་དུ་ཟག་བཅས་བརྒྱད་ལ། ཡར་ལུགས་འབྱུང་དུ་སོང་ཞིང༌། མར་ལུགས་ཟློག་ ༼༥༥༤༽ དུ་འོངས་ནས། ཟག་མེད་བདུན་ལའང་དེ་བཞིན་དུ་ཞུགས་པས་བྱང་བར་བྱས་པའོ། ། ཉེ་སྦྱོང་ནི་དེ་ནས་ཅིག་སྟེ།
རེ་རེ་རྒལ་ནས་ཟག་བཅས་དང་པོ་ལ་ཟག་བཅས་གསུམ་པ་སོགས། ཡར་ལུགས་འབྱུང་དུ་སོང་ཞིང༌། མར་ལུགས་ཟློག་དུ་འོངས་ནས་ཟག་མེད་བདུན་པ་ལའང་དེ་བཞིན་དུ་ཞུགས་པས་བྱང་བར་བྱས་པའོ། ། དངོས་གཞི་ནི་དེ་ནས་ནི་གང་གི་ཚེ་ཟག་བཅས་དང་པོ་ལས་ཟག་མེད་གསུམ་པ་དང༌། དེ་ལས་ཟག་བཅས་ནམ་མཁའ་དང༌། དེ་ལས་ཟག་མེད་ཅི་ཡང་ལ་འཇུག་ཅིང༌། དེ་བཞིན་དུ་ལུགས་ཟློག་དུ་འཇུག་པ་དེའི་ཚེ། རིགས་མི་མཐུན་པའི་རྫས་གསུམ་པར་འགྲོ་བའི་ཕྱིར། ཐོད་རྒལ་གྱི་སྙོམས་འཇུག་དངོས་གཞི་གྲུབ་པ་ཡིན་ནོ། ། ཤིན་དུ་རིང་བས་བཞི་པ་ལ་མི་འཇུག་ཅིང༌།
རྟེན་གླིང་གསུམ་གྱི་མི་དང༌། གང་ཟག་དབང་པོ་རྣོ་ལ་ཉོན་མོངས་མེད་ཅིང་ཏིང་ངེ་འཛིན་ལ་དབང་ཐོབ་པ་ཞིག་སྟེ་དགྲ་བཅོམ་མི་གཡོ་བ་ཁོ་ནས་བསྐྱེད་དོ། ། སར་ནི་སངས་རྒྱས་དང༌། བསྐལ་པ་གྲངས་མེད་གཉིས་ ༼༥༥༥༽ ངེས་པར་འབྱུང་བའི་བྱང་སེམས་ཀྱི་ས་བརྒྱད་རྒལ་ཡང་ནུས་པར་བཤད་དོ། ། རྟེན་གང་གིས་བསམ་གཏན་དང་གཟུགས་མེད་དུ་ཞིག་མངོན་དུ་བྱེད་ཅེ་ན། དེ་རྣམས་རང་ས་དང༌། འོག་སའི་རྟེན་ཅན་ལ་མངོན་དུ་བྱེད་ལ། རྟེན་གོང་མའི་འོག་མའི་སྙོམས་འཇུག་མངོན་དུ་མི་བྱེད་དེ། དགོས་པ་མེད་པས་སོ། ། འོན་ཀྱང་སྲིད་རྩེར་སྐྱེས་པའི་འཕགས་པ་ཕྱིར་མི་འོང་ནི་རང་ས་ན་ཟག་མེད་མེད་ཅིང༌།
ཅི་ཡང་མེད་པ་དང༌། ཉེ་བས་དེའི་ཟག་མེད་མངོན་དུ་བྱས་ནས་སྲིད་རྩེའི་ཟག་པ་ཟད་པར་བྱེད་དོ། ། ཞེས་པ་ནི་དམིགས་བསལ་ལོ། ། བསམ་གཏན་དང་གཟུགས་མེད་འདི་རྣམས་ཀྱི་དམིགས་པ་ཅི་ཞེ་ན། སྲིད་བཅས་རོ་མྱང་ལྡན་ནི། རང་གི་སྲིད་པ་སྟེ། རང་སའི་ཟག་བཅས་ཀྱི་དངོས་པོ་ལ་དམིགས་ཀྱི། ཆགས་པ་དང་བྲལ་བས་འོག་ས་དང༌། སྲེད་པས་རིས་སུ་བཅད་པས་གོང་ས་དང༌། དགེ་བའི་ཆོས་ལ་འདུན་པར་ཐལ་བས་ཟག་མེད་ལ་མི་དམིགས་སོ། །
བསམ་གཏན་དགེ་བ་དག་པ་བ་ ༼༥༥༦༽ དང༌། ཟག་མེད་ཀྱི་ཡུལ་ནི། ཆོས་གང་འདུས་བྱས་སམ་འདུས་མ་བྱས་ཡོད་དགུ་ཅོག་ཡིན་ཅིང༌། གཟུགས་མེད་དངོས་གཞི་དགེ་བ་རྣམས་ཀྱི། སྤྱོད་ཡུལ་ནི་ཟག་བཅས་འོག་མིན་གྱི་རང་ས་དང་གོང་སའི་ཟག་བཅས་ཟག་མེད་ཅི་རིགས་པ་དང༌། འོག་སའི་ཡང་རྗེས་ཤེས་ཕྱོགས་ཀྱི་ཟག་མེད་དོ། ། དེ་རྣམས་ཀྱི་ཉེར་ལྡོག་གི་བར་ཆད་མེད་ལམ་རྣམས་ཀྱི་དམིགས་པ་ནི་འོག་སའི་ཟག་བཅས་སོ། ། དེ་གསུམ་ལ་ཟག་པ་མེད་པས་རང་ས་དང༌། གོང་མའི་ཉོན་མོངས་རྣམས་སྤོང་ལ། ཉེར་ལྡོག་དག་པ་བས་ཀྱང་རང་རང་གི་འོག་སའི་ཉོན་མོངས་རྣམས་སྤོང་ཞིང༌།
ཀྱང་གི་སྒྲས་མི་ལྕོག་མེད་ཟག་མེད་སྡུད་པ་སྟེ། དེ་ནི་ས་ཐམས་ཅད་ཀྱི་ཉོན་མོངས་སྤོང་ནུས་པར་བཤད་ཟིན་ཏོ། ། དེས་ན་ཟག་བཅས་ཀྱི་དངོས་གཞིས་ནི། ཉོན་མོངས་གཏན་མི་སྤོང་སྟེ། འོག་སའི་ཉེར་ལྡོག་གིས་སྤངས་ཟིན་ཅིང༌། སྲིད་པས་སྲིད་པ་ལས་ངེས་པར་འབྱུང་མི་ནུས་པས་རང་སའི་མི་སྤོང་ལ། དམན་པས་ཁྱད་པར་ཅན་སྤོང་མི་ནུས་པས་གོང་སའི་མི་ ༼༥༥༧༽ སྤོང་བས་སོ། ། གཉིས་པ་ནི་ཉེར་ལྡོག་དུ་ཡོད་ཅེས་ན། སྙོམས་འཇུག་བརྒྱད་པོ་དེ་རྣམས་ལ་འཇུག་པའི་ཉེར་ལྡོག་ཀྱང་བརྒྱད་དེ། འཇུག་ཚུལ་འདིར་ཞིབ་དུ་མ་བཤད་ལ།
གོང་མར་ཡིད་བདུན་རེས་འཇུག་པར་བཤད་དེ། མཚན་ཉིད་རབ་ཏུ་རིག་པའི་ཡིད་ལ་བྱེད་པས་གོང་མ་ཞི་བ་དང༌། འོག་མ་རགས་པར་ལྟ་བ་ཐོས་བསམ་དང་འདྲེས་པ་དང༌། མོས་པ་ལས་བྱུང་བ་དམིགས་རྣམ་དེ་ཉིད་སྒོམ་བྱུང་ཁོ་ནས་རྩེ་ཅིག་པར་སྒོམ་པ་དང༌། རབ་དུ་དབེན་པ་ས་འོག་མའི་ཉོན་མོངས་པ་ཆེན་པོ་གསུམ་སྤོང་བ་དང༌། དགའ་བ་སྡུད་པ་རྒྱུད་དགའ་བས་ཁྱབ་པར་འབྲིང་གསུམ་སྤོང་བ་དང༌། སྤྱོད་པ་ས་འོག་མའི་ཉོན་མོངས་ཡོད་མེད་རྟག་པ་བྱེད་པ་དང༌། སྦྱོར་བའི་མཐའ་སྤྱད་པས་ཉོན་མོངས་ཅུང་ཟད་ཡོད་པར་རིག་ནས་སྒོམ་པས་ཆུང་ངུ་གསུམ་སྤོང་བ་དང༌། སྦྱོར་བའི་མཐའི་འབྲས་བུ་ཡིད་ལ་བྱེད་པ་གོང་མའི་དངོས་གཞིར་གྱུར་པའོ། ། ཅི་ཉེར་ལྡོག་རྣམས་རོ་མྱང་ ༼༥༥༨༽ ལྡན་སོགས་གསུམ་ཡིན་ལ།
ཚོར་བའང་དངོས་གཞི་དང་འདྲའམ་ཞེ་ན། འོག་ས་ལས་ཡིད་འབྱུང་བ་དང་མ་བྲལ་ཞིང༌། འདོད་ཆགས་དང་བྲལ་བའི་ལམ་ཡིན་པས་རོ་མྱང་ལྡན་མིན་གྱི། དག་པ་དང་འབད་དེ་གྲངས་དགོས་པས་བདེ་བའང་མིན། སྡུག་བསྔལ་ཡང་མིན་པ་བཏང་སྙོམས་ཁོ་ན་དང་ལྡན་ནོ། ། ཉེར་ལྡོག་གི་དང་པོ་མི་ལྕོགས་མེད་ལ་གསལ་བས་སམ། བསྡུ་བ་ལྟར་ན་མཉམ་བཞག་གི་དང་པོ་ཡིན་པས་འཕགས་པའང་སྟེ། ཟག་མེད་ཀྱང་ཡོད་ལ་ཁ་ཅིག་ནི་རོ་མྱང་ལྡན་གསུམ་དུ་འདོད་དེ། རྒྱུ་མཚན་ནི་གསལ་བསམ། སློབ་དཔོན་འདུས་བཟང་ན་རེ།
དངོས་གཞི་ལ་འགྲན་རྙོག་པས་སོ། ། ཞེས་ཟེར་རོ། ། ཉེར་ལྡོག་དང༌། བསམ་གཏན་ཁྱད་པར་ཅན་དོན་གཅིག་གམ་ཞེ་ན། དོན་ཐ་དད་དེ། ཉེར་ལྡོག་ནི་འདོད་ཆགས་དང་བྲལ་བའི་ལམ་ཡིན་ལ། བསམ་གཏན་དང་པོ་ཁོ་ན་རྟོག་མེད་དེ། རྟོག་པ་དང་མཚུངས་པར་མི་ལྡན་པ་ནི། བསམ་གཏན་ཁྱད་པར་ཅན་ཏེ། བསམ་གཏན་དང་པོའི་ ༼༥༥༩༽ དངོས་གཞི་ཙམ་པོ་ལས་ཁྱད་པར་དུ་འཕགས་ལ་གཉིས་པ་སོགས་ལ་ནི།
དེ་འདྲ་བའི་ཁྱད་པར་མེད་པས་བསམ་གཏན་ཁྱད་པར་ཅན་མི་བཞག་གོ ། དེ་ནི་རོ་མྱང་སོགས་རྣམ་པ་གསུམ་དང༌། དེ་ལམ་དཀའ་བས་འབད་དེ་གྲངས་དགོས་པའི་ཕྱིར་བདེ་མིན་སྡུག་མིན་གྱི་ཚོར་བ་ཁོ་ན་དང་ལྡན་ལ་སྟེ། སྒོམ་ན་ནི་ཚངས་ཆེན་གྱི་འབྲས་བུ་ཅན་ནོ། ། ཏིང་ངེ་འཛིན་གསུམ་དུ་དབྱེ་བ་ནི། མདོ་ལས། ཏིང་ངེ་འཛིན་གསུམ་གསུངས་པ་ལ་ཁྱད་པར་ཅན་དེ་ནི་རྟོག་པ་མེད་ལ་སྤྱོད་པ་ཙམ་གྱི་ཏིང་ངེ་འཛིན་དང༌། དེ་མན་ཆད་དང་པོའི་དངོས་གཞི་དང༌། མི་ལྕོགས་མེད་ནི་རྟོག་དཔྱོད་གཉིས་ཀ་དང་བཅས་པའི་ཏིང་ངེ་འཛིན་དང༌། དེ་ཡན་ཆད་གཉིས་པའི་ཉེར་ལྡོག་ནས་སྲིད་རྩེའི་བར་ནི་རྟོག་དཔྱོད་གཉིས་ཀ་མེད་པའི་ཏིང་ངེ་འཛིན་ནོ། །
མདོ་ལས་སྟོང་པ་ཉིད་དང༌། སྨོན་པ་མེད་པ་དང༌། མཚན་མ་མེད་པ་བཅས་པའི་ཏིང་ངེ་འཛིན་གསུམ་གསུངས་པའི་མཚན་མེད་ནི། ཡུལ་ལྔ་དང་འདུས་བྱས་ཀྱི་ ༼༥༦༠༽ མཚན་ཉིད་བཞི་ཕོ་མོའི་མཚན་མ་སྟེ། བཅུ་ཞི་བའི་འགོག་བདེན་གྱི་རྣམ་པ་བཞི་དང༌། མཚུངས་པར་ལྡན་པའི་ཏིང་ངེ་འཛིན་ནོ། ། སྟོང་ཉིད་ནི་བདག་མེད་དང༌། སྟོང་ཉིད་ཀྱི་རྣམ་པ་གཉིས་དང༌། མཚུངས་པར་ལྡན་པས། འཇུག་པའི་ཏིང་ངེ་འཛིན་ནོ། །
སྨོན་པ་མེད་པ་ནི་རྣམ་པ་དེ་དྲུག་ལས་གཞན་བདེན་པའི་རྣམ་པ་ལྷག་མ་བཅུ་དང༌། མཚུངས་པར་ལྡན་པའི་ཏིང་ངེ་འཛིན་ཏེ། མི་རྟག་སྡུག་བསྔལ་དང༌། རྒྱུ་སོགས་བཞིས་ཡིད་འབྱུང་ལ་ལམ་ཡང་གཟིངས་ལྟར་དོར་བྱ་ཡིན་པས་སྨོན་པ་མེད་པའོ། ། སྔར་གྱི་དྲུག་གིས་ནི་ཡིད་མི་འབྱུང་སྟེ། སྟོང་པ་བདག་མེད་ཀྱང་མྱང་འདས་དང་འདྲ་བས་སོ། ། གོང་མ་པ་ནི་ལམ་གྱི་གཞིའང་མཚན་མེད་དེ། འགོག་ལམ་ལ་མཚན་མེད་བྱེད་མི་ནུས་པས་སོ། ། མི་རྟག་སྡུག་བསྔལ་དང༌། རྒྱུ་སོགས་བཞི་དང་བཅས་པས་ཁམས་གསུམ་པ་ལ་མི་སྨོན་པས་ན།
དེ་དྲུག་སྨོན་མེད་དུ་བཞེད་ལ། ཀུན་དུ་ཀུན་བཏགས་སོགས་དེ་ཉིད་གསུམ་ལ་དམིགས་པར་ཡང་བཤད་དོ། ། ༼༥༦༡༽ དེ་གསུམ་བདེན་པའི་རྣམ་པ་ཅན་ཡིན་པས་རོ་མྱང་ལྡན་དང༌། གོང་མ་བདུན་གྱི་ཉེར་ལྡོག་ལ་མེད་ཀྱི། ས་བཅུ་གཅིག་གི་དག་པ་བ་དང༌། ས་དགུ་པའི་དྲི་མ་མེད་པ་གཉིས་ཡིན་ལ། དེ་གསུམ་རྣམས་དྲི་མ་མེད་པ་ནི། ཐར་པའི་སྒོ་མོ་ཡིན་པས་རྣམ་པར་ཐར་པའི་སྒོ་སྟོང་པ་ཉིད་སོགས་གསུམ་མོ། ། སྟོང་པ་ཉིད་སྟོང་པ་ཉིད་ཅེས་པ་དང༌། སོགས་པ་སྨོན་པ་མེད་པ་དང༌།
མཚན་མ་མེད་པ་མཚན་མ་མེད་པ་སྟེ། གཞན་ཡང་ཏིང་ངེ་འཛིན་གསུམ་མོ། ། དེ་གསུམ་ལས། དང་པོ་གཉིས་ནི། རིམ་པས་འདི་ནི་བདག་གི་མིན་ནོ། ། ཞེས་སྟོང་པ་ཉིད་ཀྱི་རྣམ་པར་ལྟ་བས་མི་སློབ་པའི་སྟོང་ཉིད་ལ་དམིགས་པ་དང༌། མི་རྟག་པ་ཉིད་ཀྱི་རྣམ་པར་ལྟ་བས་མི་སློབ་པའི་སྨོན་མེད་ལ་དམིགས་པ་ཡིན་ལ། མཚན་མ་མེད་པ་མཚན་མ་མེད་པ་ནི་ཞི་བ་ཉིད་ཀྱི་རྣམ་པར་ལྟ་བས་མི་སློབ་པའི་མཚན་མེད་ལས་ལངས་པའི་རྗེས་ ༼༥༦༢༽ སུ་ཟག་བཅས་དང༌། ཟག་མེད་གཞན་སྐྱེས་ན་རྐྱེན་གཞན་མ་ཚང་བས་མི་སློབ་པའི་མཚན་མེད་དེ་ཉིད་མ་རྟགས་ཟད་པ་སྟེ། རྟགས་མིན་ཐོབ་པས་འགོག་པ་དེ་ལ་མི་དམིགས་སོ། །
དེ་གསུམ་ནི། དང་པོ་གཉིས་རྣམ་ཐར་ཉིད་ལ་དམིགས་ཤིང༌། གསུམ་པ་རྣམ་ཐར་བཀག་པ་ལ་དམིགས་ནས་སུན་འབྱིན་པས་རྣམ་ཐར་སུན་འབྱིན་ཞེས་ཀྱང་བྱའོ། ། དེ་གསུམ་གྱི་ངོ་བོ་ནི། སྟོང་པ་དང༌། མི་རྟག་པ་དང༌། ཞི་བའི་རྣམ་པས་འཕགས་ལམ་ལས་རྒྱབ་ཀྱིས་ཕྱོགས་པས། ཟག་བཅས་ཉིད་དང༌། རྟེན་ནི་བློ་གསལ་བས་མིའི་ནང་དུ་སྐྱེ་ལ། གང་ཟག་ནི་དགྲ་བཅོམ་མི་གཡོ་བའི་ཆོས་ཅན་ལས་སྟེ་གཞན་གྱི་རྣམ་ཐར་ལ་རྒྱབ་ཀྱི་ཕྱོགས་མི་ནུས་ལ།
དེས་མཐོང་ཆོས་ལ་བདེ་བར་གནས་པར་འགྱུར་བས། ཆགས་པའི་གནས་སུ་གྱུར་པའི་རྣམ་ཐར་ལ་རྒྱབ་ཀྱིས་ཕྱོགས་པར་བྱ་བའི་ཕྱིར་ཏིང་ངེ་འཛིན་གཞན་ལ་འཇུག་ཅིང༌། ས་ནི་བདེན་པའི་རྣམ་པ་ཅན་ཡིན་པས། ༼༥༦༣༽ ཉེར་ལྡོག་གོང་མ་བདུན་མ་གཏོགས་པ་བཅུ་གཅིག་ན་ཡོད་དོ། ། ཏིང་ངེ་འཛིན་བཞིར་དབྱེ་བ་ནི། ཡང་བཞི་སྟེ། ཏིང་ངེ་འཛིན་སྒོམ་པ་ཀུན་དུ་བསྟན་གོམ་པར་བྱས་ལན་མང་དུ་བྱས་ན། མཐོང་པའི་ཆོས་ལ་བདེ་བར་གནས་པར་འགྱུར་བའང་ཡོད། དེ་བཞིན་དུ་སྦྱར་སྟེ། ཤེས་པ་མཐོང་བར་འགྱུར་བའང་ཡོད།
ཤེས་རབ་དུ་རྣམ་པར་འབྱེད་པར་འགྱུར་བའང་ཡོད། ཟག་པ་ཟད་པར་འགྱུར་བའང་ཡོད། ཅེས་གསུངས་པ་ལས་དགེ་བའི་བསམ་གཏན་དག་པའམ། ཟག་མེད་དང་པོ་དང༌། དེ་དང་པོ་ཡིན་པས་མཚོན་པའི་ཕྱི་མ་གསུམ་དང༌། བཞི་སྒོམ་པ་ནི། མཐོང་ཆོས་ལ་བདེ་བར་གནས་པར་འགྱུར་བའི་ཏིང་ངེ་འཛིན་སྒོམ་པ་ཡིན་ཏེ། དེ་བཞི་ལས་ཉམས་པ་དང༌། གོང་དུ་སྐྱེས་པ་དང༌། མྱ་ངན་ལས་འདས་པ་རྣམས་ལ་ཚེ་ཕྱི་མ་བདེ་བར་གནས་པ་མེད་པས་མཐོང་ཆོས་ཞེས་གསུངས་སོ། །
ལྷན་ཅིག་མིག་གི་མངོན་ཤེས་རྗེས་སུ་རྒྱུ་བའི་ཡིད་ཤེས་དང་བཅས་ ༼༥༦༤༽ པ་ནི། ཤེས་པ་མཐོང་བར་འགྱུར་བ་སྟེ། ཡིད་ཀྱི་ལས་དགེ་སྡིག་སོགས་ཤེས་ཤིང༌། མིག་གིས་བར་དོའི་གཟུགས་མཐོང་བས་ཤེས་པར་འགྱུར་བ་དང༌། མཐོང་བར་འགྱུར་བ་ཞེས་ཚིག་རྣམ་པར་སྦྱར་རོ། ། ཏིང་ངེ་འཛིན་ཞེས་པ་མི་འབྲས་བུ་མངོན་ཤེས་ལ་རྒྱུ་ཏིང་ངེ་འཛིན་གྱི་མིང་གི་བཏགས་པའོ། ། སྦྱོར་བ་ལས་བྱུང་བའི་ཡོན་ཏན་ཁམས་གསུམ་པ་དང༌། ཟག་མེད་ཐམས་ཅད་ནི་བློ་དབྱེ་སྟེ། ཤེས་རབ་དུ་རྣམ་པར་འབྱེད་པར་འགྱུར་བའི་ཏིང་ངེ་འཛིན་སྒོམ་པ་ཡིན་ཏེ། འདིར་ཏིང་ངེ་འཛིན་དང་མཚུངས་པར་ལྡན་པ་ལ་དེར་བཏགས་སོ། །
རྡོ་རྗེ་ལྟ་བུའི་ཏིང་ངེ་འཛིན་ནི། བསམ་གཏན་རབ་མཐའ་བཞི་པ་གང་ཡིན་པ་དེ་ཟག་པ་ཟད་པར་འགྱུར་བ་གང་ཡིན་པའི་ཏིང་ངེ་འཛིན་སྒོམ་པའོ། ། ཏིང་ངེ་འཛིན་དེ་བཞི་ནི། སྔོན་སྟོན་པས་མངོན་དུ་མཛད་པར་བསྟན་པ་སྟེ། བྱང་ཆུབ་སེམས་དཔའི་ཚེ་ལས་ཀྱི་མཐའ་ལ་གཟིགས་ནས་འཛམ་བུའི་ཤིང་གི་དྲུང་དུ་བསམ་གཏན་དང་པོ་སྐྱེད་ལ། བྱང་ཆུབ་ཀྱི་ཤིང་དྲུང་དུ་ཐུན་དང་ ༼༥༦༥༽ པོ་ལ་ལྷའི་བུའི་བདུད་བཅོམ་ནས། ལྷའི་སྤྱན་སྐྱེད་དེ། སེམས་ཅན་གྱི་འཆི་འཕོ་དང༌། སྐྱེ་བ་ཉམས་ང་བ་ལ་གཟིགས་ནས་དེ་དག་སྐྱབས་པའི་ཕྱིར་གུང་ཐུན་ལ་རྣམ་ཐར་སོགས་སྦྱོར་བ་ལས་བྱུང་བའི་ཡོན་ཏན་མངོན་དུ་མཛད་དེ། ཐུན་གསུམ་པ་ལ་བསམ་གཏན་བཞི་པ་ལ་རྟེན་ནས་རྡོ་རྗེ་ལྟ་བུའི་ཏིང་ངེ་འཛིན་གྱིས་ཀུན་སྦྱོར་ཐམས་ཅད་སྤངས་པའི་བར་དུ་མཛད་དོ། །
ཞེས་བྱེ་བྲག་སྨྲ་བ་ཟེར་རོ། ། དམིགས་པའི་ཚད་མེད་པ་ནི། བྱམས་པ་དང༌། སྙིང་རྗེ་དང༌། དགའ་བ་བཏང་སྙོམས་ཏེ་བཞི་ཡིན་ནོ། ། ཅིའི་ཕྱིར་བཞིར་ངེས་ཞེ་ན། གནོད་སེམས་དང་སོགས་པས་རྣམ་འཚེ་དང༌། མི་དགའ་བ་དང༌། འདོད་པའི་འདོད་ཆགས་དང༌། གནོད་སེམས་ཏེ།
བཞི་མང་བའི་གཉེན་པོའི་ཕྱིར་རོ། ། ངོ་བོ་ནི་ཞེ་སྡང་མེད་པའི་དགེ་བའི་རང་བཞིན་བྱམས་པ་སྟེ། སྙིང་རྗེ་དེ་ཡང་དེ་དང་འདྲའོ། ། གཞན་བདེ་བས་ཡིད་བདེ་བའི་རང་བཞིན་དགའ་བ་ཡིན་ལ། ༼༥༦༦༽ བཏང་སྙོམས་ནི་མ་ཆགས་པའི་རང་བཞིན་ཅན་ནོ། ། ཅི་ལྟར་གནོད་སེམས་ཀྱི་གཉེན་པོ་ཡིན་ཞེ་ན། དེ་ཆགས་པས་གྲངས་པའོ། ། སློབ་དཔོན་ནི། འདི་ཞེ་སྡང་མེད་པ་དང༌། གཉིས་ཀའི་རང་བཞིན་ཡིན་པས་ཇི་ལྟར་སྲིད་པ་བཞིན།
ཆགས་སྡང་གཉིས་ཀའི་གཉེན་པོ་ཡིན་ལ། ཆགས་པའང༌། ཕ་མ་བུ་ཚ། ཉེ་དུ་ལ་ཆགས་པའི་གཉེན་པོ་དང༌། འཁྲིག་པའི་འདོད་ཆགས་ཀྱི་གཉེན་པོ་ནི། མི་སྡུག་པར་བཞེད་དོ། ། བྱེ་བྲག་སྨྲ་བ་ནི། འདི་དེའི་གཉེན་པོ་དང༌། མི་སྡུག་པ་ཁ་དོག་གི་ཆགས་སོགས་ཀྱི་གཉེན་པོར་འདོད་དོ། ། བྱམས་པ་སོགས་བཞིའི་རྣམ་པ་ནི།
ཀྱེ་མ་སེམས་ཅན་རྣམས་བདེ་བར་གྱུར་ཅིག་མཉམ་པ་དང༌། སྡུག་བསྔལ་དང་བྲལ་བར་གྱུར་ཅིག་མཉམ་པ་དང༌། དགའ་བ་དང་མི་འབྲལ་བར་གྱུར་ཅིག་མཉམ་པ་དང༌། སེམས་ཅན་རྣམས་ལ་ཆགས་སྡང་རྣམ་པར་སྙོམས་པའོ། ། སྤྱོད་ཡུལ་ཅན། འདོད་པ་ན་སྤྱོད་པའི་སེམས་ཅན་རྣམས་ཏེ། དེ་ལ་དམིགས་པའི་གནོད་སེམས་ཀྱི་གཉེན་ ༼༥༦༧༽ པོ་ཡིན་པས་སོ། ། ས་ནི་དགའ་བ་ཡིད་བདེ་ཡིན་པས། བསམ་གཏན་དང་པོ་གཉིས་ཁོ་ན་ན་ཡོད་ལ། གཞན་གསུམ་ནི་བསམ་གཏན་ས་དྲུག་ན་ཡོད་དོ། །
ཁ་ཅིག་དངོས་གཞི་ལྔ་ཉིད་ན་ཡོད་པར་འདོད་ལ། གཞན་ནི་འདོད་པ་དང་ཉེར་ལྡོག་ཕྱི་མ་གསུམ་ཡང་བསྣན་ནས་བཅུ་ན་ཡོད་ཅེས་ཟེར་རོ། ། ཅི་ཚད་མེད་ཀྱིས་ཉོན་མོངས་སྤོང་ངམ་ཞེ་ན། དེ་བཞི་ཡིས་དངོས་སུ་མི་སྤོང་སྟེ། ཕལ་ཆེར་དངོས་གཞི་ཟག་བཅས་ཡིན་པས་དང༌། དེ་ཁོ་ན་ཉིད་ཡིད་བྱེད་ཀྱིས་སྤོང་བ་ལས། མོས་པ་ཡིད་ལ་བྱེད་པ་ཡིན་པས་དང༌། ཆོས་ཀྱི་སྤྱིའི་མཚན་ཉིད། ཡིད་ལ་བྱེད་པས་སྤོང་བ་ལ་སེམས་ཅན་ལ་དམིགས་པས་སོ། ། སྔར་གཉེན་པོར་བཤད་པ་ནི།
དེ་བཞིའི་སྦྱོར་ལམ་གྱིས་རྣམ་པར་གནོན་པ་དང༌། བར་ཆད་མེད་ལམ་གྱིས་སྤངས་པ་ཐག་སྲིངས་བྱེད་པས་སོ། ། རྟེན་ནི་དང་པོར་མི་རྣམས་ཀྱི་ནང་དུ་སྐྱེ་ལ། ལྡན་ཚུལ་ནི་ངེས་པར་གསུམ་ལྡུན་ཅིང༌། བསམ་གཏན་གོང་ ༼༥༦༨༽ མ་གཉིས་སུ་སྐྱེ་བ་ལ་དགའ་བ་མེད་པས་ངེས་བཞི་མིན་ནོ། ། རྣམ་ཐར་ནི་དམིགས་པ་ལ་རྒྱབ་ཀྱིས་ཕྱོགས་པས་རྣམ་པར་ཐར་པ་སྟེ། དེ་ཡང་གཟུགས་ཅན་གཟུགས་ལ་ལྟ་བ་དང༌། གཟུགས་མེད་གཟུགས་ལ་ལྟ་བ་དང༌། སྡུག་པའི་རྣམ་ཐར་དང༌། གཟུགས་མེད་བཞིའི་རྣམ་ཐར་བཞི་དང༌།
འགོག་པའི་རྣམ་ཐར་ཏེ་བརྒྱད་དོ། ། དང་པོ་གཉིས་ནི། རྣམ་པར་སྔོས་པ་སོགས་ཀྱི་རྣམ་པ་ཅན་ཡིན་པས་མི་སྡུག་པའི་རང་བཞིན་ཏེ། ས་ནི་རིམ་པས་འདོད་པ་དང༌། བསམ་གཏན་དང་པོའི་ས་པའི་ཁ་དོག་གི་འདོད་ཆགས་ཐག་སྲིང་བའི་གཉེན་པོར་བསམ་གཏན་འོག་མ་གཉིས་ན་ཡོད་ལ་གསུམ་པར་རྣམ་ཐར་མ་བཞག་སྟེ། དེ་ཡན་ཆད་ན་མིག་ཤེས་མེད་པས། ཁ་དོག་གི་འདོད་ཆགས་མེད་པས་དང༌། བདེ་བའི་སྙིང་པོས་སྐྱོད་པས་སོ། ། རྣམ་ཐར་གསུམ་པ་ནི། བསམ་གཏན་གྱི་མཐའ་བཞི་པ་ན་ཡོད་ལ།
ངོ་བོ་དེ་ནི་མ་ཆགས་པ་ཡིན་ཞིང༌། འཁོར་དང་བཅས་ ༼༥༦༩༽ ན་ཕུང་པོ་ལྔའོ། ། དགོས་པ་ནི་དང་པོ་གཉིས་ཀྱིས་ཞུམ་པ་གཟེངས་བསྟོད་པའམ། དེ་གཉིས་གྲུབ་མ་གྲུབ་རྟག་པའི་དོན་དུ་སྟེ། སྡུག་པར་ཡིད་ལ་བྱས་ཀྱང་ཉོན་མོངས་མི་སྐྱེ་ན་དེ་གཉིས་གྲུབ་པའོ། ། གོང་མ་པ་ནི། དང་པོ་གཉིས་ཀྱིས་སྡུག་མི་སྡུག་སྤྲུལ་པ་ལ་ཆགས་པའམ་ལེ་ལོ་སོགས་ཀྱི་གཉེན་པོར་འདུ་ཤེས་གསུམ་སྒོམ་པར་བཞེད་དོ། ། གཟུགས་མེད་ཀྱི་མཉམ་བཞག་དགེ་བ་དག་པ་བ་དང༌། ཟག་མེད་རྣམས་མིན་གྱི། ཉོན་མོངས་ཅན་དང་མཉམ་པར་མ་བཞག་པ་ནི་མིན་ལ།
ཉེར་ལྡོག་གིའང་རྣམ་གྲོལ་ལམ་རྣམས་ནི་གོང་མ་ལ་དམིགས་པས་རྣམ་ཐར་ཏེ། བར་ཆད་མེད་ལམ་རྣམས་འོག་མ་ལ་དམིགས་པ་མིན་ནོ། ། སྔར་བཤད་པའི་འགོག་པའི་སྙོམས་པར་འཇུག་པ་སྟེ། ཚོར་འདུའམ་འདུ་བྱེད་ཐམས་ཅད་ལས་རྒྱབ་ཀྱིས་ཕྱོགས་པས་སོ། ། གཞན་ནི་སྙོམས་འཇུག་གི་སྒྲིབ་པ་ལས་ཐར་པས་རྣམ་ཐར་ཞེས་ཟེར་ཏེ། དེ་ནི་སྒྲིབ་པ་གང་ཞིག་ཡོད་ན་སེམས་ལས་སུ་ ༼༥༧༠༽ མི་རུང་བས་ཁམས་གསུམ་པའི་ཆགས་བྲལ་གྱིས་ཀྱང་བསམ་གཏན་དང་པོའི་དངོས་གཞིའང་སྐྱེད་མི་ནུས་པས་སོ། ། དེ་ལ་འཇུག་པའི་སེམས་ནི་ཁམས་གསུམ་གྱི་སེམས་ཕྲ་བ་སྲིད་རྩེའི་སེམས་ཏེ། དེ་ཉིད་ཆེས་ཕྲ་བར་བྱས་པའི་འཇུག་ཐོགས་སུ་སྙོམས་པར་འཇུག་པས་དེ་ཉིད་དོ། ། ལྡང་བ་ན་སྲིད་རྩེ་རང་གི་ས་པའི་དགེ་བ་དག་པ་བ་དང་འོག་མ་ཅི་ཡང་མེད་པ་ཡི་འཕགས་པ་སྟེ་ཟག་པ་མེད་པའི་སེམས་ཀྱིས་དེ་ལས་ལྡང་ཞིང༌། དེ་གཉིས་གང་གིས་ལྡང་དང་དུས་ནི་འཕེན་པའི་རྗེས་སུ་བྱེད་དོ། །
རྣམ་ཐར་དང་པོ་གསུམ་འདོད་གཏོགས་སྣང་བ་སྟེ། གཟུགས་དང་པོ་གཉིས་ཡིད་དུ་མི་འོང་བ་དང༌། གསུམ་པ་འོང་བའི་ཡུལ་ཅན་ཡིན་ལ། གང་རྣམས་རྣམ་ཐར་གཟུགས་ཅན་མིན་པ་བཞི་པོ་དེ་རྣམས་ཀྱི་སྤྱོད་ཡུལ་ནི་གོང་ས་དང༌། རང་སའི་སྡུག་བསྔལ་བ་སོགས་བདེན་པ་དང་པོ་གསུམ་དང༌། རྗེས་ཤེས་ཀྱི་ཕྱོགས་དང་མཐུན་པའི་ལམ་གོང་འོག་རང་ས་ཐམས་ཅད་དང༌། མཚན་མ་མེད་པ་ཡིན་པ་སྲིད་ ༼༥༧༡༽ པས། བཏགས་མིན་དང༌། གཟུགས་མེད་དང་པོའི་ཡུལ་འདུས་མ་བྱས་ནམ་མཁའ་དང༌། བཞི་པོ་ས་ཡང་ཉེར་ལྡོག་གོང་མ་བདུན་མ་གཏོགས་པ་བཅུ་གཅིག་ན་ཡོད་པ་ཁ་སྐོང་ཞེས་སོ། །
ཅིའི་ཕྱིར་རྣམ་ཐར་གསུམ་པ་དང༌། བརྒྱད་པ་ཁོ་ན་ལ་ཡོད་པས་ལུས་ཀྱིས་མངོན་དུ་བྱས་ཏེ། རྫོགས་པར་བྱས་ནས་ཞེས་བཤད་ཅེ་ན། དེ་གཉིས་ཀྱིས་རིམ་པ་ལྟར། གཟུགས་གཟུགས་མེད་ཀྱི་རྣམ་ཐར་གྱི་སྒྲིབ་པ་ཀུན་སྤངས་པས་གཙོ་བོ་ཡིན་པས་དང༌། གཟུགས་དང་གཟུགས་མེད་ཁམས་དང༌། སའི་མཐའ་ན་གནས་པའོ། ། ས་ཟིལ་གནོན་གྱིས་ཟིལ་གྱིས་གནོན་པའི་སྐྱེ་མཆེད་བརྒྱད་དེ། ནང་གཟུགས་སུ་འདུ་ཤེས་པས་ཕྱིའི་གཟུགས་ཆུང་ངུ་ཁ་དོག་བཟང་པོ་དང༌། ངན་པ་རྣམས་ལ་ལྟ་ཞིང༌།
གཟུགས་དེ་དག་ཟིལ་གྱིས་མནན་ནས་ཤེས་པ་ཟིལ་གྱིས་མནན་ནས་མཐོང་སྟེ། དེ་ལྟར་འདུ་ཤེས་པ་འདི་ནི། ཟིལ་གྱིས་གནོན་པའི་སྐྱེ་མཆེད་དང་པོའོ། ། དེ་བཞིན་དུ་སྦྱར་ཏེ། ཆེན་པོ་ལ་ལྟ་བ་དང་ ༼༥༧༢༽ ནང་གཟུགས་མེད་པར་འདུ་ཤེས་པས་ཆུང་ངུ་དང༌། ཆེན་པོ་ལ་ལྟ་བ་གཉིས་དང༌། ནང་གཟུགས་མེད་པར་འདུ་ཤེས་ལ་ཁོ་ནས་ཕྱིའི་གཟུགས་སྔོན་པོ། ཁ་དོག་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་རྣམས་ལ་བལྟས་ཏེ།
དཔེར་ན་ཟར་མའི་མེ་ཏོག་གམ། ཡུལ་ཝཱ་ར་ན་སིའི་རས་ཡུག་ཕན་ཚུན་ཚོགས་པ་སྔོན་པོ། ཁ་དོག་སྔོན་པོ་སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་རྣམས་ལྟ་ཞིང༌། གཟུགས་དེ་དག་ཅེས་སོགས་དང༌། དེ་བཞིན་དུ་སེར་པོ་དོང་ཁའི་མེ་ཏོག་དང༌། རས་སྦྱར་ལ། དམར་པོ་ལ། བནཱ་དྷ་ཛི་ཉ་ཀའི་མེ་ཏོག་དང༌། རས་སྦྱར་བ་དང༌།
དཀར་པོ་ལ་སྐར་མ་པ་ཝ་སངས་དང་རས་སྦྱར་སྟེ་སྐྱེ་མཆེད་བརྒྱད་པའོ། ། ཞེས་པའི་བར་དུ་འདོན་པས་སོ། ། དེ་ལ་དང་པོ་གཉིས་ནི། རྣམ་ཐར་དང་པོ་བཞིན་དུ་གཟུགས་སུ་འདུ་ཤེས་པས་ཕྱིའི་གཟུགས་ལ་ལྟ་བ་སོགས་ངོ་བོ་དང༌། ས་དང༌། གཉེན་པོ་དང༌། ཡུལ་ལ་སོགས་པ་ཤེས་པར་བྱ་ལ། གསུམ་པ་དང་བཞི་པ་གཉིས་ནི་རྣམ་ཐར་གཉིས་པ་བཞིན་ ༼༥༧༣༽ དུ་ནང་གཟུགས་མེད་པར་འདུ་ཤེས་པ་སོགས་ཏེ། དེ་ལ་ནང་གཟུགས་དང༌། གཟུགས་མེད་པར་འདུ་ཤེས་པ་ནི།
ལྟ་བ་པོ་རང་ལ་གཟུགས་ཀྱི་འདུ་ཤེས་བཤིག་མ་བཤིག་དང༌། ཆུང་ངུ་དང་ཆེན་པོ་ནི་སེམས་ཅན་དང༌། གནོད་ཀྱི་གཟུགས་དང༌། ཁ་དོག་བཟང་ངན་ནི། བཅུད་ཀྱི་ལྷ་མིའི་གཟུགས་དང༌། གནོད་ཀྱི་མཛེས་མི་མཛེས་དང༌། ཟིལ་གྱིས་མནན་ནས་དབང་སྒྱུར་བ་དང༌། ཤེས་མཐོང་གཉིས་བར་ཆད་མེད་པ་དང༌། རྣམ་གྲོལ་ལམ་ཞི་ལྷག་གོ ། གཞན་ཁ་དོག་གི་ཟིལ་གནོན་གཞི་ནི།
སྡུག་པའི་རྣམ་ཐར་བཞིན་ཏེ། དེ་ལ་སྔོན་པོ་སོགས་བཞི་ནི་མདོར་བསྟན་དང༌། ལྷན་སྐྱེས་དང༌། སྦྱར་བྱུང་དང༌། དེ་གཉིས་ཀ་འོད་བསལ་བའོ། ། དཔེའི་མེ་ཏོག་ལྷན་སྐྱེས་དང་རས་སྦྱར་བྱུང་གི་སྟེ། དེའི་སྔོན་པོ་སོགས་བཞི་ནི།

དེ་གཉིས་གའི་དབང་དུ་བྱས་པ་དང༌། མེ་ཏོག་གི་དང༌། རས་ཀྱི་དང༌། གཉིས་ཀ་ལ་འོད་བསལ་བ་ཡོད་པ་སྟེ། སེར་པོ་སོགས་ལའང་སྦྱར་རོ། ། འོན་ ༼༥༧༤༽ ཀྱང་རྣམ་ཐར་ནི་དམིགས་པ་ལ་རྒྱབ་ཀྱིས་ཕྱོགས་པ་ཙམ་དུ་ཟད་ལ། འདིས་ནི་དམིགས་པ་ཟིལ་གྱིས་གནོན་ཏེ། ཇི་ལྟར་འདོད་པ་ལྟར་མོས་ཞིང༌། ཉོན་མོངས་མི་སྐྱེས་པའོ། ། ཟད་པར་ནི་བར་ཆད་མེད་པར་རྒྱས་ཞིང༌། ཁྱབ་པར་བྱེད་པའི་ཟད་པར་གྱི་སྐྱེ་མཆེད་ནི་བཅུ་སྟེ།
ས་དང༌། ཆུ་དང༌། མེ་དང༌། རླུང་དང༌། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ནམ་མཁའ་དང༌། རྣམ་ཤེས་སོ། །
དང་པོ་བརྒྱད་ངོ་བོ་མ་ཆགས་པའི་དགེ་བ་དང༌། བསམ་གཏན་གྱི་མཐའ་བཞི་པ་ན། སྤྱོད་ཡུལ་འདོད་པའི་གཟུགས་ཀྱི་སྐྱེ་མཆེད་དེ། འཇིག་རྟེན་པའི་ས་སོགས་དང་བསྟུན་པའོ། ། ཁ་ཅིག་རླུང་གི་ཡུལ་རེག་བྱའོ། ། ཞེས་ཟེར་རོ། ། སྐྱེ་མཆེད་གཟུགས་ཅན་བརྒྱད་ལ་མ་བཞག་པ་ནི། དབང་པོ་ལྔས་སྣོད་དང༌། དྲི་རོས་གཟུགས་ཁམས་སུ་མ་ཁྱབ་ཅིང༌། སྒྲ་ལ་རྒྱན་མེད་པས་སོ་ཞེས་པར་བཤད་ལ།
འབྱུང་བཞི་ལ་བཞག་པ་ནི། དེ་མེད་ན་འབྲས་བུའི་གཟུགས་ཀྱང་པས་ཁྱབ་པར་བྱེད་མི་ནུས་པས་ཡིན་པར་ ༼༥༧༥༽ ཀུན་ཏུ་བཤད་དེ། གོང་མ་པ་ནི་འཇིག་རྟེན་པའི་ས་སོགས་ཉིད་དུ་མི་བཞེད་དོ། ། འདི་བཅུ་རྒྱས་པར་ཉི་ཁྲི་སྣང་བར་ལྟའོ། ། ཟད་པར་ཐ་མ་གཉིས་ནི། གཟུགས་མེད་དང་པོ་གཉིས་དག་པ་པའི་རང་བཞིན་ཏེ། སྤྱོད་ཡུལ་རང་གི་ས་པའི་ཕུང་པོ་བཞིའོ། ། གཟུགས་མེད་གོང་མ་གཉིས་ནི། དམིགས་པ་ཁྱབ་པར་སྤྲོ་བྱེད་མིན་པས་སོ། ། རྣམ་ཐར་སོགས་དེ་གསུམ་ནི་རིམ་པས་རྒྱབ་ཀྱིས་ཕྱོགས་ཏེ།
ཟིལ་གྱིས་མནན་ནས་ཁྱབ་པར་སྤྲོ་བས་སྔ་མ་ལས་ཕྱི་མ་འབྱུང་བའི་ཕྱིར། ཕྱི་མ་མཆོག་གོ ། དེ་རྣམས་ཐོབ་ཚུལ་སོགས་ནི་ཅི་རྣམ་ཐར་འདི་རྣམས་སྦྱོར་བྱུང་ངམ་ཆགས་བྲལ་གྱིས་ཐོབ་ཅེ་ན། འགོག་པའི་སྔར་བཤད་ཟིན་ལ། ལྷག་མ་རྣམ་ཐར་སོགས་ཉེར་ལྔ་ནི། འདྲིས་པ་འདོད་ཆགས་དང་བྲལ་བ་དང༌། མ་འདྲིས་པ་སྦྱོར་བས་ཐོབ་པའོ། ། གཟུགས་མེད་ཀྱི་རྣམ་ཐར་དང༌། གཟུགས་མེད་ཀྱི་ཟད་པར་ནི། ཁམས་གསུམ་ ༼༥༧༦༽ ཅར་གྱི་རྟེན་ཅན་ཡིན་ལ།
ལྷག་མ་བཅུ་དགུ་ནི། ལུང་གི་མཐུས་སྐྱེད་པས། མིའི་རྟེན་ཁོ་ན་ལ་སྐྱེད་དེ། ལྷ་ལ་སོགས་པ་གཞན་ལ་ལུང་ནོད་པ་མེད་པས་སོ། ། འོ་ན་ཁམས་གོང་མ་གཉིས་ན་ལུང་ནོད་པ་མེད་པས་དེ་དག་དུ་འོག་མའི་རྟེན་ལ་གོང་མའི་སྙོམས་འཇུག་ཇི་ལྟར་སྐྱེ་ཞེ་ན། རྒྱུ་དང༌། ལས་དང༌། ཆོས་ཉིད་གསུམ་གྱིས་སྙོམས་འཇུག་རྣམས་སྐྱེད་པ་ལ་དེར་གཟུགས་མེད་པའི་སྙོམས་འཇུག་ནི། རྒྱུའི་སྟོབས་དང༌། ལས་ཀྱི་སྟོབས་གང་རུང་གིས་སྐྱེ་སྟེ།
དང་པོ་ནི་མིའི་རྟེན་ལ་སྲིད་རྩེའི་ཏིང་ངེ་འཛིན་ཐོབ་པ་ལས་ཉམས་ཏེ། དེ་མན་ཆད་ཀྱི་གཟུགས་དང་གཟུགས་མེད་གང་རུང་དུ་སྐྱེས་པ་ན། སྔོན་གོམས་པའི་བསྐལ་མཉམ་གྱི་སྲིད་རྩེའི་ཏིང་ངེ་འཛིན་ཐོབ་པ་ལྟ་བུའོ། ། གཉིས་པ་ནི་མིའི་རྟེན་ལ་སྲིད་རྩེར་ཡང་ཕྱི་མ་སྐྱེ་ངེས་ཀྱི་ལས་བྱས་ཏེ། སྔར་བཞིན་འོག་ས་གང་རུང་དུ་སྐྱེས་པ་ན། སྲིད་རྩེའི་སེམས་ཐོབ་ནས་ཕྱི་མ་སྐྱེས་པ་ལྟ་བུའོ། ། གཟུགས་ཀྱི་ཁམས་ཀྱི་འོག་ས་རྣམས་གོང་སའི་བསམ་ ༼༥༧༧༽ གཏན་རྒྱུ་དང༌། ལས་དེ་དག་དང་དེར་མ་ཟད་ཆོས་ཉིད་ཀྱིས་ཀྱང་སྐྱེ་སྟེ། དེ་ནི་འཇིག་རྟེན་འཇིག་པའི་ཚེ་སེམས་ཅན་དགེ་བ་ལ་འཇུག་པ་ཤས་ཆེ་བས་རྒྱུད་བསམ་གཏན་སྐྱེ་བ་དང་མཐུན་པར་འགྱུར་བའི་ཕྱིར། ལུང་ནོད་པ་མེད་པར་གོང་སའི་བསམ་གཏན་སྐྱེའོ། །
དེ་ལ་ཆོས་ཉིད་ནི། མདོ་སྡེ་པ། སྔོན་གྱི་བསམ་གཏན་གྱི་བག་ཆགས་སུ་འདོད་ལ། བྱེ་བྲག་སྨྲ་བ་སྔོན་གྱི་སྐལ་མཉམ་གྱི་རྒྱུ་ལ་འདོད་དེ། དེ་གསུམ་ཅར་ལ་རྒྱུའི་ཆ་ཡོད་པར་འདྲའང་གཉིས་པ་ལས་གཙོ་ཞིང༌། གསུམ་པ་ངང་གིས་སྐྱོ་བ་གཙོ་བོ་དེ་ལྟར་བཤད་པའོ། ། ཆོས་མངོན་པ་མཛོད་ཀྱི་འགྲེལ་པ་ལས་སྙོམས་འཇུག་བསྟན་པ་ཞེས་བྱ་བ་སྟེ་གནས་བརྒྱད་པའི་འགྲེལ་པའོ།། །། གསུམ་པ་མཐར་ཕྱིན་པའི་དོན་ལ། ཆོས་ཀྱི་བཤད་སྒྲུབ་དང༌། ཚུལ་ཇི་ལྟར་བཤད་པ་ནི།
ཆོས་ཀྱི་རྣམ་པ་ནི་དུ་ཡོད། ཡུན་ཇི་སྲིད་དུ་གནས་ཅེ་ན། མཐོ་རིས་དང་ཐར་བའི་ལམ་སྟོན་པ་སངས་རྒྱས་ཀྱི་ ༼༥༧༨༽ བསྟན་པ་ནི། དམ་པའི་ཆོས་ཡིན་ལ། དེ་ཡང་རྣམ་པ་གཉིས་ཏེ། ལུང་གི་ཆོས་སྡེ་སྣོད་གསུམ་དང༌། རྟོགས་པའི་ཆོས་བྱང་ཆུབ་ཀྱི་ཕྱོགས་དང་མཐུན་པའི་བདག་ཉིད་དོ། ། ཆོས་དེ་འཛིན་པར་བྱེད་པ་རིམ་པ་བཞིན་སྨྲ་བར་བྱེད་པ་དང༌། སྒྲུབ་པར་བྱེད་པ་ཡིན་ཏེ། དེ་གཉིས་གནས་པ་དེ་སྲིད་དུ་དམ་པའི་ཆོས་གནས་སོ། །
འོ་ན་ཆོས་མངོན་པ་དེ་གང་གི་ལུགས་སུ་བཤད་ཅེ་ན། སློབ་དཔོན་དབྱིག་གཉེན་དག་གིས་མངོན་པའི་ཆོས་འདི་གཞན་གྱི་ལུགས་ཀྱིས་གྲུབ་པ་ཡང་བསྟན་ལ། ཕལ་ཆེར་ཁ་ཆེའི་ཡུལ་ན་གནས་པའི་བྱེ་བྲག་དུ་སྨྲ་བའི་ལུགས་གྲུབ་པར་བཤད་དོ། ། ཉེས་པ་བཤགས་ཤིང་ལེགས་པར་གདམས་པ་ནི་འདི་ལ་ཉེས་པར་ཟིན་པའི་ཆ་གང་དེ་འདིར་རྩོམ་པ་པོ་བདག་གིས་ཉེས་ཏེ། ཅིའི་ཕྱིར་ཞེ་ན། ལུང་རྟོགས་ཀྱི་དམ་པའི་ཆོས་ཀྱི་ཚུལ་དེ་བརྗོད་པ་ལ་ཚད་མ་ཐུབ་པ་དང༌། དེའི་སྲས་ཤཱ་རིའི་བུ་སོགས་རྣམས་ཡིན་ནོ། ། དེ་ལ་འདིར་སྟོན་པ་འཇིག་རྟེན་གྱི་མིག་དུ་གྱུར་པ་ལམ་དང་ལམ་ ༼༥༧༩༽ མིན་པ་ཡང་དག་པར་སྟོན་པ་ནི་ཟུམས་ཏེ། མྱ་ངན་ལས་འདས་པར་འགྱུར་བས་འཇིག་རྟེན་ལོང་བར་འགྱུར་ཅིང༌། བཅོམ་ལྡན་འདས་ཀྱི་དཔང་གྱུར་པ་མངོན་སུམ་དུ་མཐོང་བ་བཅོམ་ལྡན་འདས་ནི་ལམ་དང་ལམ་མིན་སྟོན་པའོ། །
ཞེས་དེ་ཁོ་ན་ཉིད་རྟོགས་པའི་གྲོགས་སུ་གྱུར་པའི་སྐྱེ་བོ་ཕལ་ཆེར་ཟད་པ་ནའོ། ། མ་རིག་པའི་མུན་པ་དེ་ཁོ་ན་ཉིད་མ་མཐོང་བ། རང་དགར་གྱུར་པ་བཅོས་སུ་མི་རུང་བའི་རྟོག་གེ་བ་ངན་པ་རྣམས་ཀྱིས་ཐུབ་པའི་བསྟན་པ་འདི་ཚིག་དོན་གྱི་སྒོ་ནས་བཀྲུགས་སོ། ། རང་བྱུང་སངས་རྒྱས་དང༌། རང་བྱུང་གི་བསྟན་པ་གཅེས་པར་འཛིན་པ་སངས་རྒྱས་ཀྱི་སྲས་རྣམས་མཆོག་ཏུ་ཞི་བ། མྱང་འདས་སུ་གཤེགས་ཏེ། འདས་ན་འགྲོ་བ་མགོན་མེད་པ་ན་གདམས་ངག་འདོམས་པ་མེད་པས་ཡོན་ཏན་འཇོམས་པར་བྱེད་པའི་ལྟ་བ་ངན་པ་སོགས་ཀྱི་དྲི་མས་དགའ་འགུར་ཏེ། རང་དགར་དིང་སང་འཇིག་རྟེན་འདི་ན་སྤྱོད་དོ། ། དེ་ལྟར་ཐུབ་པ་རྣམས་ཀྱི་བསྟན་པ་ནི། ལྐོག་མར་ ༼༥༨༠༽ སྲོག་ཕྱིན་པ་འདྲ་བར་རིག་པ་དང༌།
དྲི་མ་རྣམས་སྟོབས་དང་ལྡན་པའི་དུས་སུ་རིག་པར་བྱས་ནས་ཐར་པ་འདོད་པ་རྣམས་ཀྱིས་བག་ཡོད་པར་གྱིས་ལ་ཤེས་རབ་དང༌། བརྩོན་འགྲུས་ཕུན་སུམ་ཚོགས་པར་བྱས་ཏེ། ཐུབ་པའི་བསྟན་པ་ཕྱོགས་དུས་ཀུན་དུ་རྒྱས་པར་བྱས་པས་གོང་ནས་གོང་དུ་འཕེལ་ལོ། ། གཞུང་འབུམ་ཕྲག་དགུ་བཅུ་གོ་དགུ་རྣམས་འཛིན་པའི་སློབ་དཔོན་དབྱིག་གཉེན་གྱིས་མཛད་པ་རྫོགས་སོ། ། ཆོས་མངོན་པ་མཛོད་ཀྱི་འགྲེལ་པ་འདི་ནི། བདག་གི་དཔལ་ལྡན་བླ་མས་མཛད་པ་ལས། ཆོས་འདི་རང་གི་ལུགས་ཉིད་བསྡུས་ཏེ་བཤད་པ་ཡིན་ནོ།། །། 1$0000220 ༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །། 1$0000270
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
