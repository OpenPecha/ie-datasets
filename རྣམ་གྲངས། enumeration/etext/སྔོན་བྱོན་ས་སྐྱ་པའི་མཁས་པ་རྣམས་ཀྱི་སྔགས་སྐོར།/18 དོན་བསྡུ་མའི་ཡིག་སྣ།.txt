སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༡༨
དོན་བསྡུ་མའི་ཡིག་སྣ།
༄༅། །དོན་བསྡུ་མའི་ཡིག་སྣ་བཞུགས་སོ།། གང་གིས་གང་གི་ལུས་ངག་སེམས་དང་སྙིང་པོར་བཅས་པ་དཀྱིལ་འཁོར་བཞི། ། སྦྱོང་བྱེད་དབང་ལམ་ལྟ་གྲུབ་བརྒྱད་དང་འབྲས་བུར་བཅས་པས་ལེགས་སྟོན་པའི། ། དཔལ་ལྡན་བླ་མ་བླ་མར་བཅས་པའི་ཞབས་པད་གཙུག་གིས་རབ་མཆོད་ནས། ། རྒྱུད་ཀུན་སྙིང་པོ་རྡོ་རྗེའི་ཚིག་གི་དོན་བསྡུས་ཚིག་དོན་གསལ་བར་བྱ། ། ཡེ་ཤེས་ཀྱི་མཁའ་འགྲོ་མས་དངོས་སུ་དབང་བསྐུར་ཞིང་བྱིན་གྱིས་བརླབས་པས་འཇིག་རྟེན་ལས་འདས་པའི་ཡེ་ཤེས་མངོན་དུ་མཛད་པ། བརྟན་གཡོའི་དངོས་པོ་རྣམས་སྤྲུལ་པ་དང་བསྒྱུར་བ་ལ་དབང་ཐོབ་ཅིང་། མཚུངས་པ་མེད་པའི་མཐུ་སྟོབས་ཀྱིས་འཇིག་རྟེན་ན་ཆེས་ཆེ་བར་གྲགས་པ་རྣམས་བཏུལ་ནས། ལོག་པའི་ལམ་ལས་བཟློག་ཅིང་ཐུབ་པའི་བསྟན་པ་གསལ་བར་མཛད་པའི་རྣལ་འབྱོར་གྱི་དབང་ཕྱུག་བིརྺ་པ་ཞེས་གྲགས་པ་དེས། རྒྱུད་སྡེའི་ཟབ་དོན་བསྡུས་པ་རྩ་བ་རྡོ་རྗེའི་ཚིག་རྐང་ཞེས་བྱ་བ།
ཐུགས་ཀྱི་སྲས་བརྟུལ་ཞུགས་ཀྱི་སྤྱོད་པས་གདུལ་བྱའི་དོན་མཛད་པ་ནག་པོ་པ་ཞེས་བྱ་བ་ལ་གནང་ཞིང་། དེ་ནས་རིམ་གྱིས་སྙན་ནས་སྙན་དུ་བརྒྱུད་དེ། མངོན་ཤེས་དང་རྫུ་འཕྲུལ་ལ་སོགས་པ་ཡོན་ཏན་དུ་མ་བརྙེས་པ་ཞང་དགོན་པ་བས་བླ་མ་ས་སྐྱ་པ་ཆེན་པོ་ལ་གདམས་ངག་མ་ལུས་པ་གནང་ཞིང་། སྒྲུབ་པའི་ལུང་བྱིན་ནས་ལོ་བཅོ་བརྒྱད་ཀྱི་བར་དུ་བཀའ་རྒྱས་བཏབ་པའི་ལོ་ཚིགས་ཐིམ་པའི་དུས་སུ། མདོ་སྨད་ཀྱི་ཁམས་པ་དགེ་བའི་བཤེས་གཉེན་བྱང་ཆུབ་སེམས་དཔའ་ཨ་སེང་ཞེས་བྱ་བས་ཞུ་ཡིག་ཕུལ་ནས་ཡི་གེ་ཞིབ་པ་གཅིག་མཛད་པར་ཞུས་པ་ལ། སྔར་སྙན་བརྒྱུད་ཡིན་པས་ཡི་གེ་ཞིབ་པར་མཛད་མ་ཕོད་ཀྱང་དོན་བསྡུས་མ་འདི་མཛད་ནས་གནང་བ་ཡིན་ནོ། ། འདིའི་གླེང་སློང་བ་ཤོ་ལོ་ཀ་ལྔ་ལས། དང་པོས་བླ་མའི་གསུངས་ཟེར་གྱིས་མི་ཤེས་པའི་མུན་པ་བསལ་ནས། སྤྱིར་ཤེས་བྱའི་གནས་དང་ཁྱད་པར་དུ་མན་ངག་གི་གནད་རྣམས་ལ་སྣང་བ་ཐོབ་ཅེས་བསྟན་ཏོ། ། གཉིས་པས་ཞུ་བ་པོ་ལ་བསྔགས་ཤིང་གསུང་བཟློག་པར་དཀའ་བ་བསྟན།
གསུམ་པས་སྡེ་སྣོད་དང་རྒྱུད་སྡེའི་དོན་རྟོགས་པར་དཀའ་བར་བསྟན། བཞི་པས་སྤྱིར་རྟོགས་པར་དཀའ་ཡང་གྲུབ་ཐོབ་རྣམས་ཀྱིས་རྟོགས་ནས་བསྟན་པའི་མན་ངག་ལས། ཕྱི་རབས་ཀྱི་སོ་སོའི་སྐྱེ་བོས་ཀྱང་རྟོགས་པར་བསྟན། ལྔ་པས་སྔར་སྙན་བརྒྱུད་འབའ་ཞིག་ཡིན་པས་ཡི་གེ་ཞིབ་པར་མཛད་མི་ཕོད་ཅིང་གཞུང་འདིའི་དོན་ཁྱེད་ཀྱི་ཐུགས་ལའང་མངའ་བས་དོན་བསྡུས་ཙམ་ཞིག་བྲི་བར་བྱའོ་ཞེས་པའོ། ། དེ་ལ་ཐོག་མར་སྣང་བ་གསུམ་གྱིས་ལམ་གྱི་གཞི་བྱས་ཏེ་ཞེས་པའི་དོན་ནི། སེམས་ཉིད་རིག་པ་རྒྱུན་ཆགས་འདི་ལ་གནས་སྐབས་གསུམ་དུ་སྣང་བ་མི་འདྲ་བ་གསུམ་འཆར་ཞེས་སྟོན་པ་སྟེ་དེ་ཡང་། འཁོར་བ་ཐོག་མ་མེད་པ་ནས་ལམ་སྒོམ་པའི་ཉམས་མྱོང་ཅུང་ཟད་ཙམ་ཡང་མ་སྐྱེས་ཀྱི་བར་ནི་རྒྱུར་གནས་པ་སེམས་ཅན་གྱི་དུས་ཞེས་བྱ་སྟེ། དེའི་དུས་སུ་ལས་དང་ཉོན་མོངས་པའི་དབང་གིས་རིགས་དྲུག་གི་གནས་དང་། ལུས་དང་། ལོངས་སྤྱོད་དང་།
བདེ་སྡུག་ལ་སོགས་པའི་སྣང་བ་མི་འདྲ་བ་སྣ་ཚོགས་འཆར་ཞིང་རང་རང་གི་སྣང་བ་ལ་བདེན་པར་ཞེན་པ་ནི་མ་དག་པའི་སྣང་བ་ཞེས་བྱའོ། ། ཟབ་མོའི་ལམ་སྒོམ་པས་ཉམས་མྱོང་ཅུང་ཟད་སྐྱེས་པ་ནས་ས་ཕྱེད་དང་བཅུ་གསུམ་མན་ཆད་དུ་སྣང་བ་གང་ཤར་ཉམས་ཀྱི་སྣང་བ་ཞེས་བྱ་སྟེ། ནང་གི་རླུང་སེམས་ཀྱི་རྟེན་འབྲེལ་ལས་བྱུང་བས་སོ། ། དེ་ལ་དབྱེ་ན་དཔག་ཏུ་མེད་དེ་བཤད་ཀྱིས་མི་ལང་བ་མཚོན་ཅེས་འབྱུང་བས་སོ། ། རིགས་བསྡུ་ན་བཅོ་ལྔ་སྟེ། དགག་བྱའི་སྒོ་ནས་ཕྱེ་ན་འཇུག་སེལ་སོ་གསུམ། རྟེན་གྱི་སྒོ་ནས་ཕྱེ་ན་ལུས་ཉམས་སོ་གསུམ། རྒྱུའི་སྒོ་ནས་ཕྱེ་ན་རྣམ་རྟོག་སྔོན་དུ་སོང་བ་སོ་གསུམ། ནང་གི་རྟེན་འབྲེལ་གྱི་སྒོ་ནས་ཕྱེ་ན་རླུང་ལོག་སོ་གསུམ། ངོ་བོའི་སྒོ་ནས་ཕྱེ་ན།
མཚན་ཉིད་སྣ་ཚོགས་སོ་གསུམ་ཡོད། དེའང་བསྡུ་ན་ཉམས་སྐྱོན་ཅན་བརྒྱད་དང་། སྐྱོན་མེད་གསུམ་སྟེ་བཅུ་གཅིག་ཏུ་འདུ། དེའང་བསྡུ་ན་གསུམ་དུ་འདུའོ། ། འགྲོས་བཞི་ཐིམ་ནས་སྐུ་བཞི་མངོན་དུ་འགྱུར་བ་ནི་དག་པའི་སྣང་བ་སྟེ། སྔར་མ་དག་པའི་སྣང་བ་དེ་ལམ་དུས་སུ་ཉམས་ཀྱི་སྣང་བར་འཆར་ལ། དེ་ཉིད་འབྲས་བུའི་དུས་སུ་སངས་རྒྱས་ཀྱི་ཡེ་ཤེས་ཡོངས་སུ་དག་པར་རོ་གཅིག་ཏུ་འགྱུར་བས། འཁོར་འདས་ཀྱི་སྣང་བ་ཐ་དད་གང་ཡང་མེད་དེ། དཔེར་ན་ཆུ་རླུང་སྣ་ཚོགས་དང་རྒྱ་མཚོར་ཕྱིན་དུས་ལན་ཚྭའི་རོར་རོ་གཅིག་ཏུ་རང་སར་འགྱུར་བ་ཡིན་ནོ། ། དེ་ལྟར་ན་སྣང་བ་གསུམ་ནི་ལམ་གྱི་གཞི་སྟེ་འོག་ནས་སྟོན་པ་ཐམས་ཅད་དེར་འདུས་པས་སོ། །
ཉམས་བླང་མ་ལུས་རྒྱུད་གསུམ་དག་གིས་ཤེས་ཅེས་པ་ནི། མ་དག་པའི་སྣང་བ་ཉམས་སྣང་དང་། དེ་དག་ཏུ་སྣང་བར་བྱེད་པའི་ཐབས་སྒྲུབ་པ་པོས་ཉམས་སུ་བླང་བྱའི་ཚུལ་ནི་རྒྱུད་གསུམ་སྟེ་སྦྱང་གཞི་རྟོགས་བྱ་ཀུན་གཞི་རྒྱུ་རྒྱུད། སྦྱོང་བྱེད་དམ་རྟོགས་བྱེད་ལུས་ཐབས་རྒྱུད། སྦྱངས་པས་རྟོགས་པ་ཕྱག་རྒྱ་ཆེན་པོ་འབྲས་བུའི་རྒྱུད་དོ། ། དང་པོ་ཀུན་གཞིའི་དངོས་པོ་ནི། སེམས་རིག་སྟོང་ཟུང་འཇུག་བག་ཆགས་སྣ་ཚོགས་ཀྱི་གཞིའི་རྟེན་དུ་གྱུར་པའོ། ། དེ་ཉིད་ཐབས་ཀྱི་རྐྱེན་མཆོག་དམན་གྱི་བྱེ་བྲག་གིས་འཁོར་འདས་གཉིས་ཀའི་གཞིར་གྱུར་པས་ཀུན་གཞིའོ། ། དེ་ཉིད་ལ་བདག་དང་གཙོ་བོ་ལ་སོགས་པར་བརྟགས་ཏེ། མདོ་ལས།
རྡུལ་ཕྲན་དུས་དང་གཙོ་བོ་དང་། ། དེ་བཞིན་སྐྱེས་བུ་དབང་བཅས་སུ། ། ཀུན་གཞི་གཅིག་ཏུ་དགེ་བ་སྟེ། ། རྟོག་པ་ཅན་གྱིས་ཐེར་ཟུག་བརྟགས། ། ཞེས་འབྱུང་ངོ་། ། དེ་ནི་རྟེན་དཀྱིལ་འཁོར་བཞི་ལ་ཤིང་ལ་ཤིང་ཞོ་ལྟར་ཁྱབ་ཅིང་། རོ་གཅིག་པའི་ཚུལ་དུ་གནས་སོ། ། དེ་ལྟར་རྟེན་དང་བརྟེན་པ་གཉིས་ལ་འཁོར་འདས་ཀྱི་ཆོས་ཐམས་ཅད་ས་བོན་ནམ་ནུས་མཐུའི་ཚུལ་དུ་གནས་པས་རྒྱུའམ་རྩ་བ་ཞེས་བྱ་བ་ཡིན་ལ། སེམས་ཅན་ནས་སངས་རྒྱས་ཀྱི་བར་དུ་རྒྱུན་མི་འཆད་པས་རྒྱུད་དོ། ། དེ་ལྟར་ན་རྒྱུ་རང་བཞིན་གྱིས་གནས་པ་དང་།
ལམ་ཉམས་སུ་ལེན་པ་དང་། འབྲས་བུ་མངོན་དུ་གྱུར་པ་ཐམས་ཅད་འཁོར་འདས་དབྱེར་མེད་དུ་ཤེས་པ་ནི། ལྟ་བ་གོ་བ་ཡིན་ལ། ཉམས་སུ་ལེན་པའི་ཚུལ་ནི་ལོགས་སུ་ཤེས་པར་བྱའོ། ། ཀུན་གཞི་ལ་ལྷུན་གྲུབ་ཏུ་གནས་པ་དེ་མངོན་དུ་བྱེད་པའི་ཐབས་ལུས་ལ་བརྟེན་ནས་མངོན་དུ་འགྱུར་བས་ལུས་ཐབས་རྒྱུད་ཅེས་བྱའོ། ། དེ་ལ་བཞིའི་དང་པོ་རྒྱུའི་དབང་ནི། གདན་གསུམ་ཚང་བའི་དཀྱིལ་འཁོར་དུ་དབང་བཞི་ཐོབ་པས་དྲི་མ་བཞི་སྦྱངས་པའོ། ། དེ་ལ་གདན་སོགས་ཅེས་བྱ་བ་ནི་དཀྱིལ་འཁོར་སྟེ། སངས་རྒྱས་དང་རིག་མ། བྱང་སེམས་དང་ལྷ་མོ།
ཁྲོ་བོ་དང་ཁྲོ་མོ་སྟེ། བསྡུ་ན་གསུམ། ཕྱེ་ན་དྲུག་ཚང་བའོ། ། དེའང་བུམ་དབང་གིས་རྒྱུ་ཚོན་ནམ་རས་རིས་ལ། སངས་རྒྱས་དང་རིག་མའི་གདན་དབུས་སུ། བྱང་སེམས་དང་ལྷ་མོ་ནང་གི་ཕྱོགས་མཚམས་སུ། ཁྲོ་བོ་དང་ཁྲོ་མོ་སྒོ་དང་མཚམས་སུའོ། ། དེ་དག་དངོས་སུ་མ་ཚང་བ་ཀྱེ་རྡོ་རྗེ་ལྷ་དགུའམ་མཧཱ་མ་ཡ་ལ་སོགས་པ་དང་། ལྷ་དཔའ་བོ་གཅིག་པ་ལའང་གདན་གསུམ་ཚང་བར་འཇོག་ཚུལ་ནི། རྣམ་དག་དང་།
འཕྲིན་ལས་ཀྱི་སྒོ་ནས་གདན་གསུམ་དུ་འཇོག་པ་ཡིན་ནོ། ། དེའི་གོ་དོན་སྔ་མ་ནི། ལྷ་དེ་སྦྱང་གཞི་ཕུང་པོ་ལ་སོགས་པ་དག་པའི་ཆ་ནས་འཇོག་པ་ཡིན་ལ། ཕྱི་མ་ནི་སློབ་མའི་སྦྱང་གཞི་དེ་དག་སྦྱོང་བའི་ཆ་ནས་འཇོག་པ་ཡིན་ནོ། ། དབང་གོང་མ་གསུམ་ནི། སློབ་དཔོན་བདག་ཉིད་དང་། སློབ་མ་དང་། རིག་མ་དང་། དབང་རྫས་དང་བཅས་པ་ཐམས་ཅད་གདན་གསུམ་ཚང་བར་ཤེས་ཤིང་བསྒོམ་པ་དང་ལྡན་པ་ཡིན་ལ། ཁྱད་པར་དུ་གསང་དབང་ལ།
སྔགས་ཀྱི་དེ་ཁོ་ན་ཉིད་ཡི་གེ་དང་ཤེས་རབ་ཡེ་ཤེས་ལ་ལྷའི་དེ་ཁོ་ན་ཉིད། ཁམས་བདུད་རྩི་དང་། བཞི་པ་ལ་ཡེ་ཤེས་ཀྱི་དེ་ཁོ་ན་ཉིད་རླུང་ལ་གདན་གསུམ་ཚང་བ་གཙོ་ཆེ་བ་ཡིན་ནོ། ། དེས་ནི་སོགས་དང་པོའི་དོན་དཀྱིལ་འཁོར་གང་དུ་ཞེས་པ་བསྟན་ནོ། ། སོགས་གཉིས་པས་ནི། དབང་གང་ཐོབ་པ་དང་། དྲི་མ་གང་དག་པ་གཉིས་བསྡུས་སོ། ། དེའང་རྡུལ་ཚོན་གྱི་དཀྱིལ་འཁོར་དུ་བུམ་དབང་བཅུ་གཅིག་ཐོབ་པས་གཙོ་བོར་ལུས་ཀྱི་དྲི་མ་དག ཡི་གེ་བྷ་གའི་དཀྱིལ་འཁོར་དུ་གསང་དབང་ཐོབ་པས་ངག་གི་དྲི་མ་དག ། བྱང་ཆུབ་སེམས་ཀྱི་དཀྱིལ་འཁོར་དུ་གསུམ་པ་ཐོབ་པས་ཡིད་ཀྱི་དྲི་མ་དག
དོན་དམ་བྱང་སེམས་སམ་རླུང་གི་དཀྱིལ་འཁོར་དུ་བཞི་པ་ཐོབ་པས་ལུས་ངག་ཡིད་གསུམ་ཆར་གྱི་དྲི་མ་དག་པར་བྱས་ཏེ། གང་ཟག་དབང་པོ་རབ་དབང་ཉིད་ཀྱིས་གྲོལ་ལ། འབྲིང་དང་ཐ་མ་དབང་གིས་མ་གྲོལ་བ་རྣམས་དབང་གི་དོན་སྒོམ་པའམ་སྒོམ་དུ་རུང་བར་བྱས་པ་ཡིན་ནོ། ། དེ་བསྒོམ་པར་བྱ་བ་ནི། ལམ་སོགས་ཉི་ཤུ་སྟེ་དབང་རེ་རེ་ལ་ལམ། ལྟ་བ། གྲུབ་མཐའ། འདའ་ཁ་མ། བར་དོ་གང་ཡིན་པ་སྟེ་ལྔ་ལྔའོ། ། འདོད་པའི་འབྲས་བུ་ནི་འདིར་མི་བགྲང་སྟེ།
ཐབས་ཀྱི་སྐབས་ཡིན་པ་དང་། རྩ་བ་ལས་ཀྱང་ལམ་དུ་ཞེས་འབྱུང་བས་སོ། ། བླ་མ་རྣམས་ནི་འབྲས་བུ་དང་ལྔ་མཛད་དོ། ། དེའི་ལུགས་ལ་བར་དོ་འདའ་ཀ་མའི་ཞར་བྱུང་དུ་བྱ་སྟེ། འཕོ་བ་ཐེབས་ན་བར་དོ་མེད་ལ་མ་ཐེབས་ན་དེ་དང་འབྲེལ་བར་དགོས་པས་སོ། ། དེ་ལ་བུམ་དབང་གི་ལམ་ནི་བསྐྱེད་རིམ་སྟེ། ཕྱིའི་བསྐྱེད་རིམ་རྒྱས་འབྲིང་གང་རུང་ལ་ནང་བསྐྱེད་རིམ་ལུས་ཀྱི་ལྷ་བརྒྱ་ལྔ་བཅུ་རྩ་བདུན་ཞར་བྱུང་གི་ལྷ་ཉི་ཤུ་རྩ་གཉིས་དང་བཅས་པ། སྦྱང་གཞི་སྦྱོང་བྱེད་ངོ་སྤྲད་ཅིང་བསྒོམས་ནས། དེ་ལ་སེམས་བཟུང་། དེའང་ཕྱིའི་སྤྱན་དབུ་མའམ་ནང་གི་དབུའི་གཙུག་ཏོར་ནས་བཟུང་སྟེ།
རིམ་གྱིས་གསལ་གདབ་སྟེ་གསལ་ན་གསལ་ཏེ་འཕྲོ་གཅད། མི་གསལ་ན་མི་གསལ་ཏེ་འཕྲོ་གཅད། བསམ་གཏན་གྱི་དུག་དབྱུང་ཅེས་པ་བསྒོམ་པའི་གནད་གཉིས། བསྒོམས་པས་གསལ་གདབ་པ་ལ་སོགས་པ་བཞི་ཡིས་གསལ་བཏབ་ཅིང་བསྒོམ། དེ་ལས་ལྟ་བ་ཉམས་མྱོང་ངོ་བོ་ཉིད་གསུམ་སྐྱེ་བ་ནི། སྣང་ཕྱོགས་དང་སྟོང་ཕྱོགས་དང་ཟུང་འཇུག་གི་ངོ་བོ་ཉིད་དོ། ། དེ་རེ་རེ་ལ་ཡང་མ་རིག་པའི་སྣང་བ་ལ་སོགས་པ་ཆོས་ཅན། ཡིད་ཀུན་བརྟགས་དང་བྲལ་བ་ཆོས་ཉིད། དེ་གཉིས་པོ་ངོ་བོ་གཅིག་ལྡོག་ཚུལ་གྱིས་ཐ་དད་དོ། ། ཉམས་དེ་དག་མཉམ་བཞག་ལ་སྐྱེས་ན་ངོས་ཟིན་པར་བྱས་ལ་བསྐྱང་།
མ་སྐྱེས་ན་རྗེས་ཐོབ་ལ་རྩོལ་བའི་སྒོ་ནས་བསྐྱང་ངོ་། ། གྲུབ་མཐའ་ལ་རྟགས་སུ་ཤར་བ་ནི། བུམ་དབང་ས་དྲུག་ལ་འཁོར་འདས་རོ་གཅིག་ཏུ་རྟོགས་པས། སྟོང་གསུམ་ཡུངས་འབྲུར་ཚུད་པ་ལ་སོགས་པའི་ཡོན་ཏན་འཆར་བ་ཡིན་ནོ། ། གྲུབ་མཐས་མ་རྟོགས་ན་འདའ་ཀ་མ་གོང་དུ་འཕོ་བ་སྟེ། སྣང་བ་བསྒྱུར་བ་དང་འོད་ཀྱི་གོང་བུ་དང་སྒྲས་འཕོ་བ་གསུམ་གང་རུང་སྔར་གོམས་པར་བྱས་ནས་འཆི་ལྟས་བྱུང་ཞིང་མ་བསླུས་ན་འཕོ་བ་བྱེད་པ་ཡིན་ནོ། ། འཕོ་བ་མ་ཐེབས་ན་བར་དོའི་མན་ངག་ནི། སྒྲོ་འདོགས་ཡོངས་སུ་གཅོད་པའི་བླ་མ་དེས་བསྟན་པའི་ཡི་དམ། ལྷ་ལས་དྲས་པའི་གསང་མཚན་རྣམས་དང་། སྤྱོད་ལམ་དང་།
སྐྲག་སྔངས་པ་བྱུང་བ་དང་། དུས་གཞན་དུའང་དྲན་པར་བྱས་པས་རྨི་ལམ་དུ་དྲན་ན། བར་དོར་འཇིགས་པའི་དགྲ་བཞི་དང་། ཉམ་ང་བའི་གཡང་གསུམ་སྟེ། རྐྱེན་བདུན་འབྱུང་ཞིང་བསྣམ་བྱའི་སྣང་བ་བྱུང་དུས་སྔར་གོམས་པའི་དྲན་པ་གསུམ་འབྱུང་བས། བསྣམ་བྱ་ལྔ་ལྷག་པའི་ལྷར་འཆར། གསང་མཚན་ནས་ལུང་བསྟན་པ་འབྱུང་བས་གྲུབ་མཐའ་སྙོགས་པ་ལ་སོགས་པར་འགྱུར་རོ། གསང་དབང་གི་ལམ་ནི། བདག་བྱིན་བརླབས་ཏེ། ཕྱིའི་ཕྱག་རྒྱ་ལ་མི་ལྟོས་པར་བདག་རྒྱུད་ལ་རང་གྲུབ་ཏུ་ཡོད་པའི་དཀྱིལ་འཁོར་བཞི་ལ་གནད་དུ་བསྣུན་པའི་མན་ངག་བསྒོམས་པས།
རང་བྱུང་གི་ཡེ་ཤེས་སྐྱེ་བས་རང་བྱིན་བརླབས་ཞེས་བྱའོ། དེ་ཉམས་སུ་ལེན་པ་ལ་ཁྱབ་བྱེད་མན་ངག་གི་གནད་རླུང་གི་རྣལ་འབྱོར་དང་། ཁྱབ་བྱ་མན་ངག་གི་གནད་གཏུམ་མོའི་དམིགས་པའོ། ། དེའང་རྣལ་འབྱོར་གྱི་དབང་ཕྱུག་བིརྺ་པའི་བཞེད་པས། ཁམས་འདུས་པ་དང་པོ་གཏུམ་མོ་དྲོད་རྟགས་ཀྱིས་ལམ་འཁྲིད་པའི་སྐབས་སུ་རླུང་གི་རྣལ་འབྱོར་གཙོ་བོར་བཞེད་གསུང་། དེའི་རྒྱུ་མཚན་ནམ་འཁོར་བའི་འཁྲུལ་སྣང་སྣ་ཚོགས་འདི་ལས་ལས་བྱུང་ཞིང་། ལས་ཉོན་མོངས་པ་ལས་བྱུང་ཞིང་། ཉོན་མོངས་པ་རྣམ་རྟོག་ལས་བྱུང་སྟེ། རྣམ་རྟོག་རླུང་ལ་བརྟེན་ནས་ཡུལ་ལ་འཇུག་ཅིང་དེ་ལས་ཆགས་སྡང་སྐྱེས་ན་ལས་གསོག་པ་ཡིན་ཏེ། རླུང་རྣམས་ཕྲ་བའི་གཟུགས་ཀྱིས་ནི། །
ཤེས་དང་ཡང་དག་འདྲེས་གྱུར་ནས། ། དབང་བོའི་ལམ་ནས་བྱུང་ནས་ནི། ། ཡུལ་རྣམས་ལ་ནི་དམིགས་པར་བྱེད། ། ཞེས་འབྱུང་ངོ་། ། དེས་ན་རླུང་བསྒོམ་པ་གནད་དུ་ཆེ་སྟེ། སེམས་ཀྱི་ཞོན་བྱ་རླུང་ཟིན་པས་སེམས་ངང་གིས་ཟིན་པར་འགྱུར་ཏེ། རྟ་བཟུང་ན་དེ་ལ་ཞོན་པའི་སྐྱེས་བུ་ངང་གིས་སྡོད་པའམ། ཆུ་སྣོད་བུ་ག་མང་པོ་ཅན་གྱི་བུ་ག་གཅིག་བཀག་པས་གཞན་ལ་ཆུ་མི་འཛག་པ་བཞིན་ནོ། ། དེས་ན་ཕྱིའི་འབྱུང་བ་ཐམས་ཅད་ཀྱིས་ལས་བྱེད་པའང་རླུང་གི་སྟོབས་ཀྱིས་བྱེད་ལ། ནང་གི་དཀྱིལ་འཁོར་གསུམ་ལ་དབང་བྱེད་པའང་རླུང་ཡིན་ཏེ།
ལྔ་ཡི་བདག་ཉིད་བཅུ་མིང་ཅན། ། རླུང་ཞེས་བྱ་བས་ལས་ཀུན་བྱེད། ། ཅེས་འབྱུང་ངོ་། ། དེ་ཉམས་སུ་ལེན་པའི་ཚུལ་ཡང་ཕྱེ་ན་བསམ་གྱིས་མི་ཁྱབ་ཀྱང་། བསྡུ་ན་ལྡང་འཇུག་གནས་དང་བཅས་གསུམ་ཡོད། དེ་གསུམ་བསྡོམས་ནས་བསྒོམ་པ་སྲོག་ལམ་རྡོ་རྗེའི་བཟླས་པ། ཕྱིར་འགྲོ་བ་ལམ་དུ་བྱེད་པ་ལ་རྩོལ་བ་བཀག་སྟེ་སྲོག་ནས་གཏང་བ་ཤུགས་བསྐྱེད་དེ་གཉིས་ཀ་ནས་གཏང་བ་ཁ་ནས་སྒྲ་བཅས་སུ་གཏང་བ་སྟེ་གཅིག ནང་དུ་འཇུག་པའི་ལམ་དུ་བྱེད་པ་ལ། རྩོལ་བ་བཀག་སྟེ་སྲོག་ནས་དགང་བ་དང་། ཁ་ནས་སྒྲ་མེད་དུ་གཏང་བ་གཉིས།
གནས་པ་ལམ་དུ་བྱེད་པ་ཁ་སྦྱོར་དང་གསུམ་མོ། ། དེ་ཡང་བསམ་གཏན་གྱི་ཡན་ལག་དགུ་སྔོན་དུ་སོང་ནས། ཉམས་སུ་བླང་བའི་གནད། མཐར་ཕྱིན་པའི་ཚད། ཡོན་ཏན་གང་སྐྱེ། ། སྐྱོན་གང་སེལ་བ་སྟེ་བཞི་བཞིར་ཤེས་པར་བྱའོ། ། གཏུམ་མོ་ལ་བསམ་གྱིས་མི་ཁྱབ་ཀྱང་རླུང་གི་རྟེན་འབྲེལ་ལ་དགོངས་ཏེ་ཉིས་ཁྲི་ཆིག་སྟོང་དྲུག་བརྒྱར་འདུ་ལ་དེ་བསྡུ་ན་བདུན་ཅུ་རྩ་ལྔ་སྟེ། ཨཱ་ལི་ཀཱ་ལི་དང་། པུ་ཛ་ཨུ་ཨ་སོགས་ཉེར་བཞི། ལྟེ་བའི་ཨ་ཐུང་སྟེ།
ཡི་གེ་རྟེན་འབྲེལ་ལ་དགོངས། དེའང་བསྡུ་ན་དགུ་རུ་འདུ་སྟེ། འཁོར་ལོ་ལ་མ་བརྟེན་པའི་ལྔ། བརྟེན་པ་གཉིས་དང་། མན་ངག་གི་གནད་ལ་ཙཎྜ་ལིའོ། ། དེ་ལ་བདུན་དང་ཐིག་ལེའི་རྣལ་འབྱོར་ལ་བཞིར་ཕྱེ་བས་བཅོ་བརྒྱད་དོ། ། དེ་རྣམས་ཀྱང་རིགས་བཞིར་འདུ་སྟེ། མེ་འབར་བ་ལ་དམིགས་པ་གཅེར་བུ་ཙཎྜ་ལི། རྩའི་ཡི་གེ་ལ་དམིགས་པ་གཏུམ་མོ་ཙཎྜ་ལི། ཁམས་བདུད་རྩི་ལ་དམིགས་པ་གང་བ་ཙཎྜ་ལི།
འབར་འཛག་ལ་དམིགས་པ་ཁྱད་པར་ཙཎྜ་ལིའོ། ། དེ་ལ་འདིར་མར་མེ་གསོ་བ་ཚང་པའི་ཐོག འཁོར་ལོ་གཉིས་དང་བཞི་ལ་བརྟེན་པ་རྣམས་ཁྱད་པར་རྩ་བའི་རྣལ་འབྱོར། སྲུབ་ཤིང་གི་འཁོར་ལོ་གཉིས་གཏུམ་མོ། ། ཐིག་ལེ་བཞི་གང་བ། གཞན་བརྒྱད་གཅེར་བུ་ཙཎྜ་ལིའོ། ། དེ་རྣམས་མན་ངག་གིས་གནད་བསྒོམས་པས་ཉམས་མྱོང་སྐྱེ་བ་ནི། ཉོན་མོངས་པ་རང་བྱུང་། རྣམ་རྟོག་རང་བྱུང་། སྣྲེལ་གཞི་རང་བྱུང་།
གསལ་ཞིང་ཡང་ལ་རང་བྱུང་ཆེན་པོ་སྟེ་བཞིའོ། ། དང་པོ་ནི། སྙིང་གའི་བྷ་གའི་ཡིག་འབྲུ་ལྔར་རླུང་སེམས་འདུས་པའི་རྟེན་འབྲེལ་གྱིས་བདག་རྒྱུད་ལ་ཉོན་མོངས་པ་རང་བྱུང་དུ་སྐྱེ། གཞན་ལ་སྐྱེས་པར་མཐོང་། དུག་ལྔ་འཇོམས་པའི་མཐོང་སྣང་དང་། རྨི་ལམ་འབྱུང་ངོ་། ། གཉིས་པ་ནི། རོ་རྐྱང་གཉིས་དང་། རླུང་གི་རླུང་ལ་གནད་དུ་བསྣུན་པ་ལས་རིག་པ་སྐད་ཅིག་ཀྱང་མི་གནས་པ་འབྱུང་ངོ་། ། གསུམ་པ་ནི།
ཁང་སྟོང་ལྟ་བུ་ཞེས་བྱ་བ་སྔར་རླུང་སེམས་འདུ་མ་མྱོང་བའི་རྩ་ཡིག་ཏུ་འདུས་པས་རིག་པ་གསལ་ཆ་མེད་པ་གཉིད་མ་སངས་པ་ལྟ་བུ་འབྱུང་ངོ་། ། ཐ་མལ་པའི་ཉོན་མོངས་པ་ལ་སོགས་པ་ཡུལ་རྐྱེན་ལ་ལྟོས་ལ། འདིར་རླུང་སེམས་ཀྱི་རྟེན་འབྲེལ་ལས་ཉམས་སྣང་ལ་ཤར་བས་རང་བྱུང་ཞེས་བྱའོ། ། དེ་གསུམ་ནི་ཉམས་སྐྱོན་ཅན་ཏེ་ཐ་མལ་གྱི་ཉོན་མོངས་ལ་སོགས་པ་དང་། ཁྱད་པར་དབྱེ་དཀའ་བ་དང་། ལམ་དུ་སྲོལ་མ་ཤེས་ན་འཁོར་བའི་རྒྱུ་བྱེད་པས་སོ། ། མན་ངག་ཡོད་པས་ལམ་དུ་བསྲལ་ན་སྐྱོན་མེད་སྐྱེ་བའི་སྣ་འདྲེན་བྱེད་པས་མེད་ཐབས་ཀྱང་མེད་དོ། ། དེས་ན་སྐྱོན་མེད་སྐྱེ་བ་ལ་སྐྱོན་ཅན་སྐྱེ་དགོས་ཏེ། སྐྱོན་ཅན་རང་ཡང་སྐྱེ་བར་དཀའ། ནེ་ལེ་འཛིན་པ་ལ་བྱ་རོག་འཛིན་དགོས་ཏེ།
བྱ་རོག་རང་ཡང་ཟིན་པ་དཀའ་རྗེ་དགོན་པ་བ་གསུང་ངོ་། ། བཞི་པ་ནི། ཉམས་སྐྱོན་མེད་དེ་གསལ་བ་སེམས། ཡང་བ་ལུས། སྒོམ་པའི་སྟོབས་ཀྱིས་ངང་གིས་འབྱུང་བས་རང་བྱུང་ངོ་། ། འདི་ནི་གཙོ་བོར་སེམས་ལ་འཆར་བ་གསལ་སྟོང་ཟུང་འཇུག་སྟེ་དཔེའི་ཡེ་ཤེས་ཞེས་ཀྱང་བྱའོ། ། དེ་གོམས་པ་ལས་གསང་དབང་ས་བཞི་པ་གྲུབ་མཐའ་མ་འདྲེས་ལ་ཡོངས་སུ་རྫོགས་པ་སྟེ། རྩ་ཡི་གེ་ལ་དབང་ཐོབ་པས་འགྲོ་བ་སྣ་ཚོགས་ཀྱི་སྐད་དང་གསུང་རབ་ཐམས་ཅད་ཀྱི་ཚིག་དོན་ཐམས་ཅད་མ་འདྲེས་པར་རྟོགས་ལ། དེའང་ནང་གི་རྟེན་འབྲེལ་གཅིག་ལ་ཚང་ཞིང་རྫོགས་པས་ཡོངས་སུ་རྫོགས་པའོ། ། གྲུབ་མཐའ་མ་སྙོགས་ན་འདའ་ཀ་མ་འོད་གསལ་ནི།
རང་བྱུང་གི་ཉམས་དེ་ཉིད་བསྐྱང་ཞིང་། འཆི་ཀར་འོད་གསལ་རང་བྱུང་རྟོགས་པར་འདོད་པའི་འདུན་པ་བྱས་ནས། རླུང་སེམས་དབུ་མར་ཞུགས་པའི་རྟེན་འབྲེལ་གྱིས་འོད་གསལ་ངང་གིས་སྐྱེ་ལ། དེ་དང་བདག་གི་ཉམས་མྱོང་རོ་གཅིག་ཏུ་གྱུར་ནས་རིག་པ་འཛིན་པ་ལ་སོགས་པར་འགྱུར་ཏེ། སྔར་འདྲིས་ཀྱི་མི་དང་ཕྲད་པ་བཞིན་ནོ། ། དེ་མ་ཐེབས་ན་བར་དོ་དགོས་པས། གསང་དབང་གི་བླ་མ་དང་། ལམ་དང་། ལྟ་བ་གསུམ་དྲན་པ་གོམས་པ་ལས་བར་དོར་རྐྱེན་བདུན་བྱུང་བ་ན། དྲན་པ་གསུམ་འབྱུང་ལ་བསྣམ་བྱ་ལྔ་ཡང་ཨཱ་ལི་ཀཱ་ལིའི་རྣམ་པར་ཤར་ནས་རང་བྱུང་གི་ཡེ་ཤེས་འཆར་ཞིང་།
བར་དོའི་སྣང་བ་མ་དག་པས་ཉིང་མཚམས་སྦྱོར་བ་མེད་པར་འགྱུར་རོ། ། གསང་དབང་གི་ལྔའོ། གསུམ་པའི་ལམ་ནི། དཀྱིལ་འཁོར་འཁོར་ལོ་སྟེ། དཀྱིལ་འཁོར་ནི་ཀུན་རྫོབ་བྱང་སེམས་ཀྱི། འཁོར་ལོ་ནི་དབབ་བཟུང་བཟློག་ཁྱབ། ཡང་དཀྱིལ་ནི་བདེ་བ་ཆེན་པོ། འཁོར་འདུས་པ་བྱང་སེམས། འཁོར་ལོ་མཚན་རྟོག་གཅོད་པའོ་གསུང་། ཡང་ན་སྙིང་པོ་ལྷན་སྐྱེས།
འཁོར་དགའ་བ་གསུམ། འཁོར་ལོ་ཐ་མལ་གྱི་ཉོན་མོངས་པ་འཇོམས་པའོ། ། དེ་ཉམས་སུ་ལེན་ཚུལ་ནི། རྒྱས་བསྡུས་གཉིས་སུ་གསུང་ཡང་། ཉམས་སུ་ལེན་དུས་རིག་མ་དག་པ། ལུས་ངག་མཉམ་པ། བྱིན་རླབས་མཉམ་པ། འདོད་པ་མཉམ་པ་སྟེ་བཞི་ནི་གཉིས་ཀ་ལ་འཇུག་ལ། ཁྱད་པར་དུ་ལམ་བསྡུས་པ་ལ་སྦྱོར་བ་ཐུར་སེལ་དབང་དུ་བྱ་བ། དངོས་གཞི་དབབ་གཟུང་དུ་བྱ་བ།
རྗེས་བཟློག་ཅིང་ཁྱབ་པར་བྱ་བ་སྟེ་གསུམ་ཡིན་ནོ། ། མཐར་མི་ཉམས་པར་བསྲུང་བ་ནི་འོག་ནས་སྟོན་ནོ། ། ལམ་དེ་བསྒོམས་པའི་ཉམས་མྱོང་ཡས་འབབ་ཀྱི་དགའ་བ་བཞི་སྟེ། གོ་རིམ་ལ་ལྟོས་པ། གནས་ལ་ལྟོས་པ། སྤང་བྱ་ལ་ལྟོས་པ། ངོ་བོ་ལ་ལྟོས་པ་སྟེ་བཞི་བཞི་སྟེ་བཅུ་དྲུག་གོ ། ལམ་དེ་བསྒོམས་པ་ལས་གྲུབ་མཐའ་ས་བཅུ་གཅིག་དང་བཅུ་གཉིས་པ་ལ་བདེ་སྟོང་རྒྱ་ཆུང་སྟེ། མྱ་ངན་ལས་འདས་པ་བདེ་སྟོང་དུ་རྟོགས་པའོ། ། གྲུབ་མཐའ་མ་སྙོགས་ན་འདའ་ཀ་མ་ནི།
ནམ་འཆི་བ་ན་རྡོ་རྗེ་སེམས་དཔའ་བྱོན་པ་སྟེ། རྡོ་རྗེ་ནི་སྟོང་པ། སེམས་དཔའ་བདེ་བ་སྟེ། དེ་གཉིས་ཟུང་འཇུག་ཏུ་སྐྱེའོ། ། དེའང་ལམ་འདིའི་ཉམས་ཅི་རིགས་པ་སྐྱེས་པ་ཡིན་ན་འཆི་ཀར་རྩ་མདུད་དྲལ་ནས་ཐིག་ལེ་དབུ་མར་ཞུགས། ཞུགས་དུས་བདེ་སྟོང་སྐྱེ་ཡང་མ་བསྒོམས་པས་ངོས་མི་ཟིན་ལ། ལམ་སྒོམ་པ་རྣམས་ཀྱིས་རང་གི་ཉམས་དང་འཕྲོད་པས་བདེ་སྟོང་དུ་རོ་གཅིག་པར་གྱུར་ནས་གྲོལ་བ་ཡིན་ནོ། ། དེ་མ་གྲོལ་ན་བར་དོ་ནི། གསུམ་པའི་བླ་མ་དང་། ལམ་དང་ལྟ་བ་དྲན་པ་ཡང་ཡང་གོམས་པས་བར་དོར་རྐྱེན་དེ་དག་བྱུང་དུས་སྔར་གོམས་པའི་དྲན་པ་འབྱུང་ལ་བསྣམ་བྱ་ལྔ་ཡང་བྱང་སེམས་མུ་ཏིག་གི་ཕྲེང་བ་ལྟ་བུར་ཤར་ནས།
བདེ་སྟོང་མཆོག་ཏུ་རོ་གཅིག་པའི་ཚུལ་གྱིས་རིག་པ་འཛིན་པ་ལ་སོགས་པར་འགྱུར་རོ། ། གསུམ་པའི་ལྔའོ། ། བཞི་པའི་ལམ་ནི། རྡོ་རྗེ་རྦ་རླབས་སྟེ། འོག་རླུང་བསྐྱོད་པ་ལུས་ཀྱི་རྦ་རླབས། ངག་འདྲེན་པ་ཞི་དྲག་ངག་གི་རྦ་རྦབས། ཏིང་ངེ་འཛིན་སེམས་ཀྱི་རྦ་རླབས་དང་གསུམ་མོ། ། དང་པོ་ནི། རླུང་སྦྱོར་བདུན་ཁྱད་པར་དུ་ཁ་སྦྱོར་བསྒོམས་པས་ཐུར་སེལ་ལ་དབང་ཐོབ་པར་བྱེད་པའོ། ། གཉིས་པ་ནི།
ངག་འདྲེན་པ་ཞི་དྲག་གིས་དྭངས་མ་འཕེལ་ཞིང་བརྟན་པར་བྱེད་པའོ། ། གསུམ་པའི་པདྨ་ཅན་དངོས་སམ། ཡེ་ཤེས་ཀྱི་ཕྱག་རྒྱ་ལ་བརྟེན་ནས་དྭངས་མ་འདྲེན་པའི་བྱེ་བྲག་གསུམ་གྱིས། རྩ་གསུམ་ལ་སོགས་པ་སྦྱངས་ནས་གཟུང་འཛིན་གྱི་རྣམ་རྟོག་འགག་ཅིང་རྣམ་ཐར་སྒོ་གསུམ་མངོན་དུ་བྱེད་པའོ། ། དེའང་རྡོ་རྗེ་ནི་ལྷན་སྐྱེས་ཀྱི་ཡེ་ཤེས་བདེ་སྟོང་ཆེན་པོ་སྟེ། མཚན་རྟོག་གིས་མི་ཕྱེད་པའོ། ། རྦ་རླབས་ནི་རྣམ་རྟོག་གི་ཕྲེང་བ་སྟེ། དེ་བདེ་སྟོང་དུ་ཐིམ་པའི་ཚུལ་གྱིས་རེངས་པའམ་འཇིལ་བར་བྱེད་པ་སྟེ། རྒྱ་མཚོའི་རླབས་དེ་ཉིད་དུ་ཐིམ་པ་བཞིན་ནོ། ། བསྒོམས་པའི་ལྟ་ཉམས་ནི་མས་བསྟན་པའི་དགའ་བ་བཞི།
དེའི་རྟགས་སམ་ཕན་ཡོན་ནི། རྒྱུ་མཐུན་པས་ནི་སྐྲ་དཀར་འཇོམས་པ་ལ་སོགས་པ་སྟེ། གཙོ་བོར་ལུས་ལ་འཆར་བ་དང་། ལུས་སེམས་གཉིས་ཀ་ལ་འཆར་བ་དང་། སེམས་ལ་འཆར་བའོ། ། དེ་དག་ནི་འཇིག་རྟེན་པའི་ལམ་དུ་རོ་རྐྱང་གཉིས་ལས་ཀྱང་གཙོར་རྐྱང་མ་ནས་ལོག་པས་འབྱུང་ལ། དབུ་མ་ནས་ལོག་པའི་རྟགས་ནི། ས་དང་པོ་ལ་སོགས་པའི་རྟགས་རྣམས་ཡིན་ནོ། ། གྲུབ་མཐའ་ནི། ས་ཕྱེད་ལ་འཁོར་འདས་ཐམས་ཅད་བདེ་སྟོང་དུ་རོ་གཅིག་པས་རྒྱ་ཆེ་བའོ། །
གྲུབ་མཐའ་མ་སྙོགས་ན་འདའ་ཁ་ནི། ལམ་ཕྱག་རྒྱ་ཆེན་པོ་ནས་འཕོ་བ་སྟེ། དེ་ལ་སྦྱང་བ་གོམས་པ། ལས་ལ་སྦྱར་བ་གསུམ་ལས། དང་པོ་རླུང་ལ་སྦྱང་བ་ཞག་བཞི་བཅུ་རྩ་གཉིས་གསུང་ཡང་། མར་འབྲི་བ་ལ་ཉི་ཤུས་ལྔ་ཚད་དུ་འགྱུར་བས་ཞེ་གཅིག་གོ ། དེ་ནི་གྲོང་འཇུག་གི་སྔོན་འགྲོ་ཡིན་ནོ། ། སྒྲ་ལ་གོམས་པས་ནི། བདེ་འགྲོ་དང་། གླིང་དང་།
སྐྱེ་གནས་སྦྱར་བ་གཉིས་ལ་དགོས་པ་གཙོ་ཆེའོ། ། དེ་གཉིས་ཀྱི་དངོས་གཞི་ནི་དམིགས་ཡུལ་དང་སྒོ་ཡིས་ཕྱེ་བའོ། ། ཕྱི་ཡི་གེ་ལ་གོམས་པ་ཐམས་ཅད་དགོས་ལ། ནང་ཡི་གེ་ལ་གོམས་པ་ཕྱག་རྒྱ་ཆེན་པོ་ནས་འཕོ་བའི་སྔོན་འགྲོའོ། ། དེའི་དངོས་གཞི་ནི་རླུང་སེམས་དབུ་མར་འཛུད་པ་སྟེ། འདིས་གྲུབ་མཐའ་སྙོགས་པར་འགྱུར་རོ། ། དེ་མ་ཐེབས་ན་བར་དོ་ནི། བཞི་པའི་བླ་མ་དང་། ལམ། ལྟ་བ་གསུམ་དྲན་པ་གོམས་པས་བར་དོར་རྐྱེན་བདུན་བྱུང་དུས་དྲན་པ་འབྱུང་ལ།
དེ་བསྣམ་བྱ་ལྔ་ཡང་རྩ་གསུམ་དུ་རླུང་ལྡང་འཇུག་གནས་གསུམ་དུ་འཆར། མཐར་དབུ་མར་རོ་གཅིག་ཏུ་གྱུར་ནས་གྲུབ་མཐའ་སྙོགས་པ་ལ་སོགས་པར་འགྱུར་རོ། ། བཞི་པའི་ལྔའོ། ། གསུམ་པ་དམ་ཚིག་ལ་སོགས་བསྟན་པ་ལས་མཉམ་བཞག་གི་བཞི། ཏིང་ངེ་འཛིན་མ་སྐྱེས་པ་སྐྱེད་པའི་རྒྱུ་ཚོགས་ལམ། རྗེས་ཐོབ་བཞི་སྐྱེས་པ་མི་ཉམས་ཤིང་འཕེལ་བར་བྱེད་པ་སྦྱོར་ལམ་དྲོད། དེ་བརྟན་མི་བརྟན་གྱིས་ཁམས་འདུས་པ་གསུམ་ལ་ཆེ་འབྲིང་ཆུང་གསུམ་དུ་བཞག་པའོ། ། བཟའ་བ་བཞི་དང་། མི་འབྲལ་བ་བཞི་ནི། མཐུན་རྐྱེན་བསྟེན་བྱ་ཡིན་ལ།
བསྲུང་བ་བཞི་ནི་འགལ་རྐྱེན་ཡང་བྱའོ། ། དེ་དག་སྲུང་ཐབས་བཞིས་བསྲུངས་པས་ལམ་མྱུར་དུ་བགྲོད་པར་འགྱུར་རོ། ། ཉམས་པའི་ཉེས་དམིགས་ནི། བུམ་དབང་གི་རྩ་ལྟུང་དང་གསུམ་པའི་བསྲུང་བྱ་འགའ་ཞིག་གིས་སྲིད་པའི་སྡུག་བསྔལ་འདྲེན་ལ། གཞན་རྣམས་ཀྱིས་ལམ་བགྲོད་པ་ལ་འགོར་བར་འགྱུར་རོ། ། ཉམས་ཆག་བསྐང་བ་ལ། བསྐང་བྱའི་ཡུལ་ནི་མཁའ་འགྲོ་ལྔ། གང་གིས་བསྐང་བ་ནི་འདོད་ཡོན་སོགས། ཇི་ལྟར་བསྐང་བ་ནི་མཉེས་པས་སོགས་སོ། ། འདིའི་གཞུང་ལ་གོང་མ་གསུམ་ཡོད་པའི་འོག་མ་གཉིས་ཀྱི་དོན།
དང་པོས་ཕྱིའི་འདོད་ཡོན་དང་། གཉིས་པས་ནང་གི་འདོད་ཡོན་བསྟན་པ་གསུང་བ་མི་འཐད་དེ། འདོད་ཡོན་གྱི་སོགས་ཁོངས་སུ་འདོད་ཡོན་དང་། མཉེས་པའི་སོགས་ཁོངས་སུ་མཉེས་པ་བསྡུས་པ་ག་ལ་རིགས། དེས་ན་འདོད་ཡོན་གྱི་ཁོངས་སུ། ལྟ་བ་དང་། སྒོམ་པ་དང་། ཚོགས་མཆོད་སྡུད། མཉེས་པའི་སོགས་ཁོངས་སུ་ཚད་དུ་བསྐྱལ་བ་དང་ཚིམ་པར་བྱ་བ་བསྡུས་ཏེ་འདི་ནི་གཞུང་གི་དོན་དངོས་ཡིན་པར་ངེས་སོ། ། དམ་ཚིག་ཉི་ཤུ་བསྐང་ཐབས་དང་བཅས་པ།
དབང་པོ་འབྲིང་གི་ལམ་དུ་མཛད་པ་ནི་ཡེ་མེད་དེ་གང་ཟག་དེ། མཉམ་བཞག་བཞི་མི་སྒོམ་ཞིང་ལྟ་བ་མི་སྐྱོང་བའོ། ། འབྲིང་གི་ལམ་དམ་ཚིག་ཏུ་གསུངས་པ་ནི། བུམ་དབང་གི་བསྲུང་བའི་དམ་ཚིག་ལ་དགོངས་པ་ཡིན་ཏེ། གལ་ཏེ་ལྟུང་བ་མེད་གྱུར་ན། ། དེ་ཡིས་བཅུ་དྲུག་དག་ན་འགྲུབ། ། ཅེས་གསུངས་པས་སོ། ། དེ་ལྟ་མ་ཡིན་ན་ཐ་མ་དང་ཁྱད་མེད་པར་འགྱུར་རོ། ། ལམ་དུས་ཀྱི་དབང་ནི་ཐབས་ཀྱི་ཕྱོགས་སུ་ལྷུང་བ་འབྲིང་གི་ལམ་ཡིན་ཏེ། བསྐྱེད་རིམ་རྒྱས་བསྡུས་གང་ཡིན་ཡང་།
ཡེ་ཤེས་པ་དགུག་གཞུག་གི་རྗེས་ལ། ལུས་ཀྱི་དཀྱིལ་འཁོར་གསལ་གདབ་དེ་ནས་དབང་གི་ལྷ་སྤྱན་དྲངས་ཏེ་མཆོད་བསྟོད་གསོལ་གདབ་བྱ་བ་ནི། གཉིས་ཀའི་ཐུན་མོང་བ་ཡིན་ནོ། ། དངོས་གཞིའི་ཚེ་དབང་བླང་བའི་ཡུལ་ནི། རང་གི་རྒྱུ་དུས་ཀྱི་བླ་མ་མི་བསྐྱོད་ཀྱེའི་རྡོ་རྗེ་དང་གཉིས་སུ་མེད་པས་གཙོ་བྱས་པའི་རིགས་ལྔ་འཁོར་བཅས་ལེན་པ་པོ་ནི་བདག་ཕྱིའི་ཧེ་རུ་ཀ་ལུས་ཀྱི་དཀྱིལ་འཁོར་དང་བཅས་པ། ལྷ་མོ་བརྒྱད་དང་བཅས་པའོ། ། ཇི་ལྟར་བླང་བའི་ཚུལ་ནི། སྔོན་དུ་ཤེས་པའི་ཆོ་ག་དང་རིག་པའི་དབང་རྡོ་རྗེ་བརྟུལ་ཞུགས་རྡོ་རྗེ་སློབ་དཔོན་དང་བཅས་པ་བདག་འཇུག་ལྟར་བླང་། མི་འདྲ་བའི་ཁྱད་པར་ནི་བདག་དང་དབང་རྫས་མི་བསྐྱོད་ཀྱེའི་རྡོ་རྗེ་ལ་སོགས་ཕྱག་གཉིས་པར་བསྐྱེད་དོ། ། རྡོ་རྗེ་སློབ་དཔོན་གྱི་དབང་གིས་རྗེས་མ་དཀྱིལ་འཁོར་དང་ལྷའི་དག་པ་མདོར་བསྡུས་ཙམ་གསུངས་བར་བསམ།
མཐའ་རྟེན་བཞི་ནི་བླང་མི་དགོས་གསུང་། ལེན་པར་སྤྲོ་ན་རྒྱས་བསྡུས་ཅི་རིགས་པ་བླང་ཀྱང་རུང་ངོ་། ། དབང་འབྲིང་དུ་ལེན་པ་ནི། གཙོ་ཆུང་ལ་གལ་ཏེ་ལེན་ན་ཚིགས་བཅད་བརྗོད་ཅིང་རྡོ་རྗེ་དྲིལ་བུ་གཏད་པས་དམ་ཚིག་གསུམ་དྲན་པར་བྱེད་པ་ནི་བུམ་དབང་། བླ་མ་ཡབ་ཡུམ་གྱིས་བསྒྲུབས་པའི་དབང་རྫས་ཚིགས་བཅད་བརྗོད་ཅིང་གནང་བ་ཁོང་དུ་མེད་པས་རྣམ་རྟོག་འགགས་ཤིང་། རང་བྱུང་གི་ཡེ་ཤེས་སྐྱེས་པར་བསྒོམ་པ་ནི་གསང་དབང་ཚིགས་བཅད་བརྗོད་ཅིང་གཏད་པའི་ཕྱག་རྒྱ་བཏང་སྙོམས་པར་ཞུགས་པས་ལྷན་སྐྱེས་མངོན་དུ་བྱས་པར་བསྒོམ་པ་གསུམ་པ། ཚིགས་བཅད་ཀྱི་དོན་ལ་མཉམ་པར་འཇོག་པ་བཞི་པའོ། ། རྒྱས་འབྲིང་གཉིས་ཀ་ལ་ཆོ་ག་ཡོངས་སུ་རྫོགས་ནས་དབང་གི་ལྷ་བདག་ལ་ཐིམ་པས་རྐྱེན་བྱས་ཏེ། རིགས་བདག་གིས་རྒྱས་གདབ་བོ། ། བསྡུས་པ་ནི།
མངོན་རྟོགས་རྣམས་སུ་བྲིས་པ་ཉིད་ཡིན་ནོ། ། ལུས་ལ་བརྟེན་ནས་བདེ་ཆེན་གྱི་སྒྲིབ་པ་དགག་ཅེས་པ་ནི། ལུས་ཀྱི་དཀྱིལ་འཁོར་བཞི་ཡིན་ལ། དེ་དབང་བཞིས་སྦྱངས་པས་དྲི་མ་བཞི་འགགས་ནས་སྐུ་བཞི་འགྲུབ་ཅེས་པའོ། ། འབྲས་བུའི་རྒྱུད་ལ་ཕྱག་རྒྱ་ནི། རྒྱུ་ལ་འབྲས་བུའི་དུས་ཐམས་ཅད་དུ་དངོས་སམ་ཡེ་ཤེས་ཀྱི་ཕྱག་རྒྱ་ལ་བརྟེན་པས་ཕྱག་རྒྱའི་དངོས་གྲུབ་བམ། རིག་མའི་སྐྱེས་བུ་ཞེས་བྱའོ། ། ཆེན་པོ་ནི་དེ་ལས་མཆོག་ཏུ་གྱུར་པ་གཞན་མེད་དོ། ། དེ་ལ་བརྗོད་པ་ཚིག་དང་། སྒོམ་པ་དམིགས་པ་དང་།
མྱོང་བ་ཉམས་མྱོང་དང་། རྟོགས་པ་དཔེ་དང་། མཐོང་པ་དོན་དང་། གྲུབ་པ་འབྲས་བུའི་ཕྱག་རྒྱ་ཆེན་པོ་སྟེ། དྲུག་ལས་འདི་ཐ་མའོ། ། དེའི་ཉེ་རྒྱུ་ནི་འབྲས་བུའི་དབང་བཞི་སྟེ་འགྲོས་བཞི་ཐིམ་པའོ། ། ཚད་མ་སྙན་བརྒྱུད་བཞི་ཡིས་སྤྲོས་པ་བཅད་ཅེས་པའི་དོན་ལ་གཉིས་ཀྱི། དང་པོ་ལ་གཉིས་ངོ་བོའམ་མཚན་ཉིད་ནི། ནང་དུ་ངེས་ཤེས་ཁྱད་པར་ཅན་སྐྱེས་ནས་གཞན་གྱིས་མོས་པ་དཀྲོག་པར་མི་ནུས་པའོ། ། དེ་སྐྱེད་པའི་རྒྱུ་ལ་ཡང་ཚད་མ་ཞེས་བཏགས་སོ། །
དེ་ལ་དབྱེ་ན་བཞི་སྟེ། རྒྱུད་སྡེ་རྣམས་ལས་གསུངས་པ་ནི་བདེ་བར་གཤེགས་པའི་བཀའ་ཡང་དག་པ་ལུང་གི་ཚད་མ། དེའི་དགོངས་པ་བསྡུས་ཏེ་བསྟན་པ་ཆོས་ཐམས་ཅད་རྟེན་ཅིང་འབྲེལ་བར་འབྱུང་བ་ལོ་རྒྱུས་ཀྱི་ཚད་མ། དེའི་མན་ངག་བདག་ལ་བསྟན་པ་ནི། བླ་མ་དམ་པའི་ཉམས་ཀྱི་མན་ངག་ཚད་མའོ། ། དེའི་དོན་བསྒོམས་པས་བདག་རྒྱུད་ལ་ཉམས་མྱོང་སྐྱེས་པ་ནི། ཉམས་མྱོང་རྗེས་སུ་དྲན་པའི་ཚད་མའོ། ། གང་གཏན་ལ་དབབ་པར་བྱ་བ་ནི་རྒྱུ་ལམ་འབྲས་བུ་ཐམས་ཅད་དོ། ། འབྲས་བུ་གཏན་ལ་ཕབ་ནས་ཞེས་པ་ནི། གཙོ་ཆེ་བས་དངོས་སུ་སྨོས་པ་སྟེ།
འབྲས་བུ་སྟེ་ཤིན་ཏུ་ལྐོག་གྱུར་ཡིན་པས། ཐེ་ཚོམ་དང་ལོག་རྟོག་གི་གནས་ཤས་ཆེ་བས་སོ། ། ཇི་ལྟར་གཏན་ལ་འབེབས་པ་ནི། བདག་ལ་རྒྱུ་ལམ་འབྲས་བུའི་ཉམས་སྣ་ཚོགས་སྐྱེས་པའི་ཚེ། སྔར་གྱི་ཚད་མ་གསུམ་དང་འཕྲོད་པས་ཉམས་དང་གདམས་ངག་ལ་ཡིད་ཆེས་ཁྱད་པར་ཅན་སྐྱེས་སོ། ། ཕབ་པའི་དགོས་པ་ནི། ཏིང་ངེ་འཛིན་གོང་ནས་གོང་དུ་འཕེལ་ཞིང་ལམ་མྱུར་དུ་བགྲོད་པའོ། ། རྩ་བ་ལས་འདིར་དངོས་སུ་མ་བསྟན་ཡང་འཇིག་རྟེན་པའི་ལམ་དུ་དགོས་པ་ལ་དགོངས་ནས་འོག་ཏུ་བསྟན་ནོ། ། གཉིས་པ་ལ་འདི་ནི་སྙན་བརྒྱུད་བཞི་ནི། དབང་གི་ཆུ་བོ་མ་ནུབ་པ།
བྱིན་རླབས་ཀྱི་རྒྱུད་པ་མ་ཉམས་པ། གདམས་ངག་གི་སརྒ་མ་ལོག་པ། མོས་གུས་ཀྱིས་བསམ་པ་ཚིམ་པའོ། ། དང་པོ་ནི། རྒྱུ་དུས་སུ་བླ་མ་ལས་ཐོབ་པ། ལམ་དུས་སུ་རང་གིས་སྒོམ་པ། འབྲས་བུའི་དུས་སུ་འགྲོས་བཞི་ཐིམ་པ་སྟེ། དབང་ཉིད་ཀྱིས་ལམ་བགྲོད་པའོ། ། གཉིས་པ་ནི། གསང་སྔགས་མཐའ་བཞིའི་བདག་ཉིད་སྟེ་རིམ་པ་གཉིས་འབད་ནས་སྒོམ་པ་ཉམས་སུ་བླང་བའི་མཐའ།
དེ་ལས་ཉམས་སྣང་བཅོ་ལྔ་ལ་སོགས་པ་འབྱུང་བ་ཉམས་སུ་མྱོང་བའི་མཐའ། དེ་ལས་ཕྱི་ནང་གི་མཁའ་འགྲོས་བྱིན་གྱིས་རློབ་ལ། དེས་ནང་དུ་དྲོད་ཉམས་བརྟན་ཞིང་། ཕྱི་རོལ་དུ་ནད་གདོན་ཞི་བར་ནུས་པ་ལ་སོགས་པ་འབྱུང་བ་བྱིན་བརླབས་ཀྱི་མཐའ། འདས་པའི་ལམ་དུ་གྲུབ་མཐའ་སྙོགས་པ་ནི་གྲུབ་པའི་མཐའོ། ། གསུམ་པ་ནི། ལམ་སྒོམ་པ་ན་ལུས་ལ་ན་ཚ་དང་། སེམས་ལ་མཐོ་དམན་སྣ་ཚོགས་བྱུང་དུས། གཞན་དག་སྐྱོན་དུ་བྱེད་པའང་འདིར་བླ་མའི་མན་ངག་གིས་ནང་གི་རླུང་སེམས་ཀྱི་འདུ་འཕྲོ་ལས་བྱུང་བའི་ཏིང་ངེ་འཛིན་དུ་ཤེས་ནས་བསྐྱངས་ལ་ལམ་དུ་འགྱུར་བས་སྐྱོན་ཡོན་ཏན་དུ་སློང་ཤེས་པའོ། ། ཤ་ཟ་དང་སྲིན་པོ་ལ་སོགས་པའི་མཐོང་སྣང་སྣ་ཚོགས་བྱུང་པ་ན་གདམས་ངག་མེད་པ་རྣམས་བགེགས་སམ་བར་ཆད་དུ་འཛིན་པས་སྐྱོན་དུ་འགྱུར་བ་ལས།
འདིར་བླ་མའི་མན་ངག་གིས་ཨ་ཡིག་ལ་སོགས་པར་རླུང་སེམས་འདུས་པའི་རྟེན་འབྲེལ་ལས་བྱུང་བར་ཤེས་ནས། བྱུང་རྒྱལ་གྱི་གནད་ཀྱིས་བསྐྱངས་པས་མྱུར་དུ་གྲུབ་མཐའ་སྙོགས་པར་འགྱུར་བས་བར་ཆད་དངོས་གྲུབ་དུ་ལེན་ཤེས་པའོ། ། ཡང་གཞན་དག་བྱིང་རྒོད་གཉིས་བསམ་གཏན་གྱི་གེགས་སུ་བྱེད་པ་ལ། འདིར་ཏིང་ངེ་འཛིན་དུ་ཤེས་པས་བསྐྱངས་ན། བྱིང་བ་ཞི་གནས་དང་། རྒོད་པ་ལྷག་མཐོང་གི་ཏིང་ངེ་འཛིན་དུ་འགྱུར་བས་ཏིང་ངེ་འཛིན་དུ་ངོ་ཤེས་བས་བསམ་གཏན་གྱི་གེགས་སེལ་བའོ། ། ཡང་གཟུགས་སྟོན་པ་ལ་སོགས་པ་བར་ཆད་བྱུང་ན། སད་པ་བཞི་དང་། བརྡ་ལ་སོགས་པས་བསྲུངས་པས་བར་ཆད་ལས་གྲོལ་ཏེ་བར་ཆད་ངོ་ཤེས་པས་བདུད་ཀྱི་གེགས་སེལ་ཞེས་བྱའོ། ། གནད་དེ་དག་གཞུང་འདི་ནས་བསྟན་པས་གདམས་ངག་གི་སརྒ་མ་ལོག་པ་ཞེས་བྱའོ། །
བཞི་པ་ནི། སྔར་བཤད་པའི་ཚད་མ་བཞིས། དབང་དུས་དང་། ལམ་དུས་སུ་བླ་མ་དང་ལམ་ལ་མོས་གུས་རིམ་གྱིས་འཕེལ་བ་དང་། མོས་གུས་ཀྱིས་བསམ་པ་ཚིམ་པ་ཞེས་བྱའོ། ། དེས་ན་གསང་སྔགས་སྙན་བརྒྱུད་ཅེས་པ་ནི། དབང་དང་གདམས་ངག་སྟེ། སྙན་ནས་སྙན་དུ་བརྒྱུད་པའོ། ཁོངས་སུ་བྱིན་རླབས་དང་མོས་གུས་བསྡུས་སོ། ། དེ་ལྟར་སྙན་བརྒྱུད་བཞི་འགྲིག་ཅིང་ཚད་མ་བཞིས་ལམ་དང་འབྲས་བུ་ལ་ཐེ་ཚོམ་དང་ལོག་རྟོག་གི་སྤྲོས་པ་གཅོད་པའོ། །
ཡེ་ཤེས་པ་ལྔ་ཡིས་ལམ་གྱི་ས་མཚམས་གཅད་ཅེས་པའི་དོན་ནི། ཕྱི་ནང་གསང་བ་དེ་ཁོ་ན་ཉིད་མཐར་ཐུག་རྟེན་འབྲེལ་ཏེ་ལྔས་ལམ་ཐམས་ཅད་བསྡུས་པས་དེ་ཡིས་ས་མཚམས་འབྱེད་པའོ། ། དེ་ལ་དོན་བདུན་གྱི་རྟེན་འབྲེལ་འགྲིག་པའི་གཞི་ནི། ལུས་ཁྱད་པར་ཅན་ཏེ། དཀྱིལ་འཁོར་བཞི་ལ་སྐྱོན་མེད་པ་སྟེ་དེ་ལ་སྐུ་བཞིའི་རྟེན་འབྲེལ་འགྲིག་པའོ། ། རྟེན་འབྲེལ་གྱི་མཐའ་ནི། མ་མཐའ་རྡོ་རྗེའི་ལུས་སྐྱོན་མེད་ནས། ཡ་མཐའ་འགྲོས་བཞི་ཐིམ་པའི་བར་རོ། ། རྟེན་འབྲེལ་གྱི་ངོ་བོ་ནི་གཞན་དབང་རྟེན་འབྲེལ་ཏེ། རྒྱུ་དུས་སུ་མ་དག་པའི་སྣང་བ་དང་།
ལམ་དུས་ཀྱི་ཉམས་སྣང་དང་། འབྲས་བུའི་དག་པའི་སྣང་བ་ཐམས་ཅད་རྒྱུ་རྐྱེན་གཞན་ལ་རག་ལས་པས་གཞན་དབང་རྟེན་འབྲེལ་ལོ། ། ལམ་ནི་བྱང་ཆུབ་ཆེན་པོའི་ལམ་སྟེ། ཉན་རང་གི་འབྲས་བུ་ཐབས་དམན་པས་འགྲུབ་ཅིང་ཕར་ཕྱིན་གྱི་ས་བཅུ་ལམ་ལྔ་ཡང་ཐབས་གཞན་གྱིས་འགྲུབ་པས། ལམ་འདིའི་ཐ་སྙད་མེད་དོ། ། དེས་ན་བྱང་ཆུབ་ཆེན་པོའི་ལམ་མོ། ། དེ་ལ་དབྱེ་ན་རྒྱུ་བྱང་ཆུབ་ཆེན་པོ་སེམས་ཉིད་གཉུག་མ། རྩ་བྱང་ཆུབ་ཆེན་པོ་དབུ་མ། ཡི་གེ་ཟུང་འཇུག་གི་ཧཱུྃ། ཉམས་ཟུང་འཇུག་གསུམ།
འབྲས་བུ་ས་བཅུ་གསུམ་པ་རྣམས་བྱང་ཆུབ་ཆེན་པོའོ། ། མདོར་ན་སྦྱང་གཞི་བྱང་ཆུབ་ཆེན་པོ་དེ། ལམ་བྱང་ཆུབ་ཆེན་པོས་སྦྱངས་ནས། འབྲས་བུ་བྱང་ཆུབ་ཆེན་པོ་འགྲུབ་པའོ། ། འབྲས་བུ་འདི་ལས་ལོ་རྒྱུས་ཏེ། རྟེན་འབྲེལ་འདི་ལས་འདི་འབྱུང་ཞེས་མན་ངག་བརྒྱུད་པས་སྟོན་པ་སྟེ། དེད་དཔོན་མཁས་པས་ནོར་བུ་ལོན་པའི་ལམ་རྒྱུས་སྟོན་པ་བཞིན་ནོ། ། དེས་མཚོན་ཅིང་མངོན་དུ་བྱས་པའི་དོན་ནི། ཀུན་གཞི་གདོད་ནས་དག་པའི་གློ་བུར་གྱི་དྲི་མ་སྦྱངས་ནས་འབྲས་བུ་མངོན་དུ་བྱེད་པའོ། ། རྟེན་འབྲེལ་དུ་ཞིག་གིས་ལམ་རྫོགས་པ་ནི།
ཕྱི་རྟེན་འབྲེལ་སོགས་ལྔ་སྟེ་ཆོས་རྗེ་པས་མཛད་པ་ལས་ཤེས་པར་བྱའོ། ། དེ་དག་ནི་འཁོར་འདས་ཐུན་མོང་གི་དོན་བསྡུས་པ་སྟེ། སྣང་བ་གསུམ་ལ་སོགས་པ་རེ་རེར་ཡང་འཁོར་འདས་གཉིས་ཀ་སྟོན་པས་སོ། ། རྩ་བར་གསུམ་པ་སུམ་ཅུ་འདིར་བསྟན་ཀྱང་། དེ་དག་འཇིག་རྟེན་པའི་ལམ་དུ་དགོས་པས་དེར་བསྡུས་ཏེ་སྟོན་ནོ། ། འཁོར་ལོ་འཆམ་པའི་ལམ་གྱི་དོན་བསྡུ་བ་ནི། ལམ་ལྟར་ན་ཚོགས་སྦྱོར་གཉིས། བྱང་ཆུབ་ཀྱི་ཕྱོགས་ལྟར་ན་བཅུ་གཉིས་ལས། ཁམས་འདུས་པ་གསུམ་གྱིས་འདུས་པ་ཡིན་ལ། དེ་ལ་དོན་གཞན་གྱིས་དབང་དང་འདིར་ངག་དོན་བསྡུས་ཏེ་བསྟན་ན།
ལམ་གྱི་ངོ་བོ་དང་། དེའི་ཡན་ལག་ཅན་གཉིས་ལས། དང་པོ་ནི། ཁམས་འདུས་པ་དང་པོ་གཏུམ་མོ་དྲོད་རྟགས་ཀྱིས་ལམ་འཁྲིད། བར་པ་ཐིག་ལེ་བདེ་སྟོང་གི་ཉམས་ཀྱིས་ལམ་འཁྲིད། ཐ་མ་ལ་སྐྱོན་མེད་གཉུག་མ་ཡེ་ཤེས་ཀྱིས་ལམ་འཁྲིད། དེ་ལ་ཏིང་ངེ་འཛིན་སྐྱེ་བའི་རྒྱུ་ངོ་བོ་ལ་སོགས་པ་སྟོན་པར་བྱེད་པ་ཤོ་ལོ་ཀ་ཕྱེད་དང་བཞི་ནི་འཇིག་རྟེན་པའི་ལམ་དུ་ཤེས་པས་ཕན་འདོགས་པའི་གདམས་ངག་བདུན་དང་སྦྱར་ཏེ་བཤད་པར་བྱ་སྟེ། ཁམས་འདུ་ལུགས་གསུམ་གྱིས་ཕྱོགས་མེད་དུ་བསྲལ་བའི་གནད། སེམས་གནས་ལུགས་གསུམ་གྱིས་ཏིང་ངེ་འཛིན་གྱི་ཉེ་རྒྱུ་ཤེས་པའི་གནད། ཉམས་གསུམ་གྱིས་གང་ཡང་ཏིང་ངེ་འཛིན་དུ་ཤེས་པའི་གནད།
དྲོད་གསུམ་གྱིས་གང་ཡང་བྱུང་རྒྱལ་དུ་གཏང་བའི་གནད། ལམ་འཁྲིད་ལུགས་གསུམ་གྱིས་ཏིང་ངེ་འཛིན་གྱི་བྱེ་བྲག་ཤེས་པའི་གནད། ཁམས་འདུས་པ་གསུམ་གྱིས་ལམ་གྱི་ས་མཚམས་ཤེས་པའི་གནད། རྟེན་འབྲེལ་གསུམ་གྱིས་རེ་དོགས་དང་བྲལ་བའི་གནད་དོ། ། དང་པོ་ནི། འདུ་ལུགས་གསུམ་དང་ཕྱོགས་མེད་བདུན་དག་གིས་རྣམ་པར་ཕྱེ་བས་སྒྲོ་སྐུར་བྲལ་བར་མཛོད་ཅེས་པའི་འདུ་ལུགས་གསུམ་ནི། ཏིང་ངེ་འཛིན་གྱི་རིང་རྒྱུ་གསུམ་སྟེ། ལས་འཕྲོ་ཅན་རང་གི་ངང་གིས་ཁམས་འདུ་བ་ནི། བདེ་སྡུག་ལ་སོགས་པ་རྐྱེན་གང་གིས་ཀྱང་ཏིང་ངེ་འཛིན་སྐྱེ་བ་སྟེ། རྟོད་མོ་ས་ཀོ་རྡོ་རྗེ་མཚོ་ལྟ་བུའོ། །
མོས་གུས་ཅན་བྱིན་རླབས་ཀྱིས་ཁམས་འདུ་བ་ནི། བླ་མ་དང་ལམ་ལ་མོས་གུས་ཁྱད་པར་ཅན་སྐྱེས་པས་ཏིང་ངེ་འཛིན་སྐྱེ་བ་སྟེ། དབྲད་མོ་ས་ཀོ་ནི་བཞིན་ནོ། ། བརྩོན་འགྲུས་ཅན་འབད་རྩོལ་གྱིས་ཁམས་འདུ་བ་ན་ི། ལམ་ལ་འབད་རྩོལ་དྲག་པོ་བྱས་པས་ཏིང་ངེ་འཛིན་སྐྱེ་བ་སྟེ། འཆད་མོ་ནམ་མཁའ་བཞིན་ནོ། (Dཕྱོགས་མེད་བདུན་)ནི། (Eལས་འཕྲོ་ཕྱོགས་དུ་སད་པས། རླུང་ཕྱོགས་མེད་དུ་ལོག དེ་བཞིན་དུ་དེས་རླུང་ལོག
དེས་གཏུམ་མོའི་མེ་འབར། དེས་རྩ་དྲལ། དེས་ཁམས་འདུ། དེས་ཟག་བཅས་ཀྱི་མངོན་ཤེས་འཆར། དེས་ཟག་མེད་ཀྱི་མངོན་ཤེས་ཕྱོགས་མེད་དུ་འཆར་བ)ས་བདུན་ནོ། ། ཕྱོགས་མེད་ཅེས་པ་ནི། གྲངས་དང་ཚད་མེད་པའོ། ། དེ་བཞིན་དུ་མོས་གུས་དང་། འབད་རྩོལ་ལ་ཡང་སྦྱར་བས་ཕྱོགས་མེད་ཉི་ཤུ་རྩ་གཅིག་ཏུ་འགྱུར་གསུང་། ། དེ་ལ་དང་པོ་ཏིང་ངེ་འཛིན་གྱི་རིང་རྒྱུ།
བར་གྱི་བཞི་ཉེ་རྒྱུ། དེ་ལས་ཉམས་མྱོང་སྐྱེས་པ་ནི་ཏིང་ངེ་འཛིན་གྱི་ངོ་བོའོ། ། ཐ་མ་གཉིས་འབྲས་བུ་སྟེ་གནས་སྐབས་དང་མཐར་ཐུག་གིའོ། ། དེ་ལ་ཉེར་གཅིག་པོ་ཐམས་ཅད་དང་ལྡན་ན་ཚེ་འདི་དང་། བཅུ་བཞི་དང་ལྡན་ན་བར་དོར་གྲུབ་མཐའ་སྙོགས་གསུང་པ་ནི་མི་འཐད་དེ། གང་ཟག་གཅིག་གི་རྒྱུད་ལ་ཕྱོགས་མེད་ཉེར་གཅིག་འཛོམས་མི་སྲིད་དེ། རྒྱུ་གསུམ་འཛོམས་པ་སྲིད་ཀྱང་། རླུང་ལོག་པ་ལ་སོགས་པ་གསུམ་དུ་དབྱེ་རྒྱུ་མེད་པས་སོ། ། བདུན་དང་ལྡན་ན་སྐྱེ་བ་བརྒྱུད་ནས་སྙོགས་གསུང་པའང་མི་འཐད་དེ། ཟག་མེད་ཀྱི་མངོན་ཤེས་ཤར་ན་དེ་ཉིད་གྲུབ་མཐའ་སྙོགས་པ་ཡིན་པས་སོ། །
སྒྲོ་སྐུར་དང་བྲལ་བར་མཛོད་ཅེས་པ་ནི་ཏིང་ངེ་འཛིན་གྱི་རྒྱུ་དང་། ངོ་བོ་དང་འབྲས་བུ་རྣམས་དེ་དག་མ་ཡིན་ཞེས་སྐུར་བ་དང་། དེ་ལས་གཞན་ཡོད་ཅེས། སྒྲོ་འདོགས་མེད་པར་མཛོད་ཅིག་ཅེས་པའོ། ། གཉིས་པ། གནས་ལུགས་རྣམ་གསུམ་རྟོགས་པ་ཡིས་ཏིང་ངེ་འཛིན་གྱི་ཉེ་རྒྱུ་རྟོགས་པར་མཛོད་ཅེས་པ་སེམས་གནས་པའི་རྒྱུ་གསུམ་ལས། དང་པོ་རླུང་ལོག་པས་སེམས་གནས་པ་ནི། སེམས་ཀྱི་བཞོན་པ་རླུང་ཟིན་པས་སེམས་གནས་པ་སྟེ། རྟ་བཟུང་བའམ་ཆུ་བཀག་པ་བཞིན་ནོ། ། རླུང་སེམས་བདག་བྱིན་གྱིས་བརླབས་པས་སེམས་གནས་པ་ནི།
རླུང་གིས་སྦྱངས་པའི་དྭངས་མ་རྩ་གནས་སུ་རྒྱས་པས་དེ་ལ་བརྟེན་པའི་སེམས་གནས་པ་སྟེ། ཤེའུ་ཞོ་ཡིས་རྒྱལ་བ་བཞིན་ནོ། ། རྟེན་མཉམ་དུ་འདྲེས་པས་སེམས་གནས་པ་ནི། རྟེན་ཁམས་དགུའི་དྭངས་མ་གཞིར་གནས་པ་དམ་ཚིག་པ་དང་། བསྒོམས་པས་འཕེལ་བ་ཡས་བྱོན་པ་ཡེ་ཤེས་ཀྱི་ཚུལ་གྱིས་མཉམ་དུ་འདྲེས་པས། ཤེས་པ་གསལ་སྟོང་ལ་སོགས་པའི་ཏིང་ངེ་འཛིན་སྐྱེ་བའོ། ། དེ་དག་བདག་རྒྱུད་ལ་ཉམས་མྱོང་སྐྱེ་བའི་ཉེ་རྒྱུར་ཤེས་པར་བྱའོ། ། གསུམ་པ་ནི། དེ་དག་ལ་ཉམས་གསུམ་སྐྱེས་པ་ཡིས། གང་ཡང་ཏིང་ངེ་འཛིན་དུ་མཁྱེན་པར་མཛོད་ཅེས་པའི་ཉམས་གསུམ་ནི།
རླུང་སེམས་ཀྱི་འཕྲོ་འདུ་ལ་བརྟེན་ནས། ལྡང་བ་ཡང་བ་དང་ཟོ་མདོག་བདེ་བ་ལ་སོགས་པ་འདོད་པའི་ཉམས་དང་། ཚ་བ་དང་། གྲང་བ་དང་། གཟེར་བ་དང་། སྨད་དུ་འབྱམས་པ་ལ་སོགས་པ་མི་འདོད་པའི་ཉམས་ལུས་ལ་སྐྱེ་བ་ལུས་ཉམས། འཇིགས་ཤིང་ཉམ་ང་བ་ལ་སོགས་པ་དང་། མཐོང་སྣང་སྣ་ཚོགས་དང་། གསལ་སྟོང་བདེ་སྟོང་སོགས་འབྱུང་བ་སེམས་ཉམས། དེ་དག་རྨི་ལམ་དུ་འབྱུང་བ་རྨི་ཉམས་ཏེ།
དེ་ཐམས་ཅད་ཏིང་ངེ་འཛིན་དུ་ཤེས་པར་མཛོད་ཅིག བཞི་པ་ནི། དྲོད་གསུམ་རིམ་པ་ཡིན་མིན་དུ་སྐྱེ་བ་ཡིས་གང་ཡང་བྱུང་རྒྱལ་དག་ཏུ་གཏང་བར་མཛོད་ཅེས་པ་དྲོད་གསུམ་ནི། རྣམ་རྟོག་སྔོན་དུ་སོང་བའི་དྲོད། ཁམས་དགུ་འདུས་པའི་དྲོད། ཐིག་ལེ་འབར་ཞིང་འདུས་པའི་དྲོད། དང་པོ་ནི། ཉིན་པར་གྱི་མཐོང་ཐོས་ལ་བརྟེན་ནས། སྒོམ་བྱེད་དུས་དེའི་རྣམ་པ་བློ་ལ་ཤར་ནས་དེ་ལ་སེམས་གནས་པ་སྟེ། གཞན་དག་རྒོད་པར་བྱེད་ཀྱང་འདིར་ཏིང་ངེ་འཛིན་དུ་ཤེས་པར་བྱས་ཏེ་བསྐྱངས་པས་ལམ་དུ་འགྱུར་རོ། །
གཉིས་པ་ཁམས་དགུ་འདུས་པའི་དྲོད་ནི། བདུད་རྩི་ལྔ་དང་འབྱུང་བ་བཞིའི་དྭངས་མ་གསུང་ཡང་། དེ་གཉིས་ལ་ཁྱད་པར་མེད་པས་རླུང་བཞི་ཡིས་སྦྱངས་པའི་དྭངས་མ་ཉིད་དོ། ། དེ་དག་རྩ་ཡིག་སོ་སོའི་གནས་སུ་འདུས་པས་རིགས་དྲུག་གི་གྲོང་ཁྱེར་མཐོང་བ་ལ་སོགས་པ་ཉམས་སྣང་དུ་མ་འབྱུང་བའོ། ། གསུམ་པ་ཐིག་ལེ་འབར་ཞིང་འདུས་པའི་དྲོད་ནི། དཀྱིལ་འཁོར་འཁོར་ལོ་ལ་སོགས་པའི་རྟེན་འབྲེལ་གྱིས་རྩ་གནས་རྣམས་སུ་དྭངས་མ་འཕེལ་ཞིང་འདུས་པས་ཁམས་འདུས་པ་དང་པོ་ལ་ཉི་ཟླ་ལ་སོགས་པ་མཐོང་བ་དང་། བར་པ་ལ་རྗེས་སུ་དྲན་པ་དྲུག་ཤེས་པ་དང་། ཐ་མ་ལ་སྤྲུལ་སྐུ་ལས་དབང་བླངས་པས་གྲུབ་མཐའ་སྙོགས་པ་འབྱུང་བ་དང་། དེ་དག་ཀྱང་འཇིག་རྟེན་པའི་ལམ་དུ་རྒྱུ་རླུང་སེམས་ཀྱི་འདུ་འཕྲོ་ལ་རིམ་པ་ངེས་པ་མེད་པས་དྲོད་ཉམས་རྣམས་རིམ་པ་ཡིན་མིན་དུ་སྐྱེ་བས་གང་ཡང་བྱུང་རྒྱལ་དུ་བསྐྱང་བ་གནད་ཆེའོ། ། ལྔ་པ་ནི།
དེད་དཔོན་ལྟ་བུའི་ཁྲིད་ལུགས་རྣམ་གསུམ་གྱིས་ཏིང་ངེ་འཛིན་གྱི་བྱེ་བྲག་རྟོགས་པར་མཛོད་ཅེས་པའི་དོན་ནི། ཚོང་པའི་དེད་དཔོན་དང་འདྲ་བའི་ལམ་ཁྲིད་ལུགས་གསུམ་ལས་རླུང་གིས་ལམ་ཁྲིད་པ་ནི། ཁམས་འདུས་པ་དང་པོ་ལ་གནོད་པ་སྐྱེལ་བའི་རླུང་གིས་ལམ་འཁྲིད་དེ། སྔར་མ་སྦྱངས་པའི་རྩ་གནས་སུ་རླུང་མ་སྦྱངས་བ་ཞུགས་པས་རྩ་རླུང་གི་ཟུག་དྲག་པོ་འབྱུང་སྟེ། དགུན་གྱི་རླུང་གྲང་བའི་རེག་བྱ་ཆེས་ཆེ་བས་སྡུག་བསྔལ་སྐྱེད་པ་བཞིན་ནོ། ། བར་པ་ལ་ཅུང་ཟད་སྦྱངས་པས་ཕན་གནོད་མེད་པའི་རླུང་གིས་ལམ་འཁྲིད་དེ། དཔྱིད་ཀྱི་རླུང་བུ་བཞིན་ནོ། ། ཐ་མ་ལ་ཕན་འདོགས་པ་སྟེ། འབྱུང་བ་ལུས་འཁྲུགས་ལ་སོགས་པ་སེལ་ཞིང་། གཉེན་ལྕུག་བཞི་འཆར་བ་སྟེ།
དབྱར་གྱི་རླུང་བུ་བཞིན་ནོ། ། དེས་རླུང་ཟིན་པའི་ཉམས་ནི། ཁམས་འདུས་པ་དང་པོ་ལ་རླུང་ལྔ་རང་གི་གནས་སུ་ཟིན་པ་ནི། ཐབས་ཀྱི་རྒྱུ་བ་རགས་པའི་རླུང་ཟིན་པ་སྟེ། དགུ་བརྒྱ་ཕྲག་རེ་ཟིན་པས་ཕྱི་རོལ་དུ་དུ་བ་ལ་སོགས་པའི་ཉམས་སྣང་འཆར། བར་པ་ལ་རླུང་ལྔ་སྟོབས་འཕེལ་བས་ཁམས་གསུམ་ཀུན་ཏུ་མེ་ལྟར་འབར་བ་ལ་སོགས་པའི་ཉམས་འཆར། ཐ་མ་ལ་ཤེས་རབ་ཀྱི་རྒྱུ་བ་ཕྲ་བའི་རླུང་སྟེ། འབྱུང་བཞི་ཆ་མཉམ་པ་དང་། འབྱུང་ཆུང་བཅུ་དྲུག་ཏུ་ཕྱེ་བ་མཉམ་དུ་ཟིན་པས་ལྷ་མོ་སྣ་ཚོགས་ཀྱིས་མཆོད་པ་དང་། དྲི་རོ་སྣ་ཚོགས་ཀྱི་ཉམས་འཆར།
འབྱུང་ཆུང་བརྒྱད་ལས་མེད་ཅེས་ཟེར་བ་ནི་མི་རིགས་ཏེ། འཕོ་བ་གཉིས་ཀྱི་རླུང་ཟིན་དགོས་ལ་བརྒྱད་ནི་འཕོ་བ་གཅིག་ཡིན་པས་སོ། ། གཉིས་པ་ཁམས་བདུད་རྩིས་ལམ་འཁྲིད་པ་ནི། ཁམས་འདུས་པ་དང་པོ་ལ། ཁམས་དྭངས་སྙིགས་མ་ཕྱེ་བས་ལམ་འཁྲིད་པས་ཏིང་ངེ་འཛིན་མི་གསལ་ཞིང་མི་བརྟན། བར་པ་ལ་ཅུང་ཟད་དྭངས་པས་སྔར་བས་གསལ་ཞིང་བརྟན། ཐ་མ་ལ་ཕལ་ཆེར་དྭངས་པས་ཤིན་དུ་གསལ་ཤིང་བརྟན་ཏེ། གོང་དུ་བཤད་པའི་མཐོང་སྣང་རྣམས་འབྱུང་ངོ་། ། རྩ་ཡི་གེས་ལམ་འཁྲིད་པ་ནི། ཁམས་འདུས་པ་དང་པོ་ལ་ཡི་གེ་ཕལ་པས་ལམ་འཁྲིད་པས།
ཆགས་སྡང་ལྔ་དང་ཉམས་ལྔ། མྱ་ངན་སོགས་མ་ངེས་པ་འཁྲུལ་སྣང་འཆར། བར་པ་ལ་ཡི་གེ་བཅུ་བཞིས་ལམ་འཁྲིད་པས། འཁོར་འདས་ཀྱི་ཉམས་སྣ་ཚོགས་ངེས་པ་མཐོང་སྣང་དུ་འཆར། ཐ་མ་ལ་ཡི་གེ་བསམ་གྱིས་མི་ཁྱབ་པས་ལམ་འཁྲིད་པས། འཁོར་འདས་ཀྱི་ཆོས་ཐམས་ཅན་རྣལ་འབྱོར་པའི་ཉམས་ལ་འཆར་ཞིང་ཤིན་དུ་གསལ་ཞིང་བརྟན་ནོ། ། དྲུག་པ་ནི། འདུས་པ་གསུམ་ལ་དཔེ་གསུམ་སྦྱར་བ་ཡིས། ། ལམ་གྱི་ས་མཚམས་ཐེ་ཚོམ་མེད་པར་མཛོད། ། ཅེས་པ་ནི་ཁམས་འདུས་པ་དང་པོ་གཏུམ་མོ་དྲོད་རྟགས་ཀྱིས་ལམ་འཁྲིད་པ་སྟེ།
གསང་དབང་གི་ལམ་གཙོ་ཆེ་ལ། དེའི་དུས་སུ་དུ་བ་ལ་སོགས་པའི་མཐོང་སྣང་དང་རྩ་རླུང་གི་ཟུག་འབྱུང་ངོ་། ། བར་པ་ལ་ཐིག་ལེ་བདེ་སྟོང་ཉམས་ཀྱིས་ལམ་འཁྲིད་པ་སྟེ། གསུམ་པའི་ལམ་གཙོ་ཆེ་བས་ཐིག་ལེའི་ཟུག་དང་མཐོང་སྣང་བརྟན་པ་ལ་སོགས་བ་འབྱུང་ཞིང་། རྩ་རླུང་གི་ཟུག་ཞི་ནས་ཕན་གནོད་མེད་པ་དང་། ཐ་མ་ལ་སྐྱོན་མེད་གཉུག་མ་ཡེ་ཤེས་ཀྱིས་ལམ་འཁྲིད་དེ། བཞི་པའི་ལམ་བསྒོམས་པས། དཔྱོད་བྱེད་མེད་པའི་ཤེས་པ། བདེ་ཆེན་ངང་གིས་ཤར་བའི་ལྟ་བ། གཉུག་མའི་ཡེ་ཤེས་ཀྱི་དོན་མཐོང་བ་ཞེས་བྱ་བ་འབྱུང་ཞིང་།
རྩ་དང་རླུང་རྣམས་སྦྱངས་པས་ནད་གདོན་ཞི་བར་ནུས་པ་ལ་སོགས་པ་ཕན་འདོགས་པར་འགྱུར་རོ། ། དཔེ་གསུམ་ནི་གོང་དུ་བསྟན་པ་བཞིན་ནོ། ། དེ་རྣམས་ཤེས་པས་རང་ས་མཚམས་གང་ལ་གནས་པ་ཤེས་པར་མཛོད་ཅེས་པའོ། ། བདུན་པ་ནི། རྟེན་འབྲེལ་རྣམ་གསུམ་རང་ལ་འཛོམས་པ་ཡིས། ། རྒྱུ་རྐྱེན་གཞན་མེད་རེ་དོགས་བྲལ་བར་མཛོད། ། ཅེས་པའི་དོན། རྟེན་འབྲེལ་གསུམ་ནི། རླུང་ལོག་དང་། མཐོང་སྣང་དང་།
རྨི་ལམ་གྱི་རྟེན་འབྲེལ་གསུམ། དེ་ལྟ་ན་དེ་དག་གང་འབྱུང་བའི་རྒྱུ་རང་ལ་འཛོམས་པ་ཞེས་སྦྱོར་རོ། ། ཡང་ན་རླུང་ལོག་སོགས་ཅེས་པ་རླུང་ལོག་པས་སེམས་གནས་པ་ལ་སོགས་པ་གསུམ། དེ་ཡང་དྲོད་གསུམ་གྱི་དབྱེ་བས་དགུའོ། ། ལུས་ཉམས་ཤུགས་ལ་བསྟན་ཏེ། དེ་དག་འབྱུང་བའི་ནང་རྟེན་འབྲེལ་ནི། རླུང་སེམས་མཁའ་འགྲོ་ཡབ་ཡུམ་བཅུ་ཕོ་བྲང་བཞི་ལ་སོགས་པར་འདུས་ཤིང་བྱིན་གྱིས་བརླབས་པས་བྱང་ཆུབ་ཆེན་པོའི་རྟེན་འབྲེལ་མཛད་པའོ། ། དེས་ན་མཆོག་དང་ཐུན་མོང་གི་དངོས་གྲུབ་ཐམས་ཅད་ཀྱི་རྒྱུ་ནང་ན་ཡོད་པར་ཤེས་པས་ཕྱི་རོལ་གྱི་རྒྱལ་བ་སྤྲུལ་སྐུ་ལ་སོགས་པ་ལ་དངོས་གྲུབ་རེ་བ་དང་། དེའི་ཐབས་ལ་རྩོལ་བའི་བློ་སེལ་ལོ། ། བདུད་དང་ཤ་ཟ་སྲིན་པོ་ལ་སོགས་པའི་མཐོང་སྣང་དང་།
བྱིང་རྒོད་དང་། ལུས་ཀྱི་ན་ཚ་དང་། སེམས་ཀྱི་མཐོ་དམན་རྣམས་ནང་གི་རྟེན་ འབྲེལ་ལས་བྱུང་བའི་ཉམས་སྣང་དུ་ཤེས་པས་བསྐྱངས་ན། སངས་རྒྱས་ཀྱི་ས་ལམ་དུ་འགྱུར་ཏེ། ཆུ་དང་ཟམ་འཕྲང་སོགས་དང་འདྲ་གསུང་། དེས་ན་སྐྱོན་ཡོན་ཏན་དུ་སློང་ཤེས་པས་སོགས་སྔར་བཞིན་ནོ། ། དེས་ན་འཇིག་རྟེན་པའི་ལམ་དུ་འདོད་པ་དང་། མི་འདོད་པའི་ཉམས་ཅི་སྐྱེས་ཀྱང་རེ་དོགས་སྤངས་ཏེ་བྱུང་རྒྱལ་དུ་བསྐྱང་བ་གནད་དུ་ཆེའོ། ། གཉིས་པ་ལམ་དེའི་ཡན་ལག་ལ་གསུམ་སྟེ། འགལ་རྐྱེན་སྤང་བ།
མཐུན་རྐྱེན་བསྟེན་པ། ཐིག་ལེའི་མན་ངག་གོ ། དང་པོ་ལ་བར་ཆད་ཀྱི་ཆོས་བསལ་བ། རྩ་རླུང་གི་ཟུག་བསལ་བའོ། ། དང་པོ་ལ་བཞི་སྟེ། གང་ཟག་གང་ལ། དུས་གང་གི་ཚེ། བར་ཆད་གང་གིས་བར་དུ་གཅོད་པ་དང་། དེ་བསྲུང་ཚུལ་ལོ། ། དང་པོ་ནི།
ཐབས་དང་ཤེས་རབ་ཟུང་འཇུག་རྣལ་འབྱོར་པ། ། གཉིས་ལ་བར་ཆད་འབྱུང་གི་གཅིག་ལ་མིན། ། ཅེས་པ་གང་ཟག་རིགས་གསུམ་ལས། དང་པོ་གཉིས་ལ་བར་ཆད་འབྱུང་ལ། ཟུང་འཇུག་གི་རྣལ་འབྱོར་པ་ལ་མི་འབྱུང་ངོ་། ། གོང་མ་གཉིས་ལའང་། མོས་པའམ་འཇུག་པས། ཐབས་ཤེས་ཀྱི་ཕྱོགས་སུ་ལྷུང་བ་དང་། ཉམས་ཀྱི་ལྷུང་བ་གཉིས་གཉིས་སོ། ། དུས་ནི་འོག་ནས་སྟོན།
དང་པོ་ལམ་ལ་འཇུག་དང་ཞུགས་པ་དང་། ། སེམས་ཟིན་ཅུང་ཟད་བརྟན་དང་ཆེར་བརྟན་པའི། ། བར་ཆད་རིམ་གྱིས་སེལ་བར་ཤེས་པར་བྱ། ། ཞེས་པ་དུས་བཞི་ལ་འབྱུང་ངོ་། ། བར་ཆད་ཀྱི་ངོ་བོ་བཞི་བཞི་བརྒྱད་འབྱུང་ལ། དེ་སྲུང་བ་ནི། སྲུང་བ་བརྒྱད་བརྒྱད་བཅུ་དྲུག་དག་ཏུ་འདོད་ཅེས་པའོ། ། དེ་ཡང་ཐབས་ཀྱི་ཕྱོགས་སུ་ལྷུང་བའི་རྣལ་འབྱོར་པ་ལ། དང་པོ་ལམ་ལ་འཇུག་པ་ན། འཇིག་རྟེན་ཆོས་ཀྱིས་བར་ཆད་དེ།
གཉེན་འདུན་དང་། མཁན་སློབ་ལ་སོགས་པས་ཁྱིམ་ནས་འབྱུང་བ་དང་ལམ་སྒོམ་པའི་གེགས་བྱེད་ཅིང་འདུ་ཤེས་སྒྱུར་བའོ། ། དེ་བསྲུང་བ་ནི་ཟང་ཟིང་བྱིན་ལ་ཚིག་གིས་སྦྱང་ཞིང་། རང་གི་དད་པ་བརྟན་པར་བྱའོ། ། ལམ་ལ་ཞུགས་པ་ན་ཕྱི་རོལ་གྱི་བདུད་ཀྱིས་ལུས་སེམས་གདུང་བའི་ཚུལ་གྱིས་བར་དུ་གཅོད་དེ། སྲུང་བའི་འཁོར་ལོ་སྔགས་ཟློས་སྔགས་མདུད་གསུམ་གྱིས་སྲུང་ངོ་། ། སེམས་ཅུང་ཟད་བརྟན་པ་ན། བདུད་སྟོབས་འཕེལ་བ་སྟེ་མཁའ་འགྲོ་ཕྱོགས་སྐྱོང་ལ་སོགས་པས་ཀྱང་བར་ཆད་བྱེད་པས། སྣང་བ་སེམས་དང་། སེམས་སྒྱུ་མ་དང་།
སྒྱུ་མ་རང་བཞིན་མེད་པ་གསུམ་གྱིས་བར་དུ་གཅད་བྱ་དང་། གཅོད་བྱེད་མ་གྲུབ་པར་ཤེས་པས་སྲུང་ངོ་། ། སེམས་ཆེར་བརྟན་པ་ན། ཏིང་ངེ་འཛིན་ངོ་མི་ཤེས་པ་སྟེ་སྲིན་པོ་ལ་སོགས་པ་མཐོང་སྣང་མི་འཚམས་པ་བྱུང་བ་ན་ཀྵ་ཡིག་ལ་སོགས་པའི་རྟེན་འབྲེལ་དུ་ཤེས་པས་སྲུང་ངོ་། ། ཐབས་ལ་དད་པ་ལ་སོགས་རྣམས་ལ་འབད་ཅེས་པའི་དོན་ནོ། ། ཤེས་རབ་སད་པ་རྣམ་པ་བཞི་ཡིས་བསྲུང་ཅེས་པ་ནི། གང་ཟག་དེ་ལ་བར་ཆད་བྱེད་པའི་བདུད་གཉིས་ལས། ཕྱིའི་བདུད་ལྷའི་བུ་ཡི་བདུད་ཅེས་པ། གཞན་འཕྲུལ་དབང་བྱེད་ཀྱི་ལྷ་ནག་པོའི་ཕྱོགས་བར་ཆད་འབའ་ཞིག་བྱེད་ཅིང་ལམ་ལོག་པ་ལ་སྦྱོར་བའོ། ། དེས་ཉམས་དང་སྡུག་བསྔལ་སྐྱེད་པ་དང་།
གཟུགས་སྟོན་པ་དང་། སྒྲ་བརྗོད་པ་དང་། ལྟ་གྲུབ་བརྒྱད་བསྒྱུར་བ་སྟེ་བར་ཆད་བཞི་བྱེད་ལ། དེ་སྲུང་བ་ནི། སད་པ་བཞི་སྟེ། ཐུན་གྱི་སྟོད་སྨད་གང་ལས་འབྱུང་རྟོག་པ་ཉམས་ཀྱིས་སད་པ། རང་གི་ལྷ་སྒོམ་སྒྱུར་བ་ཏིང་ངེ་འཛིན་གྱིས་སད་པ། སྔགས་ཟློས་སྒྱུར་བ་སྔགས་ཀྱིས་སད་པ། ལྟ་གྲུབ་དྲིས་ཏེ་སད་པའོ། ། སད་པ་ཞེས་བྱ་བ་ནི་ཉམས་སད་བྱེད་པ་སྟེ།
དེ་ཡི་དམ་དང་། བདུད་དང་། རང་གི་ཉམས་སྣང་གསུམ་གང་ཡིན་འབྱེད་པས། རྣམ་གསུམ་རིགས་དབྱེ་ཞེས་བྱའོ། ། ནང་གི་བདུད་ལ་དབང་བཞིའི་བརྡ་ཡིས་བཟློག ། ཅེས་པ་ནི། ཞིང་སྐྱེས་ཀྱི་མཁའ་འགྲོ་མ་ལ་སོགས་པ་སྟེ། རྟོགས་པ་བརྟན་ཞིང་བརྡ་ཤེས་ན་དངོས་གྲུབ་ཀྱང་སྟེར་ལ། མིན་ན་བར་ཆད་བྱེད་པའོ། ། དེས་ཀྱང་སྔར་བཞིན་བར་ཆད་བཞི་བྱེད་པས།
དེ་བསྲུང་བ་ནི། དབང་བཞིའི་བརྡ་ཡིས་བཟློག་ཏེ། བླ་མས་སྟོན་པར་འགྱུར་རོ། ། དེ་དག་ཀྱང་གཙོ་ཆེ་ཆུང་གི་དབང་དུ་བྱས་པ་སྟེ། སད་པ་བཞི་ནི་ཐམས་ཅད་དུ་འཇུག་ལ། ཕྱིའི་བདུད་ལའང་བརྡ་ཡིས་བསྲུང་བ་འཇུག་གོ ། གཉིས་པ་ལ་(Dཐུན་མོང་བསྲུང་བ་བཅུ་བཞི་)སྟེ། ཅེས་པ་ནི། སྔར་བཤད་པའི་གང་ཟག་གཉིས་ཀ་ལ་དགོས་པ་འདུས་ལ་དང་པོ་ལ། (Eགྲིབ་མ་དྲུག་དང་།
བར་པ་ལ་ཐིག་ལེ་འཛག་པ་དྲུག ཐ་མ་ལ་སྒྲིབ་པ་གཉིས་)སོ། ། དང་པོ་ནི་དམ་ཚིག་དང་། གདོན་དང་། གྲོགས་དང་། ཟས་དང་། གནས་དང་། རོའི་གྲིབ་བོ། ། དེ་དག་ལས་དང་པོ་ཆེན་པོ། བར་གྱི་བཞི་འབྲིང་།
ཐ་མ་ཆུང་ངུ་དེ་དག་གིས་གོས་པའི་རྟགས་བྱུང་ན་བསལ་ཐབས་ནི། གྲིབ་མ་ཆེན་པོ་དབང་གིས་སེལ། འབྲིང་ཁྲུས་ཀྱིས། ཆུང་ངུ་ཚོགས་ཀྱིས་སེལ་གསུང་། གཞན་ཡང་སྦྱིན་སྲེག་ དང་། ཚ་ཚ་དང་། ངག་གི་སྨྲེ་བཤགས་དང་། ལྷ་སྒོམ་སྔགས་ཟློས་ལ་སོགས་པས་ཀྱང་བསལ་ལོ། ། ཐིག་ལེ་འཛག་པ་བསྲུང་ནི་འོག་ཏུ་བཤད་པར་བྱའོ། ། སྒྲིབ་པ་གཉིས་ནི།
ཉོན་མོངས་པའི་སྒྲིབ་པ་རྣམ་རྟོག་རྒྱུན་ཆགས་དང་། ཤེས་བྱའི་སྒྲིབ་པ་ཉམས་སྐྱོན་ཅན་བརྒྱད་དེ། དེ་དག་བསྲུང་བའང་འོག་ནས་འབྱུང་ངོ་། ། གཉིས་པ་རྩ་རླུང་གི་ཟུག་བསལ་བ་ནི་རྩ་ཟུག་ནི་རྩ་མདུད་ཀྱི་གནས་སུ་རླུང་སེམས་འདུས་པའི་ཟུག་ཡིན་པས་མི་འཕོ་ལ། རླུང་གི་རང་བཞིན་གཡོ་བ་ཡིན་པས་ཟུག་ཀྱང་འཕོ་ཞིང་འབྱུང་ངོ་། ། དེ་དག་སེལ་བ་ལ། རྩའི་ཟུག་ལ་ལ་དོར་ཤིན་དུ་གཅེས། ། ཞེས་པ་ནི་རྩ་དེ་ཉིད་ཀྱི་གནས་སུ་ལ་དོར་བ་སྟེ། གང་དུ་ཟུག་བྱུང་བ་དེའི་གནས་ཀྱི་རྩའི་རྣམ་པ་བློ་ཡུལ་དུ་བྱས་ཏེ། རིག་པ་རྩེ་གཅིག་ཏུ་གཏད་པས་ཞི་བར་འགྱུར་རོ། །
དེས་མ་ཞི་ན་མཐེབ་མོས་མཉེ་བ་དང་། འཁྲུལ་འཁོར་ལ་སོགས་པས་བསལ་ལོ། ། གཞན་ཡང་རྩ་མདུད་དགྲོལ་བ་སྟེ་སེང་གེ་རྣམ་གྲོལ་དང་། རྩ་ལམ་སྦྱང་པ་སྟེ། སྟོབས་ཀྱི་ཧཱུྃ་དང་། རྩ་སྣ་ཉི་ཤུ་ནས་འདོན་པ་སྟེ། ཡན་ལག་བཞིའི་སོར་མོ་ལ་རྩ་སོགས་སྦུབས་ལྟ་བུ་བསམས་ཏེ། དེ་དག་ནས་ནད་རྣམས་འཐོན་པར་བསམ་ཞིང་དྲག་ཏུ་སྤྲུག་གོ ། རླུང་གི་ཟུག་ལ་རྔན་དགས་བྱིན་ཏེ། ཅེས་པ་ཟུག་གཡོ་ཞིང་འབྱུང་ན་རླུང་ཁ་ནས་སྒྲ་མེད་དུ་དྲངས་ལ་མནན་པས་རླུང་དེས།
ནད་ལ་སོར་གྱིས་འབིགས་པ་ལྟར་བསྣུན་པར་བསམ་ཞིང་ཡང་ཡང་རྔུབས་ལ་མནན། གཏང་དུས་ཤུགས་བསྐྱེད་ལ་བུས་ལ་གཏང་། སྔར་གྱི་རླུང་འཐུམས་པ་དེ། ཕྱིའི་རླུང་དེས་དྲངས་ནས་འཐོན་པར་བསམ། གཞན་ཡང་ལུས་ཁྱབ་པར་ན་ན་བུ་ཁ་མང་པོའི་སྦྱོར་བ་དང་། ནང་དུ་མ་བདེ་ན་འཁོར་ལོའི་དམིགས་པ་སོགས་བསྒོམ། རླུང་རེངས་པ་ལ་ལ་དོར་བྱིན་གྱིས་བརླབ། ། བདེ་བ་སྒོམ་དང་རྣམ་པ་གསུམ་དུ་གསུངས། ། ཅེས་པ་སྤྱིར་རླུང་ལོག་པ་དང་རེངས་པ་གཉིས་ལས། དང་པོ་རླུང་གི་འཇུག་པ་བཞི་ནི།
ཕོ་རླུང་གིས་འཕར། མོ་རླུང་གིས་འདར། མ་ནིང་གི་རླུང་གིས་བརྟན། ཐོད་རྒལ་ཡེ་ཤེས་ཀྱིས་མེ་འབར་བས། འཕྱོང་རྒྱུག་དང་། འོ་དོད་འབོད་པ་སོགས་འབྱུང་ངོ་། ། འདི་ལ་སྐབས་སུ་དྲན་པས་མ་ཟིན་ན་དམིགས་པས་མི་ཕན་པས་ཐབས་གཞན་དགོས། ཟིན་ན་དམིགས་པའི་སྟེང་དུ་འཕོ་བའི་གནད་བཞི། འོག་ཏུ་འཕོ་བའི་གནད་གཅིག ཡི་གེ་མགོ་བཅད་པ་དང་གསུམ་གྱིས་བསལ་གཞན་གསུམ་ནི་རིགས་དེ་ལྟར་ཤེས་པར་བྱ་བ་ལས།
བསལ་ཐབས་ལོགས་པ་མི་དགོས་སོ། ། རེངས་པ་བཅོས་པ་ལ་སོགས་ལས། ། ཕྱི་རླུང་ལུས་ལ་རེངས་བ་ནི། ། རླུང་ཤ་ལུས་ཐམས་ཅད་ལ་ཞུགས་ཞིང་རྒྱས་པའོ། ། དེ་ནི་བཀྲུ་བ་དང་། བྱུག་པ་དང་། ལུས་སྦྱོང་བ་སོགས་པས་བསལ་ལོ། ། ནང་རླུང་རྩ་ལ་རེངས་པ་ནི་སྔར་གྱི་རྩ་ལ་དོར་ཉིད་ཡིན་ནོ། ། གསང་རླུང་སེམས་ལ་རེངས་པ་ནི། སྲོག་འཛིན་རེངས་པ་སྟེ།
དེ་ལ་འདི་གང་ཞིང་སྟོང་བ། གཟེར་ཞིང་ཟུག་པ། འཕྱོ་ཞིང་རྨུགས་པ། འཕྱོ་ཞིང་མི་དགའ་བའོ། དེའི་དང་པོ་གཉིས་ལ། རྩོལ་བ་བཀག་སྟེ་སྲོག་ནས་གཏང་བ་དང་། སྙིང་དབྱུང་བ་དང་། བསྲེགས་ལ་སོགས་པ་གནད་ཆེ་ལ། དེ་ཡང་གཟུགས་བརྙན་གྱི་སྦྱོར་བ་སྟེ། སྙིང་འོད་ཀྱིས་དགང་བ་གཅེས།
བཞི་པ་ལ་གཟུགས་བརྙན་གཉིས་དང་། ཁྱད་པར་དུ་སྙིང་གི་ནང་དུ་བླ་མ་བསྒོམ་ཞིང་། དེའི་བྱང་སེམས་ཀྱིས་སྙིང་གང་བར་བསྒོམས་ན་སེལ་ལོ། ། བྱིན་གྱིས་བརླབ་པ་སྟེ། གང་ན་སར་བླ་མ་བསྒོམས་ཏེ། གུས་འདུད་བྱས་ནས་བསྟིམ་པ་དང་། ཡི་དམ་སྤྱན་དྲངས་ཏེ་བསྟིམ་པ་དང་། ཚོགས་མཆོད་ཀྱིས་ཕྱི་ནང་གི་མཁའ་འགྲོ་མཉེས་པར་བྱེད་པ་དང་། མདོ་རྒྱུད་ཟབ་མོ་ལྟ་བ་དང་ཡུལ་གྱི་བདུད་རྩི་བསྟེན་པ་དང་། ལུས་སྦྱོང་དང་།
རྫས་དང་། སྔགས་དང་། དམིགས་པ་རྣམས་ནི་རྟེན་འབྲེལ་ཟབ་མོ་སྟེ་དྲུག་གོ ། བདེ་བ་བསྒོམ་པ་ནི། ལོངས་སྤྱོད་ཀྱི་རླབས་དང་། གསང་བའི་སྙོམས་འཇུག་གཉིས་སོ། ། དེ་རྣམས་རྒྱས་པར་གཞན་དུ་ཤེས་པར་བྱའོ། ། གསུམ་པ་མཐུན་རྐྱེན་བསྒྲུབ་པ་ནི། གདམས་ངག་དྲུག་སྟེ། དེ་ལ་སྤྱིར་གྱི་གདམས་ངག་དྲུག་དང་།
རྣལ་འབྱོར་དབང་ཕྱུག་ཉིད་ཀྱི་གདམས་ངག་དྲུག་གོ ། དང་པོ་ནི། འདིར་མི་བསྟན་ལ། གཉིས་པ་ནི། ལྟ་སྒོམ་གཉིས་ལ་དུག་དབྱུང་བདུད་རྩི་བསྟེན། ། ལ་དོར་གདམས་ངག་དྲུག་ཏུ་ཤེས་པར་བྱ། ། དེ་ལ་ལྟ་བ་ལ་ནི་གཉིས་སྟེ། རྟོགས་པ་ཙམ་ལ་ལྟ་བར་བཞག་པ་དང་། ཉམས་མྱོང་ལ་ལྟ་བར་བཞག་པའོ། ། དང་པོ་ནི།
ཐོས་བསམ་གྱིས་སྒྲོ་འདོགས་བཅད་ནས་གནས་ལུགས་ཀྱི་གོ་ཡུལ་ཙམ་བློ་ལ་ཤར་བ་སྟེ། དེ་ཉིད་ལ་མོས་པའམ་གོ་བ་ཡུལ་དུ་བྱེད་པའི་ལྟ་བ། སོ་སོའི་གཞུང་ལུགས་ལ་ཞེ་འདོད་ཀྱི་ལྟ་བ་ཕ་རོལ་ཏུ་ཕྱིན་པ་དང་ན་མཉམ་པའི་ལྟ་བ་ཞེས་ཀྱང་བྱའོ། ། ལྟ་བ་དེས་ཏིང་ངེ་འཛིན་མི་སྐྱེ་ཞིང་རྣམ་རྟོག་འཕེལ་བར་འགྱུར་བས་དུག་ཅན་ཡིན་ནོ། ། དེ་རྣམ་རྟོག་རྒྱུན་ཆགས་ཀྱི་དུག་དེ་དབྱུང་བ་ནི། སྲོག་རྩོལ་གྱི་རླུང་ལྟ་བུའི་དམིགས་པ་གང་རུང་ལ་སེམས་བཟུང་བས་ཐ་མལ་རྣམ་རྟོག་གི་འཇུག་པ་རྒྱུན་ཆད་པ་ནི་འཇུག་པ་སེལ་བ། དེར་འཛིན་གྱིས་སྟོང་ན་ཆགས་པ་གཅོད་པ། གསལ་སྟོང་ཟུང་དུ་ཆུད་ན་བྱང་ཆུབ་ཆེན་པོ་ཞེས་བྱའོ། ། འདི་ཡང་རྣམ་རྟོག་ཡིན་ཡང་། ཆེད་དུ་སྒོམ་པ་གཉེན་པོའི་རྣམ་རྟོག་ཡིན་པས་ཡིད་འདག་པའི་རྣམ་རྟོག་ཅེས་བྱའོ། །
དེ་ལ་སེམས་མི་ཟིན་ཅིང་འཕྲོ་འདུ་སྣ་ཚོགས་བྱེད་ན་ཤེས་པ་ཡུལ་འདོད་པ་ཡིན་པས། ཡུལ་སྣ་ཚོགས་ཀྱི་བདུད་རྩི་བསྟེན་པས་ཤེས་པ་ཡུལ་གྱིས་ཚིམ་ནས་སེམས་གནས་པ་འབྱུང་ངོ་། ། ཡུལ་བསྟེན་པས་ཏིང་ངེ་འཛིན་སྐྱེ་ན་སེམས་ཅན་ཐམས་ཅད་ལ་སྐྱེ་བར་འགྱུར་རོ་ཞེ་ན། མ་ཡིན་ཏེ། ཡུལ་རྣམས་གདོད་ནས་སྐྱེ་མེད་དུ་གནས་པས། འཆིང་གྲོལ་གྱི་རྒྱུ་མ་ཡིན་ཏེ། སྐྱེ་མེད་དུ་ལ་དོར་ཞིང་བསྟེན་ན་གྲོལ་བའི་རྐྱེན་བྱེད་ལ་བདེན་འཛིན་ཅན་རྣམས་འཆི་བའི་རྒྱུ་ཡང་བྱེད་དོ། ། དེས་ན་ཡུལ་སྐྱེ་མེད་དུ་ལ་དོར། ཏིང་ངེ་འཛིན་བྱུང་རྒྱལ་དུ་ལ་དོར། སྐྱེ་མེད་འཆིང་གྲོལ་གྱི་རྒྱུ་མ་ཡིན་པར་ལ་དོར་ཞིང་བསྟེན་པས་སེམས་གནས་པའི་ཉམས་སྐྱེའོ། །
ལྟ་བའི་གསུམ་པའོ། ། བསྒོམ་པ་བསམ་གཏན་གྱི་གསུམ་ལ། བསམ་གཏན་གྱི་དུག་ནི་ཉམས་སྐྱོན་ཅན་བརྒྱད་དེ། ངོ་བོ་ཉིད་གསུམ་ལས། སྣང་ཕྱོགས་སྟོང་ཕྱོགས་གཉིས། སྒྲོ་སྐུར་གྱིས་བསྡུས་པས་སྐྱོན་ཅན། རང་བྱུང་བཞི་ལ་ཉོན་མོངས་པ་དང་། རྣམ་རྟོག་རྒོད་པས་བསྡུས་ལ། སྣྲེལ་གཞི་བྱིང་བས་བསྡུས་པ་སྐྱོན་ཅན། དགའ་བ་བཞི་ལས་དང་པོ་གསུམ་སྐྱོན་ཅན་ཏེ་སྲེད་པས་བསྡུས་པས་སོ། །
དེ་དག་གསུམ་པོ་ནི། འགལ་འདུས་སྐྱོན་མེད་གསུམ་སྟེ། སྔར་གྱི་སྐྱོན་ཅན་ཏིང་ངེ་འཛིན་དུ་ཤེས་པར་བྱས་ཏེ། བྱུང་རྒྱལ་གྱི་གནད་ཀྱིས་བསྐྱངས་པས་སྐྱོན་མེད་གསུམ་སྐྱེའོ། ། གལ་ཏེ་མ་སྐྱེས་ན། རྗེས་ཐོབ་ལ་རྩོལ་བས་བསྐྱེད་པ་ནི། བསམ་གཏན་གྱི་ཡན་ལག་སྔོན་དུ་སོང་ནས། མེ་ལོང་གི་གཟུགས་བརྙན་ནམ་ཆུ་ནང་གི་ཟླ་བ་ལྟ་བུ་ལ་སྦྱོར་བ་གློད་ཅིང་འགྱུར་མེད་དུ་བལྟས་པས་ཡུལ་སྣང་སྟོང་ཟུང་འཇུག་གི་ཉམས་སྐྱེའོ། ། དེ་འགལ་བ་འདུས་པ་ལྟ་བུར་འདུག་ཀྱང་། རྣམ་པ་བློ་ལ་སྣང་ཡང་རང་གི་ངོ་བོས་སྟོང་པར་ཉམས་ལ་འཆར་བས་འགལ་འདུས་ཀྱི་སྐྱོན་མེད་དོ། །
ཤེས་པ་གསལ་སྟོང་ཟུང་དུ་མ་ཆུད་ན་དབེན་པའི་གནས་སྣང་བ་དང་བཅས་པར་ལུས་ལ་སོགས་པ་གནད་ལ་ཕབ་ལ་མིག་རི་ཐང་གི་མཚམས་སུ་བལྟ་ཤིང་། གསལ་བ་སེམས་ཀྱི་མཚན་ཉིད། སྟོང་པ་སེམས་ཀྱི་རང་བཞིན། བཅོས་མིན་སེམས་ཀྱི་ངོ་བོ་ཞེས་དྲན་པར་བྱ་ཤིང་། བསྐྱངས་པས་གསལ་སྟོང་ཟུང་འཇུག་གི་ཉམས་སྐྱེའོ། ། དེ་ཡང་འགལ་བ་འདུས་པ་ལྟར་སྣང་ཡང་དེའི་སྐྱོན་མེད་པ་སྔ་མ་བཞིན་ནོ། ། ལུས་བདེ་སྟོང་ཟུང་དུ་མ་ཆུད་ན། ལོངས་སྤྱོད་ཀྱི་བྱིན་རླབས་བསམ། གསང་བའི་སྙོམས་འཇུག་གང་རུང་གིས་བདེ་སྟོང་སྐྱེའོ། ། དེའི་འགལ་སྤོང་ཡང་སྔ་མ་དང་འདྲའོ། །
དེ་དག་གིས་ཀྱང་སྐྱོན་མེད་མ་སྐྱེས་པའམ་སྐྱོན་ཅན་ཡང་སྐྱེར་མ་འདོད་ན། བདུད་རྩི་བསྟེན་པ་ནི། ཟས་ཀྱི་བདུད་རྩི་ལ་སྤང་བར་བྱ་བ། རི་སྒོག ལན་ཚྭ་ཆེས་པ། ཤ་རུལ་སུམ། ཆང་ཚ་སྐྱུར། བྲ་ཟན་ལ་སོགས་རྩུབ་པའི་ཟས་སྤང་། བསྟེན་པར་བྱ་བ་བདུད་རྩིའི་རྒྱུན་སྦྱར་རོ། ། ཙོང་དམར་བསྟེན་ཨ་རུ་ར་སུམ་ཅུ་འོ་མ་བྲེ་གང་དུ་བཙོས་པས།
གཉེར་མ་སོབ་ཙམ་ན། ཕྱེ་མ་འོ་མ་ཞོ་བཞིན་གྱུར་པ། ཐོ་རངས་ཐུར་མ་རེ་བསྟེན། ཨ་རུ་ར་སྐབས་སུ་མུར། མར་བྲེ་གང་འོ་མ་བྲེ་དོ། ཆུ་བྲེ་བཞི་བསྲེས་ཏེ་བསྡུས་བས་ཆུ་དང་འོ་མ་བསྐམས་ནས་མར་ལུས་ཙམ་ན་ཕོག་ནས་བཞུར་ཏེ། དར་བུར་དང་རང་གི་ཁམས་དང་སྦྱར་བའི་སྨན་བསྲེས་ནས་ཐོ་རངས་ཁམས་ཚད་རེ་བསྟེན་ན། ཁམས་བརྟན་པར་བྱེད་དོ། ། ཡང་སྤང་བྱའི་ཟས་རྣམས་སྤངས་པའམ་རང་གི་དྲི་ཆེན་གཡམ་པ་གཙང་མར་བདལ་ལ་གྲིབ་བསྐམ་བྱ། སྦྲང་རྩི་དུལ་མ་དང་།
མར་ཆུ་ཅུང་ཟད་དང་བཅས་ཏེ་བསྐོལ་ནས་ཆུ་ཆོད་པ་དང་ཕོག་ལ་བརྟས་པ་དང་། སྔར་གྱི་དྲི་ཆེན་ཞིབ་པར་བཏགས་པ་བསྲེས་པའི་རིལ་བུ་རིལ་མ་ཙམ་བྱས་ལ། ཚེས་གཅིག་ནས་བཅོ་ལྔའི་བར་ཡར་ངོ་ལ་གཅིག་ནས་བཅོ་ལྔའི་བར་མར་ངོ་ལ་རེ་རེ་ཕྲི་ནས་བསྟེན་ན་ལོ་གཅིག་ན་རྩ་མི་མངོན་པར་འགྱུར་རོ། ། གཞན་ཡང་འབྲས་བུ་གསུམ་དང་། སྦྲང་རྩིའི་བཅུད་ལེན་ལ་སོགས་པའི་སྦྱོར་བས་དྭངས་མ་འཕེལ་བར་བྱ་སྟེ་རྟ་རྫུད་ཤ་ཟད་པ་གསོ་བ་བཞིན་ནོ། ། རླུང་གི་བདུད་རྩི་ནི་སྲོག་རྩོལ་ཐོ་རངས་མང་དུ་བསྒོམ་མོ། ། ཐིག་ལེའི་བདུད་རྩི་ནི་མཛོད་སྤུ་སྲ་དཀར་ས་བོན་བསྒོམ། དབང་གསུམ་པའི་ལམ་བཞིན་ཕྱག་རྒྱ་བསྟེན་པས་ཏིང་ངེ་འཛིན་སྐྱེ་ཞིང་བོགས་འབྱུང་ངོ་། ། ལ་དོར་བ་ལ་རྩ་དང་རླུང་གི་ལ་དོར་སྔར་བསྟན་ལ་ཐིག་ལེའི་ལ་དོར་འོག་ནས་སྟོན་ནོ། ། བསམ་གཏན་གྱི་གསུམ་མོ། །
གསུམ་པ་ཐིག་ལེའི་མན་ངག་ནི། བདུད་རྩི་བསྟེན་པའམ། དབང་གསུམ་པའི་ལམ་བསྒོམས་པས། དེའི་ཉམས་བསྐྱང་ཞིང་གེགས་བསལ་བ་ནི། ཐིག་ལེ་འབར་བ་གཡོ་དང་བརྟན་པ་སྟེ། ། རྣམ་པ་གསུམ་གྱིས་བདེ་སྟོང་མཆོག་ཏུ་འགྱུར། ། ཅེས་པ་སྟེ། ཁམས་འདུས་པ་དང་པོར་རྩ་གནས་རྣམས་སུ་དྭངས་མ་འཕེལ་ཞིང་། དེས་ཉམས་སྐྱེ་བ་ཐིག་ལེ་འབར་བའི་དྲོད་དོ། ། འདུས་པ་བར་པ་ལ་ཕོ་བྲང་བཞི་ལ་སོགས་པར་འདུས་པས་བདེ་སྟོང་གི་ཉམས་སྐྱེ་བས་གཡོ་བའི་དྲོད།
ཐ་མ་ལ་མིག་ལ་སོགས་པར་ཐིག་ལེ་འདུས་ཤིང་བརྟན་པས་སྤྲུལ་སྐུ་མཐོང་ཞིང་དབང་བླངས་པས། རླུང་སེམས་དབུ་མར་འཇུག་ཅིང་ཟག་བཅས་ཀྱི་བདེ་བ་མཐར་ཐུག་སྐྱེ་བ་བརྟན་པའི་དྲོད་ཅེས་བྱའོ། ། དེ་ལ་ཁམས་འདུས་པ་དང་པོ་ལ་ཐིག་ལེའི་ཟུག་དང་འཛག་པ་བསྲུང་དགོས་པས་དེ་བསྟན་པ་ནི། འབར་བའི་མེས་ཐིག་ལེའི་ཟུག་འབྱུང་སྟེ། ཁ་སྦྱོར་དག་ལ་བརྟན་པར་གྱུར་པ་དང་། ། དུད་འགྲོའི་འགྱུར་བ་བཞི་ཡིས་བཟློག་པ་ཡིས། ། ལུས་ལ་ཐིག་ལེ་གཡོ་བ་མེད་པར་བྱ། ། དེ་ལ་ཐིག་ལེའི་ཟུག་ནི་བདེ་བ་དང་བཅས་པ་འབྱུང་ལ། དེ་ལས་ཐིག་ལེ་འཛག་པ་འབྱུང་བས་དེ་བསྲུང་བ་ལ། སྤྱིར་འཛག་པའི་རིགས་དྲུག་ལས་འདིར་བདེ་བ་སྐྱེས་ཏེ་གང་ལ་འཛག་པ་བསྲུང་བ་ནི།
རླུང་ཁ་སྦྱོར་གྱིས་འོག་རླུང་ལ་དབང་ཐོབ་ན་འཛག་མི་སྲིད་པས་དེ་གོམས་པར་བྱ་གསང་གནས་སུ་ཐིག་ལེ་ཟིན་ཡང་མ་བཟློག་ན། ཉམས་པར་འགྱུར་བས་བཟློག་པའི་ཐབས། དུད་འགྲོའི་འགྱུར་བ་བཞི་ནི། གླང་ཆེན་དེ་དང་སྟག་མོ་ངུར། ། གཅན་ཟན་སྐྱུག་དང་ཝ་ལྟར་སྒོམས། ། ལྟེ་བ་མགྲིན་པ་སྙིང་ཁ་དང་། ། སྤྱི་གཙུག་དག་ཏུ་རིམ་གྱིས་དྲང་། ། ཅེས་པའོ། ། ཀུན་ཏུ་ཁྱབ་ཅིང་བརྟན་པར་བྱ་བའི་ཕྱིར། ། ལུས་ལ་གཏུན་ཤིང་འཁོར་ལོ་བསྐོར་བ་དང་། །
ཅེས་པ་ནི། དཀྱིལ་ཀྲུང་བཅས་ཏེ། རྡོ་རྗེ་ཁུ་ཚུར་གཉིས་རྐེད་པར་གཏད་ནས་ལུས་ཀུན་ཏུ་བསྐོར་བའོ། ། ཡན་ལག་བཞི་ཡིས་རླུང་གི་ཞགས་པ་འཕངས། ། ཅེས་པ་ནི་རྐང་པ་དང་ལག་པ་དྲག་ཏུ་སྤྲུགས་པའོ། ། བུ་ཆུང་སྤྱོད་ལམ་དག་གིས་བརྟན་པར་བྱ། ། ཅེས་པ་བུ་ཆུང་ཙོག་མི་ཐུབ་པ་གདན་ཐོག་ཏུ་བཞག་པ་ལྟ་བུའོ། ། ད་ནི་དེ་དག་གི་དོན་ཉེ་བར་བསྡུས་ཏེ་བསྟན་པའི་ཕྱིར། རྗེ་བཙུན་དཔལ་ལྡན་བིརྺ་པ་ཡི་གཞུང་། ། དབང་བཞིའི་ལམ་ལ་ལྟ་གྲུབ་བརྒྱད་ཀྱིས་བསྡུས། །
ཅེས་སྨོས་ཏེ། རྣལ་འབྱོར་དབང་ཕྱུག་གི་གསུང་རྡོ་རྗེ་ཚིག་རྐང་གི་དོན་མདོར་བསྡུས་ན། དོན་དྲུག་ཏུ་འདུ་སྟེ། རྒྱུ་རྒྱུད་ཀུན་གཞིའི་རྣམ་པར་ཤེས་པ་ལ་ས་བོན་ནམ། ནུས་མཐུའི་ཚུལ་དུ་གནས་པ་ནི་རྒྱུ་ལ་གནས་པ། དེ་མངོན་དུ་བྱེད་པའི་ཐབས་གདན་གསུམ་ཚང་བའི་དཀྱིལ་འཁོར་དུ་དབང་བཞི་ལེན་པ། དབང་ལས་ཐོབ་པ། དེའི་ལམ་བཞི་སྒོམ་པ་ནི་ལམ་གོམས་པ། དེ་བསྒོམས་པས་ཉམས་ཀྱི་སྣང་བ་བཅོ་བརྒྱད་ཀྱི་རྟོགས་པ་འཆར་བ་ནི། ལྟ་བ་ལ་ཉམས་མྱོང་སྐྱེས་པ་སྟེ།
དེ་དག་ནི་གཙོ་ཆེར་འཇིག་རྟེན་པའི་ལམ་དུ་འབྱུང་བ་ཡིན་ནོ། ། གྲུབ་མཐའ་ལ་རྟགས་སུ་ཤར་བ་ནི། འཇིག་རྟེན་ལས་འདས་པའི་ལམ་དུ་འཁོར་འདས་དབྱེར་མེད་རྟོགས་པ་བཞི་ཡིན་ལ། དེའང་ས་ཕྱེད་དང་བཅུ་གསུམ་དང་། བྱང་ཆུབ་ཀྱི་ཕྱོགས་ཉི་ཤུ་རྩ་ལྔས་བསྡུས་པ་སྟེ། དེའི་ས་མཚམས་དབང་གིས་ཕྱེ་ན། ས་དང་པོ་ནས་དྲུག་པའི་བར་བུམ་དབང་གི་ས། བདུན་པ་ནས་བཅུ་པའི་བར་གསང་དབང་གི་ས། བཅུ་གཅིག་པ་དང་བཅུ་གཉིས་པ་ཤེས་རབ་ཡེ་ཤེས་ཀྱི་ས། བཅུ་གསུམ་པའི་ཕྱེད་དབང་བཞི་པའི་སའོ། །
ལམ་གྱིས་ཕྱེ་ན། དང་པོ་ལ་བསྐྱེད་རིམ་བརྟན། གཉིས་པ་ལ་བདག་བྱིན་རླབས། གསུམ་པ་དཀྱིལ་འཁོར་འཁོར་ལོའོ། ། བཞི་པ་ལ་རྡོ་རྗེ་རྦ་རླབས་བསྟན་ནོ། ། དཀྱིལ་འཁོར་གྱིས་ཕྱེ་ན། དང་པོ་ལ་ལུས་རྩའི་དཀྱིལ་འཁོར། གཉིས་པ་ལ་རྩ་ཡི་གེ གསུམ་པ་ལ་ཁམས་བདུད་རྩི། བཞི་པ་ལ་སྙིང་པོ་ཡེ་ཤེས་རླུང་གི་དཀྱིལ་འཁོར་མངོན་དུ་འགྱུར་རོ། །
དེ་གསུམ་ནི་རྒྱུའི་སྒོ་ནས་ཕྱེ་བའོ། ། ཞིང་ཁམས་ཀྱི་སྒོ་ནས་ཕྱེ་ན། ས་དྲུག་པ་སྤྲུལ་སྐུའི་ཞིང་ཁམས་ལ་དབང་། བཞི་ལོངས་སྐུ། གཉིས་ཆོས་སྐུ། ཕྱེད་ངོ་བོ་ཉིད་ཀྱི་ཞིང་ཁམས་ལ་དབང་། དེ་ནི་ཡོན་ཏན་གྱི་སྒོ་ནས་ཕྱེ་བའོ། ། དྲུག་པ་འབྲས་བུ་ལ་མངོན་དུ་གྱུར་པ་ནི་གཉིས་ཏེ། འབྲས་བུ་སྒྲུབ་པའི་ཉེ་རྒྱུ་དང་། དེས་བསྒྲུབས་པའི་འབྲས་བུའོ། །
དང་པོ་ནི་་་་་་འདིར་ཚིག་ཁ་ཤས་མི་གསལ་དབང་སྟེ། དེའི་དབང་བླང་བའི་ཡུལ་ནི། རྒྱལ་བ་སྐུ་གསུམ་ཐ་མི་དད་ངོ་བོ་ཉིད་ཀྱི་སྐུའོ། ། རྟེན་ནི་ས་བཅུ་གསུམ་མ་ལ་སོགས་པ་མཆོག་ཐོབ་པའི་བུད་མེད་དོ། ། དབང་རང་གི་ངོ་བོ་ནི་རྟེན་དང་ཐབས་ཤེས་རབ་སྙོམས་པར་ཞུགས་པ་ལས་ཁམས་དྭངས་མའི་དྭངས་མ་མཁའ་གསང་དུ་མངོན་དུ་བྱས་པས། ཏིང་ངེ་འཛིན་གྱིས་དྲངས་ཏེ་ལྟེ་བ་ལ་སོགས་པར་་་་་་འདིར་ཚིག་ཁ་ཤས་མི་གསལ་དྲན་པའི་ཚུལ་གྱིས། ཐབས་རྒྱུད་དག་པ་གསུམ་དང་། ཤེས་རབ་ཀྱི་རྒྱུད་དག་པ་གསུམ་སོ་སོར་དག་པ་གཅིག་སྟེ། བདུན་གྱིས་གཟུང་འཛིན་གྱི་བག་ཆགས་མ་ལུས་པ་སྦྱངས་ནས། རྣམ་ཐར་སྒོ་གསུམ་མངོན་དུ་བྱེད་པའོ། །
དེའང་སྐད་ཅིག་མ་དང་པོ་དྲུག་ནི་བར་ཆད་མེད་པའི་ལམ་སྟེ། དེ་ཉིད་ལ་སྲོད་ཀྱི་དུས་དང་། བདུད་བཏུལ་བ་དང་། ཆོ་འཕྲུལ་ཆེན་པོ་བསྟན་པ་དང་། ཐམས་ཅད་མཁྱེན་པ་ཆུང་ངུ་དང་། འབྲས་བུ་གཉིས་ཀྱི་དུས་ལ་སོགས་པས་བསྟན་ནོ། འདིར་ཚིག་ཁ་ཤས་མི་གསལ་པའོ། ། དེའི་རྟགས་ནི་ས་གཡོ་བ་དང་བདུད་གནས་སུ་སྒྲ་གྲགས་པ་དང་། བྷ་གའི་ཐིག་ལེར་ཁམས་གསུམ་མཐོང་བ་དང་། མཁའ་འགྲོ་རྣམས་རིང་ནས་འདུ་བ་དང་།
དབང་ཕྱུག་གི་དོན་བརྒྱད་འཆར་བ་ལ་སོགས་པའོ། ། སྐད་ཅིག་མ་བདུན་པ་ནི་རྣམ་གྲོལ་གྱི་ལམ་སྟེ། དེ་ཉིད་ལ་ཐོ་རངས་ཀྱི་དུས་དང་། མངོན་པར་རྫོགས་པར་སངས་རྒྱས་པ་དང་། སངས་རྒྱས་གསར་པ་ཞེས་པ་དང་། འབྲས་བུ་གཅིག་གི་དུས་ཞེས་བྱའོ། ། ལམ་དེས་བསྒྲུབས་པའི་འབྲས་བུ་ནི། ལུས་རྩ་གནས་གྱུར་སྐུ་ཐམས་ཅད་པ་སྤྲུལ་པའི་སྐུ། ངག་ཡི་གེ་གནས་གྱུར་གསུང་ཐམས་ཅད་པ་ལོངས་སྐུ། ཁམས་བདུད་རྩི་གནས་གྱུར་ཐུགས་ཐམས་ཅད་པ་ཆོས་སྐུ།
སྙིང་པོ་ཡེ་ཤེས་རླུང་གནས་གྱུར་སྐུ་གསུམ་ཐ་མི་དད་པ་ངོ་བོ་ཉིད་ཀྱི་སྐུ་སྟེ། དེ་དག་ནི་ལྡོག་ཆོས་ཀྱི་སྒོ་ནས་སོ་སོར་ཕྱེ་བ་སྟེ། རྟེན་གནས་གྱུར་གྱི་སྐུ་བཞིའོ། ། བརྟེན་པ་སེམས་གནས་གྱུར་པ་ཤིན་དུ་རྣམ་པར་དག་པ་ངོ་བོ་ཉིད་ཀྱི་སྐུ་སྟེ། དེ་ནི་ཐམས་ཅད་ཀྱི་རྩ་བ་ལྟ་བུའོ། ། དེའང་རྒྱུ་ལམ་འབྲས་བུ་ཐམས་ཅད་སེམས་ཀྱི་རྣམ་འཕྲུལ་ཡིན་པས་སོ། ། དེ་དག་ཉིད་ཡེ་ཤེས་ལྔའི་ངོ་བོ་སྟེ། སྤྲུལ་སྐུ་བྱ་བ་གྲུབ་པ། ལོངས་སྐུ་སོ་སོར་རྟོག་པ། ཆོས་སྐུ་མཉམ་པ་ཉིད།
ངོ་བོ་ཉིད་ཀྱི་སྐུ་ཆོས་ཀྱི་དབྱིངས་ཤིན་ཏུ་རྣམ་དག་མེ་ལོང་ལྟ་བུའི་ཡེ་ཤེས་སོ། ། དེ་ལྟར་སྐུ་དང་ཡེ་ཤེས་ལྷུན་གྱིས་གྲུབ་ཅིང་། རང་གཞན་གྱི་དོན་ཕུན་སུམ་ཚོགས་པ་སྟེ། འབྲས་བུ་ལ་མངོན་དུ་གྱུར་པའམ། ཕྱག་རྒྱ་ཆེན་པོ་འབྲས་བུའི་རྒྱུད་ཅེས་གསུངས་པ་ཡིན་ནོ། དེ་ནས་ཤླཽ་ཀ་གཅིག་གི་དོན་ནི། སྔར་བསྟན་པའི་རེ་དོགས་དང་བྲལ་བའི་ལམ་དང་། སྙན་བརྒྱུད་བཞིའི་སྐབས་སུ་བསྟན་པ་ཉིད་དེ། མདོར་ན་གདམསངག་གི་རྒྱལ་པོ་ངོ་ཤེས། གེགས་སེལ་གྱི་རྒྱལ་པོ་བྱུང་རྒྱལ་ཞེས་བྱ་བ་ཡིན་གསུང་ངོ་། །
དེ་ནས་ཚིག་རྐང་གཉིས་ཀྱིས་སྔར་བསྟན་པའི་ཚད་མ་བཞིས་གཏན་ལ་ཕབ་ཅིང་ངེས་ཤེས་བསྐྱེད་ནས། གདམས་ངག་དྲུག་གིས་ཚུལ་གྱིས་ཉམས་སུ་བླངས་ན་ཚེ་འདིའམ་བར་དོར་གྲུབ་མཐའ་སྙོགས་པར་འགྱུར་ཏེ། གལ་ཏེ་རྣལ་འབྱོར་པ་དེ་བརྩོན། ། ཚེ་འདི་ཉིད་ལ་མྱ་ངན་འདས། ། དེ་བཞིན་ལུས་འདི་སྤངས་མ་ཐག ། བརྩོན་པ་མི་ལྡན་པས་ཀྱང་འགྲུབ། ། ཅེས་འབྱུང་ངོ་། ། དེ་ནས་ཚིག་རྐང་གཉིས་ཀྱིས་ཁེངས་པ་བསྐྱུང་བ། དེ་ནས་གཉིས་ཀྱིས་སྔར་སྙན་བརྒྱུད་འབའ་ཞིག་ཡིན་པས་ཡི་གེ་ཞིམ་མོ་མཛད་མ་ཕོད་ཅེས་པ་དང་། དེ་ནས་ཚིག་རྐང་གཉིས་ཀྱིས་བཟོད་པར་གསོལ་བའོ། །
རྒྱུད་སྡེ་རྒྱ་མཚོའི་ཟབ་དོན་ལེགས་བསྡུས་མིང་དོན་རྗེས་མཐུན་ལམ་འབྲས་རྡོ་རྗེའི་ཚིག་རྐང་གི ། རྣམ་འགྲེལ་ཐོག་མ་ཚིག་ཉུང་དོན་རྒྱས་དོན་བསྡུ་མ་ཞེས་གྲགས་པའི་ཚིག་དོན་གསལ་བྱེད་འདི། ། བསླབ་གསུམ་རིན་ཆེན་དགེ་ལེགས་གཏེར་དང་ཟབ་དོན་ཏིང་འཛིན་དེ་འབྲས་བཟང་པོ་ལྡན་པ་ཡིས། ། ཉེ་བར་བསྐུལ་ནས་གུས་པས་སྦྱར་འདིས་འགྲོ་ཀུན་སྨོན་གནས་ལམ་ལྔའི་མཐར་ཐུག་ཐོབ་པར་ཤོག། །། བཀྲ་ཤིས།། །། PAGE * MERGEFORMAT 24 ཀུན་དགའ་སྨོན་ལམ། དོན་བསྡུ་མའི་ཡིག་སྣ། PAGE * MERGEFORMAT 25
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
