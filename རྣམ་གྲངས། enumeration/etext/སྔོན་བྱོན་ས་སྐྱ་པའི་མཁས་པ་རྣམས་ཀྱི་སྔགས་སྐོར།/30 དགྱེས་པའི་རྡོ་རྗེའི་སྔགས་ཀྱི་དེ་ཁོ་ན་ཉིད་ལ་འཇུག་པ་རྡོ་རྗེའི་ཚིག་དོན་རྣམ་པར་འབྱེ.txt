སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༣༠
དགྱེས་པའི་རྡོ་རྗེའི་སྔགས་ཀྱི་དེ་ཁོ་ན་ཉིད་ལ་འཇུག་པ་རྡོ་རྗེའི་ཚིག་དོན་རྣམ་པར་འབྱེད་པ།
༄༅། །དགྱེས་པའི་རྡོ་རྗེའི་སྔགས་ཀྱི་དེ་ཁོ་ན་ཉིད་ལ་འཇུག་པ་རྡོ་རྗེའི་ཚིག་དོན་རྣམ་པར་འབྱེད་པ་བཞུགས་སོ།། བཅོམ་ལྡན་འདས་དཔལ་དགྱེས་པའི་རྡོ་རྗེའི་སྔགས་ཀྱི་དེ་ཁོ་ན་ཉིད་ལ་འཇུག་པ་རྡོ་རྗེའི་ཚིག་དོན་རྣམ་པར་འབྱེད་ཞེས་བྱ་བ། རྡོ་རྗེ་ཧེ་རུ་ཀ་ཆེན་པོ་ལ་ཕྱག་འཚལ་ལོ། ། སྟོང་ཉིད་སྙིང་རྗེ་གཉིས་མེད་བྱང་ཆུབ་སེམས། ། དཔལ་ལྡན་དགྱེས་མཛད་ལྷ་ལ་རབ་བཏུད་ནས། ། སྐུ་དང་གསུང་ཐུགས་སྙིང་པོ་རྡོ་རྗེའི་སྔགས། ། སྒྲ་དོན་ཇི་བཞིན་རབ་ཏུ་དབྱེ་བར་བྱ། ། དེ་ལ་རེ་ཞིག་གང་དག་རབ་ཏུ་དབྱེ་བར་བྱ་བའི་གསང་སྔགས་ནི་འདི་དག་ཡིན་ཏེ། བསྡུས་པའི་རྒྱུད་ཕྱེད་དང་བཅས་པའི་བདུན་བརྒྱ་པ་འདི་ཉིད་ལས་གསུངས་པ་ཡང་། བརྟག་པ་ཕྱི་མའི་ལྔ་པ་ལས།
རིག་བྱེད་ཀྱི་ནི་དང་པོ་སྦྱིན། ། ཟླ་ཕྱེད་ཐིག་ལེས་རྣམ་པར་བརྒྱན། ། ཞེས་པ་ལྟར། ཨོཾ་སྔོན་དུ་བཏང་ནས། ཨཥྚཱ་ན་ནཱ་ཡ། ༡ པིངྒོརྡྷ་ཀེ་ཤ་ཝརྟམ་ནེ། ༢ ཙ་ཏུརྦིཾ་ཤ་ཏི་ནེ་ཏྲཱ་ཡ། ༣ ཥོ་ཌ་ཤ་བྷུ་ཛཱ་ཡ། ༤ ཀྲྀཥྞ་ཛི་མཱུ་ཏ་ཝ་པུ་ཥེ། ༥ ཀ་པཱ་ལ་མཱ་ལཱ་ནེ་ཀ་དྷཱ་རི་ཎེ།
༦ ཨཱདྷྨཱ་ཏ་ཀཱུ་ར་ཙིཏྟཱ་ཡ། ༧ ཨརྡྷེནྡུ་དཾཥྚི་ཎེ། ༨ མཱ་ར་ཡ་མཱ་ར་ཡ། ཀཱ་ར་ཡ་ཀཱ་ར་ཡ། གརྫཛ་ཡ་གརྫཛ་ཡ། ཏརྫཛ་ཡ་ཏརྫཛ་ཡ། ཤོ་ཥ་ཡ་ཤོ་ཥ་ཡ། སཔྟ་སཱ་ག་རཱན། བནྡྷ་བནྡྷ། ནཱ་གཱཥྚ་ཀཱན།
གྲྀཧྞ་གྲྀཧྞ། མ་མ་ཤ་ཏྲཱུན། ཧ་ཧཱ། ཧི་ཧཱི། ཧུ་ཧཱུ། ཧེ་ཧཻ། ཧོ་ཧཽ། ཧཾ་ཧཿཕཊ་སྭཱཧཱ། ཞེས་པ་ནི་ཧེ་རུ་ཀའི་རྩ་བའི་སྔགས་སོ། ། ཞེས་རྒྱ་དཔེ་ལས་སོ། །
སྔགས་ཀྱི་ལེའུ་ལས། ཨོཾ་དེ་བ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། དགྱེས་པའི་རྡོ་རྗེའི་སྙིང་པོའོ། ། ཨོཾ་ཏྲཻ་ལོཀྱཱ་ཀྵེ་པ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཕྱག་གཉིས་པའི་འོ། ། ཨོཾ་ཛྭ་ལ་ཛྭ་ལེ་བྷྱོ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཕྱག་བཞི་པའི་འོ། ། ཨོཾ་ཀི་ཊི་ཀི་ཊི་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཕྱག་དྲུག་པའི་འོ། ། ཞེས་དང་།
གཞན་ཡང་གསུངས་པ་ནི། ཨོཾ་ཨ་ཀཱ་རོ་མུ་ཁཾ་སརྦ་དྷརྨྨཱ་ཎཱ་ཨཱ་དྱ་ནུ་པནྣ་ཏྭཏ་ཨོཾ་ཨཱཿཧཱུྃ་ཕཊ་སྭཱཧཱ། འབྱུང་པོ་ཐམས་ཅད་ཀྱི་གཏོར་མའི་སྔགས་སོ། ། བྷྲཱུཾ། ཨཾ། ཛྲཱིཾ། ཁཾ། ཧཱུྃ། དེ་བཞིན་གཤེགས་པ་ཐམས་ཅད་ཀྱི་ས་བོན་ནོ། ། ཨོཾ་ཨ་ཀ་ཙ་ཊ་ཏ་པ་ཡ་ཤ་སྭཱཧཱ།
གྲོང་ཁྱེར་དཀྲུག་པའི་སྔགས་སོ། ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ། རྣལ་འབྱོར་མ་རྣམས་ཀྱི་ས་བོན་ནོ། །
ཞེས་དང་། ཨོཾ་ཨཱཿཧཱུྃ། སྐུ་དང་གསུང་དང་ཐུགས་བྱིན་གྱིས་བརླབས་པའི་སྔགས་སོ། ། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ས་སྦྱང་བའི་སྔགས་སོ། ། ཞེས་དང་། སྔགས་ཐམས་ཅད་ལ་ཨོཾ་ཡིག་དང་པོ་ཅན་དང་། སྭཱཧཱའི་མཐའ་ཅན་དང་། ཧཱུྃ་ཕཊ་སྤེལ་བའི་དབུས་སུའོ། ། ཞེས་དང་།
ཨོཾ་ཧཱུྃ་སྭཱཧཱ། རེངས་པར་བྱེད་པའི་འོ། ཨོཾ་ཨཾ་སྭཱཧཱ། དབང་དུ་བྱེད་པའི་འོ། ། ཨོཾ་ཁཾ་སྭཱཧཱ། སྐྲོད་པར་བྱེད་པའི་འོ། ། ཨོཾ་ཛྲཱིཾ་སྭཱཧཱ། སྡང་བར་བྱེད་པའི་འོ། ། ཨོཾ་བྷྲཱུཾ་སྭཱཧཱ། མངོན་སྤྱོད་ཀྱིའོ། །
ཨོཾ་ཧཱུྃ་སྭཱཧཱ། འགུགས་པར་བྱེད་པའི་འོ། ། ཨོཾ་གྷུ་སྭཱཧཱ། གསོད་པར་བྱེད་པའི་འོ། ། ཨོཾ་ཀུ་རུ་ཀུལླེ་ཧྲཱིཿསྭཱཧཱ། ཀུ་རུ་ཀུལླེའི་སྔགས་སོ། ། ཞེས་ཏེ། ལེའུ་འདིར་སྔགས་གཞན་ཡང་གསུངས་མོད་ཀྱི། གཙོ་བོ་ནི་འདི་དག་གོ ། ད་ནི་སྔགས་འདི་དག་གི་སྐབས་དོན་རྣམ་པར་གཞག་པ་ལ་འཇུག་སྟེ།
འདི་ལ་གསུམ། སྔགས་ཀྱི་ཚིག་དོན་བསམ་པ། ཇི་ལྟར་བཟླ་བའི་རིམ་པ། དེ་ལྟར་བཟླས་པའི་བྱེད་པའོ། ། དང་པོ་ལ་གཉིས། ཚིག་གི་བརྡ་སྤྲོད་པ། དོན་གྱི་དེ་ཁོ་ན་ཉིད་དོ། ། དང་པོ་ལའང་། བོད་སྐད་དུ་བསྒྱུར་བ་དང་། རྒྱ་སྐད་དུ་བསྒྱུར་བ་གཉིས་ཀྱི།
དང་པོ་ནི། སྔགས་ཚིག་འདི་དག་བོད་ཀྱི་སྐད་དུ་ནི་ཇི་སྐད་ཅེས་བྱ་བར་འགྱུར་ཞེ་ན། འདི་དག་ལའང་། རྩ་བའི་དང་། སྙིང་པོའི་དང་། གཏོར་མའི་དང་། ས་བོན་གྱི་སྔགས་ཞེས་བྱ་བའི་དབྱེ་བ་ཡོད་པ་ལས། ས་བོན་ཞེས་བྱ་བའི་སྔགས་རྣམས་ལ་འགྱུར་མི་དགོས་ཀྱང་། གང་གིས་ས་བོན་གང་ཡིན་པ་ནི་ཞར་ལ་སྨོས་ཏེ་བརྗོད་པར་བྱའོ། ། དེས་ན་རེ་ཞིག་རྩ་བའི་སྔགས་བསྒྱུར་བ་ལའང་།
ཐོག་མའི་ཨོཾ་ཞེས་པ་ནི། སྔགས་ཐམས་ཅད་ཀྱི་ཐོག་མའི་འདྲེན་པ་ཡིན་པས་སམ། ཡང་ན་ནི་འདི་ལྟར། རྩ་བའི་སྔགས་ཚིག་འདི་དག་བསྡུ་བ། ཐོག་མའི་མཆོད་བརྗོད་ཀྱི་ཚིག སྐབས་ཀྱི་ལས་བསྐུལ་གྱི་ཚིག དགྱེས་པའི་ཉམས་ཀྱི་ཚིག མཐའ་མའི་གསལ་བྱེད་ཀྱི་ཚིག་ཅེས་བྱ་བ་བཞི་ཡིན་པ་ལས་དང་པོ་ནི། ཨཥྚ་ཞེས་པ་ནས་དཾཥྚི་ཎེ། ཞེས་པའི་བར་ཏེ།
འདི་དག་ཀྱང་བཅོམ་ལྡན་འདས་ཀྱི་སྐུའི་རྣམ་པ་ལ་ངོ་མཚར་བའི་སྒོ་ནས་ཆེད་དུ་བསྔགས་པའི་ཚིག་ཡིན་ལ། ཨོཾ་ཡིག་ནི་རབ་བསྔགས་ཞེས་པའི་དོན་ཅན་དུ་བཤད་དོ། ། དེ་ལྟར་ན་མོས་པ་ཡིད་ལ་བྱེད་པ་བླ་ན་མེད་པའི་སྒོམ་པའི་ལམ་གྱི་བསྟོད་བཀུར་བསྔགས་པའི་སྐབས་སུ། ཡི་གེ་ཨོཾ་ལྡན་ཕྱེད་དང་བཞིའི། ། ཚད་དུ་བྱས་པས་སྙན་པར་བརྗོད། ། ཅེས་པའི་ལུང་སྨོས་པ་དང་རྗེས་སུ་མཐུན་པར། ཆེད་དུ་བརྗོད་པའི་སྔགས་ཚིག་འདིའི་ཐོག་མ་ཨོཾ་ཡིག་གིས་འདྲེན་པ་དང་། དེ་ཡང་མིག་འཛུམ་ཕྱེད་དང་བཞི་ཡན་ཆད་ཀྱི་ཚད་དུ་རིང་བ་དག་སྙན་པར་བརྗོད་པ་སྟེ། རིག་བྱེད་ཀྱི་སྨྲང་འདོན་པའི་ཚུལ་ཇི་ལྟར་བར་བྱ་བ་ལ་དགོངས་ནས། རིག་བྱེད་ཀྱི་ནི་དང་པོ་སྦྱིན། །
ཞེས་སོགས་གསུངས་སོ་ཞེས་ཀྱང་ཤེས་པར་བྱའོ། ། དེ་ནས་ཨཥྚ་ཞེས་སོགས་ལ། རྣམ་དབྱེ་བཞི་པའི་མཐས་རྣམ་པར་ཕྱེ་བའི་དོན་ཚན་བརྒྱད་ཡོད་པས་ན། འདི་དག་ལ་རྐང་པ་བརྒྱད་པ་ཞེས་བྱ་སྟེ། དཔལ་སྡོམ་པའི་ཕྲེང་སྔགས་ཀྱི་ཐོག་མར། ན་མོ་བྷ་ག་ཝ་ཏེ། ཞེས་སོགས་སྔགས་ཀྱི་བསྟོད་པ་རྐང་པ་བརྒྱད་པའི་ཕྱག་འཚལ་སྔོན་དུ་འགྲོ་བ་བཞིན་ནོ། ། དེ་ལྟ་ན་ནི་འདིར་ཡང་ཕྱག་འཚལ་གྱི་ཚིག་དངོས་སུ་མེད་ཀྱང་། རྡོ་རྗེ་གདན་བཞི་པའི་རྒྱུད་སོགས་ལས་ཕྱག་འཚལ་བསྲེག་པ་མཐར་གཞག་པ། ཞེས་ཨོཾ་ཕྱག་འཚལ་བའི་དོན་ཅན་དུ་བཤད་པ་ལས་བརྟགས་ཏེ།
འདིའི་ཐོག་མའི་འདྲེན་པ་ནི་ཕྱག་འཚལ་བའི་དོན་ཅན་དུ་ཡང་གཟུང་བར་བྱའོ། ། དེ་ལྟར་ན་སྔགས་འདིའི་རྐང་པ་རེ་རེའི་མཐའི་རྣམ་པར་དབྱེ་བ་འདི་དག་ནི། སྒྲའི་ཚུལ་ལ། ན་མཿསྭསྟི་ཞེས་སོགས་དང་སྦྱོར་བ་ལ་བཞི་པ་དང་། དེའི་དོན་ཉིད་ལའོ། ། ཞེས་ཆེད་དུ་བྱ་བའི་དོན་ལ་བཞི་པ་བྱིན་པ། བཞི་པ་དགོས་ཆེད་ཅེས་པ་ལྟར་རིག་པར་བྱ་བ་ཡིན་ནོ། ། དེ་ཡང་འདི་ལྟར། ཨཥྚ་ན་ནཱ་ཡ། ཞེས་པའི་ཨཥྚ་བརྒྱད།
ཨཱ་ན་ན་ཞལ་ལམ་གདོང་། རིང་ཆ་ཡ་དང་བཅས་པ་ནི་བཞི་པའོ། ། དེས་ན། ཞལ་བརྒྱད་པ་ལ། ཞེས་བྱའོ། ༡ ། པིངྒོརྡྷ་ཀེ་ཤ་ཝརྟམ་ནེ་ཞེས་པའི་པིངྒ་དམར་སེར་རོ། ། ཨཱུརྡྷ་གྱེན་ནམ་སྟེང་ངོ་། ། ཀེ་ཤ་སྐྲའོ། ། ཝརྟམ་ན་འཕྱུར་བ་སྟེ་བརྫེས་པའོ། །
ནའི་འགྲེང་བུ་ནི་བཞི་པའོ། ། དེས་ན། སྐྲ་དམར་སེར་གྱེན་དུ་བརྫེས་པ་ལ། ཞེས་བྱའོ། ། འདིར། ཝརྟ་མ་ནེ། ཞེས་མ་གྲལ་དུ་བྲིས་པ་རྣམས་ནི་ཡིག་ནོར་བརྒྱུད་པ་མ་རིག་པའོ། ༢ ། ཙ་ཏུརྦིཾ་ཤ་ཏི་ཉི་ཤུ་རྩ་བཞིའོ། ། ནེ་དྲ་སྤྱན་ནོ། །
རིང་ཆ་མན་བཞི་པ་སྟེ། སྤྱན་ཉེར་བཞི་པ་ལ། ཞེས་བྱའོ། ༣ ། ཥོ་ཌ་ཤ་བཅུ་དྲུག བྷུ་ཛ་ཕྱག རིང་ཆ་མན་བཞི་པ་སྟེ། ཕྱག་བཅུ་དྲུག་པ་ལ། ཞེས་བྱའོ། ༤ །
ཀྲྀཥྞ་ནག་པོ། ཛཱི་མཱུ་ཏ་ཆར་སྤྲིན། ཝ་པུས་སྐུ་ལུས། འགྲེང་བུ་བཞི་པ་སྟེ། སྐུ་ཆར་སྤྲིན་ནག་པོ་ལྟ་བུ་ལ། ཞེས་བྱའོ། ༥ ། ཀ་པཱ་ལ་མཱ་ལ་ཐོད་པའི་ཕྲེང་བ། ཨ་ནེ་ཀ་དུ་མ། དྷཱ་རིན་འཛིན་པ་ཅན།
འགྲེང་བུ་བཞི་པ་སྟེ། ཐོད་པ་དུ་མའི་ཕྲེང་བ་འཛིན་པ་ཅན་ལ། ཞེས་བྱའོ། ༦ ། ཨཱདྷྨཱ་ཏ་ཁོང་ངམ་ནང་ངོ་། ། ཀྲཱུ་ར་འཁྲུག་པའམ། ཁྲོས་པའམ། མ་རུངས་པའོ། ། ཙིཏྟ་ཐུགས། རིང་ཆ་མན་བཞི་པ་སྟེ།
གཏིང་ནས་ཁྲོས་པའི་ཐུགས་མ། ཞེས་བྱའོ། ། འདིར། ཨཏྨ་ཞེས་ཡར་བཅད་ནས། ཀྲཱུ་ར་ཞེས་མར་བཅད་དེ་འདོན་པ་ཐམས་ཅད་ནི་གཅོད་མཚམས་མ་ཕྱེད་པའི་ནོར་པ་ཆེན་པོའོ། ༧ ། ཨརྡྷ་ཕྱེད་དོ། ། ཨིནྡུ་ཟླ་བའོ། ། དཾཥྚིན་མཆེ་བ་ཅན། འགྲེང་བུ་བཞི་པ་སྟེ།
ཟླ་བ་ཕྱེད་པ་ལྟ་བུའི་ཕྲེང་བ་ཅན་ལ། ཞེས་བྱའོ། ། འདི་དག་ཀྱང་མཚམས་སྦྱོར་མ་ཕྲས་ན་བསྒྱུར་མཚམས་མི་ཕྱེད་པས་ཕྲལ་ཏེ་བཀོད་པ་ཡིན་ལ། ཇི་ལྟར་མཚམས་སྦྱོར་བ་ནི་སྟོན་པར་འགྱུར་རོ། ། བོད་སྐད་དུ། རྐང་པའི་མཐའི་ལ་ཞེས་པ་ཐམས་ཅད་ནི། ཇི་སྐད་བཤད་པ་ལྟར། དགོས་པའི་ཆེད་ཀྱི་བཞི་པའམ། བཞི་པའི་དོན་གྱི་བདུན་པའོ། ། དེ་ལྟར་མཆོད་པར་བརྗོད་ནས།
གཉིས་པ་ལས་ལ་བསྐུལ་བའི་ཚིག་གི་སྔགས་ལ། མཱ་ར་ཡ་གཉིས་ནི་སོད་ཅིག་པའོ། ། ཀཱ་ར་ཡ་གཉིས་ནི། གཡེང་བར་མཛོད་ཅིག་སྟེ། འདི་ལ་གྱིས་ཤིག་གྱིས་ཤིག་ཅེས་བསྒྱུར་བ་རྣམས་ནི། སྒྲའི་གཙུག་ལག་ལ་མ་སྦྱངས་པའོ། ། གརྫཛ་ཡ་གཉིས་ནི་སྒྲོགས་ཤིག་པའོ། ། ཏརྫཛ་ཡ་གཉིས་ནི་བསྡིགས་ཤིག་པའོ། ། ཤོ་ཥ་ཡ་གཉིས་ནི་སྐོམས་ཤིག་པའོ། ། ལས་ཀྱི་བསྐུལ་ཚིག་ལྔ་པོ་འདི་དག་ནི།
གང་བྱེད་དུ་འཇུག་པ་དེ་རྒྱུ་ཡང་ངོ་། ། ལས་བྱེད་དུ་འཇུག་པའི་རྒྱུའི་དོན་ལ་ཀཱ་རི་ཏ་བྱིན་པ་སྟེ། གང་ལ་བྱ་བ་ནི་ལས་སོ། ། ཞེས་པ། འདི་དག་གང་ལ་བྱ་བའི་ཡུལ་སྨོས་པ་ནི། སཔྟ་སཱ་ག་རཱ་ན། ཞེས་པ། ཡུལ་རྒྱ་མཚོ་བདུན་པོ་རྣམས་ལ་བྱ་བ་སྟེ། དེའི་ཕྱིར་གཉིས་པའི་མང་ཚིག་སྨོས་པ་ཡིན་མོད་ཀྱང་། དེ་ལྟར་མ་རྟོགས་པའི་ཉེས་པས།
སྔ་རབས་པ་ཁ་ཅིག འོག་གི་འཆིང་བའི་སྔགས་སྐབས་འདིའི་ལྔ་པོའི་རྗེས་སུ་བླངས་ནས། འདི་སྐད་དུ། སོད་ཅིག་ནི་དམྱལ་བ། གྱིས་ཤིག་ནི་འདོད་ལྷ། སྒྲོགས་ཤིག་ནི་མི། རྡེགས་ཤིག་ནི་ལྷ་མིན། སྐོམས་ཤིག་ནི་ཡི་དྭགས། ཆིངས་ཤིག་ནི་དུད་འགྲོའོ། ། དེ་ལྟ་བུའི་རིགས་དྲུག་དང་སྲིད་པ་བར་མས་བསྡུས་པ་ནི།
མཚོ་ལྟར་ཟབ་ཅིང་མུར་ཐུག་པ་མེད་པས་རྒྱ་མཚོ་བདུན་ནོ། ། ཞེས་འཆད་པ་མཐོང་བ་ནི། འདིར་བདུན་གྱི་གྲངས་མ་འགྲིག་པའི་ཚེ། བཤད་པའི་ཁུངས་དང་ཡང་མ་འབྲེལ་ཡང་རྣམ་པར་རྟོག་པའི་བཟོ་བོ་དང་སྦྱར་ལ། འཁོར་གྱི་ནང་དུ་བག་བརྐྱང་ནས་གསུངས་པ་ཁོ་ནར་ཟད་དེ། སོད་ཅིག་ཅེས་སོགས་ལ་བསད་བྱ་སོགས་ཀྱི་འབྲུ་གཉེར་ནས། དེའི་གྲངས་ཀྱང་། སྐབས་མིན་གྱི་ཁ་བསྐང་བའི་དྲུག་གི་སྟེང་དུ་ཚིག་གིས་མ་ཟིན་པ་བར་སྲིད་དང་བཅས་པའི་བདུན་ལ་རྒྱ་མཚོ་བདུན་ཞེས་བཏགས་ནས་ནན་གྱིས་བགྲངས་པས་ནི་རྟོག་དཔྱོད་དང་ལྡན་པ་སུ་ཞིག་དགའ་བ་སྐྱེ་བར་འགྱུར། དེས་ན་དེ་ལྟ་བུའི་མུན་སྤྲུལ་གྱི་བཤད་པ་མང་དག་མཐོང་བ་རྣམས་ནི་འདིས་ཕྱོགས་མཚོན་པའི་ཕྱིར། བཀག་གིས་ག་ལ་ལྡང་སྟེ་ལོག་པའི་ལན་ལ་མཐའ་མེད་པས་དཀྱུས་འཆད་པའི་གེགས་སུ་མཐོང་བའི་ཕྱིར་རོ། །
དེ་བས་ན་འདིའི་རྒྱ་མཚོ་བདུན་ནི། རོལ་པའི་མཚོ་བདུན་ཏེ། མཛོད་ལས། དེ་དག་བར་བདུན་རོལ་མཚོ་ཡིན། ། ཞེས་པའི་བཤད་པར། ཀླུའི་རྒྱལ་པོ་རྣམ་རོལ་ཞིང་རྩེ་བའི་གནས་ཡིན་པའི་ཕྱིར། ཞེས་པ་དང་སོགས་པར་འགྲིག་ཅིང་། ཡང་དུས་ཀྱི་འཁོར་ལོ་ལས། ལན་ཚྭ་ཆང་དང་ཆུ་དང་འོ་མ་ཞོ་དང་མར་དང་སྦྲང་རྩིའི་རྒྱ་མཚོ་བདུན་ཏེ། ཞེས་པ་དང་སྦྱར་ནས་ཀྱང་བཤད་དུ་ཡོད་མོད།
འོན་ཀྱང་འདིར་ནི། དཔལ་སྡོམ་པའི་ཕྲེང་སྔགས་སུ། སཔྟ་པཱ་ཏཱ་ལ་ཞེས་པ་ལྟར་ས་འོག་གི་འཇིག་རྟེན་བདུན་དུ་ཟད་ལ། དེ་དག་ལ་རྒྱ་མཚོ་ཞེས་པའང་། སཱ་ག་རའི་སྒྲ་དུག་བཅས་སུ་བསྒྱུར་དུ་ཡོད་པ་ལྟར་བྱའོ། ། དེ་ཉིད་ཀྱི་ཕྱིར། བནྡྷ་བནྡྷ། ནཱ་ག་ཨཥྚ་ཀཱན། སྡོམ་པའི་ཕྲེང་སྔགས་སུ། ག་ཏ་བྷུ་ཛངྒ་སརྤཾ།
ཞེས་པ་ལྟར་འཇིག་རྟེན་དེ་དག་ན་གནས་པའི་ལག་འགྲོའི་ཀླུ་བརྒྱད་ཆིངས་ཆིངས་ཞེས་པ་སྟེ། དེ་ལྟར་ན། སོད་ཅིག་ནས་ཆིངས་ཀྱི་བར་ཐམས་ཅད་ཀླུའི་འཇིག་རྟེན་པའི་ཡུལ་རྣམས་ལ་བྱ་བའི་ལས་ཡིན་པས་ན་ཀླུ་བརྒྱད་པོའང་གཉིས་པའི་མང་ཚིག་གིས་བསྟན་ཅིང་། དེར་མ་ཟད། གྲྀཧྣ་གྲྀཧྣ་སརྦྦ་ཤ་ཏྲཱུན། ཞེས་སམ། མ་མ་ཤ་ཏྲཱུན། ཞེས་དགྲ་ཐམས་ཅད་དམ། བདག་གི་དགྲ་རྣམས་ཟུང་ཞིག་ཟུང་ཞིག་ཅེས་པའང་གོང་མའི་བསྐུལ་ཚིག་དང་སྦྱར་བར་བྱ་བ་ཡིན་པའི་ཕྱིར། འདིར་ཡང་བླང་བར་བྱའོ། །
གསུམ་པ་དགྱེས་པའི་ཉམས་ཀྱི་ཚིག་ནི། ཧ་ཧཱ། སོགས་ཏེ། ཧ་ཡིག་ལ། མ་ནིང་བཞི་སྤངས་པའི་དབྱངས་བཅུ་གཉིས་ཀྱིས་བསྒྱུར་བ་སྟེ། སྐབས་འདི་ལྟ་བུར་འདི་དག་འོང་བའི་དགོངས་པ་ནི་ཡིག་བརྒྱའི་ཧ་ཧ་ཧ་ཧ་ཧོཿདང་འདྲའོ། ། བཞི་པ་མཐའ་གསལ་བྱེད་ཀྱི་སྔགས་ཚིག་ནི། ཕཊ་སྭཱཧཱ། དོན་ནི་འཆད་པར་འགྱུར་རོ། ། གཉིས་པ་སྙིང་པོའི་སྔགས་ཚིག་ལ་བཞི་ལས།
དང་པོའི་དེ་ཝ་པི་ཙུ་བཛྲ་ཞེས་པ། ལྷ་འཇམ་པའི་རྡོ་རྗེ། ཞེས་ཏེ་འོག་ཏུ་ཞིབ་པར་སྟོན་ནོ། ། གཉིས་པའི་ཏྲཻ་ལོཀྱཱ་ཀྵེ་པ། ཞེས་པ་འཇིག་རྟེན་གསུམ་ཀུན་བསྐྱོད་པའོ། ། གསུམ་པའི་ཛྭ་ལ་ཛྭ་ལེ་བྷྱོ་འབར་བ་དང་འབར་བ་རྣམས་ཀྱི་ཆེད་དུ་ཞེས་པ་བཞི་པའི་མང་ཚིག་གིས་རྣམ་པར་ཕྱེ་བའོ། ། བཞི་པའི་ཀི་ཊི་ཀི་ཊི་བཛྲ། ཞེས་པ། གཙིགས་པ་གཙིགས་པའི་རྡོ་རྗེས་ཞེས་བསྒྱུར་རོ། ། གསུམ་པ་གཏོར་མའི་སྔགས་ཚིག་ནི།
ཨ་ཀཱ་རཿཞེས་པ་ཨའི་ཡི་གེའོ། ། མུ་ཁཾ་ནི་སྒོའོ། ། གང་གི་སྒོ་ཞེ་ན། སརྦྦ་དྷརྨཱ་ཎཱཾ་ཞེས་པ། ཆོས་རྣམས་ཐམས་ཅད་ཀྱིའོ། ། དེ་ཅིའི་ཕྱིར་ན། ཨཱདྱནུཏྤནྣ་ཏྭཏ། ཞེས་པ་གདོད་མ་ནས་མ་སྐྱེས་པ་ཉིད་ཀྱི་ཕྱིར། ཞེས་པ་སྟེ། ཨཱ་དི་གདོད་མ།
ཨ་ནུཏྤནྣ། མ་སྐྱེས་པ། ཏྭ། ཉིད། རིང་ཆ་དང་། ཏའི་མཐའི་ནི། ཕྱིར་ཞེས་པ་རྣམ་དབྱེ་ལྔ་པའོ། ། ལེའུ་འདིར། འབྱུང་པོའི་གཏོར་སྔགས་འདི་ཡན་ལ་གསུངས་ཀྱང་། སྔགས་བཏུའི་ལེའུར།
དྷརྨཱཎཱཾ། དེ་རྗེས་རྡོ་རྗེ་མ། བྱིན་ལ་ཨ་ནུཏྤནྣ་ཏྭཱཏ། ཨོཾ་ཨཱཿཧཱུྃ་ཕཊ་སྭཱཧཱ། འབྱུང་པོ་ཐམས་ཅད་ཀྱི་གཏོར་མའི་སྔགས་སོ། ། ཞེས་པ་འདིར་བླང་ངོ་། ། འདི་དག་གི་ཡང་མཚམས་སྦྱོར་བ་ནི་སྒྲུབ་པའི་ཚུལ་ལས་གསལ་བར་འགྱུར་རོ། ། བཞི་པ་ས་བོན་གྱི་སྔགས་རྣམས་ལ་གང་ཞིག་གང་གི་ཡིན་པ་བརྗོད་པར་བྱ་སྟེ། འདི་དག་ནི་རྡོ་རྗེ་སྙིང་པོའི་འགྲེལ་པར་གསུངས་པ། ས་ལ་སོགས་པའི་འབྱུང་བ་རྣམས་ལས་སྐྱེས་པ་ནི་འབྱུང་བ་པ་རྣམས་ཏེ་ཕུང་པོ་ལྔའི་ངོ་བོ་ཉིད་ཀྱི་ཆོས་ཅན་རྣམས་སོ། །
དེ་རྣམས་ཀྱི་སྔགས་ནི་ཕུང་པོ་ལྔའི་བདག་ཉིད་ཅན་གྱི་ཡི་གེ་ལྔ་རྣམས་ཤེས་པར་བྱ་སྟེ། ཨོཾ་ཡིག་གིས་དེ་རྣམས་ཀྱི་གཟུགས་ཀྱི་ཕུང་པོ་སྐུ་རྡོ་རྗེའོ། ། ཨཱཿཡིག་གིས་འདུ་ཤེས་ཀྱི་ཕུང་པོ་སྟེ་གསུང་རྡོ་རྗེའོ། ། ཧཱུྃ་ཡིག་གིས་ནི་རྣམ་པར་ཤེས་པའི་ཕུང་པོ་སྟེ་ཐུགས་རྡོ་རྗེའོ། ། སྭཱ་ཡིག་གིས་ནི་ཚོར་བའི་ཕུང་པོའོ། ། ཧཱ་ཡིག་གིས་འདུ་ཤེས་ཀྱི་ཕུང་པོའོ། ། དེ་རྣམས་ལ་གཏོར་མ་འབུལ་བ་སྟེ། མཐར་ཧཱུྃ་ཡིག་གསུམ་དང་ཕཊ་ཡིག་གཉིས་ཀྱིས་ཕྱིར་བཏང་བའོ། ། ཞེས་པའོ། ། དེ་ལྟར་ཨོཾ་ཡིག་གིས་སྦྱང་བའོ། །
ཨཱཿཡིག་གིས་ནི་རྒྱས་པར་བྱེད་པའོ། ། ཧཱུྃ་ཡིག་གིས་ནི་སྦར་བར་བྱེད་པའོ། ། སྭཱ་ཡིག་གིས་ནི་བདུད་རྩིར་བྱེད་པའོ། ། ཧཱ་ཡིག་གིས་ནི་འགུགས་པར་བྱེད་པའོ། ། ཧཱུྃ་ཡིག་གསུམ་གྱིས་འབུལ་བའོ། ། ཕཊ་ཡིག་གཉིས་ཀྱིས་ཕྱིར་བཏང་བའོ། ། ལག་པ་གཡོན་པས་སྦྱང་བར་བྱ་སྟེ། ལག་པ་གཡས་པས་རྒྱས་པར་བྱེད་པའོ། ། ཐལ་མོ་བཀབ་པས་སྦར་བར་བྱེད་པའོ། ། ནམ་མཁའ་ལྡིང་གི་ཕྱག་རྒྱས་བདུད་རྩིར་བྱེད་པའོ། །
ཁམས་གསུམ་ལས་རྣམ་པར་རྒྱལ་བའི་ཕྱག་རྒྱས་དགུག་པའོ། ། རྡོ་རྗེའི་ཕྱག་རྒྱས་དབུལ་བའོ། ། ལག་པའི་ཕྱག་རྒྱས་སེ་གོལ་སྦྱར་ནས་གཤེགས་སུ་གསོལ་བའོ་ཞེས་པའོ། ། ཕྱག་རྒྱ་བཅིང་བ་འདི་རྒྱུད་གཞན་དུ་ཤེས་པར་བྱའོ། ། དེ་བཞིན་དུ་དེ་བཞིན་གཤེགས་པ་རྣམས་ཀྱི་ས་བོན་ནི་གྲངས་ཇི་ལྟ་བ་བཞིན་དུ་འདི་ལྟ་སྟེ། བྷྲཱུཾ་ཡིག་གིས་རྣམ་པར་སྣང་མཛད་དེ་སྤྱི་བོར་རོ། ། ཨཾ་ཡིག་གིས་རིན་ཆེན་འབྱུང་ལྡན་ཏེ་ལྟེ་བར་རོ། ། ཛྲཱིཾ་ཡིག་གིས་འོད་དཔག་ཏུ་མེད་པ་སྟེ་མགྲིན་པར་རོ། ། ཁཾ་ཡིག་གིས་དོན་ཡོད་གྲུབ་པ་སྟེ་གསང་བར་རོ། ། ཧཱུྃ་ཡིག་གིས་མི་བསྐྱོད་པ་སྟེ་སྙིང་ཀར་རོ། །
དེ་ལྟར་པི་ཙུ་བཛྲའི་སྐུ་ལ་དགོད་པ་བྱས་ནས་རྡོ་རྗེ་མཁའ་འགྲོ་གཞན་རྣམས་ཀྱི་ཡང་ངོ་། ། ཞེས་པ་ངེས་པའོ། ། ཞེས་གསུངས་པ་ལྟར་རོ། ། འགྲེལ་ཚིག་འདི་ལྟར་ན། ཡང་། ཨ་ཀཱ་རོའི་མཐར། ཨོཾ་ཨཱཿཧཱུྃ་ཕཊ་སྭཱཧཱ། ཞེས་པ་བླངས་ནས། ཨོཾ་ཨཱཿཧཱུྃ་སྭཱཧཱ། ཡན་གྱིས་གཏོར་མ་འབུལ་བ་སྟེ།
དེ་ཡང་ཧཱུྃ་ཡིག་གསུམ་དང་བཅས་པས་འབུལ་ཞིང་། ཕཊ་ཡིག་གཉིས་ཕྱིར་བཏང་བ་དང་། ཐོག་མའི་བྱིན་རླབས་ཀྱང་། ཨོཾ་ཨཱཿཧཱུྃ་སྭཱ། ཞེས་པ་ཕྱག་རྒྱ་དང་བཅས་པས་བྱ་ཞིང་། ཧཱ་ཡིག་ཕྱག་རྒྱ་དང་བཅས་པས་མགྲོན་དགུག འབུལ་སྔགས་ཕྱག་རྒྱ་དང་བཅས་པས་འབུལ། ཞེས་བྱེ་བྲག་ཕྱེད་པར་བྱའོ། ། དེ་ནས་གྲོང་ཁྱེར་བསྐྱོད་པའི་སྔགས་ཀྱི། ཨ་སོགས་ནི།
རང་རང་གི་སྡེ་ཚན་གྱི་ཐོག་མའི་ཡི་གེ་སྟེ། ཨ་ཡིག་དབྱངས་ཀྱི་ཐོག་མ་ཡིན་པ་ལྟར། ཀ་ཡིག་ཀ་སྡེ་ནས། ས་ཡིག་ས་སྡེའི་ཐོག་མ་དང་། ཡ་མཐར་གནས། ཤ་དྲོ་བའི་ཐོག་མ་ཡིན་པའི་བར་རོ། ། ཨ་ཨཱ་སོགས་བཅོ་ལྔ་ནི་ལྷ་མོ་བཅོ་ལྔའི་ས་བོན་སྨོས་པ་སྟེ། དེ་དག་ཀྱང་དྲང་བའི་དོན་ཙམ་ཡིན་ལ། ངེས་པའི་དོན་ནི། སྙིང་འགྲེལ་ལ་བརྟེན་ནས་དོན་གྱི་དེ་ཁོ་ན་ཉིད་ལས་སྟོན་པར་འགྱུར་རོ། །
དེ་ནས། སྔགས་ཐམས་ཅད་ཨོཾ་ཡིག་དང་པོ་ཅན་དང་། ཞེས་སོགས་ནས། རྩ་སྔགས་དང་སྙིང་པོ་བཞི་དང་གྲོང་ཁྱེར་བསྐྱོད་པ་དང་། གཏོར་མའི་སྔགས་སུ་མ་ཟད། ཨ་སོགས་བཅོ་ལྔ་བཟླས་པ་ན་ཡང་། ཨོཾ་ཐོག་མ་དང་། ཧཱུྃ་ཕཊ་སྭཱ་ཧཱའི་དབུས་སུ་ཆུད་པར་བྱ་སྟེ། མདོར་ན་ཡི་གེ་ལྔ་པོ་འདི་དག་དང་སྤེལ་བ་ནི་སྔགས་བཟླ་བ་ཐམས་ཅད་དུའོ་ཞེས་པའོ། ། སྔགས་ལྔ་པོའི་དོན་གྱི་དེ་ཁོ་ན་ཉིད་ནི་སྐབས་སུ་བབ་པ་ན་སྟོན་པར་འགྱུར་རོ། །
གཉིས་པ་སྔགས་ཚིག་གི་སྒྲ་སྒྲུབ་པའི་ཚུལ་ནི། སྔགས་ཚིག་རྣམས་ཀྱི་འབྲུ་དེ་ཉིད་གཙུག་ལག་གི་ཁུངས་དང་སྦྱར་ནས་དག་པར་བྱེད་པའི་ཚུལ་ཏེ། འདི་ལའང་གཉིས། སྒྲའི་རིག་པ་དང་སྦྱར་བ་དང་། རྒྱུད་ཀྱི་རིག་པ་དང་སྦྱར་བའོ། ། དང་པོ་ནི། གང་ལས་བོད་སྐད་དུ་བསྒྱུར་བའི་རྒྱ་སྐད་དེ་ཉིད་སླར་ཡང་བྱཱ་ཀ་ར་ཎ་དང་སྦྱར་ཏེ་བརྗོད་ན། བློ་གྲོས་དང་ལྡན་པ་རྣམས་ལ་ངེས་པར་སྦྱིན་པར་འགྱུར་ཏེ། དེ་ལ་ཡང་། རྩ་སྔགས་དང་།
སྙིང་པོ་བཞི་དང་། གཏོར་མའི་དང་། བསྲུང་བའི་སྔགས་སྒྲུབ་པ་ལས། དང་པོ་ལའང་སྔར་བརྗོད་པ་ལྟར། ཐོག་མར་མཆོད་བརྗོད་ཀྱི་སྔགས་ཀྱི་ཐོག་མའི་འདྲེན་པ། ཨོཾ་ཞེས་པ་ལ། བྱིངས་ལས་སྒྲུབ་ཏུ་ཡོད་པའི་སྒྲུབ་པ་ནི་ཡི་གེ་གཞན་དུ་བཀོད་ཟིན་པས་འདིར་ནི། དུས་ཀྱི་འཁོར་ལོ་བསྡུས་པའི་རྒྱུད་ལས། རིག་བྱེད་པའི་གསང་སྔགས་བཀོད་པ་ན། ཨོཾ་ཡིག་དེ་དག་ཡི་གེ་གསུམ་སྟེ།
ཞེས་པ་ལྟར། རིག་བྱེད་ཀྱི་གཞུང་ནས་ཀྱང་། ཨ་ཁྱབ་འཇུག ཨུ་དྲག་པོ། མ་ཚངས་པའི་ངོ་བོར་གྱུར་པ་དག་བཀོད་ནས། ཨའི་ཡི་གེ་ཨུའི་ཡི་གེ་ལ་ཨོའོ། ། ཕ་རོལ་ཡང་དབྱིའོ། ། ཞེས་དང་། རྗེས་སུ་སྣ་ལྡན་སྔོན་མའི་འོ། ། རྗེས་སུ་ང་རོ་ཡང་ངོ་། །
ཞེས་པས་མ་རྗེས་སུ་ང་རོ་ཟླ་ཚེས་དང་བཅས་པར་གྱུར་པས་ཨོཾ། ཞེས་པ་གྲུབ་པ་དེ་ཉིད་ལྷ་ཆེན་པོ་གསུམ་གྱི་བདག་ཉིད་པས། དེའི་ཕྱིར། དབང་པོ་དང་ནི་དབང་དོན་རྣམས། ། རུ་སྦལ་ཡན་ལག་བཞིན་བསྡུས་ལ། ། དྲན་པས་ཡི་གེ་ཨོཾ་བརྗོད་ན། ། དེ་གུས་སྐྱེས་བུ་གྲོལ་བར་འགྱུར། ། ཞེས་འདོད་པ་དང་མཐུན་པར་འདིར་ཡང་། རྡོ་རྗེ་གསུམ་གྱི་བདག་ཉིད་དུ་མོས་ཤིང་གུས་པས་འདོན་པར་དགོངས་ནས་ཀྱང་། རིག་བྱེད་ཀྱི་ནི་དང་པོ་སྦྱིན། །
ཟླ་ཕྱེད་ཐིག་ལེས་རྣམ་པར་བརྒྱན། ། ཞེས་གསུངས་པ་སྟེ། འདི་ཉིད་ཀྱི་ངེས་དོན་ཀྱང་དེ་ཁོ་ན་ཉིད་དུ་སྟོན་ནོ། ། དེ་ནས་རྐང་བརྒྱད་སྒྲུབ་པ་ལ་དང་པོ་ནི། ཨ་ཤཱུ་ཁྱབ་པ་ལའོ། ། ཞེས་པའི་བྱིངས་གཞག་པའི་ཨཱུ་ཡིག་ནི། སྭཏྟི་སཱུ་ཏི་སཱུ་ཡ་ཏི་ཨཱུཏ་རྗེས་སུ་འབྲེལ་བ་རྣམས་ལས་ཀྱང་ངོ་། ། ཞེས་སོགས་ཁྱད་པར་གྱི་དོན་ཡིན་པས་ཕྱིས། ཙནྡྲ་པར། ཤྭ་ལ་སོགས་པ་རྣམས་སོ། །
ཞེས་པས། ཀ་ནིན་བྱིན། ཨིན་བརྗོད་པའི་དོན་དང་། ཀ ཀི་ཏ་ལའོ། ། ཞེས་པའི་དོན་ཡིན་པས་ཕྱིས། ཨན་ལུས་ཚིག་ཕྲད་ལས། ཤ་དང་། ཨན་གྱི་བར་དུ། ཏ།
ཨཱ་ག་མ། ཙནྡྲ་པར། བུརྫ། བྷཱསཛ། པྲྀ་ཛ། ཨ་ཛ། རཱ་ཛ། བྷྲ་ཛ་ཤ་རྣམས་ཀྱི་ཥའོ། ། ཞེས་དང་། སྟུའི་ཤྩུ་དང་ཥྚུ་དག་གི་དེ་དག་གོ །
ཞེས་པས། ཤ་ཥ་དང་། ཏ་ཊར་སོང་། མཚམས་སྦྱར་བས། ཨཥྚནྡ་ཞེས་བརྒྱད་ཀྱི་མིང་གྲུབ། རྟགས་ཀྱི་དོན་གྱི་ཚིག་རྣམ་དབྱེ་དང་པོའོ། ། ཞེས་པས། དང་པོའི་གཅིག་ཚིག་སི་བྱིན། སིའི་ཨི་ཡིག སི་ལ་ཨཱ་སྟེ་སི་དབྱི་བ་ཡང་ངོ་། །
ཞེས་སོགས་ཀྱི་དོན་ཡིན་པས་ཕྱིས། ས་ཡིག གསལ་བྱེད་ལས་ཀྱང་ངོ་། ། ཞེས་པས་ཕྱིས། གྷུ་ཊ་ལའང་སཾ་བུདྡྷི་མ་ཡིན་པ་ལའོ། ། ཞེས་པས་ཊཱ་རིང་པོར་སོང་། རྟགས་མཐའི་ན་ཡིག་གོ་ཞེས་པས་ན་ཕྱིས། ཨཥྚ། ཞེས་ཚིག་ཏུ་གྲུབ། ཨ་ན་སྲོག་ལའོ། །
ཞེས་པའི་བྱིངས་ཀྱི་ནའི་ཨ་བརྗོད་དོན་ཡིན་པས་ཕྱིས། སྔོན་དུ་ཉེར་བསྒྱུར་ཨཱང་གཞག་པའི། ང་ཡིག་རྗེས་འབྲེལ་ཡིན་པས་ཕྱིས། མཚུངས་པ་འདྲ་བ་ལ་སྔ་མ་རིང་པོ་དང་། ཕ་རོལ་ཕྱིས་པས་ཨཱ་ན། དེ་ལ། ཡུཊ་ཡང་ཞེས། ཡུཊ་བྱིན། ཊ་ཡིག་ནི། ཥ་ཊ་རྗེས་སུ་འབྲེལ་བ་ལ་ཨཱིའོ། །
ཞེས་སོགས་ཀྱི་དོན་ཡིན་པས་ཕྱིས། ཡུ་ཝུ་ཛྷ་རྣམས་ཀྱི་ཨ་ན་ཨ་ཀ་ཨནྟ་རྣམས་སོ། ། ཞེས་པས། ཡུ་ཨ་ནར་སོང་བའི། ཨ་ཡིག བྱིངས་ཀྱི་ནའི་སྲོག་ཏུ་དྲངས་པའི། ཨཱ་ན་ན། ཞེས་པ་ཞལ་ལམ་གདོང་ངོ་། ། ཨཥྚའི་མཐའ་དང་། འདིའི་སྔོན་གྱི་ཨཱ་གཉིས་སྔར་བཞིན་མཚུངས་པ་འདྲ་བ་བྱས་པས།
ཨཥྚ་ན་ན། དེའི་ཆེད་ཀྱི་དོན་ལ། བཞི་པའི་ངེ་བྱིན། ང་རྗེས་འབྲེལ་ཡིན་པས་ཕྱིས། ཨེ་གཞག ངེ་ཡའོ། ། ཞེས་པས། ཨེ་ཡར་སོང་། ཨ་ཡིག་སྒྲ་ལྡན་ལ་རིང་པོའོ། ། ཞེས་པས།
ནཱ་རིང་པོར་གྱུར་པ་ན། ཨཥྚཱ་ན་ནཱ་ཡ། ཞེས་པ་གྲུབ་སྟེ། ངེ་བྱིན་པའི། རིང་ཆ་ཡ་དང་བཅས་པ་འོག་མ་རྣམས་སུའང་འདི་དྲན་པར་བྱའོ། ། རྐང་པ་གཉིས་པ་ནི། པི་ཛི། འཚེ་བ་དང་སྟོབས་ལའོ། ། ཞེས་པའི། ཛིའི་ཨི་ཡིག་ནི།
ཙནྡྲ་པར། ཨི་ཏིཏ་ཀྱི་ནུམ་འོ། ཞེས་པའི་དོན་ཡིན་པས་ཕྱིས་དེ་ཉིད་ཀྱི་ཕྱིར། པིའི་མཐར་ནུམ་ཨཱ་ག་མ་སྟེ། དེའི་མ་ཡིག་ནི། མིཏ་ཨཙའི་མཐའ་ལས་སོ། ། ཞེས་པའི་དོན་དང་། ནུའི་ཨུ་ཡིག་བརྗོད་པའི་དོན་ཡིན་པས་ཕྱིས། ཙུ་ར་སོགས་ལས་ཀྱང་ངོ་། ། ཞེས་པས།
ཨིན། ན་ཡིག་རྗེས་འབྲེལ་ལོ། ། དངོས་པོ་ལས་མིང་ལ་གྷའོ། ། ཞེས་པས་གྷའི་རྐྱེན་བྱིན། སྲོག་གི་ཨ་གཞག གྷ་ཡིག་ནི། ཙ་ཛ་དག་གི་དྷུ་ཊ་གྷ་རྗེས་སུ་འབྲེལ་བ་ཀ་ག་དག་གོ ། ཞེས་པའི་དོན་ཡིན་པས་ཕྱིས། དེ་ཉིད་ཀྱི་ཕྱིར། ཛ་ཡིག་ག་ཡིག་ཏུ་སོང་བ་གྷའི་སྲོག་གི་ཨ་དང་སྦྱར།
པིའི་མཐའི་ན་ཡིག་ནི། སྡེ་པ་ལ་སྡེ་པའི་མཐའོ་ཞེས་པས། ང་ཡིག་ཏུ་སོང་བ། ག་ཡིག་ལ་དྲངས་པས། པིངྒ་ཞེས་པ་གྲུབ། རྣམ་དབྱེ་དང་པོའི་སི་བྱིན། དེའི་ཨི་སྔར་བཞིན་ཕྱིས། ར་དང་ས་ཡིག་དག་གི་རྣམ་པར་བཅད་པའོ། ། ཞེས་པས། ས་རྣམ་བཅད་བྱས་པས།
པིངྒཿ ཨཱུརྡཨ་ཚད་མའོ། ། ཨ་བརྗོད་པའི་དོན་ཏོ། ། པ་ཙ་སོགས་ལས་ཨ་ཙའོ། ། ཞེས་ཨཙའི་རྐྱེན་བྱིན། ཙ་དབྱངས་ཀྱི་དོན་ཏོ། ། ཙནྡྲ་པར། སུཔ་དང་སུཔ་དོན་གཅིག་པའོ། ། ཞེས་པས། བར་གྱི་རྣམ་བཅད་ཕྱིས།
ཨ་ལས་ཨཏ་ཨེང་ངོ་། ། ཞེས་པས། ཨ་དང་ཨཱུ་གཉིས་ཨོ་གཅིག་ཏུ་གྱུར་པ་མཚམས་སྦྱར་བས། པིངྒོརྡྷ། སི་རྣམ་བཅད་སྔར་བཞིན། ཀཻ་སྒྲ་ལའོ། ། ཌེ་བྱིན། ཨེ་གཞག མཚམས་སྦྱོར་གྱི་ཡི་གེའི་མཐའ་རྣམས་ཀྱི་བི་ཀ་ར་ཎ་མ་ཡིན་པ་ལ་ཨཱ་ཡིག་གོ ། ཞེས་པས།
ཀཻའི་ཨེ་ཡིག་དེ། ཨཱ་ཡིག་ཏུ་སོང་། ཌ་ཡིག་ནི། ཌ་རྗེས་སུ་འབྲེལ་བ་ལ་མཐའི་དབྱངས་ལ་སོགས་དབྱིའོ། ། ཞེས་པའི་དོན་ཏོ། དེའི་ཕྱིར། ཨཱ་ཡིག་ཕྱིས། ཨེ་དང་སྦྱར་བས། ཀེ་གྲུབ། ཤཱིང་ཉལ་བ་ལའོ། །
ང་ཡིག་ནི། བྱེད་པ་པོ་ལ་རུ་ཙ་སོགས་དང་ང་རྗེས་སུ་འབྲེལ་བ་རྣམས་ལས་སོ། ། ཞེས་པའི་དོན་ཏོ། ། ཌ་བྱིན། ཨ་གཞག སྔ་མ་ལྟར་མཐའི་དབྱངས་ཕྱིས། ཨ་དང་སྦྱར། ཀེ་དང་བཅས་པ་ཀེ་ཤ སི་རྣམ་བཅད་དོན་གཅིག་པའོ། ། ཞེས་པས་རྣམ་བཅད་གཉིས་དབྱིའོ། །
བྲྀ་ཏུ་འཇུག་པ་ལའོ། ། ཨུ་ཡིག་ནི། ཨུཏ་རྗེས་སུ་འབྲེལ་བ་དང་། པཱུ་ཀླྀ་ཤ་རྣམས་ཀྱི་ཀྟྭཱ་ལའོ། ། ཞེས་སོགས་ཀྱི་དོན་ནོ། ། ཙནྡྲ་པར། ཀྭིཔ། ཝིཙ། མ་ནིན། ཞེས་པས།
མ་ནིན་བྱིན། ཨིན་བརྗོད་དོན་ནོ། ། ཨུ་པ་དྷཱ་ནཱ་མི་ཡང་བའི་ཡང་ངོ་། ། ཞེས་པས། བྲྀའི་རྀ་ཡིག་ཨར་དུ་སོང་། མཚམས་སྦྱར་བས། བརྟམ་ན། དེ་ལ་ཆེད་ཀྱི་བཞི་པ་ངེ་བྱིན། ང་ཕྱིས། ཨེ་གཞག་པ།
ན་དང་སྦྱར་བས་བརྟམ་ནེ། དེ་ལྟར་ན་པིངྒོརྡྷ་ཀེ་ཤ་བརྟམ་ནེ་གྲུབ་བོ། ། རྐང་པ་གསུམ་པ་ནི། ཙ་ཏེ་སློང་བ་ལའོ། ། ཨེ་ཡིག་ནི། ཙནྡྲ་པར། ཤྭ་ས་ཀྵ་ཎ་ཧ་མ་ཡ་ཨེ་དིཏ་མ་ཡིན་པའི་ཧལ་དང་པོའི་མཐའ། ཉེའི་ཨཏ་ཀྱིའོ། ། ཞེས་སོགས་ཀྱི་དོན་ནོ། ། མནྡི།
ཨངྒི། བཱ་སི། མ་ཐི། ཙ་ཏི་རྣམས་ལས་ཨུ་ར་ཙལ་ལོ། ། ཞེས་པས། ཨུ་རཙ་བྱིན། ཙ་དབྱངས་ཀྱི་དོན་ནོ། ། སྦྱོར་བ་པོའི་ཎི་ཙའོ། ། ཙ་ཕྱིས། ཨིཥྛ།
ཨི་མ། ཨཱི་ཡ། རྣམས་ལ་མཐའི་ཨཙ་ལ་སོགས་པའི་འོ། ། ཎི་ལའང་ཨིཥྛ་སོགས་བཞིན་དུ་མཐའི་ཨཙ་དབྱིའོ། ། ཀྭིཔ་འང་ངོ་། ། ཞེས་པས་ཀྭིས་བྱིན། ཎིའི་ཨི་ཌ་མ་ཡིན་པ་ལའོ། ། ཞེས་ཎི་ཕྱིས། ཀྭིཔ་བྱིན་ནས་ཕྱིས། སི་བྱིན།
གསལ་བྱེད་ལས་ཀྱང་ངོ་། ། ཞེས་ཕྱིས་པས། ཙ་ཏུར་གྲུབ། བཱི་རབ་ཏུ་སྐྱེ་བ་ལའོ། ། ཌི་བྱིན་པས། བི་ཐུང་ངུར་སོང་བའི། ཨགྣི་ལས་ཨམ་གྱི་ཨ་ཡིག་ཕྱིས་པས། བིཾ། ཤ་ཏ་མདོའི་བྱིངས་ལས། ཨི་བྱིན་པས།
བིཾ་ཤ་ཏི། ཎཱིཉ་ཐོབ་པ་ལའོ། ། ཉ་ཡིག་ནི་ཨིན་དང་ཉ་དང་ཡ་ཛ་སོགས་རྣམས་ལ་གཉིས་ཀའོ། ། ཞེས་པའི་དོན་ཏོ། ། བྱིངས་ཀྱི་དང་པོ་ཎའི་ནའོ། ། ཥྚན་བྱིན། ཥ་ཡིག ཥ་ཊ་རྗེས་སུ་འབྲེལ་བ་ལ་ནི་ཨཱིའོ་ཞེས་པའི་དོན་ཏོ། ། རྒྱུ་མཚན་མེད་ན་རྒྱུ་མཚན་ཅན་གྱིའང་མེད་དོ། ། ཞེས་པས།
ཏྲར་སོང་། ན་མི་མཐའི་བྱིངས་དང་བི་ཀ་ར་ཎ་དག་གི་ཡོན་ཏན་ནོ། ། ཞེས། ནེར་སོང་བས་ནེ་ཏྲ། དེ་ལ་རྐང་པ་དང་པོ་བཞིན་ངེ་བྱིན་པས། ནེ་ཏྲཱ་ཡ། དེ་ལྟར་ན། ཙ་ཏུརྦིཾ་ཤ་ཏི་ནེ་ཏྲཱ་ཡ། གྲུབ་བོ། ། རྐང་པ་བཞི་པ་ནི།
ཥ་ཧ་བཟོད་པ་ལའོ། ། ཨུཎ་གཞན་ལས། ཥཥ་ཀྱི་རྐྱེན་དང་བྱིངས་འཇིག་པས། ཥཥ་ཉིད་ལུས་པོ། ། སི་ཕྱིས། ཧ་ཤ་ཥ་ཚ་མཐའ་དང་པ་ཛ་སོགས་རྣམས་ཀྱི་ཌའོ། ཞེས་པ་ཥཊ། རྫོགས་པ་ལ་ཡང་ནའོ། ། ཥཊ། གྲངས་མེད་པའི་ཙ།
དནཤ་མཆེ་བ་ལའོ། ། ཤྭན་ལ་སོགས་པའི་ཀ་ནིན། ཨིན་བརྗོད་དོན་སོགས་རྐང་པ་དང་པོ་བཞིན་བྱས་པས་དནཤན། ཨིཏ་རྗེས་སུ་འབྲེལ་བ་མ་ཡིན་པས་རྣམས་ཀྱི་ཡོན་ཏན་མེད་པ་ལ་ཨ་ནུ་ཥངྒའང་དབྱིའོ། ། ཞེས་པས། ཤའི་གོང་གི་ན་ཕྱིས། གྲངས་མེད་པ་ཙ་གཞག ཥཊཙ་ཤཙ། ཞེས་དང་། སུཔ་དང་སུཔ་དོན་གཅིག་པ་ལའོ། །
ཙ་ཕྱིས། པྲི་ཥོ་ད་ར་ལ་སོགས་པ་རྣམས་སོ། ། ཞེས་པས། ཥོ་ཌ་ཤ་ཞེས་པར་འགྱུར་རོ། ། བྷུ་ཛ་སྐྱོང་བ་ལའོ། ། ཨ་བརྗོད་དོན། ནཱ་མི་ཨུ་པ་དྷཱ་དང་པྲྀ་ཀྲྀ་གྲྀ་ཛྙཱ་རྣམས་ཀྱི་ཀའོ། ། ཞེས་ཀ་བྱིན། ཀ ཀ྄ིཏ་ཀྱི་དོན་ཡིན་པས་ཡོན་ཏན་མེད།
ཀའི་ཨ། ཛ་ལ་སྦྱར་བས་བྷུ་ཛ་གྲུབ་པ་ལ། བཞི་པའི་ངེ་རྐང་པ་དང་པོ་བཞིན་བྱིན་པས། ཥོ་ཌ་ཤ་བྷུ་ཛཱ་ཡ་ཞེས་གྲུབ་བོ། ། རྐང་པ་ལྔ་པ་ནི། ཀྲྀ་ཥ་རྣམ་པར་རྣོ་བ་ལའོ། ། མཐའི་ཨ་ཕྱིས་ཞེས་པ་ཨ་ཡིག་མཐའ་ཅན་གྱི་བྱིངས་འོག་མ་རྣམས་སུའང་འདྲའོ། ། ཨུཥི། ཨིཎ། ཨ་གི
ཀྲྀཥི་སོགས་ལས། ནཀ་བྱིན། ཀ ཀ྄ིཏ་ཀྱི་དོན་ནོ། ། ར་ཥ་རིའི་ཡི་གེ་རྣམས་ལས་མཐའ་མ་ཡིག་པའི་ན་ཡིག་ཎ་སྟེ། ཞེས་པ། ཀྲྀཥྞ། སི་རྣམ་བཅད། ཛཱི་བ་སྲོག་འཛིན་པ་ལའོ། ། ཡུཊ་བྱིན།
ཨ་ནར་སོང་བ་རྐང་པ་དང་པོ་བཞིན་བྱས་པས། ཛཱི་བ་ན། དྲུག་པའི་ངས་བྱིན། ངས་སྱའོ། ། མཱུང་། འཆིང་བ་ལའོ། ། ང་ཡིག་རྗེས་འབྲེལ་རྐང་པ་གཉིས་པ་བཞིན་ནོ། ། ཀྟའི་རྐྱེན་བྱིན། ཀ་ཀ྄ིཏ་ཀྱི་དོན། སི་རྣམ་བཅད་བྱས་པས།
ཛཱི་བ་ན་སྱ་མཱུ་ཏཿཔྲྀ་ཥོ་ད་ར་ལ་སོགས་པ་རྣམས་སོ། ། ཞེས་པས། ཛཱི་མཱུ་ཏཿ ཊུ་བ་པ་ས་བོན་འདེབས་པ་ལའོ། ། ཊུ་ཡིག་ནི། ཊུ་འགྲོ་བ་ལ་ཨ་ཐུའོ། ། ཞེས་པའི་དོན་ནོ། ། རི་པྲཱྀ་ཝ་པི། ཞེས་སོགས་ཀྱིས། ཨུ་སིའི་རྐྱེན།
ཨི་བརྗོད་དོན་ནོ། ། ནཱ་མི་དང་ཀ་དང་ར་ལས་ཕ་རོལ་རྐྱེན་དང་རྣམ་འགྱུར་དང་ཨཱ་ག་མས་གནས་པའི་སཱི་ཏྲ་སྟེ། ཞེས་པས། ས་སི་ག་ཥ་ཡིག་གོ ། དེ་ལ་ཆེད་ཀྱི་བཞི་པའི་ངེ་བྱིན། ང་ཕྱིས། ཨེ་གཞག་པས། ཝ་པུ་ཥེ། བར་གྱི་རྣམ་བཅད་རྣམས་དོན་གཅིག་པའི་བསྡུ་བའོ། ། དེ་ལྟར་ན།
ཀྲྀཥྞ་ཛཱི་མཱུ་ཏ་ཝ་པུ་ཥེ་ཞེས་གྲུབ་བོ། ། རྐང་པ་དྲུག་པ་ནི། པཱ་སྲུང་བ་ལའོ། ། ཀ་སྔོན་དུ་གཞག བྲྀ་ཥ་ལ་ལ་སོགས་པ་རྣམས་སོ། ། ཞེས་པས། ཨ་ལའི་རྐྱེན་བྱིན། རིང་པོའི་ཕ་རོལ་ཕྱིས། སི་རྣམ་བཅད། མ་ལ་འཛིན་པ་ལའོ། །
དངོས་པོ་ལའོ་ཞེས་གྷཉ་བྱིན། ཨ་གཞག་གྷ་དབྱི་བ་རྐང་པ་གཉིས་པ་བཞིན་དང་། ཉ་ཡིག་ནི། གྲུབ་པ་ཉ་ཎ་རྗེས་སུ་འབྲེལ་བ་ལ་ཨིཙ་བཞིན་དུའོ། ། ཞེས་བའི་དོན་ནོ། ། དེ་ཉིད་ཀྱི་ཕྱིར། ཨིན་ཨིཙ་ཨཊ་རྣམས་ལ་ཨའི་ཨུ་པ་དྷཱ་རི་པོ་སྟེ། ཞེས་པས། མཱ་རིང་པོའོ། ། བུད་མེད་ལ་ཨ་ལས་ཨཱཔ་འོ། །
ཞེས་པས། ཨཱཔ་བྱིན་པའི་རྗེས་འབྲེལ། ཨ་ཐུང་རིང་མཚམས་སྦྱར་བས་མཱ་ལཱ། སི། ཤྲརྡྷཱ་ལས་དབྱིའོ། ། ཨིཎ་འགྲོ་བ་ལའོ། ། ཎ་ཡིག་ནི། སན་ལས་ཨིཎ་ཨིང་དག་གི་ག་མིའོ། ། ཞེས་སོགས་ཀྱི་དོན་ནོ། ། ཨིཎ།
བྷཱི། ཀཱ། པཱ། ཤ་ལི། མརྩཙི། རྣམས་ལས་ཀན་ནོ། ། ཞེས་ཀན་བྱིན་པའི་ན་དབྱངས་དོན། ཀ་གནས། ནཱ་མིའི་བྱིངས་ལ་ཡོན་ཏན་ཡོད་པས་ཨི་ཡིག་ཏུ་གྱུར་པས། ཨེ་ཀ
དེའི་སྔོན་དུ་དགག་པའི་ནཉ། ཉ་ཡིག ནཉ་མིན་པའི་ཚིག་སྡུད། ཅེས་སོགས་ཀྱི་དོན་ཏོ། ། ནའི་ཨ་ཕྲལ། དབྱངས་ལ་ཡི་གེ་བཟློག་པར་བྱའོ། ། ཞེས་པས། ཨ་ཡིག་གོང་དུ་བཏོག མཚམས་སྦྱར་བས། ཨ་ནེ་ཀ་གྲུབ།
དྷྲྀཉ་འཛིན་པ་ལའོ། ། ཉ་རྗེས་འབྲེལ་སྔར་བཞིན། གྷཉ་བྱིན། ཉ་རྗེས་འབྲེལ་གྱིས། ནཱ་མིན་རྣམས་ཀྱི་འཕེལ་བའོ། ། ཞེས་པས། རྀ་ཨཱར་དུ་གྱུར་པས་དྷཱ་རབ་བོ། ། དེ་འདིའི་ཡོད་པ། ཞེས་པ་ལ་ཨིན་བྱིན། ཨིའི་ཡི་གེ་དང་ཨའི་ཡི་གེ་དག་དབྱངས་དང་ཡའི་རྐྱེན་ལ་དབྱེའོ། །
ཞེས་པས། རའི་ཨ་ཕྱིས། ཨིན་བཅུག་པས། དྷཱ་རིན། དེ་ལ་ཆེད་ཀྱི་བཞི་པའི་ངེ་བྱིན། ར་ཥ་རིའི་ཡི་གེ་ལས། ན་ཎར་འགྱུར་བ་རྐང་པ་ལྔ་པ་བཞིན་བྱས་པས་དྷཱ་རི་ཎྀ། དེ་ལྟར་ན། ཀ་པཱ་ལ་མཱ་ལཱ་ཨ་ནེ་ཀ་དྷཱ་རི་ཎེ་ཞེས་པ་གྲུབ་བོ། ། རྐང་པ་བདུན་པ་ནི།
དྷྨཱ་སྒྲ་དང་མེ་ཀུན་དུ་སྦྱོར་བ་ལའོ། ། ཉེར་བསྒྱུར་ཨཱང་སྔོན་དུ་གཞག་པའི་ང་རྗེས་འབྲེལ་ལོ། ། ཀྟའི་རྐྱེན་བྱིན་པའི། ཀ ཀ྄ིཏ་ཀྱི་དོན་ནོ། ། སི་རྣམ་བཅད་དེ། ཨཱདྷྨཱ་ཏཿཀྲུ་དྷ། ཁྲོ་བ་ལའོ། ། ཌཱུའི་རྐྱེན་བྱིན། ཨཱུ་གཞག
ཌ་རྗེས་སུ་འབྲེལ་བ་ལ་མཐའི་དབྱངས་ལ་སོགས་དབྱིའོ། ། ཞེས་པས། དྷ་དང་ཀྲུའི་ཨུ་ཕྱིས། ཨཱུ་དང་ཀྲ་སྦྱར་བས་ཀྲཱུ་ཞེས་པ་ལ། ཨཱུ་ཥ་ལ་སོགས་པ་རྣམས་ལས་རའོ། ། སི་རྣམ་བཅད། ཙིཏྟི་མིང་ལའོ། ། ཨཱི་ཡིག་ནི། ཌིང་ཤྭི་ཨཱིཏ་རྗེས་སུ་འབྲེལ་བ་དང་ཞེས་སོགས་ཀྱི་དོན་ནོ། ། ཀྟ་བྱིན།
ཀ ཀ྄ིཏ་ཀྱི་དོན། ཙིཏྟ། དེ་ལ་ཆེད་ཀྱི་བཞི་པའི་ངེ་བྱིན་པས། རིང་ཆ་ཡང་བྱུང་བ་སྔར་བཞིན། བར་གྱི་རྣམ་བཅད་བསྡུ་བའོ། ། དེ་ལྟར་ན། ཨཱདྷྨཱ་ཏ་ཀྲཱུ་ར་ཙིཏྟཱི་ཡ། ཞེས་གྲུབ་བོ། ། རྐང་པ་བརྒྱད་པ་ནི།
རྀ་དྷུ་འཕེལ་བ་ལའོ། ། ཨུ་ཡིག ཨུཏ་རྗེས་སུ་འབྲེལ་བ་དང་པཱུ་ཀླེ་ཤ་རྣམས་ཀྱི་ཀྟྭཱ་ལའོ། ། ཞེས་དོན་ནོ། ། གྷཉ་བྱིན། སྔར་བཞིན་རྗེས་འབྲེལ་ཕྱིས། ཨུ་པ་དྷཱ་ནཱ་མི་ཡང་བའི་འོ། ། ཞེས་པས་རྀ་ཡིག་ཨར་དུ་སོང་། སི་རྣམ་བཅད་ཨརྡྷཿ ཨི་དི་མཆོག་གི་དབང་ཕྱུག་ལའོ། །
ཨིཏིཏ་ཀྱི་ནུམ། སྔར་གྱི་པིངྒ་བཞིན་ནོ། ། པ་ཊི་སོགས་ཀྱི་ཨུ། བྱིན། སི་རྣམ་བཅད་བྱས་པས། ཨིནྡུཿ དནཤ་མཆེ་བ་ལའོ། ། ཥྚ྄ན་བྱིན་པ་ནེ་ཏྲའི་སྐབས་བཞིན་དང་། མ་ན་དག་གི་དྷུ་ཊ་ལ་རྗེས་སུ་ང་རོ། ། ཞེས་པས་ན་ཡིག་ང་རོར་བཏང་།
རྒྱུ་དང་རྒྱུ་ཅན་རིགས་པས། ཤ་ཡིག་ཥ་ཡིག་གོ ། དེས་ན། དཾཥྚ྄། དེ་འདིའི་ཡོད་པ་ལ་ཨིན་བྱིན་པ་ནས། ན་ཎར་འགྱུར་བའི་བར་ནི། དྷཱ་རི་ཎེ་བཞིན་ནོ། ། བར་གྱི་རྣམ་བཅད་བསྡུ་བ་དང་། དབྱངས་ཀྱི་མཚམས་སྦྱོར་བྱས་པས། ཨརྡྷེནྡུ་དཾཥྚ྄ི་ཎེ།
ཞེས་པ་གྲུབ་བོ། ། དེ་ལྟར་མཆོད་པར་བརྗོད་ནས། ད་ནི་བསྐུལ་ཚིག་གི་སྔགས་སྒྲུབ་པ་ནི། འདི་དག་གི་ཐོག་མའི་ཨོཾ་ཡིག་ནི། རྒྱ་དཔེ་ལ་མི་སྣང་བས་མ་སྨོས། དེས་ན། མཱ་ར་ཡ་ཞེས་སོགས་ལས་རིགས་ལྔའི་ཚིག་སྒྲུབ་པ་ནི། གང་བྱེད་དུ་འཇུག་པ་དེ་ཡང་རྒྱུ་ཡང་ངོ་། ། གསོད་པ་སོགས་ཀྱི་བྱ་བ་བྱེད་དུ་གཞུག་པའི་དོན་ཅན་གྱི་བསྐུལ་ཚིག་སྟེ། དེ་ལ་བྱིངས་ནི།
མྲྀང་སྲོག་གཏོང་བ་ལའོ། ། ཀྲཱྀ་རྣམ་པར་གཡེང་བ་ལའོ། ། གརྫ་སྒྲའི་དོན་ལའོ། ། ཏརྫ་ཀུན་དུ་བསྡིགས་པ་ལའོ། ། ཤུ་ཥ་སྐེམས་པ་ལའོ། ། ཞེས་པ་ལས། ང་རྗེས་འབྲེལ་ལོ། ། ལྔ་ཆར་གྱི་སྒྲུབ་ཚུལ་ཕལ་ཆེར་འདྲ་སྟེ། བྱ་བ་ཡང་དག་པར་མངོན་པར་སྡུད་པ་ལ་པཉྩ་མིའི་དབུས་མའི་གཅིག་ཚིག་གོ ། ཞེས་པས།
ཐམས་ཅད་ལ། པཉྩ་མཱིའི་པ་རསྨཻའི་སྐྱེས་བུ་དབུས་མའི་གཅིག་ཚིག་ཧི་སྦྱིན་ནོ། ། བྱེད་པ་པོ་ལ་ཨན་ཏེ་བི་ཀ་ར་ཎའོ། ། བྱིངས་ལས་ཀྱང་རྒྱུ་ལའོ། ། ཞེས་པས་བྱེད་དུ་འཇུག་པའི་དོན་ལ་བྱིངས་མཐར། ཨིན་དང་ཁྱད་པར་དུ་ཏརྫ་ལ་ཙུར་སོགས་ཀྱི་ཕྱིར་ཨིན་ནོ། ། དེའི་ན་ཡིག་ནི། ཨིན་ཨིཙ་ཨིཊ་རྣམས་ལ་ནཱ་མིན་གྱི་འཕེལ་བའོ། ། ཞེས་པའི་དོན་ཡིན་པས་ཕྱིས། དེ་ཉིད་ཀྱི་ཕྱིར་བྱིངས་དང་པོ་གཉིས་ཀྱི་རི་ཡིག་ཨཱར་དུ་འཕེལ་ཞིང་།
ཤུཥ་ལ་ནི་ཨུ་པ་དྷཱ་ནཱ་མི་ཡང་བའི་ཡོན་ཏན་ནོ། ། ཨན་གྱི་ན་ཡིག་ནི། བི་ཀ་ར་ཎ་ལས་ཨན་ཉིད་ལའོ། ། ཞེས་པའི་དོན་ཏེ། དེ་ཉིད་ཀྱི་ཕྱིར། ཀཱ་རི་ཏའི་ཨི་ཨེ་ཉིད་དང་། ཨེ་ཨ་ཡའོ། ། ཨ་ཡིག་ལས་ཧནྟི་མ་ཡིན་པའི་ཧིའོ། ། ཞེས་པས་ཧི་དབྱི་སྟེ། དེ་ལྟར་ན་མཱ་ར་ཡ་ཞེས་སོགས་ལྔ་ཆར་གྲུབ་སྟེ།
དེ་རེ་རེ་ཞིང་ཡང་། ཡང་ཡང་ལ་ཎམ་ཡང་ན་སྟེ་ཚིག་ཀྱང་གཉིས་སོ་ཞེས་པས་ལན་གཉིས་གཉིས་བཟླས་ཏེ་བརྗོད་དོ། ། འདིར་ཀཱ་ར་ཡ། ཞེས་པ་གྱིས་ཤིག་ཅེས་པ་ཙམ་དུ་སེམས་པ་ལ་ནི། ཌུཀྲྀཉ་བྱེད་པ་ལའོ་ཞེས་པའི་བྱིངས་ལས་སྒྲུབ་དགོས་ལ། དེ་ལྟ་ན་ནི། བྱིངས་འདི་ཏ་ན་སོགས་ན་ཡོད་པས་ཏ་ན་སོགས་ལས་ཨུའོ། ། ཞེས་པས་ཨུ་བི་ཀ་ར་ཎ་འོང་ཞིང་། དེ་ལྟར་ན། ཀཱ་ར་ཡ་ཞེས་པར་ཇི་ལྟར་འོང་སྟེ།
ཤེས་པ་རྣམས་ཀྱིས་བརྟགས་ན་བཞད་གད་དུ་འགྱུར་རོ། ། ཥ་པ་ཚོགས་པ་ལའོ། ། བྱིངས་ཀྱི་དང་པོ་ཥའི་སའོ། ། དེ་ལ། ཨཥྚན་གྱི་སྐབས་བཞིན་དུ། ཀ་ནིན་དང་། ཚིག་ཕྲད་ལས། ཏ་ཨཱ་ག་མ་བྱས་པས། སཔྟན། འདིར་ཡང་སི་བྱིན་པ་ནས།
ན་དབྱི་བའི་བར་ནི། ཨཥྚ་བཞིན་ནོ། ། གྲཱྀ་ངས་པར་གནོན་པ་ལའོ། ། སྔོན་དུ་ས་ཧ་གཞག དབྱངས་དང་བྲྀ་ཏྲི་གྲ་མི་གྲ་ཧ་རྣམས་ལས་ཨལ་ལོ། ། ཞེས་ཨལ་བྱིན། ལ་དབྱངས་ཀྱི་དོན་ནོ། ། ནཱ་མི་མཐའི་བྱིངས་ཡོན་ཏན་ནོ། ། ཞེས་པས་རཱྀ་ཨར་དུ་སོང་། དོན་གཞན་ལས་ས་ཧའི་སའོ། །
མཚམས་སྦྱར། ས་ག་ར། ཞེས་པ་ལ། འདི་ལྟར་སོགས་ཀྱི་ཨ་ཎར་འདོད། ། ཅེས་པས། མཐར་ཨཎ་བྱིན། ཎ་ཡིག་ནི། ཎ་དང་བཅས་པ་ལ་དང་པོར་འཕེལ་བའོ། ། ཞེས་པས། ད་ལོའི་སཱ་རིང་པོའོ། །
རའི་ཨ་ཡིག་དེ་ཕན་གྱི་དབྱངས་ལ་ཕྱིས། ཨཎའི་ཨ་སྦྱར། སཱ་ག་ར་ཞེས་པ་ལ་གཉིས་པའི་མང་ཚིག་ཤས་བྱིན། ཤ་ཡིག་ནི། ཤས་ལ་སྟེ་སའི་ཡང་ནའོ། ། ཞེས་པའི་དོན་ནོ། ། དེ་ཉིད་ཀྱི་ཕྱིར་རྟགས་མཐའི་ཨ་རིང་པོ་དང་། རྣམ་དབྱེ་མཐའི་ས་ཡིག་ན་ཡིག་ཏུ་སོང་། མཚམས་སྦྱར་བས། སཱ་ག་རཱན྄་གྲུབ།
བནྡྷ་འཆིང་བ་ལའོ། ། ཨ་ཕྱིས་པཉྩ་མཱིའི་ཧི་བྱིན། ཨན་བི་ཀ་ར་ཎ་དང་ཧི་དབྱི་བ་སྔར་བཞིན། ལན་གཉིས་བརྗོད་པས། བནྡྷ་བནྡྷ། གམྶྀ་འགྲོ་བ་ལའོ། ། ལྀ་ཡིག་ནི། ལྀ་ཡིག་རྗེས་སུ་འབྲེལ་བ་དང་། ཨརྟི་སོགས་ལས་ཀྱང་པ་རསྨེ་ལའོ། ། ཞེས་སོགས་ཀྱི་དོན་ནོ། །
ཌ་བྱིན། ཌ་རྗེས་སུ་འབྲེལ་བ་ལ་མཐའི་དབྱངས་སོགས་དབྱི་བ་དང་། ཨ་དབྱངས་ཀྱི་ཤུལ་དུ་སྦྱོར། སྔར་གྱི་ཀེ་ཤ་བཞིན་བྱས་པས། ག སྔོན་དུ་ནཉ་གཞག ཉ་རྗེས་འབྲེལ་ལོ། ། ན་ག ཞེས་པ་ལ། ཨཎ་བྱིན་པས།
དང་པོའི་ནཱ་རིང་པོར་སོང་བ་སོགས་ནི། སཱ་ཀ་ར་བཞིན་བྱས་པས་ནཱ་ག ཨཥྚན་བཞིན་སྒྲུབ། དེ་ཕན་གྱི་ཀ་བྱིན། ན་ནི་འགའ་ཞིག་ཏུའོ། ། ཞེས་ན་ཕྱིས། ཨཥྚ་ཀ་གྲུབ། དེ་ལ་ཤས་བྱིན་པས། ཨཥྚཀཱན྄་གྲུབ་པ་ནི། སཱ་ག་རཱན྄་བཞིན་ནོ། །
གྲ་ཧ་ཉེ་བར་ལེན་པ་ལའོ། ། ཨུཥི། ཨིཎ། ཨ་བི། ཞེས་སོགས་མང་པོ་ལ་ན་ཀའོ། ། ཀ ཀ྄ིཏ་ལའོ། ། ཞེས་པའི་དོན་ནོ། ། དེ་ཉིད་ཀྱི་ཕྱིར། གྲ་ཧི།
ཛྱཱ། ཝ་ཡི། བྱ་དྷི། ཝཥྚི། བྱ་ཙི། པྲཙྪི། བཱཤྩི། བྷྲཤྩི་རྣམས་ཀྱི་ཡོན་ཏན་མེད་པ་ལའོ། ། ཞེས་པས་ར་ཡིག་རྀ་ཡིག་ཏུ་གྱུར་པའི། སམ་པྲ་སཱ་ར་ཎའོ། །
ར་ཥ་རྀའི་ཡི་གེ་རྣམས་ལས་ན་ཡི་ཥ་སྟེ། ཧ་བར་ན་ཡོད་ཀྱང་ངོ་། ། ལན་གཉིས་བརྗོད་པས། གྲྀཧྞ་གྲྀཧྞ། གྲུབ་བོ། ། འདི་ལ་སྔགས་བཏུ་དང་། རྒྱ་དཔེ་ལ། ན་ལོག་མ་ལོག་གཉིས་སྣང་བ་ལས། ལོག་པ་བྱཱ་ཀ་ར་དང་བསྟུན་ནས་བཀོད་པའོ། ། འདིར་རྒྱ་དཔེར།
མ་མ། ཡོད་དེ། དེ་ལྟར་ན། སརྦྦ་ནཱ་མའི། ཨསྨཏ྄། དྲུག་པའི་ངས་བྱིན། ངས་ལ། ཏ་ཝ། མ་མའོ། ། ཞེས་པས།
རྟགས་རྣམ་དབྱེ་དང་བཅས་པ་མ་མའོ། ། ཤ་ཏ་མདོའི་བྱིངས་ལ། ཛ་ཏྲུ་ལ་སོགས་པ་རྣམས་སོ། ། ཞེས། རུ་བྱིན་པས། ཤཏྲུ། ཤས་བྱིན། ཤ་ཕྱིས། ཤས་ཀྱི་ཨ་ཡིག་སྟེ། སའི་ཡང་བུད་མེད་མིན་པ་ལ་ནའོ། །
ཨ་ཨུ་ཡིག་ཏུ་སོང་། ས་ནར་སོང་། ཨུ་གཉིས་མཚུངས་པ་འདྲ་བ་ལས་སྔ་མ་རིང་པོ་དང་ཕ་རོལ་ཕྱིས་པས། ཤ་ཏྲཱུན། ཞེས་པ་གྲུབ་བོ། ། དེ་ནས། ཧ་ཧཱ་སོགས་ལ་ནི། སྒྲུབ་པ་མི་འཚལ་ལོ། ། ཕཊ། ཅེས་པ།
བྱིངས་གཞན་ནས། ཕ་ཊ་འཇོམས་པ་ལའོ། ། ཞེས་པ་ལ་ཀྭི་པ་བྱིན་ནོ། ། སྭཱཧཱ་ཞེས་པ། ཧུ་སྦྱིན་པ་དང་ལེན་པ་ལའོ། ། ཌ་བྱིན། མཐའི་དབྱངས་སོགས་ཕྱིས། ཉེར་བསྒྱུར་དང་སུ་ཨཱང་སྔོན་དུ་གཞག ཤྲརྡྷའི་མཐར་བྱས། མི་ཟད་པ་ལས་རྣམ་དབྱེ་ཞིག་པས་འགྲུབ་བོ། །
འདིར་སྔ་རབས་དག སྔགས་འདི་ལ་རྐང་པ་བརྒྱད་པ་ཞེས་པ་དང་། རྗེས་སུ་བསྔགས་པ་ཡི་གེ་བརྒྱད་པ། ཞེས་ཐོས་པ་དོན་གཅིག་པ་ལྟ་བུར་འདྲེས་ཏེ། དཾཥྚི་ཎེ་ཡན་ལ་དེ་ནས་དང་དེའི་རྗེས་སུ་ཞེས་ར་བསྣན་ནས་ཤློ་ཀ་གཅིག་གི་ཡི་གེ་སོ་གཉིས་དང་། མཱ་ར་ནས་སྭཱཧཱའི་བར་ལའང་ཤློ་ཀ་གཅིག་གི་ཡི་གེ་སོ་གཉིས། ཞེས་པ་རྐང་པ་བརྒྱད་གཉིས་བཅུ་དྲུག་གི་གཅོད་མཚམས་ཤད་གཅིག་དང་གཉིས་ཞེས་སོགས་འབད་ནས་འཆད་པ་ནི་དོན་མེད་པ་སྟེ། འདིར་མཆོད་བརྗོད་ལ་རྐང་བརྒྱད་ཅེས་པ་ནི། ཇི་སྐད་བཤད་པ་ལྟར་རྣམ་དབྱེ་བཞི་པས་རྐང་མཚམས་ཕྱེ་བ་བདེ་མཆོག་རྐང་བརྒྱད་ལྟ་བུ་ཡིན་ན། དེ་ལ་ནི་རྐང་པ་ལ་ཡི་གེའི་གྲངས་མི་སྙོམས་པ་མཐོང་བས་ཤེས་ཤིང་།
རྗེས་སུ་སྔགས་པ་ལ་ནི་རྐང་པ་རེ་ལ་ཡི་གེ་བརྒྱད་རེ་ཡོད་པར་མཉམ་མོ། ། དེས་ན་དེ་དག་ཇི་ལྟར་འགྲིག དེ་ལྟར་ན་མཱ་ར་མན་ལའང་རྐང་པའི་གྲངས་བརྒྱད་ཅེས་གཞག་ཏུ་མེད་ཅིང་། བདེ་མཆོག་གི་ཀ་ར་ཀ་ར་སོགས་ལ་ནི་རྐང་པ་ཉི་ཤུ་བཞི་པ་ཞེས་པའི་ཐ་སྙད་ཡོད་པ་དེ་དང་བསྟུན། ཇི་ལྟར་འཐད་པ་ལེགས་པར་བརྟགས་ལ་ཐ་སྙད་གདགས་པར་བྱའོ། ། གཉིས་པ་སྙིང་པོ་བཞིའི་སྔགས་སྒྲུབ་པ་ནི། དི་བུ་རྩེ་བ་དང་སྡོ་བར་འདོད་པ་དང་ཐ་སྙད་དང་། སྡུ་གུ་དང་། བསྟོད་པ་དང་མཛེས་པ་དང་འགྲོ་བ་རྣམས་ལའོ། ། ཞེས་པ།
དི་བུའི་ཨུ་ཡིག་ནི། ཨུཏ་རྗེས་སུ་འབྲེལ་བ་དང་། ཞེས་སོགས་ཀྱི་དོན་ནོ། ། ཨཙ་བྱིན། ཨུ་པ་དྷཱ་ཡི་ཡོན་ཏན། ཨི་ཡིག་ཨེ་ཡིག་ཏུ་གྱུར་པས། དེ་བ། པིཙྩ་གདུང་བ་ལའོ། ། ཤཾ་ཀུ་ལ་སོགས་པ་རྣམས་སོ། ། ཞེས་པས།
ཀུ། ཀ་རྗེས་འབྲེལ། ཙ་འོག་མ་ཚིག་ཕྲད་ལས་ཕྱིས། ཨུ་ཙ་དང་སྦྱར་བས་པི་ཙུ། བཛ་འགྲོ་བ་ལའོ། ། ཤཱུ་དྲ་ལ་སོགས་པ་རྣམས་སོ། ། ཞེས་པས་རཀ་བྱིན། ཀ་རྗེས་འབྲེལ། ར་བྱིངས་དང་སྦྱར་བས། བཛྲ།
ཞེས་བྱ་སྟེ། བཛྲ་ཞེས་པ་ཐམས་ཅད་དུ་འདིའོ། ། འདི་ལ། སྥུརྫ་རྡོ་རྗེ་ངེས་པར་འཐག་པ་ལའོ། ། ཞེས་པ་ལས་ཚིག་ཕྲད་ཀྱི་སྒྲུབ་པ་གཞན་ཡང་ཡོད་དོ། ། དེ་བ། པི་ཙུ། བཛྲ། ཞེས་པ་ལའང་སི་རྣམ་བཅད་བསྡུས་པ་ནི། མིང་རྣམས་ཀྱི་སྦྱོར་བའི་དོན་ནི་བསྡུ་བའོ། །
དེར་གནས་རྣམ་དབྱེ་རྣམས་དབྱི་བར་བྱའོ། ། ཞེས་འོག་ནས་རྣམ་དབྱེ་མ་སྨོས་པ་ཕལ་ཆེར་འདི་ལྟར་ཤེས་པར་བྱ་བ་ཡིན་ནོ། ། དེ་ལ། དེ་བ་ཞེས་པ་ནི། ལྷ་སྟེ། རྩེ་བའམ་རོལ་བ་སོགས་བྱིངས་ཀྱི་དོན་ནོ། ། པིཙུ་ཞེས་པ་འཇམ་པ་སྟེ། དེས་ན་ལྷ་འཇམ་པའི་རྡོ་རྗེ་ཞེས་བསྒྱུར་ཏེ། དགྱེས་པ་རྡོ་རྗེའི་མཚན་གྱི་རྣམ་པ་གཅིག་གོ ། སྙིང་པོ་འདི་བཞི་ཀ་ལ་ཧཱུྃ་ཧཱུྃ་ཧཱུྃ་ཕཊ་སྭཱཧཱ།
འོང་བ་ནི་སྔགས་བཏུ་ལས། ཨུཥྨ་རྣམས་ཀྱི་བཞི་པ་ལ། ། པུཀྐ་སི་ཡིས་རྣམ་པར་བརྒྱན། ། སྟོང་པས་མནན་ཅིང་སུམ་འགྱུར་ཉིད། ། ལྔ་པ་ཡི་ནི་གཉིས་པ་ལ། ། གསུམ་པའི་དང་པོ་མཐར་སྭཱཧཱ། ། ཞེས་སོགས་ཀྱིས་ཤེས་པར་བྱའོ། ། སྙིང་པོ་དང་པོའོ། ། ལོ་ཀྲྀ་ལྟ་བ་ལའོ། ། རྀ་ཕིག
ཤཱ་སུ་རྀཏ་རྗེས་སུ་འབྲེལ་བ་རྣམས་ཀྱི་མ་ཡིན་ནོ། ། ཞེས་སོགས་ཀྱི་དོན་ནོ། ། ནཱ་མི་ཨུ་པ་དྷཱ་དང་པྲཱྀ་ཀྲཱྀ་གྲཱྀ་ཛྙཱ་རྣམས་ཀྱི་ཀའོ། ། ཞེས་ཀ་བྱིན་པའི་ཀ་རྗེས་འབྲེལ། ཨ་བྱིངས་ལ་སྦྱར་བས་ལོ་ཀ ཏྲི་སྔོན་དུ་གཞག ཡཎ་ཡང་སྟེ་རབ་ཏུ་གྲགས་པ་ལས་སོ། ། ཞེས་པས། ཡ་བྱིན། ཀའི་ཨ་ཡིག
ཡའི་རྐྱེན་ལས་ཕྱིས་ནས། ཀ་ཡ་དང་སྦྱར། ཎ་ཡིག་ནི། ཎ་དང་བཅས་པ་ལ་དང་པོར་འཕེལ་བའོ། ། ཞེས་པའི་དོན་ནོ། ། དེ་ཉིད་ཀྱི་ཕྱིར། ཏྲིའི་ཨི་ཡིག་ཨཻ་ཡིག་ཏུ་འཕེལ་བས་ཏྲཻ། དེས་ན་ཏྲཻ་ལོཀྱ་གྲུབ། ཀྵིཔ་འཕེན་པ་ལའོ། ། ཉེར་བསྒྱུར་ཨཱང་སྔོན་དུའོ། །
ང་ཕྱིས། ཨཙ་བྱིན། ཨུ་པ་དྷཱ་ཡོན་ཏན་བྱས་པ་ཨཱཀྵེ་པ། ཏྲེ་ལོཀྱཱ་ཀྵེ་པ་ཞེས་པའི་ཀྱཱ་རིང་པོ་ཡིན་པ་ནི། མཐར་གནས་པ་ཡི་དང་པོ་དང་། ། རྡོ་རྗེ་མ་ཡིས་རྣམ་པར་བརྒྱན། ། ཞེས་པས་བསྟན་ལ། དང་ཞེས་འབྱེད་པ་ནི། ཨཱ་རིང་པོ་ཀྵེ་པའི་ཐོག་མར་སྦྱོར་བ་སྟེ། ཨཱ་ཀྵེ་པ་ཀུན་བསྐྱོད་པའི་དོན་ནོ། །
དེ་ནས་ཏྲཻ་ལོཀྱཱ་ཀྵེ་པ། ཞེས་པ་འཇིག་རྟེན་གསུམ་ཀུན་བསྐྱོད་པ་ཞེས་པར་བསྒྱུར་རོ། ། སྙིང་པོ་གཉིས་པའོ། ། ཛྭ་ལ་འབར་བ་ལའོ། ། ཨཙ་བྱིན་གཉིས་བརྗོད་པ་ལ། ན་མས། སྭསྟི་སྭཱཧཱ། སོགས་ལ་བཞི་པའོ། ། ཞེས་པས་བཞི་པའི་མང་ཚིག་བྷྱས་བྱིན། དྷུཊ་མང་པོ་ཉིད་ལ་ནི་ཨེའོ། །
ཞེས་པས། ཛྭ་མ་ཕྱི་མའི་ཨ་ཡིག་ཨེའོ། ། ས་ཡིག་རྣམ་པར་བཅད་པ། ཧཱུྃ་ཡིག་གི་སྒྲ་ལྟར་མཐོང་བས། ཨུ། བྷྱའི་ཨ་ཡིག་དང་མཚམས་སྦྱར་བས་བྷྱོ། ཞེས་སྟེ་ཛྭ་ལ་ཛྭ་ལེབྷྱོ། ཞེས་པ་གྲུབ། འདིར་སྔགས་བཏུ་ལས། ཨེ་མ་ཐོན་ཡང་དོན་གྱིས་འཐོབ་པ་ནི།
དང་པོར་རྣམ་སྣང་དེ་རྗེས་སུ། ། རྡོ་རྗེ་མ་ཡི་མཐའ་རུ་ཧཱུྃ། ། བཟའ་བ་བཏུང་བ་བྱིན་གྱིས་བརླབ་པའོ། ། ཞེས། ཨོཾ་ཨཱ་ཧཱུྃ་གི་ཨཱ་ལ་རྣམ་བཅད་མ་ཐོན་ཡང་། མི་བྱ་ཁ་མེད་ཡིན་པ་བཞིན་ནོ། ། འབར་བའི་ལྷ་འབར་བའི་ཆེད་དུ་བསྐུལ་བའི་སྔགས་སོ། ། སྙིང་པོ་གསུམ་པའོ། ། ཀིཊ་འཆིང་བ་ལའོ། ། ཀི་བྱིན།
ཀ་ཕྱིས། ཨི་སྦྱར་བས། ཀིཊི། གཉིས་བརྗོད་པའི། ཀི་ཊི་ཀི་ཊི། ཞེས་པ། གཙིགས་པ་གཙིགས་པ་ཞེས་བསྒྱུར་རོ། ། གསུམ་པ་གཏོར་མའི་སྔགས་སྒྲུབ་པ་ནི། ཌུཀྲྀཉ་བྱེད་པ་ལའོ། ། ཌུ་དང་།
ཉ་རྗེས་འབྲེལ་ལོ། ། གྷཉའོ། ། གྷ་ཕྱིས། ཨ་གཞག ཉ་ཡིག ཨི་ཙ་བཞིན་གྱི་དོན་ནོ། ། དེའི་ཕྱིར། ཨིཙ་ལ་ནཱ་མིན་གྱི་འཕེལ་བ་ཡིན་པས། རྀ་ཨཱར་དུ་འཕེལ་བ་ཀ་ལ་སྦྱར། ཨ་གཞག་པ་ར་ལ་སྦྱར།
སི་རྣམ་བཅད་བྱས་པས། ཀཱ་རཿཞེས་པ་ཡི་གེ་སྟེ། ཨ་སྔོན་གཞག ཨ་ཀཱ་རཿ ཨ་ཡིག་གོ ། མུ་ཁ་དུམ་བུ་འམ། ཆ་ཤས་ལའོ། ། ནཱ་མི་ཨུ་པ་དྷཱ་ལ། ཀའོ། ། ཀ་ཕྱིས།
ཨ་གཞག་པ་ཁ་ལ་སྦྱར། སི། མ་ནིང་ལས་ཕྱིས། ཨ་ཡིག་ལས་སམ་བུདྡྷི་མ་ཡིན་པ་ལ་མཱུའང་ངོ་། ། ཞེས་མུ་ཨཱ་ག་མ། མུའི་ཨུ་ཡིག་ནི། ཨཱ་ག་མ་ཨུཏ་རྗེས་སུ་འབྲེལ་བ་དབྱངས་མཐའ་ལས་ཕ་རོལ་ཏུའོ་ཞེས་པའི་དོན་ནོ། ། དེའི་ཕྱིར་ཁའི་ཨ་ཡིག་གི་མཐར་བྱིན། འཇིག་རྟེན་པའི་ཉེ་བར་སྤྱོད་པ་ལས་རྗེས་སུ་ང་རོ་བྱས་པ་ནི་སྒོའོ། ། གང་གི་སྒོ་ན།
ཆོས་རྣམས་ཐམས་ཅད་ཀྱི་ཞེས་པ། སརྦྦ་དྷརྨྨཱ་ཎཱམ྄། སྒྲུབ་ན། སྲྀ་འགྲོ་བ་ལའོ། ། སརྟི་ལས་ཝའོ། ། ཞེས་ཝ་བྱིན། ནཱ་མཱི་མཐའི་བྱིངས་ཀྱི་ཡོན་ཏན། རྀ་ཨར་དུ་སོང་བས་སར། ཝ་དང་སྦྱར་བ། སརཝ།
འདི་གང་ཡིན་རྒྱ་དཔེ་ལས་མི་གསལ། རྒྱ་མི་རྣམས་ན་རུ་འདོན། སྔགས་བཏུ་ལས། མཐར་གནས་པ་ཡི་བཞི་པ་ནི། ། རྗེས་སུ་མེ་ཡི་རྣམ་པར་བརྒྱན། ། ཞེས་པ་དང་བསྟུན་ནས་བཀོད་པའོ། ། དྷྲྀཉ་འཛིན་པ་ལའོ། ། ཨརྟི་ཧུ་སུ་དྷྲྀ་ཀྵི་སོགས་ལས་མའོ། ། ཞེས་པས། མ་བྱིན།
ནཱ་མཱི་མཐའི་ཡོན་ཏན་རི་ཨར་དུ་སོང་བས་དྷར། མ་དང་སྦྱར་བ། དྷརྨ། ཙནྡྲ་པར། ཨཙ་ལས་ར་ཧ་ལས་གཉིས་སོ། ། ཞེས་པས། མ་གཉིས་སོ། ། འདི་ནི་ཡང་ན་བའི་དོན་ཏེ། ཡར་གྱི་ཉམ་ལ་ཉམ་ཡང་ནའོ། ། ཞེས་པའི་འཕྲོས་ལས་སོ། །
དྷརྨྨ་ལ་རྣམས་ཀྱི་ཞེས་པ་དྲུག་པའི་མང་ཚིག་ཨཱམ་བྱིན། ཨཱམ་ལའང་ནུའོ། ། ཞེས། བར་དུ་ནུ་ཨཱ་ག་མའོ། ། དེའི་ཨུ། ཨཱ་ག་མ་ཨུཏ་རྗེས་སུ་འབྲེལ་བ་ཞེས་སོགས་ཀྱི་དོན་ནོ། ། དེའི་ཕྱིར་མའི་ཨ་ཡིག་གི་མཐར་བྱིན། ནུ་དང་བཅས་པའི་ཨཱམ་ལ་རིང་པོའོ། ། ཞེས་པས། མཱའི་ཨཱ་རིང་པོར་སོང་།
ར་ཥ་རྀའི་ཡི་གེ་ལས་ན་ཡིག་ཎའོ། ། དེས་ནི། སརྦྦ་དྷརྨྨཱ་ཎཱམ། ཞེས་པ་གྲུབ་བོ། ། ཨ་ཡིག་ཆོས་རྣམས་ཐམས་ཅད་ཀྱི་སྒོ་ཡིན་པ་ཅིའི་ཕྱིར་ན། གདོད་མ་ནས་མ་སྐྱེས་པ་ཉིད་ཀྱི་ཕྱིར། ཞེས་པ་ཨཱདྱནུཔནྣཏྭཱཏ། སྒྲུབ་ན། ཨ་ད། ཟ་བ་ལའོ། །
ཉེར་བསྒྱུར་ཨཱང་སྔོན་དུའོ། ། ང་རྗེས་འབྲེལ་ལོ། ། བྱིངས་ཐམས་ཅད་ལ་ཨིའོ། ། མཚམས་སྦྱར་བས། ཨཱ་དི། ཞེས་པ་དང་པོ་སྟེ་གདོད་མའོ། ། པ་ད་འགྲོ་བ་ལའོ། ། ཉེར་བསྒྱུར་ཨུཏ་སྔོན་དུའོ། ། ཀྟ་བྱིན། ཀ་ཕྱིས།
ད་ལས་དའི་ཡང་ངོ་། ། རྐྱེན་གྱི་ཏ་དང་། བྱིངས་ཀྱི། གཉིས་ཀ་ན་ཡིག་ཏུ་སོང་། མཚམས་སྦྱར་བས་ཨུཏྤནྣ། སྐྱེས་པའོ། ། དེའི་སྔོན་དུ། དགག་པའི་ནཉ་གཞག ཉ་ཕྱིས། ནའི་ཨ་ཕྲལ།
དབྱངས་ལ་ཡི་གེ་བཟློག་པར་བྱའོ། ། ཞེས་པས། ནའི་སྔོན་དུ་ཨ་བཏོན། མཚམས་སྦྱར་བ་ཨནུཏྤནྣ། ཞེས་པ་ནི། མ་སྐྱེས་པའོ། ། དངོས་པོ་ལ་ཏ་ཏྭ་དག་གོ ། ཞེས་པའི་ཏྭ་བྱིན། ཨ་ནུཏྤནྣ་ཏྭ་ཞེས་པ། མ་སྐྱེས་པ་ཉིད་ཅེས་པའོ། །
དེ་ལ། ལྔ་པའི་ངསི་བྱིན། ངསི། ཨཱཏ། ཏྭའི་ཨ་དང་མཚམས་སྦྱར། ཨནུཏྤནྣ་ཏྭཱཏ྄། ཅེས་པ། མ་སྐྱེས་པ་ཉིད་ཀྱི་ཕྱིར། ཞེས་པའོ། ། དེའི་སྔོན་དུ།
ཨཱ་དི་གཞག དེའི་ཨི་དང་། ཨ་ནུཏ་ཀྱི་ཨ་མཚམས་སྦྱར་བས། ཨཱདྱ་ནུཏྤནྣ་ཏྭཱཏ྄། ཅེས་པ་ནི། གདོད་མ་ནས་མ་སྐྱེས་པ་ཉིད་ཀྱི་ཕྱིར། ཞེས་པའོ། ། དེ་ལྟར་གདོད་མ་ནས་མ་སྐྱེས་པ་ཉིད་ཀྱི་ཕྱིར། ཆོས་རྣམས་ཐམས་ཅད་ཀྱི་སྒོའོ། ། ཞེས་པ་གྲུབ་བོ། །
ད་དུང་ཡང་། ཨ་ཀཱ་རོ་མུ་ཁཾ་ཞེས་པ་ནི། ཨ་དང་སྒྲ་འ་ཤ་དག་གི་བར་དུ། རྣམ་བཅད་ཨུ་ཡིག་ཏུ་སོང་བ་མཚམས་སྦྱར་བ་དང་། མཱ་དྱ་ཞེས་པ་དྷརྨྨཱ་ཎམ་གྱི་མ་ལ་ཨཱ་དིའི་ཨཱ་ཡིག་དྲངས་པ་སྟེ། རྒྱ་དཔེའི་ཡི་གེ་རྣམས་ན་མཚམས་སྦྱར་བ་ཁོ་ནར་ཡོད་མོད། སྔགས་བཏུའི་རྒྱུད་ཚིག་ལས། དྷརྨཱ་ཎཱཾ། དེ་རྗེས་རྡོ་རྗེ་མ། བྱིན་ལ་ཨཱདྱ་ནུཏྤནྣ་ཏྭཱཏ།
ཞེས་པའི་རྡོ་རྗེ་མ་ཨཱ་ཡིག་ཡིན་པ་ལ་བསམས་ནས། བོད་རྣམས། ཨཱདྱ་ཞེས་མཚམས་མི་སྦྱོར་བ་ནི། བྱིན་མ་ཞེས་མའི་སྲོག་ཏུ་དྲང་བའི་དོན་ཡིན་པ་མ་གཏོགས་པའི་ཉེས་པར་ཟད་དོ། ། དེ་དགག་ཚིག་ནི། ཨོཾ་ཨཱཿཧཱུྃ་ཕཊ་སྭཱཧཱ། ཞེས་པ་མ་གཏོགས། གཏོར་མའི་སྔགས་ཚིག་དག་པར་སྒྲུབ་དཀའ་བ་དེ་དག་ལེགས་པར་གྲུབ་མོད། འདི་ལས་དོན་གྱི་དེ་ཁོ་ན་ཉིད་ཟབ་མོ་བཤད་དུ་ཡོད་པ་ནི་ཕྱི་ནས་བཤད་པར་བྱའོ། ། དེ་ནས།
བསྲུང་བའི་སྔགས་ཀྱི། རཀྵ་རཀྵ་ཞེས་པའང་། རཀྵ་སྐྱོང་བ་ལའོ། ། ཞེས་པ་ལ་ཧི་བྱིན་ནས། གཉིས་བརྗོད་པ། བནྡྷ་བནྡྷ་བཞིན་ནོ། ། འདི་དག་ནི། དཀྱིལ་འཁོར་ལས་ཀྱི་རིམ་པ་དང་ས་སྦྱང་སོགས་དང་། མངོན་པར་རྟོགས་པ་བསྲུང་བའི་འཁོར་ལོ་བྱིན་ལ་དགོས་པ་དང་བཅས་པའོ། ། གཉིས་པ་རྒྱུད་ཀྱི་རིགས་པ་ལས་སྒྲུབ་པ་ནི།
རྒྱུད་དུ། སྔགས་བཏུ་བ་གསུངས་པ་ལས་དག་པར་སྒྲུབ་པ་སྟེ། དེ་ལ་ཡང་རེ་ཤིག་བརྡས་རྣམ་པར་གཞག་པ་ནི། ལྷ་མོ་བཅོ་ལྔ་པོ་རང་རང་གི་ས་བོན་ལ་རང་རང་གིས་བཏགས་པ་ནི། ཨཱ་ལི་དང་པོ་བདག་མེད་༼ཨ༽པ། ། ཨཱ་ལི་གཉིས་པ་རྡོ་རྗེ་༼ཨཱ༽མ། ། ཨཱ་ལི་གསུམ་པ་དཀར་མོ་༼ཨི༽ཉིད། ། བཞི་པ་ཆུ་ཡི་རྣལ་འབྱོར་༼ཨཱི༽མ། ། ལྔ་པ་རྡོ་རྗེ་མཁའ་འགྲོ་༼ཨུ༽མ། ། དྲུག་པ་པུཀྐ་སི་ཞེས་༼ཨཱུ༽བརྗོད། །
བདུན་པ་ཉིད་ནི་རི་ཁྲོད་༼རྀ༽མ། ། བརྒྱད་པ་སྨེ་ཤ་ཅན་དུ་༼རཱྀ༽བརྗོད། ། དགུ་པ་ཡང་ནི་གསུང་མོ་༼ལྀ༽ཉིད། ། ཡང་ནི་ལྔ་གཉིས་དཀར་མོ་༼ལཱྀ༽ཉིད། ། བཅུ་གཅིག་ཆོམ་རྐུན་མ་རུ་༼ཨེ༽བཤད། ། བཅུ་གཉིས་རོ་ལངས་མ་ཞེས་༼ཨཻ༽བརྗོད། ། བཅུ་གསུམ་པ་ནི་གྷསྨ་༼ཨོ༽རཱི། ། བཅུ་བཞི་པ་ནི་ས་སྤྱོད་༼ཨཽ༽མ། ། བཅོ་ལྔ་པ་ནི་མཁའ་སྤྱོད་༼ཨཾ༽མ། ། རྣལ་འབྱོར་མ་ཡི་ས་བོན་ཉིད། །
ཅེས་པ་ལྟར་གཟུང་ངོ་། ། ད་ནི། བརྡ་དེ་ལྟ་བུ་ལས་སྔགས་ཚིག་དག་པར་སྒྲུབ་པའི་ཚུལ་བརྗོད་པར་བྱ་སྟེ། དེ་ལ་སྙིང་པོ་བཞི་དང་། གཏོར་སྔགས་ནི་སྒྲའི་རིག་པ་ཉིད་ཀྱིས་གྲུབ་པའི་ཕྱིར་དེ་དག་གི་སྔགས་བཏུ་གསུངས་ཀྱང་མ་བཀོད་ལ། འདིར་ནི། ལས་སོ་སོའི་སྔགས་ཚིག་བཏུ་བ་བརྗོད་པར་བྱ་སྟེ། དང་པོ་རྣམ་པར་སྣང་མཛད་༼ཨོཾ༽སྦྱིན། ། ཨུཥྨ་རྣམས་ཀྱི་བཞི་པ་༼ཧ༽མ། ། པུཀྐ་༼ཨུ༽སིས་བརྒྱན་སྟོང་པས་༼ ྃ༽མནན། །
མདོག་དཀར་མཐར་ནི་སྭཱཧཱ། ། འདིས་ནི་བཟླས་པ་འབུམ་གྱིས་ནི། ། འགྲོ་བ་རྟག་ཏུ་རེངས་པར་བྱེད། ། ཨོཾ་ཧཱུྃ་སྭཱ་ཧཱ། དང་པོའི་ཡི་གེ་བདག་༼ཨོཾ༽པོ་གཞག ། དེ་རྗེས་མཁའ་༼ཨྃ༽སྤྱོད་མ་དེ་ནས། ། མཐར་ནི་སྭཱ་ཧཱ་སྦྱར་བྱས་ན། ། སངས་རྒྱས་རྣམས་ཀྱང་དབང་དུ་བྱེད། ། ཨོཾ་ཨཾ་སྭཱ་ཧཱ། རིག་བྱེད་རྣམས་ཀྱི་༼ཨོཾ༽དང་པོ་སྦྱིན། །
དང་པོ་ཡི་ནི་གཉིས་༼ཁ༽པ་ལ། ། སྟོང་༼ ྃ༽བཅས་མཐར་ནི་སྭཱཧཱ་སྦྱར། ། སངས་རྒྱས་ཀྱང་སྐྲོད་ཤེས་རབ་ཅན། ། ཨོཾ་ཁཾ་སྭཱཧཱ། དང་པོར་རྣམ་པར་སྣང་མཛད་༼ཨོཾ༽སྦྱིན། ། གཉིས་པ་ཡི་ནི་གསུམ་༼ཛ༽པ་ལ། ། ར་དང་ལྡན་༼ཛ༽ཞིང་ཆུ་མས་༼ཨཱི༽བརྒྱན། ། སྟོང་༼ ྂ༽བཅས་སྭཱཧཱ་ཡང་དག་ལྡན། ། མི་རྣམས་ཐམས་ཅད་སྡང་བར་བྱེད། ཨོཾ་ཛྲཱིཾ་སྭཱཧཱ།
དང་པོའི་ཡི་༼ཨོཾ༽གེ་དབང་ཕྱུག་གཞག ། ལྔ་པ་ཉིད་ཀྱི་གསུམ་༼བ༽པ་ལ། ། སྟོང་པ་༼ ྃ༽མཁའ་འགྲོ་མ་༼ཨུ༽དང་ལྡན། ། མཐར་ནི་སྭཱཧཱ་མངོན་སྤྱོད་ཆེ། ། ཨོཾ་བུཾ་སྭཱཧཱ། ཡང་ནི་ཡི་གེ་ཐུ་བོ་༼ཨོཾ༽སྦྱིན། ། ཧཱུྃ་ནི་ཁྲག་དང་འདྲ་བ་ཡི། ། མཐར་ནི་སྭཱཨཱ་ཐིག་ལེ་མཆོག ། དགའ་བཟངས་ལ་སོགས་རྟག་ཏུ་འགུགས། ། ཨོཾ་ཧཱུྃ་སྭཱཧཱ།
གཏི་མུག་རིགས་༼ཨོཾ༽ནི་དང་པོར་སྦྱིན། ། གྷུ་ནི་ཡང་དག་རབ་ཏུ་སྦྱར། ། མཐར་ནི་སྭཱཧཱ་ཡང་བྱས་ནས། ། ལྷ་དང་ལྷ་མིན་གསོད་པར་བྱེད། ། ཨོཾ་གྷུ་སྭཱཧཱ། དང་པོར་རྣམ་པར་སྣང་མཛད་༼ཨོཾ༽གཞག ། དང་པོ་ཉིད་ཀྱི་དང་པོ་༼ཀ༽ལ། ། རྡོ་རྗེ་མཁའ་འགྲོ་མ་༼ཨུ༽དང་སྦྱར། ། མཐར་གནས་པ་ཡི་གཉིས་༼ར༽པ་ལ། ། རྡོ་རྗེ་མཁའ་འགྲོ་མ་༼ཨུ༽དང་ལྡན། །
ཡང་ནི་དང་པོའི་རྩེ་མོ་༼ཀ༽ལ། ། རྡོ་རྗེ་མཁའ་འགྲོ་མ་༼ཨུ༽དང་ལྡན། ། མཐར་གནས་པ་ཡི་གསུམ་༼ལ༽པ་ལ། ། ཡང་ནི་དེ་ཉིད་༼ལ༽ཡང་དག་ལྡན། ། སྟེང་དུ་ཆོམ་རྐུན་མ་༼ཨུ༽ཡིས་བརྒྱན། ། དེ་རྗེས་ཧྲཱིཿཡི་རྣམ་པ་སྦྱར། ། ཨོཾ་ཀུ་རུ་ཀུལླེ་སྭཱཧཱ། ཀུ་རུ་ཀུལླེའི་སྔགས་སོ། ། ཞེས་སོ། ། དེ་ལྟར་ཚིག་གི་བརྡ་སྤྲོད་པ་སྔོན་དུ་བྱས་ནས།
ད་ནི། ཚིག་དེ་དག་གི་དོན་གྱི་དེ་ཁོ་ན་ཉིད་ལ་འཇུག་པ་ལ་གཉིས་ཏེ། ངེས་ཚིག་གི་སྔགས་དོན་སྤྱིར་བསྟན་པ་དང་། ། སྐབས་ཀྱི་སྔགས་དོན་བྱེ་བྲག་ཏུ་བཤད་པའོ། ། དང་པོ་ནི། སྔགས་ཞེས་བྱ་བའི་སྐད་ཀྱི་བྱིངས་ནི། མཏྲི་གསངས་ཏེ་འཆད་པ་ལའོ། ། ཞེས་བྱ་བ་ལས་སྒྲུབས་པས། མནྟྲ་ཞེས་པར་འགྱུར་བ་ལ་བརྟེན་ནས་བཤད་ན་དོན་རྣམ་པ་གཉིས་ཀྱིས་ཏེ། ཡིད་སྐྱོབ་པའི་ངེས་ཚིག་དང་།
རྒྱུད་བསྐུལ་བའི་ངེས་ཚིག་གིས་སོ། ། དང་པོ་ནི། མནྟྲ་ཞེས་པ་དེ་ཉིད་ཀྱིའང་མན་དང་། ཏྲ་ཕྱེ་ནས་བཤད་ན་ནི། མན྄་ཡིད། ཏྲ་སྐྱོབ་པ་སྟེ། མ་ན་ཡིད་ལའོ། ། ཏྲཻང་སྐྱོང་བ་ལའོ། ། ཞེས་པའི་བྱིངས་ལས་སོ། ། དེ་ཡང་ཡུལ་དང་དབང་པོ་ཕྲད་པའི་དབང་གིས་གཟུང་བ་དང་འཛིན་པར་སྣང་བའི་རྣམ་པར་རིག་པ་ཕྲ་རགས་ནི་ཡིད་ཀྱི་སྐྱེ་མཆེད་ཡིན་པས་ན་ཡིད་ཅེས་བྱ་སྟེ།
འཁོར་བའི་ཆོས་རྣམས་ཀྱི་རྩ་བ་རྣམ་པར་ཤེས་པའི་ཕུང་པོའོ། ། དེའི་ཉེས་སྐྱོན་ལས་སྐྱོབ་པར་བྱེད་པའི་ཐབས་མཁས་ཀྱི་ཆོས་ནི་གསང་བའི་ཐེག་པ་སྔགས་ཀྱི་ཚུལ་འདི་ཉིད་ཡིན་པས། དེའི་ཕྱིར་ཐེག་པ་འདི་ལ་བྱིངས་དང་ངེས་ཚིག་ལྟར་གསང་སྔགས་ཀྱི་སྐད་མནྟྲ་ཞེས་པའི་སྒྲའི་དོན་དང་ལྡན་པ་ཡིན་ཏེ། དེ་དག་ཀྱང་དཔལ་འདུས་པ་ཕྱི་མའི་རྒྱུད་ལས་གསུངས་པ། དབང་པོ་དང་ནི་ཡུལ་རྣམས་ཀྱི། ། རྐྱེན་གྱིས་གང་དང་གང་བྱུང་ཡིད། ། ཡིད་དེ་མན་ཞེས་བྱ་བར་བཤད། ། ཏྲ་ནི་སྐྱོབ་པར་བྱེད་པའི་དོན། ། ཞེས་སོ། ། དོན་འདི་ཙམ་ནི་བསྐྱེད་རྫོགས་ཀྱི་རྣལ་འབྱོར་གཉིས་ག་ལ་ཡོད་དོ། །
ངེས་ཚིག་འདི་ལ་དགྱེས་པའི་རྡོ་རྗེ་འདི་ཉིད་ཀྱི་སྔགས་ཀྱི་ལེའུའི་ནཱ་རོ་འགྲེལ་ཆེན་ལས་ཀྱང་གསུངས་པ་ནི། མནྟྲ་ཞེས་པ་དེ་བཞིན་ཉིད་ཀྱི་དོན་ཡིད་ལ་བྱེད་པས་ན། མ་ན་ནི། མན་ནོ། ། འགྲོ་བ་ཐམས་ཅད་སྐྱོབས་པའི་ཕྱིར་ཏྲ་ཞེས་བྱ་སྟེ། མནྟྲའོ། ། ཏིང་ངེ་འཛིན་ལས་སྐྱེས་པའི་བྱང་ཆུབ་ཀྱི་སེམས་སོ། ། ཞེས་ཏེ། གསུང་འདི་ནི་ངེས་པའི་དོན་དུ་ན། མནྟྲའི་ངེས་ཚིག་འདི།
སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་ཞེས་བྱ་བར་བརྗོད། ། ཅེས་པ་བདེ་སྟོང་གཉིས་མེད་ཀྱི་བདེ་བ་ཆེན་པོ་ལ་བྱང་ཆུབ་ཀྱི་སེམས་ཞེས་བྱ་བ་དེ་ཉིད་ཡིད་སྐྱོབ་པར་བྱེད་པ་པོའི་གཙོ་བོར་དགོངས་པའོ། ། ནཱ་རོ་ཆེན་པོས་འདུས་པ་ཕྱི་མའི་ཚིག་འདིའི་འགྲེལ་པར་ནི། སེམས་དབེན་གྱི་སྟོང་པ་བཞིས་རྣམ་པར་ཤེས་པ་གསུམ་གྱིས་ཡིད་སྐྱོབ་པ་ལ་བཤད་དེ། སྣང་བ་སེམས་ཀྱི་སྦས་པའོ། ། གཉིས་པ་རྒྱུད་བསྐུལ་བའི་ངེས་ཚིག་ནི། མནྟྲ་ཞེས་པའི་སྔོན་དུ་ཉེར་བསྒྱུར་ཨཱང་གཞག་ན། ཨཱ་མནྟྲ་ཞེས་པར་གྱུར་པ་ནི། བོད་པའམ་སྤྱན་དྲང་བའི་རྣམ་པས་རྒྱུད་བསྐུལ་བའི་ཚིག་སྟེ།
དེ་ཡང་ངག་གིས་སམ། ཡིད་ཀྱིས་བཟླས་པའི་སྒོ་ནས་སོ། ། དེ་ཉིད་ཀྱང་འདུས་པ་ཕྱི་མ་ལས་གསུངས་པ། སྨྲ་བ་བཟླས་པར་གྲགས་པ་ན། ། ངག་ཀུན་བཟླས་པ་ཞེས་བཤད་དོ། ། སྔགས་ཀུན་བོད་པ་ཞེས་བཤད་དེ། ། དེ་ཉིད་བསྐུལ་བར་སྨྲ་བ་འོ། ། ཞེས་དང་། དཔལ་རྡོ་རྗེ་རྩེ་མོའི་རྒྱུད་ལས་ཀྱང་། ཅི་ཡིས་ཕྱིར་ན་སྔགས་སུ་བརྗོད། །
སྔགས་ནི་ཐམས་ཅད་ཀུན་ནས་བོད། ། ཉོན་མོངས་ཞགས་པ་རྣམས་ནི་འདུམ། ། སངས་རྒྱས་ཆོས་རྣམས་སྤྱན་འདྲེན་བྱེད། ། ཅེས་བྱ་བ་གསུངས་སོ། ། གཉིས་པ་སྐབས་ཀྱི་སྔགས་དོན་བྱེ་བྲག་ཏུ་བཤད་པ་ལ་བཞི་སྟེ། རྩ་བའི་སྔགས་དོན། སྙིང་པོའི་སྔགས་དོན། བྱིན་རླབས་ཀྱིའམ་གཏོར་མའི་སྔགས་དོན། ལས་སྦྱོར་གྱི་སྔགས་དོན་ནོ། ། དང་པོ་ལ་གཉིས་ཏེ།
གཙོ་བོ་སྨོས་པས་མདོར་བསྟན་པ་དང་། གཙོ་བོའི་དོན་ཉིད་རྒྱས་པར་བཤད་པའོ། ། དང་པོ་ནི། བརྟག་པ་ཕྱི་མའི་སྔགས་བཏུ་བའི་ལེའུར་གསུངས་པ། འཁོར་བའི་རྣམ་པས་ཧེ་རུ་ཀ ། འགྲོ་བ་སྒྲོལ་བའི་གཙོ་བོ་ནི། ། གང་གི་གཟུགས་ཀྱིས་རྒྱུར་པ་ཉིད། ། དེ་ནི་ང་ཡིས་བཤད་ཀྱི་ཉོན། ། སྙིང་རྗེའི་སྤྱན་ནི་དམར་པོ་སྟེ། བྱམས་པའི་ཐུགས་ལ་ཡན་ལག་གནག །
བསྡུ་བའི་དངོས་པོ་བཞི་ཡིས་ནི། ། ཞབས་ནི་རྣམ་པ་བཞི་ཞེས་བརྗོད། ། ཞལ་བརྒྱད་རྣམ་པར་ཐར་པ་བརྒྱད། ། ཕྱག་ནི་སྟོང་པ་བཅུ་དྲུག་ཉིད། ། གུག་སྐྱེད་ཀྱིས་ནི་སངས་རྒྱས་ལྔ། ། ཞེས་ཏེ། དེ་ཡང་འདི་ལྟར། རྩ་བའི་སྔགས་ཀྱི་ཚིག་གིས་ཇི་ཙམ་ཟིན་པའི་ཡི་གེའི་དོན་ཙམ་ཉིད་དུ་ནི། སྔར་བསྒྱུར་བ་དང་། སྒྲུབ་པའི་རྣམ་པས་ཇི་སྐད་བསྟན་པ་དེ་ཙམ་དུ་ཟད་ལ།
དེ་ཡང་ཞལ་དང་ཕྱག་ལ་སོགས་པའི་རྣམ་པས། འཁོར་བ་པའི་གཟུགས་ཀྱིས་གནས་པ་ཉིད་དུ་བསྟན་པ་ཡིན་ན། གཙོ་བོ་ཧེ་རུ་ཀ་དེ་ཉིད་འགྲོ་བ་སྒྲོལ་བའི་དོན་དུ། རྒྱུ་གང་གིས་དེ་ལྟ་བུའི་གཟུགས་ཉིད་དུ་གྱུར་པ་ལགས། ཞེས་པའི་ཞུ་བ་ཁོ་ན་གནས་པ་ལ། དེ་ནི་ང་ཡིས་བཤད་པར་བྱ་ཡིས་ཉོན་ཅིག་ཅེས་བསྐུལ་བའོ། ། དེ་ལ་སྤྱན་ཉེར་བཞི་དམར་སེར་དུ་བསྟན་པ་དང་། ཡན་ལག་སྟེ་སྐུའི་ཁ་དོག་ཆར་སྤྲིན་ལྟར་གནག་པ་ཉིད་དུ་བསྟན་པ་དང་། ཞལ་བརྒྱད་པ་དང་། ཕྱག་བཅུ་དྲུག་པ།
ཞེས་སྔགས་ཚིག་གིས་ཟིན་པ་དང་། མ་ཟིན་ཀྱང་ཞབས་བཞི་པ་ལྟ་བུ་དང་། ཐོད་པའི་ཕྲེང་བ་དུ་མ་ཞེས་པས་དོན་གྱིས་བསྟན་པ། ཐོད་པ་ལྔའི་ཐམས་ཅད་འཛིན་པའམ། ཕྱག་རྒྱ་ལྔ་འཛིན་པ་ལ་སོགས་པར་བསྟན་པ་ལ་དགོངས་པ་ནི་རྣམ་པ་དེ་དང་དེ་ལྟ་བུས་འདུལ་བའི་འགྲོ་བ་འཁོར་བ་ལས་སྒྲོལ་བའི་དོན་དུ། འཁོར་བ་པ་ཁྲོས་པའི་རྣམ་པ་དང་རྗེས་སུ་མཐུན་པར་བསྟན་པ་ཡིན་ནོ། ། ཞེས་ཤེས་པར་བྱ་བའི་དོན་ཅན་ཡིན་ཏེ། དོན་འདི་ལྟ་བུ་ལ་དགོངས་ནས། འཕགས་པ་རྡོ་རྗེ་སྙིང་པོས་ཀྱང་། བཅོམ་ལྡན་འདས་ཀྱི་སྐུའི་རྣམ་པ་དོན་གྱི་སྒོ་ནས་རྗེས་སུ་དྲན་པའི་བསྔགས་པ་མཛད་པ། །
ཡོན་ཏན་བརྒྱད་པོ་རབ་བཅོམ་ལས་བྱུང་རྣམ་པར་ཐར་རྣམས་གཙོ་བོའི་ཞལ་བརྒྱད་རྣམས། ། སྟོང་པ་ཉིད་རྣམས་བཅུ་དྲུག་ཕྱག་དང་སྙིང་རྗེ་རྣམས་ཀྱང་ཐོད་པ་འདི་རྣམས་ཏེ། ། བརྗོད་བྱེད་ཡི་གེ་ལྔ་བཅུའི་དེ་ཉིད་བཀོད་པ་ཕྲག་པར་མགོ་བོའི་ཕྲེང་བ་ཅན། ། ཅོད་པཎ་ལ་ནི་མི་བསྐྱོད་ཟླ་ཕྱེད་རྡོ་རྗེའི་ཕྲེང་བ་ཐོད་པའི་བདག་ཉིད་མངའ། ། བྱམས་ལ་སོགས་པ་རྣམས་དང་རྣམ་ཐར་ཞབས་བཟང་རྣམས་ཀྱིས་བདུད་རྣམས་མནན་ཏེ་བཞུགས། ། ཉོན་མོངས་ཤེས་བྱ་བསྡུས་དང་སྦྱོར་བ་བྲང་འགྲོ་ཕྱག་རྒྱ་སྟག་གི་ལྤགས་པ་ཡིས། ། གང་ལ་བདུད་སོགས་སྒྲིབ་རྣམས་ཆ་ཙམ་ལྟ་བུར་སེམས་ཅན་དོན་དུ་བརྒྱན་དེར་འདུད། ། ཅེས་བྱ་བ་གསུངས་སོ། ། གཉིས་པ་ལ་གཉིས་ཏེ། གཙོ་བོ་ངོས་གཟུང་བ།
དེ་དོན་རྒྱས་པར་བཤད་པའོ། ། དང་པོ་ནི། འདིར་དྲང་དོན་དུ། སྐུའི་རྣམ་པ་ཡིད་ལ་བྱེད་པ་ན་ཡང་། དྲན་པར་བྱ་བའི་གཙོ་བོ་ནི། ཞལ་དང་། ཕྱག་དང་། ཕྱག་མཚན། ཞབས་རྣམས་ཡིན་ཏེ། རྣམ་པ་རགས་པ་ཡིད་ལ་བྱེད་པའི་ཚེའང་འདི་དག་ཙམ་ཞིག་ནི་མི་དྲན་དུ་མེད་པའི་ཕྱིར་རོ། །
དེ་དག་གི་ཕྱིར། ངེས་པའི་དོན་དུ། འདི་དག་གི་མཚོན་དོན་ནང་གི་མངོན་པར་རྟོགས་པའི་ཡོན་ཏན་གྱི་སྒོ་ནས། ངེས་དོན་གྱི་དགྱེས་པ་རྡོ་རྗེའི་མངོན་པར་རྟོགས་པ་རྗེས་སུ་དྲན་པ་ན་ཡང་རྣམ་པར་ཐར་པ་བརྒྱད་ལ་སོགས་པ་ཡོན་ཏན་གྱི་སྒོ་ནས་རྗེས་སུ་དྲན་པར་བྱ་བ་ཡིན་ནོ། ། དེས་ན་འདིར་སྐབས་འདིའི་མཚོན་དོན་ལའང་ཡོན་ཏན་གྱི་གཙོ་བོ་ནི། རྣམ་ཐར་བརྒྱད། སྟོང་ཉིད་བཅུ་དྲུག སྙིང་རྗེ་བཅུ་དྲུག བྱམས་སོགས་བཞིའམ། རྣམ་ཐར་བཞི་ཞེས་ཤེས་པར་བྱ་དགོས་པ་ལས།
ཤེས་བྱའི་གནས་འདི་དག་ཀྱང་། གསུང་རབ་རིན་པོ་ཆེ་ནས་འབྱུང་བའི་དོན་གྱི་རྣམ་པ་ཇི་སྐད་བཤད་པ་ལྟར་ཡིད་ལ་བྱར་མེད་ན་ནི། ཞལ་བརྒྱད་རྣམ་པར་ཐར་པ་བརྒྱད། ། ཅེས་སོགས་ཀྱི་ཚིག་བཏོན་ཀྱང་། ཁ་ཏོན་བྱ་བ་ཙམ་དུ་འགྱུར་ལ། དེ་ལྟ་ན་ནི། སྐབས་དོན་བསྒོམས་པའི་དྲན་པ་དང་ཡིད་བྱེད་དུ་མི་འགྱུར་ཏེ། དྲང་དོན་སྐབས་སུ། ཞལ་ཕྱག་སོགས་ཀྱི་རྣམ་པ་འདི་དང་འདི་ལྟ་བུ་ཞེས་པའི་རྣམ་པ་ཡིད་ལ་བྱར་མེད་ན། མངོན་པར་རྟོགས་པ་བསྒོམས་པར་མི་འགྱུར་བ་བཞིན་ནོ། །
དེ་ལྟ་བས་ན། རྣམ་ཐར་བརྒྱད་ཅེས་སོགས་ཀྱི་དོན་ནི་འདི་དང་འདི་ལྟ་བུ་ཞེས་ལེགས་པར་ཤེས་པའི་སྒོ་ནས་བཅོམ་ལྡན་འདས་ཀྱི་ཡོན་ཏན་ཡིད་ལ་བྱེད་པས་ངེས་པའི་དོན་གྱི་དགྱེས་པ་རྡོ་རྗེའི་རྗེས་སུ་དྲན་པ་ནི། ངེས་དོན་གྱི་མངོན་པར་རྟོགས་པའོ། ། ཞེས་ཐོག་མར་གཟུང་བར་བྱའོ། ། གཉིས་པ་དེ་དག་གི་དོན་རྒྱས་པར་བཤད་པ་ལ་བཞི་སྟེ། རྣམ་ཐར་བརྒྱད་ཀྱི་དོན། སྟོང་ཉིད་བཅུ་དྲུག་གི་དོན། སྙིང་རྗེ་བཅུ་དྲུག་གི་དོན། བྱམས་སོགས་སམ་རྣམ་ཐར་བཞིའི་དོན་ནོ། ། དང་པོ་ནི།
འདིར་རྣམ་ཐར་བརྒྱད་ཅེས་པའང་གང་ཞིག་ཅེ་ན། འདི་ལ་རེ་ཤིག་བཤད་པའི་ཚེར་མ་འབྱིན་པ་ནི། འདིར་སྔ་རབས་ཁ་ཅིག་འདི་སྐད་དུ། རྣམ་ཐར་བརྒྱད་ཅེས་པ་ལ། འཇིག་རྟེན་པའི་རྣམ་ཐར། འཇིག་རྟེན་ལས་འདས་པའི་རྣམ་ཐར། མཐར་ཐུག་སངས་རྒྱས་ཉིད་ཀྱི་རྣམ་ཐར་ཞེས་པ་ཡོད་པ་ལས། དང་པོ་ནི། གཟུགས་ཅན་གཟུགས་ལ་ལྟ་བ་ནས། འདུ་ཤེས་དང་ཚོར་བ་འགོག་པའི་བར་བརྒྱད་པོ་དག་གོ །
གཉིས་པ་ནི། འཕགས་པའི་ལམ་ཡན་ལག་བརྒྱད་པའོ། ། གསུམ་པ་ནི། དབང་ཕྱུག་བརྒྱད་ཡིན་ཏེ། སྐུ་ཡི་དབང་ཕྱུག་གསུང་གི་དབང་ཕྱུག་དང་། ། དེ་བཞིན་དུ་ནི་ཐུགས་ཀྱི་དབང་ཕྱུག་དང་། ། རྫུ་འཕྲུལ་ཀུན་འགྲོ་གནས་ཀྱི་དབང་ཕྱུག་དང་། ། ཅི་འདོད་བྱེད་དང་དབང་ཕྱུག་དོན་བརྒྱད་པའོ། ། ཞེས་རྒྱུད་ཀྱི་ལུང་། སློབ་དཔོན་ཟླ་བ་གྲགས་པས་སྒྲོན་གསལ་དུ་དྲངས་པའོ། །
དེ་ལྟར་དབང་ཕྱུག་བརྒྱད་པོ་འདི་གཡོན་པའི་ཕྱག་མཚན་གྱི་ཤིན་དུ་མཐར་ཐུག་པའོ། ། ཞེས་འཆད་པའང་ཡོད་མོད། འདི་དག་ལས་འདུ་ཤེས་ཚོར་འགོག་འཇིག་རྟེན་པའི་རྣམ་ཐར་དུ་འཆད་པ་ནི། འདིའི་བཤད་པ་ལ། མ་ངེས་འཕགས་པའི་སྦྱོར་བས་ཐོབ། ། ཅེས་ཟག་མེད་ཀྱི་ལམ་གྱིས་ཐོབ་པར་བཤད་པ་དང་། སྲིད་པའི་རྩེ་མོ་ལས་གྱེན་དུ་བསྐྱོད་པ་ཞེས་དང་། འཇིག་རྟེན་ལས་འདས་པའི་རྗེས་ལ་ཐོབ་པའོ། ། ཞེས་གསུངས་པ། ལུང་ཆོས་ཀྱི་བརྡ་ལ་ཡོད་པ་ལ་ཆ་མ་མཆིས་པའི་ཉེས་པར་རགས་པར་ཟད་ཅིང་།
དེ་བཞིན་དུ་རྣམ་ཐར་ལྷག་མ་བདུན་ཀྱང་འཇིག་རྟེན་པ་ཡིན་པར་བཤད་དཀའོ། ། འཕགས་ལམ་བརྒྱད་དང་། དབང་ཕྱུག་བརྒྱད་ལའང་། རྣམ་ཐར་བརྒྱད་ཅེས་པའི་སྒྲས་བསྙད་ནས་བཤད་པའི་མཐའ་བསྐྱེད་པ་ནི་བརྗོད་པས་ཕོངས་པར་ཟད་དེ། དེ་དག་ལ་རྣམ་ཐར་གྱི་སྒྲས་བསྟན་པ་ནི་གང་ན་ཡང་ཡོད་པ་མ་ཡིན་པའི་ཕྱིར་དང་། བརྒྱད་ཚན་དུ་འདྲ་བས་བརྒྱད་པའི་རྣམ་དག་འདིར་སྦྱོར་ན་ནི། ཟིལ་གྱིས་གནོན་པའི་སྐྱེ་མཆེད་སོགས་བརྒྱད་ཚན་མཐའ་ཡས་པས་ཐུག་པ་མེད་པའི་སྐྱོན་དུ་ཐལ་བར་འགྱུར་བའི་ཕྱིར་རོ། ། ཅི་སྐབས་འདི་ཉིད་དམ། གཞན་དག་ཏུ་ཡང་རུང་། བརྒྱད་པ་འདི་དག་དཔྱིས་ཕྱིན་པར་ཤེས་པར་འདོད་པའམ།
རྒྱས་པ་ལ་དགའ་བའི་སྨྲ་བ་པོ་བཤད་པས་མི་ཕོངས་པར་བྱ་བའི་ཐབས་ཀྱི་བཤད་པ་ལྟ་ཡོད་དམ། ཡོད་པ་ལྟ་ན་ནི་བཤད་པའི་རིགས་སོ་ཞེ་ན་ཡང་། ལེགས་པར་རབ་ཏུ་ཉོན་ལ་ཡིད་ལ་ཟུང་ཞིག་དང་། བདག་གིས་བཤད་པའི་སྒོ་མཐའ་ཡས་པ་རབ་ཏུ་ཕྱེ་བས་ལེགས་པར་བཤད་པར་བྱའོ། ། ཇི་ལྟར་ཞེ་ན། འདིར་གཉིས་ཏེ། རྒྱུའི་ཐེག་པ་དག་ནས་གསུངས་པའི་ཚུལ་དང་། སྔགས་ཀྱི་ཐེག་པའི་སྐད་ལས་བྱུང་བའི་ཚུལ་ལོ། ། དང་པོ་ལ་གཉིས་ཏེ། དབྱེ་བསྡུའི་སྒོ་ནས་མདོར་བསྟན།
སོ་སོའི་རྣམ་གཞག་རྒྱས་པར་བཤད་པའོ། ། དང་པོ་ལ་དབྱེ་བ་ནི་བརྒྱད་དེ། གཟུགས་ཅན་གཟུགས་ལ་ལྟ་བ་དང་། གཟུགས་མེད་གཟུགས་ལ་ལྟ་བ་དང་། སྡུག་པའི་རྣམ་པར་ཐར་པ་དང་། ནམ་མཁའ་མཐའ་ཡས་ཀྱི་རྣམ་ཐར་སོགས་བཞི་དང་། འདུ་ཤེས་ཚོར་འགོག་གི་རྣམ་ཐར་རོ། ། དེ་ཡང་བསྡུ་ན་གཉིས་ཏེ། གཟུགས་ཅན་གྱི་རྣམ་ཐར་དང་། གཟུགས་མེད་ཀྱི་རྣམ་ཐར་རོ། །
དེ་ཡང་དང་པོ་གསུམ་དང་ཕྱི་མ་ལྔའོ། ། ཡང་ན། སྤྲུལ་པའི་ལམ་དང་། མཐོང་ཆོས་ལ་བདེར་གནས་ཀྱི་ལམ་ཞེས་པ་གཉིས་ཏེ། གསུམ་དང་ལྔ་པོ་དེ་ཉིད་དོ། ། ལྔ་པོ་ཡང་བསྡུ་ན་གཉིས་ཏེ། ཐར་པ་དང་མཐུན་པར་གནས་པའི་ལམ་དང་། ཞི་བར་གནས་པའི་ལམ་མོ། ། ཞེས་པ་གཟུགས་མེད་བཞི་དང་། འདུ་ཤེས་ཚོར་འགོག་གོ །
གཉིས་པ་སོ་སོའི་རྣམ་གཞག་ལ་གསུམ་སྟེ། ཐེག་པ་དམན་པའི་དང་། ཐེག་པ་ཐུན་མོང་གི་དང་། ཐེག་པ་ཆེན་པོའི་རྣམ་གཞག་གོ ། དང་པོ་ནི། མཛོད་དུ། རྣམ་པར་ཐར་བརྒྱད་དང་པོ་གཉིས། ། མི་སྡུག་བསམ་གཏན་གཉིས་ན་ཡོད། ། གསུམ་པ་མཐའ་ན་དེ་མ་ཆགས། ། གཟུགས་མེད་མཉམ་གཞག་དགེ་རྣམས་སོ། །
འགོག་པའི་སྙོམས་པར་འཇུག་པའོ། ། ཕྲ་བ་ཕྲ་བའི་འཇུག་ཐོགས་སུ། ། རང་གི་དག་དང་འོག་མ་ཡི། ། འཕགས་པའི་སེམས་ཀྱིས་དེ་ལས་ལྡང་། ། དང་པོ་འདོད་གཏོགས་སྣང་ཡུལ་ཅན། ། གང་དག་གཟུགས་ཅན་མིན་དེ་དག ། སྤྱོད་ཡུལ་གོང་དང་རང་གི་སའམ། ། སྡུག་བསྔལ་སོགས་དང་རྗེས་ཤེས་ཕྱོགས། ། ཞེས་ཏེ། དོན་ནི།
རྣམ་ཐར་བརྒྱད་ཀྱི་དང་པོ་གཉིས་ནི། རིམ་པ་བཞིན་བདག་ཉིད་ལ་གཟུགས་ཀྱི་འདུ་ཤེས་མ་བཤིག་པ་དང་བཤིག་པའི་སྒོ་ནས་ཕྱིའི་གཟུགས་རྣམས་ལ་རྣམ་པར་སྔོས་པ་སོགས་སུ་ལྟ་བས་མི་སྡུག་པའི་རང་བཞིན་ནོ། ། དེའི་ཕྱིར་དེ་གཉིས་ཀྱི་ཚུལ་ནི་མི་སྡུག་པ་བཞིན་དུ་རིག་པར་བྱའོ་ཞེས་པ། མི་སྡུག་མ་ཆགས་ས་བཅུ་དང་། ། དམིགས་པ་འདོད་སྣང་མིས་བསྐྱེད་དོ། ། ཞེས་སོགས་རྒྱས་པར་སྦྱར་བའི་དོན་ཏོ། ། དེ་གཉིས་ས་ནི་བསམ་གཏན་དང་པོ་གཉིས་ན་ཡོད་ཀྱི་གཞན་ན་མེད་དོ། ། དེ་ཡང་འདོད་པའི་ས་པའི་ཁ་དོག་གི་ཆགས་པའི་གཉེན་པོར་བསམ་གཏན་དང་པོའི་ས་པ་དང་། བསམ་གཏན་དང་པོའི་ས་པའི་ཁ་དོག་གི་ཆགས་པའི་གཉེན་པོར་བསམ་གཏན་གཉིས་པའི་ས་པའི་རྣམ་ཐར་གྲངས་བཞིན་དུ་སྦྱར་ཏེ། ཐག་བསྲིང་བའི་གཉེན་པོའོ། །
སྨྲས་པ། བསམ་གཏན་གསུམ་པ་སོགས་སུ་མི་གཞག་པ་ཅི་ཞེ་ན། དེའི་བསམ་གཏན་གཉིས་པ་སོགས་ན་ཁ་དོག་གི་ཆགས་པ་སྤང་དགོས་མེད་པའི་ཕྱིར་རོ། ། འདི་ག་ལས་ངེས་ཤེ་ན། མིག་གི་རྣམ་ཤེས་མེད་པའི་ཕྱིར། ཁྱབ་ཚུལ་ནི། རྣམ་ཤེས་ལས་འདོད་ཆགས་དང་བྲལ་བ་ནི། ཡུལ་ལ་འདོད་ཆགས་དང་བྲལ་བས་གཞག་དགོས་ཏེ། དྲི་རོ་ལས་ཆགས་བྲལ་གྱི་ས་ན་སྣ་ལྕེའི་རྣམ་ཤེས་མེད་པ་བཞིན་ནོ། ། གསུམ་པ་སྡུག་པའི་རྣམ་ཐར་ནི།
བསམ་གཏན་མཐའ་མ་ན་ཡོད་ཀྱི། དང་པོ་གཉིས་ན་མེད་ལ། གསུམ་པ་ནའང་མེད་དེ། གསུམ་པ་ལ་རྣམ་ཐར་མ་གཞག་པའི་ཕྱིར་ཏེ། རྒྱུ་མཚན་འོག་ཏུ་སྟོན་ནོ། ། དེ་ཡང་ཆགས་པའི་གཉེན་པོ་བྱེད་པས་མ་ཆགས་པའི་རང་བཞིན་ཡིན་ལ། སྡུག་པའི་རྣམ་པ་ཅན་ཡིན་པའི་ཕྱིར། མི་སྡུག་པའི་རང་བཞིན་ནི་མ་ཡིན་ནོ། ། འཁོར་དང་བཅས་ནས་ས་ནི་ཕུང་པོ་ལྔའི་རང་བཞིན་ནོ། ། གཟུགས་མེད་ཀྱི་རྣམ་ཐར་ནི།
རང་སའི་མཉམ་གཞག་དག་པ་དང་། ཟག་མེད་ཁོ་ན་ལ་གཞག་དགོས་པས་མཉམ་གཞག་དགེ་རྣམས་སོ། ། ཞེས་ཏེ། ཉོན་མོངས་ཀྱིས་བཅིངས་པའི་ཕྱིར་ཉོན་མོངས་ཅན་ནི་མ་ཡིན་ནོ། ། གཟུགས་མེད་མཉམ་པར་མ་གཞག་པ་དག་ཀྱང་ཡོད་དེ། འཆི་བའི་སྲིད་པའི་ཚེ་ལྟ་བུའོ། ། དེའི་ཕྱིར་མཉམ་གཞག་ཅེས་སྨོས་སོ། ། གཞན་དག་ན་རེ། གནས་སྐབས་གཞན་ན་ཡང་། མཉམ་པར་མ་གཞག་པ་ཡོད་དེ།
ཟེར་བ་ནི། རྣམ་སྨིན་སེམས་དང་སེམས་བྱུང་རྣམས་ལ་བསམ་ནས་བརྗོད་པ་ཡིན་ནོ། ། ཞེས་འགྲེལ་བཤད་གཉིས་ཀྱིས་བཤད་དོ། ། གཟུགས་མེད་དངོས་གཞི་ཞེས་མི་སྨོས་པའི་རྒྱུ་མཚན་ཡོད་དེ། དངོས་གཞིར་མ་ཟད་ཉེར་བསྡོགས་ཀྱི་རྣམ་གྲོལ་ལམ་ལའང་རྣམ་ཐར་ཞེས་མི་འཐོབ་པས་སོ། ། བར་ཆད་མེད་ལམ་རྣམས་ནི་མ་ཡིན་ཏེ། རྣམ་ཐར་གྱི་དོན་ནི་སྤང་བྱ་ལས་རྒྱབ་ཀྱིས་ཕྱོགས་པ་ཡིན་ན། བར་ཆད་མེད་ལམ་ལ་དེ་མེད་པའི་ཕྱིར། དེས་ན། ཉེར་བསྡོགས་ཀྱི་བར་ཆད་མེད་ལམ་ནི་འོག་མ་ལ་དམིགས་པས་རྣམ་ཐར་གྱི་མིང་མི་འཐོབ་ལ།
རྣམ་གྲོལ་ལམ་ནི་གོང་མ་ལ་དམིགས་པའི་ཕྱིར་མི་འཐོབ་བོ། ། འདུ་ཤེས་ཚོར་འགོག་གི་རྣམ་ཐར་ནི། འགོག་པའི་སྙོམས་པར་འཇུག་པ་ཞེས་ཇི་སྙད་བཤད་པའོ། ། རྒྱབ་ཀྱིས་ཕྱོགས་པ་རྣམ་ཐར་ཡིན་ན་དེ་བརྒྱད་པོ་ལ་ཇི་ལྟར་ཡོད་ཅེ་ན། དང་པོ་གཉིས་ནི་ཁ་དོག་གི་འདོད་ཆགས་ལ་རྒྱབ་ཀྱིས་ཕྱོགས་པའོ། ། གསུམ་པ་ནི་མི་སྡུག་པ་ལའོ། ། གཟུགས་མེད་ནི་འཇུག་པ་འོག་མ་དང་དམིགས་པ་ཐམས་ཅད་ལའོ། ། བརྒྱད་པ་ནི་འདུ་ཤེས་དང་ཚོར་བའམ། ཡང་ན་འདུ་ཤེས་ཐམས་ཅད་ལ་རྒྱབ་ཀྱིས་ཕྱོགས་པའོ། ། གཞན་དག་ན་རེ།
སྙོམས་འཇུག་གི་སྒྲིབ་པ་ལས་ཐར་བའི་ཕྱིར་རྣམ་ཐར་ཞེས་བྱའོ། ། ཞེས་ཟེར་རོ། ། དེ་ལ་སྙོམས་འཇུག་གི་སྒྲིབ་པ་ནི། གང་ཞིག་ཡོད་ན་སེམས་ལས་སུ་མི་རུང་བས་ཁམས་གསུམ་པའི་འདོད་ཆགས་དང་བྲལ་བ་དག་གིས་ཀྱང་བསམ་གཏན་དང་པོའི་དངོས་གཞི་ཡང་བསྐྱེད་པར་མི་བྱེད་པའོ། ། ཞེས་དོན་གསལ་ལས་སོ། ། གང་སྤེལ་གྱིས་བསྐྱེད་པར་མི་ནུས་པའོ་ཞེས་སོ། ། དེ་ཡང་མི་ལྕོགས་མེད་ལ་བརྟེན་ནས་ཐོབ་པའི་དགྲ་བཅོམ་པའམ། ཉམས་པའི་དགྲ་བཅོམ་ལྟ་བུ་ལ་དགོངས་ཞེས་བྱའོ། ། དེ་ལ་སྲིད་རྩེའི་འདུ་ཤེས་ནི་ཕྲ་བ་ཡིན་ཏེ། དེ་བས་ཀྱང་ཆེས་ཕྲ་བར་བྱས་པའི་མཇུག་ཐོག་དུ་འགོག་པ་ལ་སྙོམས་པར་འཇུག་གོ །
ཐ་མར་ནི་རང་གི་རྟེན་ས་སྲིད་རྩེའི་སེམས་དག་པ་བ་དང་ཟེར་ཡང་དེའམ། འོག་མ་ཅི་ཡང་མེད་པའི་ས་པ་ཡི་ཟག་མེད་འཕགས་པའི་སེམས་ཀྱིས་འགོག་པ་དེ་ལས་ལྡོང་ངོ་། ། དེ་ལྟར་ན་དེའི་འཇུག་སེམས་ནི་ཟག་བཅས་ཡིན་ཞིང་། ལྡང་སེམས་ལ་ཟག་བཅས་ཟག་མེད་གཉིས་སོ། ། རྣམ་ཐར་འདི་དག་ལས། དང་པོ་གསུམ་ནི་ཅི་རིགས་པར་འདོད་པར་གཏོགས་པའི་གཟུགས་ཡིད་དུ་མི་འོང་བ་དང་འོང་བའི་སྣང་ཡུལ་ཅན་ཏེ། དེ་ཡང་དང་པོ་གཉིས་རྣམ་པར་སྔོས་པ་སོགས་ཡིད་མི་འོང་དང་། གསུམ་པ་ཡིད་འོང་ལའོ། ། ཅི་རིགས་པར་ཞེས་པ་ནི་ཡིད་མི་འོང་ཞེས་པ་དང་པོ་གཅིག་ཉིད་ལ་སྦྱོར་བར་དགོངས་པའོ། ། ཟིལ་གནོན་སྐབས་སུ།
གཉིས་ནི་གཉིས་པ་བཞིན་ནོ་གཞན། ། ཞེས་པའི་འགྲེལ་བཤད་ལྟར་ན། གཟུགས་ཁམས་ཀྱི་ཁ་དོག་ལ་དམིགས་པའང་རྣམ་ཐར་གཉིས་པ་དང་གསུམ་པ་ལ་འཐོབ་བོ། ། རྣམ་ཐར་གང་དག་གཟུགས་ཅན་མ་ཡིན་པ་བཞི་པོ་དེ་དག་གི་སྤྱོད་ཡུལ་ནི། གོང་ས་དང་རང་གི་སའི་སྡུག་བསྔལ་དང་སོགས་ཁོངས་ནས། དེའི་རྒྱུ་ཀུན་འབྱུང་དང་། འགོག་པ་དག་དང་། ལམ་ལས་ནི་རྗེས་ཤེས་ཀྱི་ཕྱོགས་མཐུན་གྱི་ལམ་ཐམས་ཅད་དོ། ། ཐམས་ཅད་ཅེས་པས་ནི་གོང་འོག་དང་རང་སའི་ཐམས་ཅད་གཟུང་ངོ་། ། འགྲེལ་པར་སོ་སོར་མ་བརྟག་པས་འགོག་པ་ཡང་ཡིན་ནོ། །
ཞེས་པ་ནི། རྩ་བར་མ་སྨོས་ཀྱང་དམིགས་པ་ཡིན་ཞེས་པའོ། ། བརྟགས་མིན་འགོག་པ་གང་ཞིག་འདིའི་དམིགས་པ་ཡིན་ཞེ་ན། མི་སློབ་པའི་མཚན་མ་མེད་པའི་ཏིང་ངེ་འཛིན་གྱི་བརྟགས་མིན་འགོག་པ་ལ་དམིགས་ཏེ། གཟུགས་མེད་ཀྱི་རྣམ་ཐར་དེ་དག་ནི་མཚན་མ་མེད་པ་མཚན་མེད་ཀྱི་ཏིང་ངེ་འཛིན་གྱི་ངོ་བོ་ཉིད་ཡིན་པ་སྲིད་དོ། ། ཞེས་དོན་གསལ་ལས་སོ། ། ནམ་མཁའ་ཡང་རྣམ་ཐར་གཅིག་གི་དམིགས་པ་ཡིན་ཞེས་པ་ནི་ནམ་མཁའ་མཐའ་ཡས་སྐྱེ་མཆེད་ཀྱིའོ། ། ཅིའི་ཕྱིར་བསམ་གཏན་གསུམ་པ་ལ་རྣམ་ཐར་མ་གཞག་ཅེ་ན། རྣམ་ཐར་དང་པོ་གཉིས་མེད་དེ། བསམ་གཏན་གཉིས་པ་ན་ཁ་དོག་གི་འདོད་ཆགས་མེད་པས་དེ་སྤང་དགོས་པ་མེད་པའི་ཕྱིར།
རྣམ་ཐར་གསུམ་པའང་མེད་དེ། བདེ་བའི་སྙིང་པོས་བསྐྱོད་པའི་ཕྱིར་རོ། ། ཞེས་པ་ལ་བདེ་བའི་སྙིང་པོ་ནི་བདེ་བ་ཐམས་ཅད་ཀྱི་གོང་ན་འདུག་པ་སྟེ། གཙོ་བོ་ཞེས་བྱ་བའི་ཐ་ཚིག་གོ ། བསྐྱོད་པ་ནི་གཡོ་བར་བྱས་པའོ། ། འདི་སྐད་བསྟན་ཏེ། བསམ་གཏན་གསུམ་པ་ལ་བདེ་བ་གྱ་ནོམ་པས་ཀན་དུ་གཡེངས་པར་བྱས་པའི་ཕྱིར་རྣམ་པར་ཐར་པ་བསྐྱེད་མི་ནུས་ཀྱི། དེ་དང་འདྲ་བའི་དགེ་བའི་རྩ་བ་ནི་བསྐྱེད་པར་བྱེད་དོ། ། གལ་ཏེ་འོ་ན་བསམ་གཏན་གསུམ་པའི་ཁ་དོག་གི་འདོད་ཆགས་ཀྱང་མེད་ན་ཅིའི་ཕྱིར་བསམ་གཏན་བཞི་པར་སྡུག་པའི་རྣམ་ཐར་བསྐྱེད་པར་བྱེད་ཅེ་ན། མི་སྡུག་པས་རྣལ་འབྱོར་པའི་རྒྱུད་ཞུམ་པར་རབ་ཏུ་དགའ་བའམ།
ཡང་ན་ཅི། མི་སྡུག་པའི་རྣམ་ཐར་གྲུབ་བམ། མ་གྲུབ་པ་བརྟག་པའི་ཕྱིར་ཏེ། གལ་ཏེ་སྡུག་པར་ཡིད་ལ་བྱས་ཀྱང་ཉོན་མོངས་མི་སྐྱེ་ན། དེ་ལྟར་ན་དེ་གཉིས་གྲུབ་པ་ཡིན་ནོ། ། རྣམ་ཐར་ལྷག་མ་བསམ་གཏན་གསུམ་པ་ན་མེད་པ་ནི་རྟོགས་སླ་བས་མ་བཤད་དོ། ། འདིར་རྣལ་འབྱོར་པ་རྣམས་ནི་རྒྱུ་གཉིས་ཀྱིས་རྣམ་ཐར་དང་ཟིལ་གནོན་ལ་སོགས་པ་བསྐྱེད་པར་བྱེད་དེ། ཉོན་མོངས་མེད་པ་དང་། སྨོན་ནས་ཤེས་པ་དང་སོ་སོར་རིག་པ་སོགས་ཀྱི་ཡོན་ཏན་མངོན་པར་བསྒྲུབ་པའི་ཆེད་དང་། འཕགས་པའི་རྫུ་འཕྲུལ་མངོན་པར་བསྒྲུབ་པའི་ཆེད་དུ་ཉོན་མོངས་པ་ཐག་བསྲིང་བར་བྱ་བའི་ཕྱིར་རོ། །
སྙོམས་འཇུག་ལ་དབང་བར་བྱ་བའི་ཕྱིར་ཡང་སྟེ། སྙོམས་འཇུག་ལ་དབང་བ་ཉིད་དེ་ཡང་། ཉོན་མོངས་མེད་པ་སོགས་ཀྱི་ཡོན་ཏན་སྒྲུབ་པའི་ཆེད་དུ་ཡིན་ནོ། ། ཞེས་དོན་གསལ་ལས་སོ། ། འཕགས་པའི་རྫུ་འཕྲུལ་ལ་དབང་བ་དེ་ཡང་། རྣམ་ཐར་གང་གིས་དངོས་པོ་ཡོངས་སུ་བསྒྱུར་བ་དང་། བྱིན་གྱིས་རློབས་པ་དང་ཚེ་གཏོང་བ་ལ་སོགས་པ་བྱེད་པའོ། ། དེའི་དང་པོ་ནི་མོས་པ་ཇི་ལྟ་བར་ས་སོགས་གསེར་སོགས་སུ་བསྒྱུར་བའོ། ། གཉིས་པ་དང་གསུམ་པ་ནི་ཚེ་ཇི་སྲིད་འདོད་ཀྱི་བར་དུ་གནས་པ་དང་། འདོད་ན་གཏོང་བས་ཚེ་ལ་དབང་བ་འཐོབ་བོ། །
འདི་སྐད་དུ། རྣམ་ཐར་གསུམ་པ་ལ་སྡུག་པའི་རྣམ་པར་ཐར་པ་ལུས་ཀྱི་མངོན་སུམ་དུ་བྱས་ནས་རྫོགས་པར་བྱས་ཏེ་གནས། ཞེས་དང་། བརྒྱད་པ་ལ་ཡང་། འདུ་ཤེས་དང་ཚོར་བ་འགོག་པ་ལུས་ཀྱི་མངོན་སུམ་དུ་བྱས་ནས་རྫོགས་པར་བྱས་ཏེ་གནས།

ཤེས་དེ་གཉིས་ཁོ་ན་མ་ཚིག་གི་ཁྱད་པར་དེ་སྨོས་ནས་གཞན་ལ་མི་སྨོས་པ་མི་འཐད་དེ། མངོན་སུམ་ནི་དེ་མངོན་དུ་བྱས་པ་ཡིན་ལ། རྫོགས་པ་ནི་ཏིང་ངེ་འཛིན་དེ་ལ་སྙོམས་པར་ཞུགས་ཏེ་གནས་པ་ཡིན་ན། དེ་ནི་བརྒྱད་ཆར་ལ་ཡོད་པས་སོ་ཞེ་ན། ལན་ནི། གཙོ་བོ་ཡིན་པའི་ཕྱིར་དང་། ཁམས་དང་སའི་མཐའ་ན་གནས་པའི་ཕྱིར་ཞེས་ཏེ། དེ་ཡང་འདི་ལྟར་གཟུགས་ཅན་གྱི་རྣམ་ཐར་གསུམ་གྱི་སྡུག་པའི་རྣམ་ཐར་འདི་གཙོ་བོ་ཡིན་ཏེ། དང་པོ་གཉིས་ལས་གོང་དུ་གནས་གྱུར་པས་གཟུགས་ཅན་གྱི་རྣམ་ཐར་གྱི་སྒྲིབ་པ་མཐའ་དག་ལས་གྲོལ་བའི་ཕྱིར། དེས་ན་གསུམ་པ་མངོན་སུམ་དུ་བྱ་བར་བཤད་དོ། ། གཟུགས་མེད་ཀྱི་རྣམ་ཐར་ལྔའི་འདུ་ཤེས་ཚོར་འགོག་འདི་གཙོ་བོ་ཡིན་ཏེ།
དང་པོ་བཞི་བས་གོང་དུ་འཕགས་པར་གྱུར་པས་གཟུགས་མེད་རྣམ་ཐར་གྱི་སྒྲིབ་པ་མཐའ་དག་ལས་གྲོལ་བའི་ཕྱིར། དེས་ན་བརྒྱད་པ་མངོན་སུམ་དུ་བྱར་བར་བཤད་དོ། ། ཡང་ན་གསུམ་པ་འདི་གཟུགས་ཁམས་དང་སའི་མཐའ་བཞི་པ་བ་ཡིན་པ་དང་། བརྒྱད་པ་འདི་གཟུགས་མེད་ཁམས་དང་སའི་མཐའ་སྲིད་རྩེ་པ་ཡིན་པས་རྫོགས་པའི་སྒྲས་བསྟན་པ་ཡིན་ནོ། ། འདི་དག་གི་ལུས་རྟེན་གང་ཞེ་ན། གཟུགས་མེད་ཅེས་བྱ་ཁམས་གསུམ་གྱི། ། རྟེན་ཅན་ལྷག་མ་མི་ལས་སྐྱེས། ། ཞེས་ཏེ། གཟུགས་མེད་ཀྱི་རྣམ་ཐར་བཞི་ཁམས་གསུམ་དང་། དང་པོ་གསུམ་མིའི་རྟེན་ལ་སྐྱེ་ཞེས་པ་ཐོག་མར་སྐྱེ་བའི་རྟེན་ནོ། །
འདུ་ཤེས་ཚོར་འགོག་ནི། གཉིས་ཀ་འདོད་དང་གཟུགས་རྟེན་ཅན། ། འགོག་པ་དང་པོར་མི་ནང་དུ། ། ཞེས་པ་ལྟར་རོ། ། གཉིས་པ་ཐེག་པ་ཐུན་མོང་གི་རྣམ་གཞག་ནི། ཀུན་ལས་བཏུས་སུ། གཟུགས་ཅན་གཟུགས་རྣམས་ལ་བལྟ་བ་ཇི་ལྟ་བུ་ཞེ་ན། འདི་ལྟ་སྟེ་སྤྲུལ་པའི་སྒྲིབ་པ་ལས་རྣམ་པར་ཐར་བར་བྱ་བའི་ཕྱིར་བསམ་གཏན་ལ་བརྟེན་ཏེ། ལྟ་བ་པོ་བདག་ལ་གཟུགས་སུ་འདུ་ཤེས་དང་མ་བྲལ་བའམ། གཞག་པས་ཀྱང་རུང་སྟེ།
སྣང་བའི་གཟུགས་རྣམས་ལ་ལྟ་བའི་གནས་པ་ཡང་དག་པར་འབྱོར་བའི་ཏིང་ངེ་འཛིན་དང་ཤེས་རབ་གང་ཡིན་པ་དང་དེ་དག་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་སོ། ༡ ། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་ལ་ལྟ་བ་ཇི་ལྟ་བུ་ཞེ་ན། ལྟ་བ་པོ་བདག་ལ་གཟུགས་སུ་འདུ་ཤེས་པ་དང་བྲལ་བའམ། གཟུགས་མེད་པའི་འདུ་ཤེས་གཞག་པས་ཀྱང་རུང་སྟེ། སྣང་བའི་གཟུགས་རྣམས་ལ་ལྟ་བའི་གནས་པ་ཡང་དག་པར་འབྱོར་བའི་ཞེས་བྱ་བ་སྔ་མ་བཞིན་ནོ། ༢ ། སྡུག་པའི་རྣམ་པར་ཐར་པ་ལུས་ཀྱི་མངོན་སུམ་དུ་བྱས་ཏེ། རྫོགས་པར་བྱས་ནས་གནས་པ་ཇི་ལྟ་བུ་ཞེ་ན། འདི་ལྟ་སྟེ།
སྡུག་པ་དང་མི་སྡུག་པ་ལ་ཀུན་ནས་ཉོན་མོངས་པ་འབྱུང་བའི་སྒྲིབ་པ་ལས་རྣམ་པར་ཐར་བར་བྱ་བའི་ཕྱིར་རང་གིས་སྡུག་པ་དང་མི་སྡུག་པའི་གཟུགས་རྣམས་ལ་ཕན་ཚུན་ལྟོས་པའི་འདུ་ཤེས་དང་། ཕན་ཚུན་རྗེས་སུ་འབྲེལ་བའི་འདུ་ཤེས་དང་། ཕན་ཚུན་རོ་གཅིག་པའི་འདུ་ཤེས་ཐོབ་ནས་དེ་ལ་གནས་པ་ཡང་དག་པར་འབྱོར་བའི་ཞེས་བྱ་བ་སྔ་མ་བཞིན་ནོ། ༣ ། ནམ་མཁའ་མཐའ་ཡས་སྐྱེ་མཆེད་ཀྱི་རྣམ་པར་ཐར་པ་གང་ཞེ་ན། ཐར་པའི་རྗེས་སུ་མཐུན་པ་ནི་ནམ་མཁའ་མཐའ་ཡས་སྐྱེ་མཆེད་ལ་གནས་པ་ཡང་དག་པར་འབྱོར་བའི་ཞེས་བྱ་བའི་སྔ་མ་བཞིན་ནོ། ༤ ། ནམ་མཁའ་མཐའ་ཡས་སྐྱེ་མཆེད་ཀྱི་རྣམ་པར་ཐར་པ་ཇི་ལྟ་བར་རྣམ་ཤེས་མཐའ་ཡས་སྐྱེ་མཆེད་དང་། ༥ ཅི་ཡང་མེད་པའི་སྐྱེ་མཆེད་དང་། ༦ འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་རྣམ་པར་ཐར་པ་ཡང་དེ་བཞིན་དུ་བལྟ་བར་བྱ་སྟེ།
འདི་ལྟར་ཞི་བའི་རྣམ་པར་ཐར་པ་ལ་ཆགས་པའི་སྒྲིབ་པ་ལས་རྣམ་པར་ཐར་བར་བྱ་བའི་ཕྱིར་རོ། ༧ ། འདུ་ཤེས་དང་ཚོར་བ་འགོག་པའི་རྣམ་པར་ཐར་པ་གང་ཞེ་ན། འདི་ལྟར་སྟེ། འདུ་ཤེས་དང་ཚོར་བ་འགོག་པ་ལ་སྒྲིབ་པ་ལས་རྣམ་པར་ཐར་བར་བྱ་བའི་ཕྱིར། འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་རྣམ་པར་ཐར་པ་ལ་བརྟེན་ཏེ། ཞི་བའི་རྣམ་པར་ཐར་པ་ལ་གནས་པ་ལས་ཡང་དག་པར་འདས་ནས་ཐར་པ་དང་མཐུན་པར་ཡང་དག་པར་འབྱོར་བའི་གང་སེམས་དང་སེམས་ལས་བྱུང་བའི་ཆོས་རྣམས་འགོག་པའོ། ༨ ། ཞེས་ཏེ། དེ་ལ་རྣམ་ཐར་དང་པོ་གསུམ་ཆར་སྤྲུལ་པའི་སྒྲིབ་པ་གཉེན་པོར་འདྲ་བ་ལ།
ཐོབ་མ་འདིའི་ཁྱད་པར་ནི། ལྟ་བ་པོ་བདག་ཉིད་གཟུགས་མེད་མ་ཐོབ་པས་གཟུགས་ཀྱི་འདུ་ཤེས་དང་མ་བྲལ་བའོ། ། ཐོབ་པས་གཟུགས་ཀྱི་འདུ་ཤེས་ཉེ་བར་གཞག་ཀྱང་རུང་སྟེ། བདག་ཉིད་ཀྱ་གཟུགས་ཅན་གྱི་འདུ་ཤེས་ཅན་གྱིས་བསྒོམ་པའོ། ། གཉིས་པའི་ཁྱད་པར་ནི། སྔ་མ་ལས་བཟློག་སྟེ། གཟུགས་ལས་ཆགས་བྲལ་ཐོབ་ནས་སམ། མ་ཐོབ་ཀྱང་གཟུགས་ལ་མིང་བཞི་ཙམ་གྱིས་འདུ་ཤེས་ཉེ་བར་གཞག་ཅེས་པ་བདག་ཉིད་ལ་གཟུགས་ཅན་འདུ་ཤེས་འདོར་བའོ། ། ཁྱད་པར་དེ་ཙམ་མིན་པ་རྣམ་ཐར་དང་པོ་གཉིས་འདྲ་སྟེ། ཇི་ལྟ་ཞེ་ན།
རེ་ཤིག་རྟེན་འདྲ་བ་ནི། བསམ་གཏན་ལ་བརྟེན་ཏེ། དེ་ཡང་མཛོད་ལྟར་ན། བསམ་གཏན་དང་པོ་གཉིས་ལ་བརྟེན་ཀྱང་། འདིར་ནི་གཞུང་དུ་ཡོན་ཏན་ལྷག་མ་རྣམས་ནི་ཉན་ཐོས་སམ། བྱང་ཆུབ་སེམས་དཔའ་འམ། དེ་བཞིན་གཤེགས་པ་ཡང་རུང་སྟེ། རབ་ཀྱི་མཐར་ཕྱིན་པའི་བསམ་གཏན་བཞི་པ་ལ་བརྟེན་ནས་མངོན་པར་བསྒྲུབ་བོ། ། ཞེས་ཚད་མེད་བཞི་དང་། མངོན་ཤེས་ལྔའི་ལྷག་མའི་ཡོན་ཏན་དེ་དག་རབ་མཐའི་བཞི་པ་ལ་བརྟེན་པར་གསུངས་པ་ལྟར་གཟུང་ངོ་། །
འོ་ན་རྒྱལ་བའི་སྲས་ཀྱི་འགྲེལ་པ་དང་། ཉི་ཁྲི་སྣང་བ་དང་། བརྒྱད་སྟོང་སྣང་བར། རྣམ་ཐར་དང་པོ་གཉིས་ཀྱི་རྟེན་ལ། བསམ་གཏན་དང་གཟུགས་མེད་བདམ་ང་ཅན་དུ་གསུངས་པ་ལ་དགོངས་པ་གང་ཞེ་ན། ཁ་ཅིག་གི་ཞལ་ནས། རྣམ་ཐར་དང་པོ་གཟུགས་མེད་ཐོབ་པས་ཀྱང་བསྒོམ་པ་ཡོད་པ་དང་། གཉིས་པ་ལ་གཟུགས་མེད་ཐོབ་ན་ནང་ལ་གཟུགས་ཀྱི་འདུ་ཤེས་གཞིག་སླ་བ་ལ་དགོངས་ནས་གཟུགས་མེད་ལ་བརྟེན་པར་གསུངས་ཀྱི། གཟུགས་མེད་ལ་བརྟེན་དགོས་པ་ནི་མ་ཡིན་ཏེ། རྣམ་ཐར་འདི་གཉིས་བསམ་གཏན་གྱི་ས་པ་ཡིན་པས་གཟུགས་མེད་ཀྱི་ས་པར་འགལ་བའི་ཕྱིར་ཏེ།
གཟུགས་མེད་དངོས་གཞི་ལ་གཟུགས་ཡུལ་དུ་མི་བྱེད་པ་ནི་མངོན་པའི་ལུང་དུ་མ་ལས་གསལ་བའི་ཕྱིར་རོ། ། ཞེས་གསུངས་མོད་ཀྱང་། དགོངས་གཞི་དེ་ཙམ་ལ་ནི། སེམས་རྟེན་འཆད་པའི་སྐབས་སུ་དེ་ལ་བརྟེན་ཞེས་གསུང་བར་མི་རིགས་པས་ཚིག་དོན་ལ་མི་འཇུག་གོ ། འོ་ན་གང་ཞེ་ན། གཞུང་གི་སྐབས་འདིར་བསམ་གཏན་ལ་བརྟེན་ཞེས་པ་དང་། རབ་མཐའི་བསམ་གཏན་བཞི་པ་ལ་བརྟེན་ཞེས་པ་ཙམ་ཉན་ཐོས་དང་ཐུན་མོང་བའི་དབང་དུ་མཛད་པ་སྟེ་དམན་པའི་ལུགས་ལ་ནི། བསམ་གཏན་མཐའ། དེ་ནི་ས་ཀུན་གྱིས་མཐུན་བྱས། ཞེས་རབ་མཐའ་བཞི་པ་ཉིད་ལ་འཇོག་པས་སོ། །
གཞུང་འདིར་ནི། རབ་ཀྱི་མཐའ་ཞེས་པ། བསམ་གཏན་བཞི་དང་། གཟུགས་མེད་བཞི་ཆར་ལ་ཡོད་དེ། ཇི་སྐད་དུ་བསམ་གཏན་དང་པོས་བསྡུས་པའི་ཏིང་ངེ་འཛིན་ཇི་སྙེད་ལ། སངས་རྒྱས་དང་བྱང་ཆུབ་སེམས་དཔའ་རྣམས་སྙོམས་པར་འཇུག་པའི་མིང་ཡང་ཉན་ཐོས་དང་རང་སངས་རྒྱས་རྣམས་ཀྱིས་མི་ཤེས་སོ། ། བསམ་གཏན་དང་པོས་བསྡུས་པ་ཇི་ལྟ་བར། བསམ་གཏན་ལྷག་མ་རྣམས་དང་། གཟུགས་མེད་པས་བསྡུས་པ་རྣམས་ཀྱང་དེ་བཞིན་ཏེ། འདི་ནི་བསམ་གཏན་གྱི་ཕ་རོལ་དུ་ཕྱིན་པ་ལ་བརྟེན་ནས་སོ། །
རྣམ་པར་དག་པ་ཇི་ལྟ་བུ་ཞེ་ན། རབ་ཀྱི་མཐའི་ཆ་ལས་བྱུང་བ་བསམ་གཏན་དང་པོ་ནས་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་བར་དུ་རྣམ་པར་དག་པ་ཞེས་བྱའོ། ། ཞེས་གསུངས་པ་ལྟར་རོ། ། དེས་ན། སངས་རྒྱས་དང་བྱང་ཆུབ་སེམས་དཔའ་ཐབས་ལ་མཁས་པའི་དབང་དུ་བྱས་ནས། གཟུགས་མེད་ལ་བརྟེན་ནས་ཀྱང་རྣམ་ཐར་དང་པོ་གཉིས་ལ་སྙོམས་པར་འཇུག་ཏུ་རུང་བས། རྒྱལ་བའི་སྲས་ལ་སོགས་པའི་དགོངས་པ་དེ་བཞིན་དུ་གཟུང་བར་བྱའོ། ། དེ་ཉིད་ཀྱི་ཕྱིར། ཡོན་ཏན་ལྷག་མ་རྣམས་ནི། ཞེས་པའང་ལྷག་མའི་རིགས་ཇི་སྙེད་པ་ཐམས་ཅད་འཛིན་པའི་ཚིག་ཏུ་མ་སྦྱར་ན།
གཟུགས་མེད་ཀྱི་རྣམ་ཐར་ལྔ་ལ་སོགས་པ་སྐབས་མང་པོར་དཀའ་བའི་གནས་སུ་འགྱུར་རོ། ། འཕྲོས་པས་ཆོག་གོ ། དེ་ལྟར་རྟེན་འདྲ་བ་བཤད་ནས། དམིགས་རྣམ་འདྲ་བ་ནི། ཕྱི་རོལ་དུ་སྣང་བའི་གཟུགས་ཆེ་ཆུང་བཟང་ངན་རྣམས་ལ་དེ་བས་ཀྱང་ཆེ་བ་སོགས་མ་ངེས་པར་ལྟ་བའོ། ། བློ་རིས་འདྲ་བ་ནི། གནས་པ་ཡང་དག་པར་འབྱོར་བའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་སྟེ། བློ་རིས་བརྒྱད་ཆར་འདྲ་བ་སྔ་མ་བཞིན་ནོ། ། ཞེས་པའི་ཚིག་རྣམས་ཀྱིས་བསྟན་ཏོ། ། དེས་ན་དམན་པའི་སྐབས་དང་དམིགས་རྣམ་དང་།
བློ་རིས་ཀྱི་ཁྱད་པར་ཡང་ཡོད་དེ། སྔ་མར་ནི་རྣམ་པར་སྔོས་པ་སོགས་མི་སྡུག་པ་ཙམ་དང་། མ་ཆགས་པའི་སེམས་བྱུང་དུ་བཤད་པས་སོ། ། རྣམ་ཐར་གསུམ་པ་ལ་སེམས་རྟེན་ནི་སྔར་བཞིན་ཏེ། གསུམ་པ་མཐའ་ན་ཞེས་པ་དང་འདྲའོ། ། དགོས་ཆེད་ནི། གཟུགས་སྡུག་པ་དང་མི་སྡུག་པ་སྤྲུལ་བ་ལ་གོ་རིམ་བཞིན་དུ་དགའ་བ་དང་མི་དགའ་བ་སྟེ། ཆགས་པ་དང་སྡང་བའི་བློ་སྐྱེ་བའི་ཀུན་ནས་ཉོན་མོངས་པ་འབྱུང་བའི་སྒྲིབ་པ་ལས་རྣམ་པར་ཐར་བར་བྱ་བའི་ཕྱིར་རོ། ། དམིགས་རྣམ་ནི། རང་གི་སྤྲུལ་པ་སྡུག་པ་དང་མི་སྡུག་པའི་གཟུགས་རྣམས་ལ་དམིགས་ཏེ།
འདུ་ཤེས་གསུམ་བསྒོམ་མོ། ། དེ་ལ་འདུ་ཤེས་དང་པོ་ནི། དངུལ་དེ་ཟངས་ལ་ལྟོས་ནས་སྡུག གསེར་ལ་ལྟོས་ནས་མི་སྡུག་ཅེས་པ། སྡུག་མི་སྡུག་གི་ཞེན་པ་ལྡོག་གོ ། གཉིས་པ་ནི་ཟངས་ལས་སྡུག་པ་དང་། གསེར་ལས་མི་སྡུག་པ་གཉིས་དངུལ་གྱི་དངོས་པོ་གཅིག་ཉིད་ལ་རྗེས་སུ་འབྲེལ་བ་བསྒོམས་པས་སྡུག་མི་སྡུག་ཐ་དད་ཀྱི་ཞེན་པ་ལྡོག་གོ ། གསུམ་པ་ནི། སྔ་མ་གཉིས་ལྟར་བསྒོམས་པ་ལ་བརྟེན་ནས། སྡུག་མི་སྡུག་ཐམས་ཅད་ལ་སོ་སོར་འཛིན་པ་མེད་པར་ཐམས་ཅད་ཀྱང་སྡུག་པའམ་མི་སྡུག་པར་སྤྲུལ་འདོད་པའི་རྣམ་པར་རོ་གཅིག་པའི་འདུ་ཤེས་འཐོབ་སྟེ།
འདི་ནི་གྲུབ་པའི་དུས་སོ། ། ཞེས་གསུང་ངོ་། ། མདོར། སྡུག་པའི་རྣམ་པར་ཐར་པའི་སྒོ་ལུས་ཀྱི་མངོན་སུམ་དུ་བྱས་ནས་རྫོགས་པར་བྱས་ཏེ་གནས་སོ། ། ཞེས་པ་ནི། བཤད་པའི་ཚུལ་གྱི་སྡུག་པའི་རྣམ་པར་ཐར་པ་ཡང་ཡིན་ལ་སྤྲུལ་པ་སྤྲུལ་བའི་སྒོ་ཡང་ཡིན་པ་དེ། ཤེས་རབ་ཀྱི་ལུས་ཀྱིས་མངོན་སུམ་དུ་བྱས་ནས་རྒྱུད་ལ་རྫོགས་པར་བྱས་ཏེ། འཕགས་པ་རྣམས་ལན་མང་དུ་གནས་སོ། ། ཞེས་པའོ། ། ངོ་བོ་གནས་པ་དེ་ཡང་དག་པར་འབྱོར་བའི་སོགས་སོ། །
ཅིའི་ཕྱིར་སྤྲུལ་ལམ་ལ་རྣམ་ཐར་གསུམ་གཞག་ཅེ་ན། ཆེ་ཆུང་དང་བཟང་ངན་ལ་ངེས་མེད་དུ་མ་སྦྱངས་ན་དེ་ལས་གཞན་དུ་སྤྲུལ་མི་ནུས་པས་དེའི་ཕྱིར་དང་པོ་གཉིས་ཏེ། དེ་ལའང་སྤྲུལ་མཁན་སྣང་མི་སྣང་གཉིས་ཀ་སྦྱར་དགོས་པས་ནང་གཟུགས་ཅན་དང་གཟུགས་མེད་གཉིས་སོ། ། ངེས་མེད་སྤྲུལ་ནུས་ཀྱང་སྡུག་མི་སྡུག་མཐའ་གཅིག་ཏུ་འཛིན་པ་མ་བཟློག་ན་སྤྲུལ་པ་མི་རྫོགས་པས་དེའི་ཕྱིར་རྣམ་ཐར་གསུམ་པའོ་ཞེས་འཆད་དོ། ། དེ་ནས་གཟུགས་མེད་ཀྱི་རྣམ་ཐར་ལྔ་ནི། གང་ལ་སྙོམས་པར་ཞུགས་ན་མཐོང་བའི་ཚེ་འདི་ལ་ལུས་སེམས་ལ་ཕན་པའི་རྣམ་པ་ཅན་ཡིན་པས་མཐོང་བའི་ཆོས་ལ་བདེ་བར་གནས་པར་ཞེས་མདོ་ལས་བཤད་དོ། ། འདི་ལའང་ཐར་པ་དང་མཐུན་པར་གནས་པ་དང་། ཞི་བར་གནས་པ་ཞེས་པ་གཉིས་ལས་དང་པོ་ནི། གཟུགས་མེད་བཞིའི་རྣམ་ཐར་རོ། ། དེའི་ཕྱིར་ཐར་པའི་རྗེས་སུ་མཐུན་ཞེ་ན།
གཟུགས་མེད་མཉམ་གཞག་དགེ་རྣམས་སོ། ། ཞེས་པ་ལྟར་རོ། ། དགོས་ཆེད་དམ་རྣམ་ཐར་དུ་འཇོག་པའི་རྒྱུ་ནི། ཞི་བའི་རྣམ་ཐར་ཞེས་པ་གཟུགས་ལས་འདས་པ་གཟུགས་མེད་བཞི་སྙོམས་འཇུག་ལ་ཆགས་པ་སྟེ་རོ་མྱང་བའི་སྒྲིབ་པ་ལས་རྣམ་པར་ཐར་བའི་ཕྱིར་རོ། ། གཉིས་པ་ཞི་བར་གནས་པའི་ལམ་ཞེས་པ། ཚོགས་བདུན་གྱིས་བསྡུས་པའི་འདུ་ཤེས་དང་ཚོར་བ་འགོག་ཅིང་ཞི་བར་གནས་པའི་རྣམ་ཐར་ལ་དགོས་པ་ནི། ཚོགས་བདུན་གྱི་འདུ་ཤེས་དང་ཚོར་བ་འགོག་དགོས་པ་ལས། འགོག་མི་ཤེས་ཤིང་མི་ནུས་པའི་སྒྲིབ་པ་ལས་རྣམ་པར་ཐར་བར་བྱ་བའི་ཆེད་དུའོ། ། རྟེན་ནི། སྲིད་རྩེའི་རྣམ་པར་ཐར་པ་ལ་བརྟེན་ཏེའོ། །
འགོག་ཚུལ་ནི་ཕྲ་བ་ཕྲ་བའི་མཇུག་ཐོགས་སུ། ཞེས་པའི་ཚུལ་དུ། ཞི་བའི་རྣམ་ཐར་བཞིའི་ཐ་མ་སྲིད་རྩེའི་ཚོར་འདུ་མ་གནས་པ་ལས་ཀྱང་། ཡང་དག་པར་འདས་ནས། མཆོག་ཏུ་ཞི་བ་དང་། ཉོན་ཡིད་མི་འབྱུང་བའི་ཐར་པ་དང་མཐུན་པར་རྩེ་གཅིག་ཏུ་གནས་པའི་སྙོམས་འཇུག་གོ ། ངོ་བོ་ནི་གནས་པ་ཡང་དག་པར་འབྱོར་བའི་ཞེས་སོགས་སྔར་བཞིན་ནོ། ། འདིར་འགོག་པའི་སྙོམས་འཇུག་དང་འགོག་པའི་རྣམ་ཐར་ལ་ཁྱད་པར་གང་ཞེ་ན། མངོན་པ་བ་ཁ་ཅིག སྙོམས་པར་འཇུག་པ་དང་།
ཞུགས་པའི་ཁྱད་པར་རོ། ཞེའོ། ། གཞན་དག བར་ཆད་མེད་ལམ་དང་རྣམ་གྲོལ་ལམ་ལྟ་བུ་ཡིན་ཟེར་རོ། ། འོན་ཀྱང་འདི་ལྟར་ཡིན་ཏེ། སྒྲིབ་པ་ལས་མ་གྲོལ་བས་གནས་པ་ཡང་དག་པར་མི་འབྱོར་ཞིང་རྣམ་ཐར་གྱི་བྱ་བ་མི་བྱེད་པའི་བར་གྱི་སྙོམས་འཇུག་དགེ་བ་རྩེ་གཅིག་ཙམ་ནི་སྙོམས་འཇུག་ཅེས་བྱ་ལ། གྲོལ་ཞིང་འབྱོར་བས་བྱ་བ་བྱེད་དུས་ཀྱི་ཏིང་ངེ་འཛིན་ཤེས་རབ་འཁོར་བཅས་ནི་རྣམ་ཐར་རོ། ། བྱ་བ་བྱེད་ཚུལ་ནི། གཞུང་དུ། རྣམ་པར་ཐར་པ་རྣམས་ཀྱིས་ལས་ཅི་མཛད་ཅེ་ན།
སྤྲུལ་པའི་ལས་མངོན་པར་བསྒྲུབ་བོ། ། དགེ་བ་སྤྲུལ་བ་ལ་ཀུན་ནས་ཉོན་མོངས་པར་མི་འགྱུར་རོ། ། ཞི་བའི་རྣམ་པར་ཐར་པ་རྣམས་ལ་མི་ཆགས་སོ། ། མོས་པའི་ཕྱིར་འཕགས་པའི་གནས་པ་མཆོག་ཏུ་རབ་ཏུ་ཞི་བའི་གནས་པས་གནས་སོ། ། ཞེས་གསུངས་པ་དག་གོ ། གསུམ་པ་ཐེག་པ་ཆེན་པོའི་རྣམ་གཞག་ནི། ཐེག་པ་ཆེན་པོའི་རྣམ་ཐར་ཁྱད་པར་ཅན་ནི། ཐུབ་པ་སྒྲིབ་ཀུན་ངེས་པར་གྲོལ། ། ཞེས་པའི་འགྲེལ་པར། འདིར་བཅོམ་ལྡན་འདས་ཀྱི་རྣམ་པར་ཐར་པའི་ཁྱད་པར་ནི་ཉོན་མོངས་པ་དང་ཤེས་བྱའི་སྒྲིབ་པ་ཐམས་ཅད་ལས་ངེས་པར་གྲོལ་བ་ཉིད་ཀྱིས་གྲོལ་བ་བསྟན་ཏོ། །
ཞེས་པ་ལྟར། སྒྲིབ་པ་གཉིས་ཆར་ལས་ཐར་བ་དགོས་པ་ལ། ཐུན་མོང་བ་ཚུན་གྱི་དེ་ལ་ནི་མེད་དེ། སྒྲིབ་པ་ཕྱོགས་གཅིག་པའི་སྤོང་ཚུལ་ལས་མི་སྣང་བས་སོ། ། དེས་ན། ཉོན་མོངས་ཤེས་བྱའི་སྒྲིབ་པ་ཡི། ། མུན་པའི་གཉེན་པོར་སྟོང་པ་ཉིད། ། ཅེས་པ་ལྟར། སྟོང་པ་ཉིད་ཀྱིས་སྒྲིབ་པ་ལས་ཐར་བར་དགོས་ལ། དེ་ཡང་།
ཆོས་ཡང་དག་པར་བསྡུས་པའི་མདོ་ལས། ཀུན་རྫོབ་དང་དོན་དམ་པའི་སྒོ་ནས་ཐུན་མོང་བ་དང་ཁྱད་པར་ཅན་གྱི་རྣམ་ཐར་ཆ་གཉིས་གསུངས་པའི་དང་པོ་ནི། དེ་ལ་རྣམ་པར་ཐར་པ་བརྒྱད་གང་ཞེ་ན། གཟུགས་ཅན་གཟུགས་རྣམས་ལ་ལྟ་བ་འདི་ནི་དང་པོའོ། ། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་རྣམས་ལ་ལྟ་བ་འདི་ནི་གཉིས་པའོ། ། སྡུག་པར་མོས་པ་འདི་ནི་གསུམ་པའོ། ། དེ་རྣམ་པ་ཐམས་ཅད་གཟུགས་ཀྱི་འདུ་ཤེས་ལས་ཡང་དག་པར་འདས་ཏེ། ཐོགས་པའི་འདུ་ཤེས་ནུབ་པར་གྱུར་ཅིང་། སྣ་ཚོགས་ཀྱི་འདུ་ཤེས་རྣམས་ཡིད་ལ་མི་བྱེད་པས་ནམ་མཁའ་མཐའ་ཡས་སོ་སྙམ་ནས། ནམ་མཁའ་མཐའ་ཡས་སྐྱེ་མཆེད་རྫོགས་པར་བྱས་ཏེ་གནས་པ་འདི་ནི་བཞི་པའོ། །
ནམ་མཁའ་མཐའ་ཡས་ལས་འདས་ཏེ། རྣམ་ཤེས་མཐའ་ཡས་སོ་སྙམ་ནས། སྐྱེ་མཆེད་རྫོགས་པར་བྱས་ཏེ་གནས་པ་འདི་ནི་ལྔ་པའོ། ། རྣམ་ཤེས་མཐའ་ཡས་ལས་འདས་ཏེ། ཅི་ཡང་མེད་དོ་སྙམ་ནས། སྐྱེ་མཆེད་རྫོགས་པར་བྱས་ཏེ་གནས་པ་འདི་ནི་དྲུག་པའོ། ། ཅི་ཡང་མེད་པ་ལས་འདས་ཏེ། འདུ་ཤེས་མེད་འདུ་ཤེས་མེད་མིན་སྐྱེ་མཆེད་རྫོགས་པར་བྱས་ནས་གནས་པ་འདི་ནི་བདུན་པའོ། ། འདུ་ཤེས་མེད་འདུ་ཤེས་མེད་མིན་ལས་འདས་ཏེ། འདུ་ཤེས་དང་ཚོར་བ་འགོག་པ་རྫོགས་པར་བྱས་ནས་གནས་པ་འདི་ནི་བརྒྱད་པའོ། །
ཞེས་སོ། ། གཉིས་པ་དོན་ལ་ཁྱད་པར་ཅན་གྱི་རྣམ་ཐར་ནི། དེ་ལ་ཇི་ལྟར། གཟུགས་ཅན་རྣམས་གཟུགས་ལ་ལྟ་ཞེ་ན། རྟེན་ཅིང་འབྲེལ་བར་འབྱུང་བ་དང་། སྟོང་པ་དང་། གཡོ་བ་མེད་པ་དེ་ལྟར་ལྟ་བ་སྟེ། དེ་ལྟར་ལྟ་བས་རྣམ་པར་གྲོལ་ཏེ། དེའི་ཕྱིར་རྣམ་པར་ཐར་པ་ཞེས་བྱའོ། ། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་རྣམས་ལ་ལྟ་བ་ནི་སྟོང་པ་ཉིད་དང་།
རྟེན་ཅིང་འབྲེལ་བར་འབྱུང་བ་དང་། གཡོ་བ་མེད་པ་དེ་ལྟར་ལྟ་བས་རྣམ་པར་གྲོལ་ཏེ། དེའི་ཕྱིར་རྣམ་པར་ཐར་པ་ཞེས་བྱའོ། ། སྡུག་པར་མོས་པ་ཞེས་བྱ་བ་ལ། སྡུག་པ་ཞེས་བྱ་བ་ནི་སྟོང་པའོ། ། མི་སྡུག་པར་ནི་ལྟ་བར་གྱུར་པའོ། ། སྡུག་པར་མོས་པས་རྣམ་པར་གྲོལ་ཏེ། དེའི་ཕྱིར་རྣམ་པར་ཐར་པ་ཞེས་བྱའོ། ། དེ་རྣམ་པ་ཐམས་ཅད་དུ། ཞེས་སོགས་ལ།
ནམ་མཁའ་མཐའ་ཡས་སོ། ། ཞེས་བྱ་བའི་ནམ་མཁའ་ནི་སྟོང་པའོ། ། དེ་ལྟར་མཐོང་བས་རྣམ་པར་གྲོལ་ཏེ། དེའི་ཕྱིར་རྣམ་པར་ཐར་པ་ཞེས་བྱའོ། ། རྣམ་པར་ཤེས་པ་མཐའ་ཡས་སོ། ། ཞེས་བྱ་བའི་རྣམ་པར་ཤེས་པ་འདི་ནི་ཐོག་མ་མེད་པ་ཅན་དུ་བཤད་དེ། གང་ཐོག་མ་མེད་པ་ཅན་དུ་ནི་སྟོང་པའོ། ། དེ་ལྟར་མཐོང་བས་རྣམ་པར་གྲོལ་ཏེ། དེའི་ཕྱིར་རྣམ་པར་ཐར་པ་ཞེས་བྱའོ། ། ཅི་ཡང་མེད་དོ་སྙམ་ནས་གནས་སོ་ཞེས་བྱ་བ་ལ།
ཅི་ཡང་ནི། འདོད་ཆགས་དང་། ཞེ་སྡང་དང་། གཏི་མུག་རྣམས་སོ། ། ཅི་ཡང་མེད་པ་ཞེས་བྱ་བ་ནི་དེ་ལྟར་སྟོང་པའོ། ། དེ་ལྟར་མཐོང་བས་རྣམ་པར་གྲོལ་ཏེ། དེའི་ཕྱིར་རྣམ་པར་ཐར་པ་ཞེས་བྱའོ། ། འདུ་ཤེས་མེད་འདུ་ཤེས་མེད་མིན་རྫོགས་པར་བྱས་ནས་གནས་ཤེས་བྱ་བ་ལ། འདུ་ཤེས་མེད་ཅེས་བྱ་བ་ནི། སྟོང་པའི་ཕྱིར་རོ། །
འདུ་ཤེས་མེད་མིན་ཞེས་བྱ་བ་ནི། རྟེན་ཅིང་འབྲེལ་བར་འབྱུང་བའི་ཕྱིར་རོ། ། དེ་ལྟར་མཐོང་བས་རྣམ་པར་གྲོ་ཏེ། དེའི་ཕྱིར་རྣམ་པར་ཐར་པ་ཞེས་བྱའོ། ། འདུ་ཤེས་དང་ཚོར་བ་འགོག་པ་རྫོགས་པར་བྱས་ནས་གནས་ཤེས་བྱ་བ་ནི། དེ་འདི་སྙམ་དུ་སེམས་ཏེ། འདུ་ཤེས་ནི་སྨིག་སྒྱུ་ལྟ་བུ། ཚོར་བ་ནི་ཆུའི་ཆུ་བུར་ལྟ་བུ་སྟེ། འདུ་ཤེས་ཉིད་ཚོར་བ། ཚོར་བ་ཉིད་འདུ་ཤེས་ལྟ་བུ་ཡིན་པས།
འདི་ལ་ཤེས་པ་པོ་མེད། ཚོར་བ་པོ་མེད་དོ་སྙམ་ནས། དེ་ལྟར་མཐོང་བས་རྣམ་པར་གྲོལ་ཏེ་དེའི་ཕྱིར་རྣམ་པར་ཐར་པ་ཞེས་བྱ་སྟེ། འདི་དག་ནི་རྣམ་པར་ཐར་པ་བརྒྱད་དོ། ། ཞེས་སོ། ། དེ་ལྟར་ན་བརྒྱད་ཆར་ཡང་སྟོང་པ་ཉིད་ཀྱི་རྣལ་འབྱོར་དུ་ཟད་པས་ཐུན་མོང་བ་རྣམས་དང་ཁྱད་པར་ཆེ་བ། སངས་རྒྱས་དང་བྱང་ཆུབ་སེམས་དཔའི་རྣམ་ཐར་མདོ་སྡེ་རྒྱན་དང་མངོན་རྟོགས་རྒྱན་ལ་སོགས་པ་རྣམས་སོ། ། འཆད་དགོས་པ་ལ་ཡང་། དེ་བཞིན་རྣམ་པར་ཕྱེ་སྟེ་བཤད་ན། མཆོག་ཏུ་དགེ་བར་འགྱུར་བ་ཉིད་དུ་ཤེས་མོད་ཀྱང་།
འཆད་པ་པོ་རྣམས་ཀྱི་དེ་ལྟར་བཤད་པ་མ་མཐོང་། གཉིས་པ་སྔགས་ཀྱི་སྐད་ཀྱི་ཁྱད་པར་བཤད་པ་ནི། བསྐྱེད་པའི་རིམ་པའི་ཕྱོགས་ལ་རྟེན་གྱི་དཀྱིལ་འཁོར་གྱི་རྣམ་དག དུས་འཁོར་དུ། རྣམ་ཐར་བརྒྱད་ཀྱིས་སྒོ་ཁྱུད་དེ། ཞེས་དང་། བརྟེན་པ་ལྷའི་རྣམ་དག་ལ། རྒྱུད་འདིར། ཞལ་བརྒྱད་རྣམ་པ་ཐར་པ་བརྒྱད། ། ཅེས་དང་།
རྡོ་རྗེ་སྙིང་འགྲེལ་ལས། ཡོན་ཏན་བརྒྱད་པོ་འཇོམས་མཛད་གཙོ་བོའི་ཞལ་རྣམས་རྣམ་ཐར་བརྒྱད་པོ་སྐྱེས་པར་གྱུར། ཞེས་ཏེ། ཡོན་ཏན་བརྒྱད་ནི། མུན་རྡུལ་སྙིང་སྟོབས་གསུམ་དང་། དྲི་ལ་སོགས་པ་ཡུལ་ལྔ་རྣམས་སམ། ཡང་ན་འོག་ཏུ་སྟོན་པའི་གཟུགས་ཅན་བརྒྱད་དོ། ། རྫོགས་པའི་རིམ་པའི་ཕྱོགས་ལ་ནི། བྱང་ཆུབ་སེམས་དཔའི་འགྲེལ་པའི་མན་ངག་དང་སྦྱར་ནས་ཤེས་དགོས་པ་ནི། འདི་ལྟར།
རྣམ་ཐར་བརྒྱད་ཆར་ཡང་། རྣམ་པ་ཐམས་ཅད་པའི་སྟོང་པ་ཉིད་ཀྱི་གཟུགས་དམིགས་བཅས་རྡུལ་མེད་ལ་དམིགས་ཞེས་བྱ་སྟེ། དེ་ཡང་དུས་འཁོར་གྱི་རྒྱུད་དུ། གཟུགས་ཅན་རྣམ་པར་ཐར་པ་བརྒྱད་རྣམས་དང་། ། ཞེས་གསུངས་པའི་འགྲེལ་ཆེན་དུ། བསམ་གཏན་གྱི་རྣམ་པར་ཐར་པ་བརྒྱད་ནི་གཟུགས་སྟོང་པར་ལྟ་བ་དང་ནང་གི་གཟུགས་དང་ཕྱིའི་གཟུགས་སྟོང་པར་ལྟ་བ་སྟེ། སྟོང་པ་ཞེས་པ་ནི་རྣམ་པ་ཐམས་ཅད་པའི་གཟུགས་སོ། ། སྡུག་པ་དང་མི་སྡུག་པ་ལ་ལྟ་བས་བྱས་པ་སྟོང་པར་ལྟ་བ་དང་ནམ་མཁའ་མཐའ་ཡས་སྐྱེ་མཆེད་སྟོང་པར་ལྟ་བ་དང་རྣམ་ཤེས་མཐའ་ཡས་སྐྱེ་མཆེད་སྟོང་པར་ལྟ་བ་སྟེ་རྣམ་པ་ཐམས་ཅད་པའི་གཟུགས་ལའོ། ། ཅི་ཡང་མེད་པའི་སྐྱེ་མཆེད་སྟོང་པར་ལྟ་བ་དང་འདུ་ཤེས་མེད་འདུ་ཤེས་མེད་མིན་སྐྱེ་མཆེད་སྟོང་པར་ལྟ་བ་དང་། འདུ་ཤེས་དང་ཚོར་བ་འགོག་པ་སྟོང་པར་ལྟ་བ་སྟེ་སྟོང་པ་ཉིད་སྒོམ་པ་ལའོ། །
ཞེས་གསུངས་པའི་ཚིག་ལས། སྟོང་པ་ནི་རྣམ་པ་ཐམས་ཅད་པའི་གཟུགས་ལའོ། ། ཞེ་འབྱུང་བའི་དགོངས་པས་གསལ་བར་བྱས་པའོ། ། དེ་ལྟར་ན་རྣམ་པ་ཐམས་ཅད་པའི་སྟོང་པ་ཉིད་ཀྱི་ཡུལ་རྣམས་ལ་ནན་ཏན་གྱིས་བལྟ་བས་རྗེས་སུ་ཆགས་པའི་སྙོམས་པར་འཇུག་པས་ཕུང་པོ་ལ་སོགས་པའི་སྒྲིབ་པ་ལས་ཐར་བ་ནི་རྣམ་པར་ཐར་པ་སྟེ། གང་ཞིག་ཕུང་པོ་ལ་སོགས་སྒྲིབ་བཅོམ་ཡུལ་ནི་པྲ་ཕབ་བརྒྱད་ལྟ་བུ། ། ཞེས་པ་ལྟར་རོ། ། དེ་ལྟར་བཤད་པ་འདི་ལས་ནི། མངོན་པར་བརྗོད་པ་ཕྱི་མའི་རྒྱུད་ལས། རྣམ་ཐར་བརྒྱད་གསུང་བ་ན། གཟུགས་ལ་བལྟ་བའི་སྟོང་པ་ཉིད་དང་།
ནང་དང་ཕྱི་རོལ་གྱི་གཟུགས་ལ་བལྟ་བའི་སྟོང་པ་ཉིད་དང་། སྡུག་པ་དང་མི་སྡུག་པས་བྱས་པར་ལྟ་བའི་སྟོང་པ་ཉིད་དང་། ནམ་མཁའ་མཐའ་ཡས་སྐྱེ་མཆེད་དུ་ལྟ་བའི་སྟོང་པ་ཉིད་དང་། རྣམ་ཤེས་མཐའ་ཡས་སྐྱེ་མཆེད་དུ་ལྟ་བའི་སྟོང་པ་ཉིད་དང་། ཅི་ཡང་མེད་པའི་སྐྱེ་མཆེད་དུ་ལྟ་བའི་སྟོང་པ་ཉིད་དང་། འདུ་ཤེས་མེད་འདུ་ཤེས་མེད་མིན་སྐྱེ་མཆེད་དུ་ལྟ་བའི་སྟོང་པ་ཉིད་དང་། འདུ་ཤེས་དང་ཚོར་བ་འགོག་པར་ལྟ་བའི་སྟོང་པ་རྣམས་སོ། ། ཞེས་གསུངས་པའང་ཐུན་མོང་མ་ཡིན་པ་རྣམ་པ་ཐམས་ཅད་པའི་སྟོང་པ་ཉིད་ཀྱི་གཟུགས་བརྙན་དང་སྦྱར་ནས་བསྒོམ་པ་ཡིན་པར་ཡང་། བྱང་ཆུབ་སེམས་དཔའི་མན་ངག་གིས་ཤེས་དགོས་སོ། ། དེ་ཡང་ཇི་ལྟར་ཞེ་ན།
ཤེས་རབ་རྟོག་དང་དཔྱོད་པ་དགའ་དང་གཡོ་མེད་བདེ་བ་རྩེ་གཅིག་སེམས་པའོ། ། ཞེས་བྱ་བའི་བསམ་གཏན་གྱི་ཡན་ལག་གི་སྒོ་ནས་ཏེ། དེ་ལ་དགོངས་ནས། འགྲེལ་ཆེན་གྱི་ཚིག་ཏུ། བསམ་གཏན་གྱི་རྣམ་པར་ཐར་པ་བརྒྱད་ནི་ཞེས་འབྱུང་བ་ཡིན་ནོ། ། དེ་ལྟར་རྣམ་པར་ཐར་པ་བརྒྱད་ཐུན་མོང་དང་ཐུན་མོང་མ་ཡིན་པའི་རྣམ་གཞག་གིས་ལེགས་པར་བཤད་ནས། ད་ནི་གཟུགས་ཅན་རྣམ་པར་ཐར་པ་བརྒྱད་རྣམས་དང་། ཞེས་པས་བསྟན་པ། གཟུགས་ཅན་བརྒྱད་ནི། འབྱུང་བ་ཆེན་པོ་བཞི་དང་།
གཟུགས་དང་། དྲི་དང་། རོ་དང་། རེག་བྱའོ། ། དེ་ལ་རྩ་བར་གཟུགས་ཅན་དང་པོར་སྨོས་པ་ནི། རྣམ་ཐར་གྱི་གཞོམ་བྱ་དང་པོར་སྨོས་ནས་འཇོམས་བྱེད་རྣམ་ཐར་དང་སྦྱོར་བར་བཞེད་པ་སྟེ། འདི་དག་གཞོམ་བྱ་གཞོམ་བྱེད་དུ་འབྲེལ་བ་ཡང་། ཡོན་ཏན་བརྒྱད་པོ་འཇོམས་མཛད་རྣམ་ཐར་བརྒྱད་པོ། ཞེས་པས་ཤེས་སོ། ། དེས་ན་བརྒྱད་པ་འདི་ལ་གཟུགས་ཅན་གྱི་ཡོན་ཏན་བརྒྱད་ཅེས་བྱ་སྟེ།
ཆོས་ཀྱི་ཕུང་པོའི་རྣམ་དག་ལས། གཟུགས་ཅན་ཡོན་ཏན་བརྒྱད་རྣམས་ཀྱིས། ། འགྲམ་རྣམས་དང་ནི་ལོགས་རྣམས་ཉིད། ། ཅེས་གསུངས་པ་ལྟར་རོ། ། རྣམ་པ་ཐམས་ཅད་པས་བརྒྱད་པོ་འདི་འཇོམས་པའི་དོན་ཡང་། བརྒྱད་པོ་འདི་ནི། འདོད་ན་དབང་པོ་མེད་པ་དང་། ། སྒྲ་མེད་ཕྲ་རབ་རྡུལ་རྫས་བརྒྱད། ། ཅེས་པ་ལྟར། རྡུལ་ཕྲ་རབ་ཀྱི་ཆོས་ཅན་གྱི་གཟུགས་ཅན་རགས་པ་རྩོམ་བྱེད་ཡིན་པས།
གཟུགས་ཅན་གྱི་ཡོན་ཏན་ཞེས་བྱ་ལ། རྣམ་པ་ཐམས་ཅད་པའི་སྟོང་གཟུགས་ནི། ཕྲ་རབ་རྡུལ་གྱི་ཆོས་ཉིད་འདས། ། ཞེས་བྱ་བའི་མཚན་ཉིད་ཡིན་པས་སོ། ། ཡང་། ཆོས་ཡང་དག་པར་སྡུད་པའི་མདོར། ནམ་མཁའ་མཐའ་ཡས་ཀྱི་སྐབས་སུ་གཟུགས་ཀྱི་འདུ་ཤེས་ལས་ཡང་དག་པར་འདས། ཞེས་པ་ལ། མདོར་ན་གཟུགས་ནི་རྣམ་པ་གཉིས་ཏེ། འབྱུང་བ་དང་།
འབྱུང་འགྱུར་རོ། ། འབྱུང་བའི་གཟུགས་ནི་སའི་ཁམས་སོགས་བཞིའོ། ། འབྱུང་འགྱུར་གྱི་གཟུགས་ནི། ཁ་དོག་སོགས་བཞིའོ། ། དེ་དག་གི་འདུ་ཤེས་ལས་ཡང་དག་པར་འདས་པས་ཐོགས་པའི་འདུ་ཤེས་མི་འབྱུང་སྟེ་ནུབ་པར་འགྱུར་རོ། ། ཞེས་གསུངས་པ་དང་སྦྱར་ནས་ཡོན་ཏན་བརྒྱད་འཇོམས་པར་སྦྱོར་བ་ཤེས་པར་བྱར་ཡོད་དོ། ། དེ་དག་གིས་ནི། ཞལ་བརྒྱད་རྣམ་པར་ཐར་པ་བརྒྱད། ། ཅེས་པའི་ཚིག་གི་དོན་ལ་ངེས་པ་སྦྱིན་པར་བྱེད་པ་རྣམ་ཐར་བརྒྱད་ཅེས་གསུང་རབ་རྣམས་སུ་ཡོངས་སུ་གྲགས་པ་དེ་ཉིད་ལེགས་པར་བཤད་ཟིན་ཏོ། ། གཉིས་པ།
ཕྱག་ནི་སྟོང་པ་བཅུ་དྲུག་ཉིད། ། ཅེས་པའི་ཚིག་གི་དོན་སྟོང་པ་ཉིད་བཅུ་དྲུག་ཅེས་ཡོངས་སུ་གྲགས་པ་དེ་དག་ཀྱང་བརྗོད་པར་བྱ་སྟེ། འདི་ལའང་བཤད་པའི་གཞི་ནི་རྣམ་པ་གསུམ་སྟེ། མདོ་རྒྱུད་ཐུན་མོང་ལ་གྲགས་པའི་སྟོང་ཉིད་བཅུ་དྲུག་དང་། རྒྱུད་སྡེ་ཐུན་མོང་མིན་པའི་སྟོང་ཉིད་བཅུ་དྲུག་གོ ། དང་པོ་ལའང་གཉིས་ཏེ། ཡུམ་གྱི་མདོ་ལ་བརྟེན་པ་དང་། མདོ་རྒྱུད་དག་ལ་བརྟེན་པའོ། ། དང་པོ་ལའང་། རྣམ་པར་རིག་པ་ཙམ་སྨྲ་བའི་ཤིང་རྟ་ཆེན་པོ་དག་གི་འབྲེལ་ཚུལ་གཞན་ཡོད་ཀྱང་།
གཙོ་ཆེར་དབུ་མའི་གཞུང་ལ་བརྟེན་ནས་ཕྱོགས་མཐོང་བར་བརྗོད་པར་བྱ་སྟེ། དེ་ཡང་། སྟོང་ཉིད་དང་བདག་མེད་ཅེས་པ་རྣམ་གྲངས་པའི་དབང་དུ་བྱས་ནས་བརྗོད་པར་བྱ་བ་ལ་བསྡུས་ཏེ་བསྟན་པ་དང་། ཕྱེ་སྟེ་བཤད་པ་གཉིས་ཀྱི། དང་པོ་ནི། དབུ་མ་ལ་འཇུག་པ་ལས། བདག་མེད་འདི་ནི་འགྲོ་བ་རྣམ་གྲོལ་ཕྱིར། ། ཆོས་དང་གང་ཟག་དབྱེ་བས་རྣམ་གཉིས་གསུངས། ། ཞེས་ཏེ། སྟོང་ཉིད་དམ།
བདག་མེད་དེ་ལ་དངོས་པོས་བྱས་པའི་དབྱེ་བ་མེད་ཀྱང་། གཞི་ཆོས་ཅན་གྱི་དབྱེ་བས་རྣམ་པ་གཉིས་སུ་གསུངས་ཏེ། གཉིས་པ་ནི། ཆོས་ཀྱི་བདག་མེད་པ་དང་། གང་ཟག་གི་བདག་མེད་པའོ། ། དེ་ཡང་། དགག་བྱའི་བདག་དེ་གཟུགས་སོགས་ཆོས་རྣམས་ཀྱི་གཞི་ལ་མེད་པ་ནི་ཆོས་ཀྱི་བདག་མེད་དང་། སྐྱེས་བུ་གང་ཟག་གི་གཞི་ལ་མེད་པ་ནི་གང་ཟག་གི་བདག་མེད་ཅེས་བྱའོ། ། ཞེས་བྱ་བར་དགོངས་པའོ། ། གཉིས་པ་ནི།
བཞི་དང་། བཅུ་དྲུག་གི་དབྱེ་བས་བཤད་པ་སྟེ། དེ་ཉིད་ལས། དེ་ལྟར་སྟོན་པས་སླར་ཡང་འདི་ཉིད་ནི། ། གདུལ་བྱ་རྣམས་ལ་ཕྱེ་སྟེ་རྣམ་མང་གསུངས། ། ཞེས་དང་། དེ་ཉིད་བཤད་པ་ནི། སྤྲོས་དང་བཅས་པར་སྟོང་པ་ཉིད། ། བཅུ་དྲུག་བཤད་ནས་མདོར་བསྡུས་ཏེ། ། སླར་ཡང་བཞིར་བཤད་དེ་དག་ནི། །
ཐེག་ཆེན་དུ་ཡང་བཞེད་པ་ཡིན། ། ཞེས་ཏེ། བཅུ་དྲུག་དང་བཞི་ཞེས་པ་ནི། རྒྱལ་བའི་ཡུམ་ལས། རབ་འབྱོར་གཞན་ཡང་། བྱང་ཆུབ་སེམས་དཔའི་ཐེག་པ་ཆེན་པོ་ནི་འདི་ལྟ་སྟེ། ནང་སྟོང་པ་ཉིད་དང་། ཕྱི་སྟོང་པ་ཉིད་དང་། ཕྱི་ནང་སྟོང་པ་ཉིད་དང་། སྟོང་པ་ཉིད་སྟོང་པ་ཉིད་དང་།
ཆེན་པོ་སྟོང་པ་ཉིད་དང་། དོན་དམ་པ་སྟོང་པ་ཉིད་དང་། འདུས་བྱས་སྟོང་པ་ཉིད་དང་། འདུས་མ་བྱས་སྟོང་པ་ཉིད་དང་། མཐའ་ལས་འདས་པ་སྟོང་པ་ཉིད་དང་། ཐོག་མ་དང་ཐ་མ་མེད་པ་སྟོང་པ་ཉིད་དང་། དོར་བ་མེད་པ་སྟོང་པ་ཉིད་དང་། རང་བཞིན་སྟོང་པ་ཉིད་དང་། ཆོས་ཐམས་ཅད་སྟོང་པ་ཉིད་དང་། རང་གི་མཚན་ཉིད་སྟོང་པ་ཉིད་དང་།
མི་དམིགས་པ་སྟོང་པ་ཉིད་དང་། དངོས་པོ་མེད་པའི་ངོ་བོ་ཉིད་སྟོང་པ་ཉིད་དོ། ། ཞེས་བཅུ་དྲུག་གསུངས་ནས་རབ་འབྱོར་གཞན་ཡང་། དངོས་པོ་ནི་དངོས་པོས་སྟོང་ངོ་། ། དངོས་པོ་མེད་པ་ནི་དངོས་པོ་མེད་པས་སྟོང་ངོ་། ། རང་བཞིན་ནི་རང་བཞིན་གྱིས་སྟོང་ངོ་། ། གཞན་གྱི་དངོས་པོ་ནི་གཞན་གྱི་དངོས་པོས་སྟོང་ངོ་། ། ཞེས་སླར་ཡང་སྟོང་པ་ཉིད་བཞི་བསྟན་སྟེ། སྟོང་པ་ཉིད་འདི་རྣམས་ནི་ཐེག་པ་ཆེན་པོ་ཞེས་བྱའོ། ། ཞེས་བྱ་བ་གསུངས་སོ། །
ཤེས་བྱ་སྲིད་ཚད་ཀྱི་ནང་ན། སྟོང་ཉིད་དམ། སྟོང་པ་ཉིད་མ་ཡིན་པའི་ངོ་བོས་གྲུབ་པ་ནི་ཅུང་ཟད་ཀྱང་ཡོད་པ་མ་ཡིན་ཏེ། དབུ་མའི་རྩ་བ་ལས། གལ་ཏེ་སྟོང་མིན་ཅུང་ཟད་ཡོད། ། སྟོང་པ་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པ་ཡོད་པར་ག་ལ་འགྱུར། ། སྟོང་ངོ་ཞེས་ཀྱང་མི་བརྗོད་དེ། ། མི་སྟོང་ཞེས་ཀྱང་མི་བྱ་ཞིང་། །
གཉིས་དང་གཉིས་མིན་མི་བྱ་སྟེ། ། གདགས་པའི་དོན་དུ་བརྗོད་པར་བྱ། ། ཞེས་གསུངས་པ་ལྟར་རོ། ། འདི་ཉིད་ཀྱི་ཕྱིར་སྟོང་གཞི་འདི་དག་ལས་མི་སྟོང་བ་ནི་ཅུང་ཟད་ཀྱང་ཡོད་པ་མ་ཡིན་ནོ། ། དེ་ལྟར་བས་ན། རྣམ་པ་དེ་ལྟ་བུ་དག་གིས་འདུལ་བའི་སྐྱེ་བོའི་དབང་གིས། གཉིས་དང་བཞི་དང་བཅུ་དྲུག་ཅེས་ཀུན་རྫོབ་ཏུ་བསྙད་པར་ཟད་དོ། ། དེས་ན་འདིར་བཅུ་དྲུག་པོའི་སྟོང་གཞི་ཡང་། མིག་སོགས་དང་། གཟུགས་སོགས་དང་།
ཕྱི་ནང་གཉིས་ཆར་གྱི་ཆོས་རྣམས་དང་། ཆོས་དེ་རྣམས་ཀྱི་རང་བཞིན་མེད་པ་ཉིད་དང་། སྣོད་བཅུད་ཀྱི་འཇིག་རྟེན་དང་། མྱ་ངན་ལས་འདས་པ་དང་། རྒྱུ་རྐྱེན་ལས་བྱུང་བ་དང་། མ་བྱུང་བའི་ཆོས་དང་། རྟག་ཆད་ཀྱི་མཐའ་སྤངས་པའི་དབུ་མ་དང་། ཐོག་མཐའ་མེད་པའི་འཁོར་བ་དང་། ངེས་པར་བླང་བྱར་བཤད་པའི་ཆོས་རྣམས་དང་། བུ་རམ་རང་བཞིན་མངར་བ་སོགས་བཅོས་མ་མིན་པའི་གཤིས་སུ་འདོད་དགོས་པ་རྣམས་དང་།
ཁམས་བཅོ་བརྒྱད་དམ་གཟུགས་ཅན་དང་གཟུགས་ཅན་མིན་པ་ཞེས་སོགས་མཚན་གཞིའི་ཆོས་ཐམས་ཅད་དང་། གཟུགས་ཀྱི་མཚན་ཉིད་གཟུགས་སུ་རུང་བ་རང་རང་སོ་སོའི་མཚན་ཉིད་རྣམས་དང་། འདས་མ་འོངས་ད་ལྟར་དུས་གསུམ་ནི་ཞིག་པ་དང་། ངོ་བོར་མ་གྲུབ་པ་དང་། ཕྱི་ལོགས་སུ་མེད་པས་མི་དམིགས་པ་ཞེས་བྱ་བའི་དུས་གསུམ་དང་། དོན་བྱེད་པའི་དངོས་པོ་ཐམས་ཅད་ཀྱང་རང་གི་རྐྱེན་ཙམ་ལས་དོན་བྱེད་པ་པོར་འདུས་པ་ཙམ་ཡིན་པས་རང་བཞིན་མེད་པའི་ངོ་བོར་ཟད་དེ། དེའི་ཕྱིར་དེའི་སྟོང་ཉིད་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་དོ། ། ཞེས་བྱ་བའི་བར་དུ་སྟོང་གཞི་བཅུ་དྲུག་གི་སྟོང་ཉིད་སྦྱར་རོ། ། བཅུ་དྲུག་པོ་ཡང་བསྡུ་ན་བཞི་ཡིན་པ་ལས། དངོས་པོ་སྟོང་ཉིད་ཅེས་པ་ཕུང་པོ་ལྔའི་སྟོང་པའོ། །
དངོས་པོ་མེད་པ་སྟོང་ཉིད་ཅེས་པ། ནམ་མཁའ་དང་མྱང་འདས་སོགས་ཀྱིས་སྟོང་པའོ། ། རང་བཞིན་དང་གཞན་དངོས་ཀྱི་ཁྱད་ནི། སྔར་གྱི་རང་བཞིན་ལ། འདུས་བྱས་ལ་སོགས་ངོ་བོ་ཉིད། ། གང་ཕྱིར་སློབ་མ་རང་སངས་རྒྱས། ། རྒྱལ་སྲས་དེ་བཞིན་གཤེགས་རྣམས་ཀྱིས། ། མ་མཛད་དེ་ཕྱིར་འདུས་བྱས་ལ། ། སོགས་པ་རྣམས་ཀྱི་ངོ་བོ་ཉིད། ། རང་བཞིན་ཉིད་དུ་བསྙད་པ་སྟེ། །
ཞེས་འཕགས་བཞི་མ་ཕྱེ་བར། འདིར་རང་བཞིན་ལ་ཉན་ཐོས་སོགས་ཀྱི་མ་བྱས་པའི་ཕྱིར་རོ། ། ཞེས་དང་གཞན་དངོས་ལ། སངས་རྒྱས་རྣམས་ནི་འབྱུང་བའམ། ། མ་བྱུང་ཡང་རུང་དངོས་སུ་ན། ། དངོས་པོ་ཀུན་གྱི་སྟོང་པ་ཉིད། ། གཞན་གྱི་དངོས་པོ་རབ་ཏུ་བསྒྲགས། ། ཡང་དག་མཐའ་དང་དེ་བཞིན་ཉིད། ། དེ་གཞན་དངོས་པོའི་སྟོང་ཉིད་དེ། ། ཞེས་སངས་རྒྱས་ཁྱད་པར་དུ་གཟུང་བ་ལྟར་ན།
འཕགས་པ་འོག་མ་གསུམ་གྱི་ཡེ་ཤེས་ཀྱི་ཡུལ་དང་། སངས་རྒྱས་ཀྱི་ཡུལ་གྱི་ཁྱད་པར་དུ་བཞེད་པར་མངོན་ནོ། ། འདི་གཉིས་ལ་རང་གི་ངོ་བོ་དང་། གཞན་གྱི་ངོ་བོ་ཞེས་པ་ནི་འགྱུར་ཁྱད་ཙམ་མོ། ། དེས་ན་འདིར་འདི་ལྟར་ཤེས་པར་བྱ་སྟེ། རང་བཞིན་མེད་ཚུལ་ཐོག་མར་བསྟན་ནས། དེ་ལས་གཞན་དངོས་མེད་པར་གྲུབ། དེ་གཉིས་མེད་པས་དངོས་པོ་མེད་ལ། དངོས་པོ་མེད་ན་དངོས་མེད་གཞག་ཏུ་མེད་དེ། ཕན་ཚུན་ལྟོས་པས་སོ་ཞེས་བྱ་བའི་ཚུལ་གྱིས་སྟོང་ཉིད་བཞི་པོ་འདི་ཤེས་པར་བྱ་བ་ཀླུ་སྒྲུབ་ཞབས་ཀྱི་བཞེད་པ་སྟེ།
དེ་ཡང་། རྩ་བ་ཤེས་རབ་ཀྱི་རང་བཞིན་བརྟག་པའི་རབ་ཏུ་བྱེད་པ་ལས་གསུངས་པ་ནི། རེ་ཞིག་རྒྱུ་རྐྱེན་ལ་བརྟེན་ནས་བྱུང་བ་ཐམས་ཅད་ནི་རང་བཞིན་ནམ། རང་གི་ངོ་བོས་ཡོད་པར་མི་འཐད་པ་ལ་དགོངས་ནས་གསུངས་པ། རང་བཞིན་རྒྱུ་དང་རྐྱེན་ལས་ནི། ། འབྱུང་བར་རིགས་པ་མ་ཡིན་ནོ། ། རྒྱུ་དང་རྐྱེན་ལས་བྱུང་བ་ཡིད། ། རང་བཞིན་བྱས་པ་ཅན་དུ་འགྱུར། ། རང་བཞིན་བྱས་པ་ཅན་ཞེས་བྱར། ། ཇི་ལྟ་བུར་ན་རུང་བར་འགྱུར། །
ཞེས་ཐལ་བ་འཕངས་ནས། རང་བཞིན་དག་ནི་བཅོས་མིན་དང་། ། གཞན་ལ་ལྟོས་པ་མེད་པ་ཡིན། ། ཞེས་ཁྱབ་པ་བསྟན་པས་རང་བཞིན་ནམ། རང་དངོས་ཡོད་པ་བཀག་པ་ན། ཅི་སྟེ། རང་བཞིན་ནམ་རང་དངོས་མེད་ཀྱང་གཞན་དངོས་ཡོད་པ་དགག་ཏུ་མེད་དོ་ཞེ་ན། རང་བཞིན་ཡོད་པ་མ་ཡིན་ན། ། གཞན་གྱི་དངོས་པོ་ག་ལ་ཡོད། ། ཅེས་རང་དངོས་མེད་པ་ཉིད་ཀྱིས་གཞན་དངོས་ཡོད་པ་ཁེགས་པ་བསྟན་ནས།
དེའི་འབྲེལ་ཡང་། གཞན་གྱི་དངོས་པོའི་རང་བཞིན་ནི། ། གཞན་གྱི་དངོས་པོ་ཡིན་ཞེས་བརྗོད། ། ཅེས་པ། སྤྱིར་རང་དངོས་མ་གྲུབ་ན། གཞན་ཞེས་བྱ་བ་ཡང་རང་གི་ངོ་བོས་མ་གྲུབ་དགོས་པའི་ཕྱིར་ཞེས་པ་སྟེ། གཞན་རང་དངོས་སུ་གྲུབ་པ་ནི་གཞན་ཉིད་དུ་གྲུབ་པའི་དོན་ཡིན་པས་སོ་ཞེས་པའོ། ། དེ་ལྟར་རང་གཞན་ལྟོས་གྲུབ་ཡིན་པས་མ་གྲུབ་པར་བཤད་ནས། རང་གཞན་གྱིས་མ་བསྡུས་པའི་ཆོས་མེད་པས་དངོས་པོའང་མ་གྲུབ། དེའི་ཕྱིར་དངོས་མེད་ཀྱང་ངོ་། །
ཞེས་གསུངས་པ་ལ། རང་བཞིན་དང་ནི་གཞན་དངོས་དག ། མ་གཏོགས་དངོས་པོ་ག་ལ་ཡོད། ། རང་བཞིན་དང་ནི་གཞན་དངོས་དག ། ཡོད་ན་དངོས་པོ་གྲུབ་པར་འགྱུར། ། གལ་ཏེ་དངོས་པོ་མ་གྲུབ་ན། ། དངོས་མེད་གྲུབ་པར་མི་འགྱུར་རོ། ། དངོས་པོ་གཞན་དུ་འགྱུར་བ་ནི། ། དངོས་མེད་ཡིན་པར་སྐྱེ་བོ་སྨྲ། ། ཞེས་བྱ་བས་སྟོང་ཉིད་བཞིའི་དོན་གསུངས་ནས།
འདི་ལས་ཕྱིན་ཅི་ལོག་པ་ལ་སྨད་པ་ནི། གང་དག་རང་བཞིན་གཞན་དངོས་དང་། ། དངོས་དང་དངོས་མེད་ཉིད་ལྟ་བ། ། དེ་དག་སངས་རྒྱས་བསྟན་པ་ལ། ། དེ་ཉིད་མཐོང་བ་མ་ཡིན་ནོ། ། ཞེས་སོ། ། སྟོང་པ་བཞིའི་རྣམ་པ་འཕགས་པའི་བཞེད་པ་ལྟར་འཆད་ཚུལ་འདི་ཁོ་ན་ཡིན་པ་ལ། དབུ་མ་སྨྲ་བ་གཞན་གྱིས་དཔྱིས་ཕྱིན་པར་བཤད་པ་མ་མཐོང་ངོ་། ། དེ་ལྟར་ན་བཅུ་དྲུག་ཀྱང་བསྡུ་ན་བཞི་པོ་འདི་ཉིད་དེ། རང་དང་གཞན་ནམ་དངོས་པོ་དང་དངོས་མེད་ཀྱིས་མ་བསྡུས་པའི་ཆོས་ཅན་མེད་པའི་ཕྱིར་རོ། །
འདི་ལྟར་བཅུ་དྲུག་དང་བཞི་པོ་འདི་དག་བསྡོམ་པ་ནི་སྟོང་ཉིད་ཉི་ཤུ་ཞེས་བྱ་ལ། ཡང་སྐབས་མང་པོར་སྟོང་པ་བཅོ་བརྒྱད། ཅེས་པ་ལྟར་ན་ཉི་ཤུ་ལས་རང་དང་གཞན་གྱི་དངོས་བོ་སྟོང་པ་ཉིད་ཅེས་པ་འདི་ཉིད་མ་གཏོགས་པའོ། ། སྟོང་ཉིད་ཀྱི་དབྱེ་བསྡུ་འདི་དག་ལ། འདི་ཙམ་ཞིག་མ་བཤད་ན་མི་ཕྱེད་པར་མི་འགྱུར་བས། དེའི་ཕྱིར་འདི་ཙམ་ཞིག་ནི་བརྗོད་མོད། འདི་དག་གི་རྣམ་གཞག་ཞིབ་པར་ནི་བདག་གིས་ཕྱོགས་གཞན་དང་གཞན་དག་ཏུ་བཤད་པ་ལས་ཤེས་པར་བྱའོ། ། དེ་ལྟར་ཤེས་དགོས་པ་ཡང་ཕར་ཕྱིན་གྱི་ཐེག་པར་མ་ཟད། སྔགས་ཀྱི་ཐེག་པར་ཡང་། སྟོང་པ་ཉིད་བཅུ་དྲུག་ཅེས་འབྱུང་བ་ལ།
རྒྱུད་སྡེ་འོག་མ་དག་ཏུ་ཨཱ་ལི་བཅུ་དྲུག་དང་། སེམས་དཔའ་བཅུ་དྲུག་ལ་སོགས་པ་དང་། སྟོང་ཉིད་བཅུ་དྲུག་སྦྱོར་བ་རྣམས་ལ་ཡང་། བཅུ་དྲུག་པོའི་ངོས་གཟུང་ནི། ཡུམ་གྱི་མདོ་ལ་བརྟེན་པ་འདི་ལྟ་བུ་བཤད་པ་མཐོང་ཞིང་། དེ་བཞིན་དུ། བླ་མེད་སྐབས་སུ་ཡང་། སྤྱི་དོན་གྱི་སྟོང་ཉིད་བཅུ་དྲུག་འདི་ལྟ་བུར་བཤད་པ་བྱ་དགོས་པ་ནི། དེ་ཁོ་ན་ཉིད་ལ་འཇུག་པ་རྩ་འགྲེལ་དང་། བདག་སྒྲུབ་པ་ལ་འཇུག་པ་སོགས་ལས་གསལ་བར་མཐོང་ངོ་། །
གཉིས་པ་མདོ་རྒྱུད་གཞན་དག་ལ་བརྟེན་པའི་རྣམ་གྲངས་དགོད་པ་ལ་ཡང་གཉིས་ཏེ། རེ་ཞིག་རྒྱུད་ལས་འབྱུང་བའི་ཚུལ་སྨོས་པ། དེ་ཉིད་མདོའི་དགོངས་འགྲེལ་གྱིས་དགྲོལ་བའོ། ། དང་པོ་ནི། དཔལ་ཀུན་ཏུ་ཁ་སྦྱོར་བ་ཕྱི་མའི་རྒྱུད་ལས། དེ་ལ་ཟ་བ་པོ་དང་། བཟའ་བར་བྱ་བ་སྟོང་པ་བཀའ་སྩལ་པ། ནང་གི་སྐྱེ་མཆེད་རྣམས་ནས་བརྩམས་ཏེ། ༡ ཕྱི་རོལ་གྱི་བཟའ་བ་སྟོང་པ་ཉིད་དང་། ༢ དེའི་ལུས་ཀྱི་ཟ་བ་པོ་དང་བཟའ་བ་དག་བྱིན་གྱིས་བརླབས་པའི་ལུས་དེའི་སྟོང་པ་ཉིད་ལ་བལྟ་ཞིང་སྐྱོ་བས་འདུ་བྱེད་སྤོང་བར་བྱེད་དེ།
དགེ་བ་མི་ཟད་པ་དང་། གང་ཡང་ཁྱད་པར་དུ་བལྟས་པས་ནང་དང་ཕྱི་རོལ་སྟོང་པ་ཉིད་དུ་གསུངས་སོ། ༣ ། རབ་ཏུ་གནས་པའི་དངོས་པོར་སྣོད་ཀྱི་འཇིག་རྟེན་རྒྱས་པའི་ཕྱིར་དེའི་སྟོང་པ་ཉིད་ཅེས་གསུངས་སོ། ༤ ། དེ་ཡང་ནང་གི་སྐྱེ་མཆེད་རྣམས་ལ་སོགས་པ་སྟོང་པ་ཉིད་མཐོང་བ། སྟོང་པ་ཉིད་ཀྱི་ཡེ་ཤེས་ཀྱིས་དེའི་སྟོང་པ་ཉིད་ནི་སྟོང་པ་ཉིད་སྟོང་པ་ཉིད་དོ། ༥ ། ཇི་ལྟར་དོན་དམ་པའི་རྣམ་པས་མཐོང་བས་དེའི་སྟོང་པ་ཉིད་ནི་དོན་དམ་པ་སྟོང་པ་ཉིད་དོ། ༦ །
དེའི་དོན་དུ་བྱང་ཆུབ་སེམས་དཔས་རབ་ཏུ་སྤྱོད་དོ། ། དེའི་སྟོང་པ་ཉིད་ཀྱི་དོན་ཇི་ལྟར་འཚལ་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། དགེ་བ་གཉིས་ཐོབ་པའི་དོན་དུ་དགེ་བའི་འདུས་བྱས་དང་། ༧ འདུས་མ་བྱས། ༨ རྟག་ཏུ་སེམས་ཅན་ལ་ཕན་པའི་ཕྱིར་དང་། ༩ སེམས་ཅན་ལ་ཤིན་ཏུ་ཕན་པའི་དོན་དུ་འཁོར་བ་མི་སྤང་བའི་ཕྱིར་དེའི་སྟོང་པ་ཉིད་ནི་ཐོག་མ་དང་ཐ་མ་མེད་པ་སྟོང་པ་ཉིད་དོ། ། རྒྱུན་མི་འཆད་པར་འཁོར་བ་སྟོང་པ་ཉིད་དུ་མ་མཐོང་བས་སྐྱོ་བས་འཁོར་བ་ཡོངས་སུ་སྤོང་བར་བྱེད་དོ། ༡༠ ། གང་ཡང་དགེ་བ་རྒྱུན་མི་འཆད་པས་ཁྱད་པར་བལྟ་བས་མྱ་ངན་ལས་འདས་པར་ཡང་མི་བྱེད་ཅིང་།
དེའི་སྟོང་པ་ཉིད་མཐོང་བར་ཡང་མི་བྱེད་དེ། འདི་ནི་བླང་བ་དང་དོར་བ་མེད་པ་སྟོང་པ་ཉིད་དོ། ༡༡ ། རིགས་ཀྱི་རྣམ་པར་དག་པའི་ཕྱིར། ཞེས་བྱ་བ་ལ་རིགས་ནི་རང་བཞིན་ཏེ། ངོ་བོ་ཉིད་དོ། ༡༢ ། མཚན་དང་དཔེ་བྱད་ཐོབ་པར་བྱ་བའི་ཕྱིར། ཞེས་བྱ་བ་ནི་སྐྱེས་བུ་ཆེན་པོའི་མཚན་དང་དཔེ་བྱད་དང་བཅས་པ་ཐོབ་པར་བྱ་བའི་ཕྱིར་དང་། དག་པར་བྱ་བའི་ཕྱིར།
༡༣ སངས་རྒྱས་ཀྱི་ཆོས་རྣམས་ལ་བྱང་ཆུབ་སེམས་དཔའ་རྣམས་རབ་ཏུ་སྤྱོད་དེ། ཁྱད་པར་གྱི་སྟོབས་དང་མི་འཇིགས་པ་ལ་སོགས་པ་སྦྱོང་བའི་ཕྱིར། ༡༤ རེ་ཞིག་སྟོང་པ་ཉིད་བཅུ་བཞིར་རྣམ་པར་གཞག་པར་རིག་པར་བྱའོ། ། ཡང་འདིར་སྟོང་པ་ཉིད་གང་ཞེ་ན། ཆོས་དང་གང་ཟག་གི་དོན་དངོས་པོ་མེད་པ་སྟོང་པ་ཉིད་དེ། དེའི་ཕྱིར་དེ་ལས་བྱུང་བ་དམ་པའི་དངོས་པོ་ནི་དེར་དེ་སྟོང་པ་ཉིད་དང་། ༡༥ ཕ་རོལ་གྱི་ཆོས་དང་གང་ཟག་དངོས་པོ་མེད་པ་སྟོང་པ་ཉིད་དེ་ལས་བྱུང་བའི་དམ་པའི་དངོས་པོ་དེར་ཇི་སྐད་གསུངས་པའི་ཟ་བ་པོ་ལ་སོགས་པ་སྟོང་པའི་ཕྱིར། ༡༦ སྟོང་པ་ཉིད་བཅུ་དྲུག་ཏུ་མཚན་ཉིད་བཤད་པའི་དོན་དུ་གཞུང་གཉིས་ཀྱིས་སྟོང་པ་ཉིད་རྣམ་པར་གཞག་པར་བྱ་སྟེ། དངོས་པོ་མེད་པ་སྟོང་པ་ཉིད་དང་དངོས་པོ་མེད་པའི་རང་བཞིན་སྟོང་པ་ཉིད་དེ། ཆོས་དང་གང་ཟག་ལ་ཡང་དག་པར་འཇུག་པ་དེའི་སྟོང་པ་ཉིད་ཇི་སྙེད་པ་ཡོངས་སུ་སྤང་བའི་དོན་དུ་རིམ་པ་ཇི་ལྟ་བ་དེ་ལྟར་སྟོང་པ་ཉིད་ཀྱི་རབ་ཏུ་དབྱེ་བ་ཤེས་པར་བྱའོ། །
ཞེས་སོ། ། གཉིས་པ་ནི། འདིའི་དོན་ཡང་དབུས་དང་མཐའ་རྣམ་པར་འབྱེད་པ་ལ་བརྟེན་ནས་ཤེས་པར་བྱ་དགོས་པ་ལས། དེ་ལྟར་མ་ཤེས་པའི་དབང་གིས་ལོ་ཙཱ་བའི་འགྱུར་ངན་ཞིང་། བོད་ཀྱི་བཤད་པ་དམན་པ་ལས་མི་སྣང་ཡང་། ཇི་ལྟ་བའི་དོན་ནི་འདི་ལྟར་ཡིན་ཏེ། དབུས་མཐར། སྟོང་པ་ཉིད་ནི་མདོར་བསྡུ་ན། ། མཚན་ཉིད་དང་ནི་རྣམ་གྲངས་དང་། ། དེ་ཡི་དོན་དང་དབྱེ་བ་དང་། །
སྒྲུབ་པ་དག་སྟེ་ཤེས་པར་བྱ། ། ཞེས་སྟོང་པ་ཉིད་དོན་ཚན་ལྔས་བསྟན་པ་ལས་རྒྱུད་འདིར་ཡང་དབྱེ་བ་བསྟན་པ་དང་། དེ་སྒྲུབ་པ་ཞེས་བྱ་བའི་དོན་ཐ་མ་གཉིས་པོ་དེ་དག་གསུངས་པ་ཡིན་ཏེ། དེའི་ཕྱིར། དེ་ལྟར་སྟོང་པ་ཉིད་ཀྱི་རབ་ཏུ་དབྱེ་བ་ཤེས་པར་བྱའོ། ། འདི་ལྟར་སྒྲུབ་པ་རྣམ་པར་ཤེས་པར་བྱ་ཞེས་བྱ་བའི་དོན་ཚན་གཉིས་འབྱུང་བ་ཡིན་ནོ། ། གཉིས་པོ་དེ་ལས་དང་པོར་དབྱེ་བ་ལ་མདོར་བསྟན་རྒྱས་བཤད་གཉིས་དབུས་མཐར་གསུངས་པའི་མདོར་བསྟན་ནི། ཀུན་ནས་ཉོན་མོངས་རྣམ་པར་དག ། དེ་ནི་དྲི་བཅས་དྲི་མ་མེད། ། ཅེས་གསུངས་ལ།
རྒྱས་བཤད་ཀྱང་། བཟའ་བ་བཟའ་དང་དེ་ཡི་ལུས། ། གནས་ཀྱི་གཞི་ཡི་སྟོང་པ་ཉིད། ། དེ་ཡང་གང་གིས་ཇི་ལྟར་མཐོང་། ། གང་ཕྱིར་དེ་ཡང་སྟོང་པ་ཉིད། ། དགེ་གཉིས་ཐོབ་པར་བྱ་བའི་ཕྱིར། ། རྟག་ཏུ་སེམས་ཅན་ཕན་བྱའི་ཕྱིར། ། འཁོར་བ་བཏང་བར་མི་བྱའི་ཕྱིར། ། དགེ་བ་མི་ཟད་བྱ་བའི་ཕྱིར། ། རིགས་ཀྱང་རྣམ་པར་དག་བྱའི་ཕྱིར། །
མཚན་དང་དཔེ་བྱད་ཐོབ་བྱའི་ཕྱིར། ། སངས་རྒྱས་ཆོས་རྣམས་དག་བྱའི་ཕྱིར། ། བྱང་ཆུབ་སེམས་དཔའ་སྒྲུབ་པར་བྱེད། ། གང་ཟག་དང་ནི་ཆོས་རྣམས་ཀྱི། ། དངོས་པོ་མེད་འདིར་སྟོང་པ་ཉིད། ། དེ་དངོས་མེད་པའི་དངོས་ཡོད་པ། ། དེ་ནི་དེ་ལས་སྟོང་ཉིད་གཞན། ། ཞེས་བྱ་བ་སྟོང་པ་ཉིད་བཅུ་དྲུག་བསྟན་ཏེ། དེ་ཡང་ནང་དང་། ཕྱི་དང་།
ཕྱི་ནང་དང་། ཆེན་པོ་དང་། སྟོང་པ་ཉིད་དང་། དོན་དམ་པ་དང་། འདུས་བྱས་དང་། འདུས་མ་བྱས་དང་། མཐའ་ལས་འདས་པ་དང་། ཐོག་མ་དང་ཐ་མ་མེད་པ་དང་། དོར་བ་མེད་པ་དང་། རང་བཞིན་དང་།
མཚན་ཉིད་དང་། ཆོས་ཐམས་ཅད་དང་། དངོས་པོ་མེད་པ་དང་། དངོས་པོ་མེད་པའི་ངོ་བོ་ཉིད་སྟོང་པ་ཉིད་དེ་བཅུ་དྲུག་གོ ། དེ་ཡང་བསྡུ་ན། གཞི་གང་ཞིག་སྟོང་པ་དང་། ཡེ་ཤེས་གང་གིས་སྟོང་པར་མཐོང་བ་དང་། ཚུལ་ཇི་ལྟར་སྟོང་པར་མཐོང་བ་དང་། རྒྱུ་གང་གི་ཕྱིར་སྟོང་པར་བསྒྲུབ་པ་དང་། སྟོང་པའི་ངོ་བོ་ཉིད་ངོས་བཟུང་བ་སྟེ།
རྣམ་པ་ལྔའི་དབང་དུ་བྱས་པ་ཡིན་ལ། དེ་ཡང་རིམ་པ་བཞིན་དང་པོ་བཞི་དང་། སྟོང་པ་ཉིད་སྟོང་པ་ཉིད་དང་། དོན་དམ་པ་སྟོང་པ་ཉིད་དང་། འདུས་བྱས་སོགས་བརྒྱད་དང་། ཐ་མ་གཉིས་རྣམས་སོ། ། དེ་ཡང་དབུས་མཐའི་འགྲེལ་པར་གསུངས་པ། དེ་ལ་ཟ་བ་སྟོང་པ་ཉིད་ནི་ནང་གི་སྐྱེ་མཆེད་རྣམས་ལས་བརྩམས་སོ། ། བཟའ་བ་སྟོང་པ་ཉིད་ནི་ཕྱི་རོལ་གྱི་རྣམས་སོ། ། དེའི་ལུས་ནི་བཟའ་བ་དང་བཟའ་བ་དེ་གཉིས་ཀྱི་གནས་གང་ཡིན་པ་སྟེ་ཁོག་པའོ། །
དེའི་སྟོང་པ་ཉིད་ནི་ཕྱི་ནང་སྟོང་པ་ཉིད་ཅེས་བྱའོ། ། གནས་ཀྱི་གཞི་ནི་སྣོད་ཀྱི་འཇིག་རྟེན་ཏེ། དེ་རྒྱ་ཆེ་བའི་ཕྱིར་དེའི་སྟོང་པ་ཉིད་ནི་ཆེན་པོ་སྟོང་པ་ཉིད་ཅེས་བྱའོ། ། ནང་གི་སྐྱེ་མཆེད་ལ་སོགས་པ་དེ་ཡང་གང་གིས་སྟོང་པར་མཐོང་ཞེ་ན། སྟོང་པ་ཉིད་ཤེས་པས་མཐོང་སྟེ། དེའི་སྟོང་པ་ཉིད་ནི་སྟོང་པ་ཉིད་སྟོང་པ་ཉིད་དོ། ། ཇི་ལྟར་དོན་དམ་པའི་རྣམ་པར་མཐོང་བ་དེའི་སྟོང་པ་ཉིད་ནི་དོན་དམ་པའི་སྟོང་པ་ཉིད་དོ། ། གང་གི་ཕྱིར་བྱང་ཆུབ་སེམས་དཔའ་སྒྲུབ་པར་བྱེད་པ་དེ་ཡང་སྟོང་པ་ཉིད་དེ། ཅིའི་ཕྱིར་སྒྲུབ་པར་བྱེད་ཅེ་ན། དགེ་གཉིས་ཐོབ་པར་བྱ་བའི་ཕྱིར། །
ཞེས་བྱ་བ་སྟེ། དགེ་གཉིས་ནི་འདུས་བྱས་དང་འདུས་མ་བྱས་སོ། ། རྟག་ཏུ་སེམས་ཅན་ཕན་པའི་ཕྱིར། ། ཞེས་བྱ་བ་ནི་སེམས་ཅན་ལ་གཏན་དུ་ཕན་པའི་ཕྱིར་རོ། ། འཁོར་བ་བཏང་བར་མི་བྱའི་ཕྱིར། ། ཞེས་བྱ་བ་ནི་འཁོར་བ་ཐོག་མ་དང་ཐ་མ་མེད་པ་སྟོང་པ་ཉིད་དུ་མ་མཐོང་ན་སྐྱོ་སྟེ། འཁོར་བ་ཡོངས་སུ་གཏོང་ངོ་། ། དགེ་བ་མི་ཟད་བྱ་བའི་ཕྱིར། ། ཞེས་བྱ་བ་ནི་ཕུང་པོ་ལྷག་མ་མེད་པའི་མྱ་ངན་ལས་འདས་པ་ན་ཡང་མི་གཏོང་ཞིང་མི་འདོར་བ་གང་ཡིན་པའོ། ། རིགས་ཀྱང་རྣམ་པར་དག་བྱའི་ཕྱིར། །
ཞེས་བྱ་བ་ལ། རིགས་ནི་རང་བཞིན་ཏེ། ངོ་བོ་ཉིད་ཀྱི་ཕྱིར་རོ། ། མཚན་དང་དཔེ་བྱད་ཐོབ་བྱའི་ཕྱིར། ། ཞེས་བྱ་བ་ནི་སྐྱེས་བུ་ཆེན་པོའི་མཚན་རྣམས་དཔེ་བྱད་བཟང་པོ་རྣམས་དང་བཅས་པ་ཐོབ་པར་བྱ་བའི་ཕྱིར་རོ། ། སངས་རྒྱས་ཆོས་རྣམས་དག་བྱའི་ཕྱིར། ། བྱང་ཆུབ་སེམས་དཔའ་སྒྲུབ་པར་བྱེད། ། ཅེས་བྱ་བ་ནི་སྟོབས་དང་མི་འཇིག་དང་དང་མ་འདྲེས་པ་ལ་སོགས་པའོ། ། དེ་ལྟར་རེ་ཞིག་སྟོང་པ་ཉིད་བཅུ་བཞི་རྣམ་པར་གཞག་པར་ཤེས་པར་བྱའོ། ། འདི་ལ་སྟོང་པ་ཉིད་གང་ཡིན་ཞེ་ན།
གང་ཟག་དང་ཆོས་ཀྱི་དངོས་པོ་མེད་པ་ནི་སྟོང་པ་ཉིད་དོ། ། དངོས་པོ་མེད་པ་དེའི་དངོས་པོ་ཡོད་པ་ཡང་སྟོང་པ་ཉིད་དོ། ། ཟ་བ་ལ་སོགས་པ་སྟོང་པ་ཉིད་ཅེས་ཇི་སྐད་སྨོས་པ་དེ་ལ་སྟོང་པ་ཉིད་ཀྱི་མཚན་ཉིད་བསྟན་པའི་ཕྱིར་དངོས་པོ་མེད་པ་སྟོང་པ་ཉིད་དང་དངོས་པོ་མེད་པའི་ངོ་བོ་ཉིད་སྟོང་པ་ཉིད་དང་། སྟོང་པ་ཉིད་རྣམ་པ་གཉིས་ཐ་མར་རྣམ་པར་འཇོག་སྟེ། གང་ཟག་དང་ཆོས་སུ་སྒྲོ་འདོགས་པ་དང་། དེའི་སྟོང་པ་ཉིད་ལ་སྐུར་པ་འདེབས་པ་བསལ་བའི་ཕྱིར་གོ་རིམ་བཞིན་ནོ། ། དེ་ལྟར་སྟོང་པ་ཉིད་ཀྱི་རབ་ཏུ་དབྱེ་བ་ཤེས་པར་བྱའོ། ། ཞེས་སོ། ། དེ་ལྟར་ན་རྒྱུད་ཚིག་དེ་དག་ལ་ཚིག་གིས་ཟིན་ཚོད་ཀྱི་དོན་ནི་དེར་ཟད་པ། རྣམ་པར་རིག་པ་ཙམ་དུ་སྨྲ་བའི་ཚུལ་དང་ཕྱོགས་མཐུན་པར་བཀྲལ་བ་ཡིན་པས།
རྒྱུད་ཀྱི་དངོས་ཟིན་ནི་ཐེག་ཆེན་ཐུན་མོང་བའི་སྟོང་ཉིད་ཀྱི་མཚན་ཉིད་དང་དབྱེ་བ་ལས་མ་འདས་ཤིང་། འདིའི་སྟེང་དུ་མན་ངག་གིས་བཤད་པས། སེམས་འགྲེལ་ལྟར་རྫོགས་རིམ་དང་བསྟུན་པའི་ཐུན་མོང་མ་ཡིན་པའི་སྟོང་པ་ཉིད་ཀྱི་བཤད་པ་འབྱུང་རིགས་པ་ཡང་ལེགས་པར་བཙལ་བར་བྱའོ། ། གཉིས་པ་རྒྱུད་སྡེ་ཐུན་མོང་མ་ཡིན་པའི་སྟོང་ཉིད་བཅུ་དྲུག་ཅེས་པ་ལ་ཡང་། རྟེན་སའི་རྒྱུད་སྡེ་མི་འདྲ་བའི་དབང་གིས་བཅུ་དྲུག་གི་ངོས་གཟུང་སྔར་དང་མི་འདྲ་བ་ལ་ཡང་ཚུལ་རྣམ་པ་གཉིས་སུ་མཐོང་སྟེ། ཚུལ་དང་པོ་ནི། དཔལ་རྡོ་རྗེ་ཕྲེང་བར། རྣལ་འབྱོར་ཆེན་པོའི་རྒྱུད་ཀྱི་བཞི་བཅུ་རྩ་དགུ་པ་སྟོང་པ་ཉིད་ཀྱི་དབྱེ་བའི་མཚན་ཉིད་ཀྱི་ལེའུ་ལས། དེ་ནས་བཅོམ་ལྡན་རྡོ་རྗེས་གསུངས། ། སྟོང་ཉིད་དབྱེ་བ་བསྡུས་པ་ནི། །
རྣལ་འབྱོར་པ་ནི་གང་གིས་ཤེས། ། སྟོང་ཉིད་དེ་ཉིད་ཤེས་པར་འགྱུར། ། མི་མཐུན་པ་དང་གཉེན་པོའི་ཕྱིར། ། སྟོང་ཉིད་བསྒོམ་པར་ཡོངས་སུ་གསུངས། ། ནང་གི་བདག་ཉིད་ཆོས་རྣམས་ནི། ། ཀུན་དུ་རྟོག་པའི་གཉེན་པོ་དང་། ། ཕྱིན་ཅི་ལོག་ནི་རྣམ་དག་པ། ། ནང་གི་སྟོང་པ་ཉིད་དུ་བཤད། ༡ ། ཕྱི་རོལ་དམིགས་པ་དང་བྲལ་བ། །
ཕྱི་རོལ་སྟོང་པ་ཉིད་དུ་འདོད། ༢ ། ནང་གི་བདག་ཉིད་ཆོས་རྣམས་དང་། ། ཕྱི་རོལ་དུ་ཡང་མི་རྟོག་པ། ། འདི་ནི་ཕྱི་དང་ནང་གི་ནི། ། སྟོང་པ་ཉིད་དུ་ཡང་དག་བཤད། ༣ ། སྣོད་ཀྱི་འཇིག་རྟེན་དང་བྲལ་བ། ། ཆེན་པོ་སྟོང་པ་ཉིད་དུ་བརྗོད། ༤ །
མེ་ལོང་ཡེ་ཤེས་རྫོགས་པ་ལ། ། རྗེས་སུ་དམིགས་པར་བྱེད་ཕྱིར་རོ། ། དེ་ཡི་མི་མཐུན་ཕྱོགས་གཏོང་བ། ། དངོས་མེད་སྟོང་པ་ཉིད་སྟོང་ཉིད། ༥ ། དོན་དམ་པར་ནི་བསྟུན་པའི་དངོས། ། ཤེས་པ་དོན་དམ་སྟོང་པ་ཉིད། ༦ ། འདུས་བྱས་སྦྱིན་པ་ལ་སོགས་པའི། ། དགེ་བ་དམིགས་སུ་མེད་པའི་ཕྱིར། །
རང་གི་རྣམ་རྟོག་མཚན་ཉིད་སྤྱོད། ། འདུས་བྱས་སྟོང་པ་ཉིད་དུ་བཤད། ༧ ། ཡང་དག་བྱང་ཆུབ་འདུས་མ་བྱས། ། རྒྱུ་མཚན་ཡང་ནི་དམིགས་སུ་མེད། ། དངོས་དང་དངོས་མེད་རྣམ་པར་སྤངས། ། འདུས་མ་བྱས་པ་སྟོང་ཉིད་གསུངས། ༨ ། སེམས་ཅན་དོན་དུ་སྨོན་ལམ་སོགས། ། རབ་དགའ་སོགས་སུ་དམིགས་སུ་མེད། །
ཀུན་རྟོགས་ཐམས་ཅད་རྣམ་པར་སྤངས། ། མཐའ་ལས་འདས་པ་སྟོང་ཉིད་གསུངས། ༩ ། ཐོག་མཐའ་མེད་པའི་འཇིག་རྟེན་གྱི། ། འགྲོ་བའི་ཕྱིར་ནི་སྨོན་ལམ་ཉིད། ། རློམ་སེམས་མེད་པར་དེ་བརྗོད་དེ། ། ཐོག་མཐའ་མེད་པའི་སྟོང་པ་ཉིད། ༡༠ ། མྱ་ངན་འདས་པ་དམིགས་པ་མེད། ། དགེ་བའི་བདག་ཉིད་མི་གཏོང་བ། །
རློམ་སེམས་མེད་པར་དེ་བཤད་དེ། ། དོར་བ་མེད་པ་སྟོང་པ་ཉིད། ༡༡ ། འདོད་ཆགས་ལ་སོགས་དྲི་མ་ནི། ། བདག་ནི་རང་བཞིན་དག་པ་ཡི། ། དེ་ལྟར་རློམ་སེམས་མེད་གསུངས་པ། ། རང་བཞིན་སྟོང་པ་ཉིད་དུ་གསལ། ༡༢ ། མཚན་དང་དཔེ་བྱད་ལ་སོགས་པའི། ། གཟུགས་སྐུ་དེ་ཡི་ཡོན་ཏན་ནི། །
གཞན་རྣམས་ལ་ཡང་མི་དམིགས་པ། ། རང་གི་མཚན་ཉིད་སྟོང་པ་ཉིད། ༡༣ ། བྱང་ཆུབ་ཕྱོགས་ཀྱི་ཆོས་རྣམས་ནི། ། སྤྱོད་པ་ལ་ཡང་རློམ་སེམས་མེད། ། ཆོས་རྣམས་ཐམས་ཅད་སྟོང་ཉིད་བཤད། ༡༤ ། བདག་དང་སྐྱེས་བུའི་ཆོས་རྣམས་ནི། སྒྲོ་བཏགས་དངོས་པོ་མེད་པའི་མཆོག ། འཆིང་བ་ཐམས་ཅད་རྣམ་པར་གཅོད། །
དངོས་པོ་མེད་པ་སྟོང་ཉིད་གསུང་། ༡༥ ། ཇི་ལྟར་སྔོན་གསུངས་སྟོང་པ་ཉིད། ། དེ་རྣམས་དངོས་པོ་མེད་ཤེས་པ། ། སླར་ཡང་མི་དམིགས་པ་ཉིད་ནི། ། དངོས་པོ་མེད་པའི་སྟོང་ཉིད་འདོད། ༡༦ ། དེ་ལྟར་སྟོང་ཉིད་དབྱེ་བ་ཡང་། ། བག་ཆགས་རྣམས་ཀྱི་གཉེན་པོའི་ཕྱིར། ། རྒྱུ་ཡི་གཉེན་པོའི་མི་མཐུན་ཕྱོགས། །
བླ་མ་བརྒྱུད་པ་ལས་ཤེས་བྱ། ། ཞེས་གསུངས་པ་ལས་ཤེས་པར་བྱ་སྟེ། དོན་ནི་རྣམ་པར་དཔྱད་པས་ཁོང་དུ་ཆུད་པར་ནུས་ལ། འདིར་བརྟེན་པའི་སྟོང་ཚུལ་ནི་སྔར་གྱི་ཕྱོགས་གཉིས་པ་ལ་མི་སྣང་བས། རྒྱུད་སྡེའི་ཐུན་མོང་མ་ཡིན་པའི་བརྡའོ་ཞེས་རྣམ་པར་གཞག་པ་ཡིན་ནོ། ། གསུངས་ཚུལ་གཉིས་པ་ནི། བྱང་ཆུབ་སེམས་དཔའི་འགྲེལ་པའི་མན་ངག་གི་བཤད་པ་ལས་འབྱུང་བ་སྟེ། དེ་ཡང་ནག་པོའི་ཕྱོགས་ཀྱི་ཆ་བཅུ་དྲུག་གི་དབྱེ་བས་གནས་སྐབས་བཅུ་དྲུག་ལ་སྟོང་པ་ཉིད་བཅུ་དྲུག་ཅེས་རྣམ་པར་ཕྱེ་ནས་བསྡུ་ན་དབྱེ་བ་གསུམ་མམ། རྣམ་པ་ཐམས་ཅད་སྟོང་ཉིད་དང་བཞིར་དབྱེ་བ་མཛད་པ་སྟེ། དཔལ་དུས་ཀྱི་འཁོར་ལོའི་འཇིག་རྟེན་ཁམས་ཀྱི་ལེའུའི་མདོར་བསྡུས་གཉིས་པ་ལས་གསུངས་པ།
སྟོང་པ་ཉིད་བཅུ་དྲུག་ཅེས་པ་ནི་ནག་པོའི་ཕྱོགས་དང་། ཉི་མ་དང་། ཤེས་རབ་བོ། ། སྟོང་པ་ཉིད་ལ་དབྱེ་བ་གསུམ་སྟེ། སྟོང་པ་ཉིད་དང་། ཆེན་པོ་སྟོང་པ་ཉིད་དང་། དོན་དམ་པ་སྟོང་པ་ཉིད་དོ། ། དེ་ལ་སྟོང་པ་ཉིད་ནི་ཕུང་པོ་ལྔ་སྟོང་པ་ཉིད་དེ། ནག་པོའི་ཚེས་གཅིག་ལ་སོགས་པ་ཚེས་ལྔའོ། ། ཆེན་པོ་སྟོང་པ་ཉིད་ནི་ཁམས་ལྔ་སྟོང་པ་ཉིད་དེ།
དྲུག་ལ་སོགས་པ་ཚེས་ལྔའོ། ། དོན་དམ་པ་སྟོང་པ་ཉིད་ནི། དབང་པོ་ལྔ་སྟོང་པ་ཉིད་དེ། བཅུ་གཅིག་ལ་སོགས་པ་ཚེས་ལྔའོ། ། དེ་ནས་གནམ་སྟོང་གི་མཐར་ཐུག་པ་ཚེས་བཅོ་ལྔ་ནི་སྟོང་པ་ཉིད་བཅོ་ལྔའོ། ། གནམ་སྟོང་གི་མཐའ་དང་། དཀར་པོའི་ཚེས་གཅིག་འཇུག་པའི་དང་པོའི་དབུས་སུ་བཅུ་དྲུག་པ་རྣམ་པ་ཐམས་ཅད་སྟོང་པ་ཉིད་དོ། ། ཞེས་སོ། ། སྟོང་ཉིད་བཅུ་དྲུག་གི་དོན་ལའང་། འདིར་དཔྱོད་ལྡན་གྱིས་ཇི་ལྟར་ཤེས་དགོས་པ་དེ་ཙམ་ཞིག་ནི་ལེགས་པར་བཤད་པ་ཡིན་ཏེ།
ཤིན་ཏུ་རྒྱས་པར་ནི་གཞན་དང་གཞན་དུ་བཤད་པ་བལྟ་བར་བྱའོ། ། གསུམ་པ་སྙིང་རྗེ་བཅུ་དྲུག་བཤད་པ་ལ་གཉིས། བཤད་པའི་འབྲེལ་དགོད། བཤད་པ་ཉིད་དགོས་པའོ། ། དང་པོ་ནི། བཤད་པ་སྔ་ཕྱིའི་འབྲེལ་ཡང་། འདི་ལྟར། ཧེ་བཛྲ་དང་། དགྱེས་པའི་རྡོ་རྗེ། ཞེས་པའི།
བཛྲ་དང་། རྡོ་རྗེ་ནི། བཛྲ་ཤེས་རབ་བརྗོད་པར་བྱ། ། ཞེས་དང་། རྡོ་རྗེ་སྟོང་པ་ཉིད་དུ་བརྗོད། ། ཅེས་པ། ཤེས་རབ་སྟོང་པ་ཉིད་ཀྱི་དོན་དང་། ཧེ་ནི་སྙིང་རྗེ་ཆེན་པོ་ཉིད། ། ཅེས་དགྱེས་པའི་དོན་དུ་གསུངས་ནས། ཐབས་དང་ཤེས་རབ་གཉིས་མེད་པ། །
དགྱེས་པའི་རྡོ་རྗེ། ཞེས་པ་ཐབས་སྙིང་རྗེ་ཆེན་པོ་ནི་ཤེས་རབ་སྟོང་ཉིད་པ་དང་ཟུང་དུ་སྦྱོར་བའི་ཆོས་ཞིག་གོ ། དེ་ལྟར་ན་སྙིང་རྗེ་ཆེན་པོ་དགྱེས་པའི་དོན་དུ་གསུངས་པ་འདི་ལས། དགའ་ཆེན་ཧེ་རུ་ཀ་ཡི་དངོས། ། ཞེས་དགའ་བ་ཆེན་པོ་ནི་སྙིང་རྗེ་ཆེན་པོའོ། ། ཞེས་ཤེས་པར་བྱ་བ་ཡིན་ཏེ། སྙིང་རྗེ་ཆེན་པོ་དགྱེས་རྡོ་རྗེ། ། ཞེས་པ་དང་ལེགས་པར་སྦྱར་ནས་སོ། ། དགའ་བ་ཆེན་པོ་ཞེས་པའང་དགའ་བ་བཞིའི་གཙོ་བོ་ལྷན་ཅིག་སྐྱེས་དགའ་སྟེ། ལྷན་ཅིག་སྐྱེས་དགའི་རང་བཞིན་དང་། །
ཞེས་པས་སོ། ། འོན་ཀྱང་འདིར་སྙིང་རྗེ་བཅུ་དྲུག་འཆད་པ་ན་ནི། དགའ་བ་བཞི་ལ་ཆ་བཅུ་དྲུག་ཏུ་ཕྱེ་བ་སྟེ། དཀར་པོའི་ཕྱོགས་ཀྱི་ཚེས་བཅོ་ལྔ་ཆ་བཅུ་དྲུག་པ་དང་བཅས་པས་སོ། ། དེ་ཡང་སྟོང་ཕྱོགས་ཀྱི་རིགས་པས། སྙིང་རྗེ་བཅུ་དྲུག་ཅེས་པ་ནི་དཀར་པོའི་ཕྱོགས་དང་། ཟླ་བ་དང་། ཐབས་སོ། ། ཞེས་བྱའོ། ། དེ་ལྟ་བས་ན་ནག་ཕྱོགས་སྟོང་ཉིད་བཅུ་དྲུག་དང་།
དཀར་ཕྱོགས་སྙིང་རྗེ་བཅུ་དྲུག་ཤེས་རབ་དང་ཐབས་ཀྱིས་འབྲེལ་བ་ཇི་ལྟ་བར་འདིར་ཡང་བཅོམ་ལྡན་འདས་ཀྱི་ཕྱག་བཅུ་དྲུག་དང་། ཐོད་པ་བཅུ་དྲུག་ཤེས་རབ་དང་ཐབས་ཀྱིས་འབྲེལ་བ་ཉིད་དོ། ། ཞེས་པས་བཤད་པ་སྔ་ཕྱིའི་འབྲེལ་པ་ངེས་པར་གཟུང་བར་བྱ་ཞིང་། གོ་རིམ་ཀྱང་སྟོང་པ་ལ་བདེ་བ་གནས་པ་ཞེས་པ་རྟེན་དང་བརྟེན་པའི་གོ་རིམ་སྟེ། ཨེ་དང་ཝཾ་ལྟ་བུར་ཤེས་པར་བྱའོ། ། ཐོད་པ་ལ་བདེ་བའི་སྒྲ་ཉེ་བར་སྦྱོར་བ་ནི། ཀ་པཱ་ལ་ཞེས་པའི། ཀཾ་བདེ་བ་དང་པཱ་ལ་སྐྱོང་བར་རྒྱུད་ལས་བཤད་པ་ཡོད་པ་བཞིན་ནོ། ། འདིར་དཔྱད་པ། ཆ་བཅུ་དྲུག་པ་ནི་སྟོང་པར་བཤད་ན།
བདེ་བར་ཇི་ལྟར་འབྲེལ་ཞེ་ན། བཅུ་དྲུག་པ་འདི་ཉིད་ལ། སྟོང་ཕྱོགས་ནས་རྣམ་པ་ཐམས་ཅད་སྟོང་པ་ཉིད་དུ་བཤད་པ་ནི། སྙིང་རྗེ་རྣམས་ཀྱང་ཐོད་པ་འདི་རྣམས་ཏེ། ཞེས་པ་ཕྱག་གི་མཚན་མ་ཐོད་པ་བཅུ་དྲུག་གིས་མཚོན་པའི་སྙིང་རྗེ་བཅུ་དྲུག་འཆད་པ་ལ་འཇུག་པ་སྟེ། དེ་ལ་འདིར་སྙིང་རྗེ་བཅུ་དྲུག་ཅེས་པ་ནི་དགའ་བ་བཅུ་དྲུག་གོ ། དགའ་བ་འདི་དག་ལ་ཅིའི་ཕྱིར་སྙིང་རྗེ་ཞེས་བྱ་ན་ཐུན་མོང་གི་ཚུལ་ལ་སྙིང་རྗེས་ཞི་བའི་མཐའ་འགོག་པ་ཇི་ལྟ་བར། འདིར་ནི་དགའ་བ་འདི་དག་གིས་ཞི་བའི་མཐའ་འགོག་པ་སྟེ། ཇི་སྐད་དུ། གཟུགས་ནི་སྲིད་པར་མི་འོང་སྟེ། །
འགྱུར་མེད་མྱ་ངན་འདས་མི་འགྲོ། ། ཞེས་གསུངས་པའི་ཚུལ་གྱིས་སོ། ། གཉིས་པ་ནི། དེ་ལྟ་བས་ན་དགའ་བ་བཅུ་དྲུག་གི་དབྱེ་བས་སྙིང་རྗེ་བཅུ་དྲུག་ཏུ་རྣམ་པར་གཞག་པ་དག་བཤད་པར་བྱ་སྟེ། འདི་དག་ནི་དུས་ཀྱི་འཁོར་ལོ་ལས་གསལ་བར་གསུངས་པ་ལྟ་བུ་གཞན་ན་མེད་པས་དེའི་ཚུལ་དུ་བརྗོད་པར་བྱའོ། ། འདི་ལའང་སྐབས་ཀྱི་བཤད་པ་དགོད་པ། སྔ་ཕྱིའི་འབྲེལ་པ་བསམ་པ་གཉིས་ཀྱི། དང་པོ་ལའང་གཉིས་ཏེ། རེ་ཞིག་དགའ་བ་བཅུ་དྲུག་བཤད་པ། དེ་ལས་སྙིང་རྗེ་བཅུ་དྲུག་ཤེས་ཚུལ་ལོ། །
དང་པོ་ལའང་། རྒྱུ་ལམ་འབྲས་བུ་མ་ཕྱེ་བའི་རྣམ་གཞག་དང་། འབྲས་དུས་ཀྱི་རྣམ་གཞག་བྱེ་བྲག་ཏུ་བཤད་པ་གཉིས་ཀྱི། དང་པོ་ནི། དེ་ལྟར་མ་ཕྱེ་བའི་དགའ་བ་ཆེན་པོ་ལ། གནས་སྐབས་ཀྱི་དབྱེ་བ་དགའ་བ་བཞི་བཞི་དང་། དེ་རེ་རེ་ཡང་རྣམ་པ་བཞི་བཞིར་ཕྱེ་བས་བཅུ་དྲུག་ཏུ་འགྱུར་བའི་ཚུལ་གྱིས་ཤེས་པར་བྱ་བ་ཡིན་པའི་ཕྱིར། འདིར་གཉིས་ཏེ། རེ་ཞིག་བཞིར་དབྱེ་བ་དང་། དེ་ལས་བཅུ་དྲུག་ཏུ་འགྱུར་ཚུལ་ལོ། །
དང་པོ་ནི། དབང་གི་ལེའུ་ལས། འདོད་པ་བསྐྱོད་པར་བྱེད་པ་འགྲོ་བ་རང་གི་ཡིད་ལའོ་གང་བ་དག་གིས་གང་བ་ཉིད་དུ་འགྱུར། ། གང་བ་ཡན་ལག་མཆོག་དག་ལས་ནི་རི་བོང་འཛིན་པ་ཁུ་བར་བྱས་ནས་ཐིག་ལེ་བཟང་པོ་འཛག ། ཨོཊྚས་བཀུག་པ་མཆོག་གི་བདེ་བ་རང་བཞིན་གྱིས་སྟེར་ཐིག་ལེ་གྲོལ་བ་དག་ནི་གསུམ་གྱི་མཐར། ། བལྟ་དང་རེག་དང་འགྲོགས་ལ་འཛག་པའི་བདེ་བ་འདི་དག་དགའ་བའི་དབྱེ་བ་ལ་སོགས་དག་གིས་སོ། ༡༢༣ ། འདོད་པ་དགའ་བར་བྱེད་དེ་དང་པོ་དག་ཀྱང་མི་རྣམས་ཀྱི་ནི་མིག་གིས་བལྟ་བ་དག་ལའོ། ། ཕྱི་ནས་གང་བ་རབ་ཏུ་སྦྱར་བ་ལ་སྟེ་སླར་ཡང་མཆོག་གི་དགའ་བ་ཉིད་དོ་རང་ལུས་ལ། ། འབར་བ་ཐིག་ལེ་འཛག་པ་དང་ནི་དགའ་བ་ཡང་སྟེ་ཁྱད་པར་དགའ་བ་རྡོ་རྗེ་པད་མ་ལ། །
ཨོཊྚ་ཐིག་ལེ་གསུམ་གྱི་མཐའ་རུ་འགྱུར་བ་ལ་གནས་ལྷན་ཅིག་སྐྱེས་པའི་དགའ་བ་རྡོ་རྗེ་བྱེད། ༡༢༣ ། ཅེས་གསུངས་པ་ལས་ཤེས་དགོས་ཏེ། དེ་ཡང་དགའ་བ་བཞི་ཞེས་པ། བསྐྱེད་པའི་གནས་སྐབས་དང་། གང་བའི་དང་། འབར་བའི་དང་། ཨོཊྚའི་གནས་སྐབས་ཞེས་བྱ་བའི་གནས་སྐབས་བཞིར་འབྱེད་པ་ནི་རྐང་པ་དང་པོ་གསུམ་མོ། ། བལྟ་བ་དང་། རེག་པ་དང་འགྲོགས་པ་དང་།
འཛག་པའི་བྱ་བ་བཞིས་འབྱེད་པ་ནི་རྐང་པ་གཅིག་གོ ། དོན་དེ་དག་སླར་ཡང་འཆད་པ་ནི་ཚིགས་བཅད་འོག་མ་སྟེ། དེ་ཡང་འདི་ལྟར། དང་པོར་མིག་གིས་བལྟ་བས་འགྲོ་བ་རྣམས་ཀྱི་ཡིད་ལ་འདོད་པ་བསྐྱོད་པར་བྱེད་པ་ནི། བསྐྱོད་པའི་གནས་སྐབས་ཏེ། དགའ་བ་དང་པོའོ། ། དེའི་ཕྱི་ནས་གང་བའི་གནས་སྐབས་ཞེས་པ། ཤེས་རབ་མ་ལ་ལག་པས་རེག་ཅིང་འཁྱུད་པ་ལས། བྱང་ཆུབ་ཀྱི་སེམས་འབབ་པ་དཔྲལ་བར་འདུས་ནས་གང་ཞིག་རབ་ཏུ་གང་བའི་གནས་སྐབས་ཏེ། གཉིས་པ་མཆོག་དགའ་འོ། །
དེ་ནས་འབར་བའི་གནས་སྐབས་ཞེས་པ། ཤེས་རབ་དང་འགྲོགས་ཏེ་རྡོ་རྗེ་པདྨ་ལ་རོལ་བ་ནི། སྔར་གང་བའི་སའི་ཡན་ལག་མཆོག་མགོ་བོ་ནས། པདྨར་རི་བོང་འཛིན་པ་ཁུ་བར་བྱས་ནས་ཐིག་ལེ་བཟང་པོ་འཛག་པ་ནི། འབར་བའི་གནས་སྐབས་ཏེ། གསུམ་པ་ཁྱད་པར་དགའ་བའོ། ། དེ་ལས། ཨོཊྚའི་གནས་སྐབས་ཞེས་པ། ཐིག་ལེ་འཛག་པའི་ཚེ། སྐུ་གསུང་ཐུགས་ཀྱི་ཐིག་ལེ་བཞི་པ་འབྱུང་བའི་དུས་སུ་མཆོག་གི་བདེ་བ་ཞེས་པ་ལྷན་ཅིག་སྐྱེས་དགའི་རང་བཞིན་སྟེར་བ་ནི།
ཨོཊྚའི་གནས་སྐབས་ཏེ། བཞི་པ་ལྷན་ཅིག་སྐྱེས་པའི་དགའ་བའོ། ། དགའ་བ་བཞི་པོ་འདི་ལ་སྐྱེ་མཚམས་ཀྱི་གནས་སྐབས་གཞག་ཚུལ་མི་འདྲ་བ་གཞན་དག་ཀྱང་རྒྱུད་འདི་དང་གཞན་དག་ཏུ་རྣམ་གྲངས་དུ་མར་གསུངས་པ་རྣམས་ནི་བདག་གིས་དབང་གི་ལེའུ་སོགས་སྐབས་གཞན་དང་གཞན་དུ་བཤད་པ་ལས་བལྟ་བར་བྱའོ། ། གཉིས་པ་ནི། དེ་ལྟར་བཞིར་བཤད་པ་དེ་དག་ཀྱང་། སྦྱོར་བའི་དབྱེ་བས་དང་། ཚེས་ཀྱི་དབྱེ་བས་བཅུ་དྲུག་པ་ཕྲག་རེར་དབྱེ་བ་བྱར་ཡོད་པ་ལས། དང་པོ་ལ་གཉིས་ཏེ། སྐུའི་དབྱེ་བས་རྣམ་པ་བཅུ་དྲུག་དབྱེ་བ་དང་། དེ་ཁོ་ན་ཉིད་རྣམ་པ་བཅུ་དྲུག་ཏུ་ཕྱེ་བའོ། །
དང་པོ་ལའང་། དབྱེ་བ་དངོས་དང་། སོ་སོའི་མིང་བསྟན་པ་གཉིས་ཀྱི། དང་པོ་ནི། འདིར་སྦྱོར་བའི་དབྱེ་བ་ཞེས་པ་ཡང་དགའ་བ་བཞི་པོ་རེ་རེ་ཞིང་སྐུ་གསུང་ཐུགས་ཡེ་ཤེས་ཀྱི་དབྱེ་བས་བཞི་བཞིར་སྦྱོར་བ་ལ་བྱ་སྟེ། སྤྲུལ་པ་ཡི་ནི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་དང་། ། ལོངས་སྤྱོད་རྫོགས་པའི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་དང་། ། དཔལ་ལྡན་ཆོས་ཀྱི་སྐུ་གསུང་ཐུགས། །
ཡེ་ཤེས་གཅིག་སྦྱོར་སྡོམ་པ་དང་། ། ལྷན་ཅིག་སྐྱེས་པའི་སྐུ་གསུང་ཐུགས། ། ཡེ་ཤེས་གཅིག་སྦྱོར་སྡོམ་པ་དང་། ། ཞེས་གསུངས་པ་ལྟར་རོ། ། གཉིས་པ་ནི། སྦྱོར་བས་ཕྱེ་བའི་དགའ་བ་བཅུ་དྲུག་པོ་དེ་དག་སོ་སོ་ལ་ཡང་མིང་མི་འདྲ་བའི་ཁྱད་པར་ཡོད་པ་དེ་བཞིན་གཤེགས་པའི་བརྡར་གྱུར་པ་དག་ཀྱང་། དབང་གི་ལེའུ་ལས་གསུངས་པ། འདོད་དང་དགའ་བ་དང་ནི་འདར་དང་འགྱུར་མེད་དག་དང་བཞི་པོ་ཡིས་ནི་སྦྱོར་བ་དེ་གཅིག་སྟེ། ། གང་བ་དང་ནི་ནུས་དང་སྐྱེ་བ་དག་དང་མཆོག་གི་དགའ་བ་ཉིད་ནི་གཉིས་པར་ངེས་པར་འགྱུར། ། འབར་བ་དང་ནི་ཐིག་ལེ་བརྒྱལ་བ་དག་ཀྱང་སླར་ཡང་ཁྱད་པར་དགའ་བ་ཉིད་ནི་གསུམ་པའོ། །
ཨོཊྚ་དང་ནི་ནཱ་ད་དག་དང་གཉིད་དང་ལྷན་ཅིག་སྐྱེས་པའི་དགའ་བ་ཉིད་ནི་བཞི་པར་འགྱུར། ༡༢༤ ། ཞེས་ཏེ། འདིར་འདོད་པ་ཞེས་པ་ལ་སོགས་པ་དགའ་བ་བཅུ་དྲུག་པོ་རྣམས་ཀྱི་སྦྱོར་བ་བཞི་གསུངས་པ་ནི། སྦྱོར་བ་དེ་གཅིག གཉིས་པ། གསུམ་པ། བཞི་པ་ཞེས་པས་བསྟན་ཏེ། དེ་ཡང་། སེམས་ཅན་རྣམས་ཀྱི་སད་པ་དང་།
རྨི་ལམ་དང་། ཤིན་དུ་གཉིད་ལོག་པ་དང་། བཞི་པའི་དབྱེ་བས་སྐུ་གསུང་དང་ཐུགས་དང་ཡེ་ཤེས་ཀྱི་སྦྱོར་བ་སྟེ། དེ་དག་ཀྱང་དགའ་བ་བཞིའི་དབྱེ་བས་བཅུ་དྲུག་གོ ། དེ་ལ་སོ་སོའི་མིང་གི་ཁྱད་པར་ཡང་། འདོད་པ་ཞེས་པ་སྐུའི་དགའ་བའོ། ། དགའ་བ་ཞེས་པ་གསུང་གིའོ། ། འདར་བ་ཞེས་པ་ཐུགས་ཀྱིའོ། ། འགྱུར་མེད་ཅེས་པ་ཡེ་ཤེས་ཀྱི་དགའ་བའི་མིང་སྟེ། དེ་ལྟར་བཞི་པོ་དེས་དགའ་བ་དང་པོའི་སྦྱོར་བ་གཅིག་གོ །
དེ་བཞིན་དུ། གང་བ་སྐུའི་མཆོག་དགའོ། ། འདི་མན་གྱི་སྦྱོར་བ་གསུམ་ལ། དང་པོ་གསུམ་གཞུང་ཚིག་ཇི་ལྟ་བ་ལ། ཐ་མ་གསུམ་ནི་གསུང་དང་ཐུགས་དང་ཡེ་ཤེས་རྡོ་རྗེ་རྣམས་མས་རིམ་བཞིན་སྦྱོར་ཏེ། གཞུང་དུ་འཁྲུགས་པ་ནི་སྡེབ་སྦྱོར་གྱི་དབང་གིས་ཡིན་པར་འགྲེལ་པས་བཤད་དོ། ། དེ་ལྟ་བས་ན། མཆོག་གི་དགའ་བ་ཞེས་པ་ནི་གསུང་གི་མཆོག་དགའོ། ། སྐྱེ་བ་ཞེས་པ་ཐུགས་ཀྱིའོ། ། ནུས་པ་ཞེས་པ་ཡེ་ཤེས་ཀྱི་མཆོག་དགའ་སྟེ་སྦྱོར་བ་གཉིས་པའོ། །
འབར་བ་ཞེས་པ་སྐུའི་ཁྱད་དགའོ། ། ཁྱད་པར་དགའ་བ་གསུང་གིའོ། ། བརྒྱལ་བ་ཐུགས་ཀྱིའོ། ། ཐིག་ལེ་ཡེ་ཤེས་ཀྱི་ཁྱད་དགའ་སྟེ་སྦྱོར་བ་གསུམ་པའོ། ། དེ་བཞིན་དུ། ཨོཊྚ་ཞེས་པ་སྐུའི་ལྷན་སྐྱེས་སོ། ། ལྷན་ཅིག་སྐྱེས་པ་གསུང་གིའོ། ། གཉིད་ཅེས་པ་ཐུགས་ཀྱིའོ། ། ནཱ་ད་ཞེས་པ་ཡེ་ཤེས་ཀྱི་ལྷན་ཅིག་སྐྱེས་དགའི་མིང་སྟེ་སྦྱོར་བ་བཞི་པའོ། ། དེ་ལྟར་བཅུ་དྲུག་ལ་མིང་གི་ཁྱད་པར་སོ་སོས་བསྟན་པ་འདི་དག་དང་ཕྱོགས་མཐུན་པ་ནི།
ཕྱག་རྒྱ་ཆེན་པོ་ཐིག་ལེའི་རྒྱུད་ལས་ཀྱང་གསུངས་ཏེ། སྐུ་དང་དགའ་བ་འདར་བ་དང་། ། ཞུ་དང་ཀུན་དགའ་དེ་བཞིན་ནོ། ། ཞེས་འདི་རྣལ་འབྱོར་དང་པོ་སྟེ། འདོད་པའི་དགའ་བའི་ངེས་པའོ། ། གང་བ་དགའ་བ་དེ་བཞིན་དུ་བརྟན་ཞིང་འབྱུང་བ་མཆོག་དེ་བཞིན། ། ཞེས་འདི་རྣལ་འབྱོར་གཉིས་པ་སྟེ། མཆོག་ཏུ་དགའ་བའི་ངེས་པའོ། ། འབར་དང་དགའ་བ་ཐིག་ལེ་དང་། ། གཉིད་ཡུལ་ཞེས་ཁྱད་པར་དེ་བཞིན། །
ཞེས་འདིར་རྣལ་འབྱོར་གསུམ་པ་སྟེ། ། ཁྱད་པར་དགའ་བའི་ངེས་པའོ། ། ཨོཊྚ་དགའ་བ་ནཱ་ད་དང་། ། རང་བཞིན་ལྷན་སྐྱེས་དེ་བཞིན་ནོ། ། ཞེས་འདི་རྣལ་འབྱོར་བཞི་པར་བཤད། ། ལྷན་སྐྱེས་ཞེས་པའི་ངེས་པའོ། ། ཞེས་པ་ལ་སོགས་པ་སྟེ། རྣལ་འབྱོར་དང་པོ་ཞེས་སོགས་ཀྱང་སྦྱོར་བ་དང་པོ་ཞེས་སོགས་དང་འགྱུར་གྱི་ཁྱད་ཙམ་མོ། ། གཉིས་པ་དེ་ཁོ་ན་ཉིད་རྣམ་པ་བཅུ་དྲུག་ཏུ་ཕྱེ་བ་ནི། དེ་ཉིད་གཅིག་པུ་སྐུ་ཡི་རབ་ཏུ་དབྱེ་བས་རྣམ་པ་བཅུ་དྲུག་ཅེས་བྱ་བ་དོན་དམ་པར་ལྷན་ཅིག་སྐྱེས་སྐུ་གཅིག་པུར་ཟད་ཀྱང་ཐ་སྙད་དུ་དགའ་བ་བཞི་དང་བཅུ་དྲུག་ཏུ་རྣམ་པར་དབྱེ་བ་ཡང་།
འཇིག་རྟེན་ཁམས་ཀྱི་ལེའུའི་མདོར་བསྡུས་ལྔ་པ་ལས་གསུངས་པ། ཆགས་པ་དང་ཆགས་པ་མ་ཡིན་པ་དང་། ཞེ་སྡང་དང་ཞེ་སྡང་མ་ཡིན་པ་དང་། གཏི་མུག་དང་གཏི་མུག་མ་ཡིན་པ། ཞེས་པ་དེ་ལྟ་བུ་ལ་སོགས་པ་རྣམས་ནི་ཕྱོགས་ཏེ། ཕན་ཚུན་ལྟོས་པ་དང་བཅས་པ་ཉིད་ཀྱི་ཕྱིར་རོ། ། ཕྱོགས་འདི་དང་བྲལ་བ་ནི་སངས་རྒྱས་རྣམས་ཀྱི་མི་གནས་པའི་མྱ་ངན་ལས་འདས་པ་རང་བཞིན་མེད་པ་སྟེ། སྐད་ཅིག་གཅིག་དང་དུ་མ་དང་བྲལ་བའི་ཡེ་ཤེས་ནི་རྒྱལ་བ་རྣམས་ཀྱི་དེ་ཁོ་ན་ཉིད་ཅེས་གསུངས་སོ། ། དེ་ཉིད་སེམས་ཅན་རྣམས་ཀྱི་རང་གི་སེམས་ཀྱི་དབང་གིས་རྣམ་པ་བཞི་དང་། རྣམ་པ་བཅུ་དྲུག་ཏུ་ཡང་སྣང་སྟེ།
དགའ་བ་དང་། མཆོག་དགའ་དང་། ཁྱད་པར་གྱི་དགའ་བ་དང་། ལྷན་ཅིག་སྐྱེས་པའི་དབྱེ་བས་རྣམ་པ་བཞི་སྟེ། དེ་ནས་སྐུའི་དགའ་བ་དང་། གསུང་གི་དགའ་བ་དང་། ཐུགས་ཀྱི་དགའ་བ་དང་། ཡེ་ཤེས་ཀྱི་དགའ་བ་དང་། དེ་བཞིན་དུ། སྐུའི་མཆོག་དགའ་དང་།
གསུང་གི་མཆོག་དགའ་དང་། ཐུགས་ཀྱི་མཆོག་དགའ་དང་། ཡེ་ཤེས་ཀྱི་མཆོག་དགའ་དང་། སྐུའི་ཁྱད་པར་གྱི་དགའ་བ་དང་། གསུང་གི་ཁྱད་པར་གྱི་དགའ་བ་དང་། ཐུགས་ཀྱི་ཁྱད་པར་གྱི་དགའ་བ་དང་། ཡེ་ཤེས་ཀྱི་ཁྱད་པར་གྱི་དགའ་བ་དང་། དེ་བཞིན་དུ། སྐུའི་ལྷན་ཅིག་སྐྱེས་པ་དང་། གསུང་གི་ལྷན་ཅིག་སྐྱེས་པ་དང་།
ཐུགས་ཀྱི་ལྷན་ཅིག་སྐྱེས་པ་དང་། ཡེ་ཤེས་ཀྱི་ལྷན་ཅིག་སྐྱེས་པའི་དགའ་བ་སྟེ། དེ་ལྟ་བུའི་དེ་ཉིད་རྣམ་པ་བཅུ་དྲུག་གང་གི་ཚེ་རྣལ་འབྱོར་པས་རིག་པ་དེའི་ཚེ། དེ་ཉིད་རྣམ་པ་བཅུ་དྲུག་རིག ། ཅེས་བཅོམ་ལྡན་འདས་ཀྱིས་གསུངས་པས་སོ། ། དེ་ཉིད་ཁོ་ནར་ནི་ལྷན་ཅིག་སྐྱེས་པའི་སྐུ། ། ཞེས་བརྗོད་དོ། ། ཞེས་སོ། ། གཉིས་པ་ཚེས་ཀྱི་དབྱེ་བ་བཅུ་དྲུག་ཏུ་དབྱེ་བ་ནི། འོག་འདི་ཉིད་དུ་འཆད་པར་འགྱུར་རོ། །
གཉིས་པ་འབྲས་དུས་ཀྱི་རྣམ་གཞག་བྱེ་བྲག་ཏུ་བཤད་པ་ནི། དགའ་བ་བཅུ་དྲུག་པོའི་རྣམ་གཞག་དེ་ལྟ་བུའི་སྒོ་ནས། འབྲས་དུས་སུ་སྐུ་བཞི་པོ་རྣམས་ཀྱི་དབྱེ་བ་བཅུ་དྲུག་ཏུ་འགྱུར་བ་ཡང་། ཡེ་ཤེས་ཀྱི་ལེའུ་ལས་གསུངས་པ། འདོད་པ་སྤྲུལ་པའི་སྐུ་ནི་ངེས་པར་རབ་ཏུ་འགྱུར་ཏེ་རྫོགས་པ་དག་ནི་དེ་ཡི་གསུང་ཉིད་དོ། ། འབར་བ་སྤྲུལ་པའི་ཐུགས་ཏེ་འདི་ཡི་མཆོག་གི་བདེ་བ་བྱེད་པའི་ཡེ་ཤེས་དག་ནི་ཨོཊྚ་ཉིད། ། དགའ་བ་ལོངས་སྤྱོད་རྫོགས་པའི་སྐུ་སྟེ་མཆོག་དགའ་དང་བཅས་ཁྱད་པར་དགའ་བ་རིམ་པས་འདི་ཡི་ནི། ། གསུང་དང་ཐུགས་སོ་ལྷན་ཅིག་སྐྱེས་པའི་དགའ་བ་ཉིད་ཀྱང་བདེ་འབྱུང་འདི་ཡི་ཡེ་ཤེས་རྡོ་རྗེར་འགྱུར། ༡༢༣ ། འདར་བ་ཉིད་ནི་སྲིད་པ་གསུམ་གྱིས་བཏུད་པ་ཆོས་ཀྱི་སྐུ་སྟེ་འབྱུང་བ་དེ་ཡི་གསུང་དུ་འགྱུར། །
གཉིད་ཡུལ་ཡིད་ནི་ཆོས་ཀྱི་ཐུགས་ཏེ་གཉིད་ནི་འདི་ཡི་སྲིད་པའི་འཇིགས་འཇོམས་ཡེ་ཤེས་ཁོ་ན་འོ། ། ཡེ་ཤེས་ཉིད་ནི་དག་པའི་སྐུ་སྟེ་དབྱངས་དང་བྲལ་བའི་ཆ་དང་ཐིག་ལེ་ནཱ་ད་རིམ་པ་ཡིས། ། བདེ་འབྱུང་དག་པའི་སྐུ་ཡི་གསུང་དང་ཐུགས་དང་ཡེ་ཤེས་རྣམ་གསུམ་སྲིད་པར་གནས་པའོ། ༡༢༤ ། ཞེས་ཏེ། དོན་ནི་སྔར་གཞི་ལམ་སྐབས་སུ། འདོད་དང་དགའ་བ་ཞེས་སོགས་མིང་གི་རྣམ་པ་བཞི་ཚན་བཞིས་བསྟན་པའི་བཞི་ཚན་རྣམས་ལས། ། འདོད་པ་སོགས་དང་པོ་བཞི་འགགས་པའམ་དག་པ་ལས་སྤྲུལ་པའི་སྐུ་གསུང་ཐུགས་ཡེ་ཤེས་རྡོ་རྗེར་འགྱུར་རོ། ། དགའ་བ་ལ་སོགས་གཉིས་པ་བཞི་དག་པ་ལས་ལོངས་སྤྱོད་རྫོགས་པའི་སྐུ་གསུང་ཐུགས་ཡེ་ཤེས་སོ། ། འདར་བ་སོགས་གསུམ་པ་བཞི་དག་པ་ལས་ཆོས་ཀྱི་སྐུ་གསུང་ཐུགས་ཡེ་ཤེས་སོ། །
ཡི་གེ་སོགས་བཞི་པ་བཞི་དག་པ་ལས་ལྷན་ཅིག་སྐྱེས་པའི་སྐུ་གསུང་ཐུགས་ཡེ་ཤེས་སོ། ། ཞེས་པ་ཉིད་དེ། འདིར་རྫོགས་པ་ཞེས་པ་ནི། སཾ་པཱུརྞ་ཞེས་པ་སྔར་གྱི་གང་པ་དང་འགྱུར་ཁྱད་དོ། ། དེ་བཞིན་དུ་འབྱུང་བ་ཞེས་པ་སྔར་གྱི་སྐྱེ་བ་དང་། གཉིད་ཡུར་ཞེས་པ་བརྒྱལ་བ་དང་། ཡི་གེ་ཞེས་པ་འགྱུར་མེད་དང་། དབྱངས་དང་བྲལ་བའི་ཆ་ཞེས་པ་ནུས་པའོ། ། དེ་ལྟར་བཤད་པ་དེ་དག་གིས་ནི་དེ་ཉིད་རྣམ་པ་བཅུ་དྲུག་རིག ། ཅེས་བྱ་བའི་སྒོ་ནས།
རྡོ་རྗེ་ཟླ་བ་དྲི་མེད་འོད། ། ཅེས་པའི་དོན་བསྟན་པ་ཡིན་ནོ། ། དེས་ན། རེ་ཞིག་དགའ་བ་བཅུ་དྲུག་བཤད་པ་དེ་ལས། གཉིས་པ་སྙིང་རྗེ་བཅུ་དྲུག་ཤེས་པར་བྱ་བའི་ཚུལ་ནི། དགའ་བ་བཞིར་བཤད་པ་དེ་དག་སྦྱོར་བའི་དབྱེ་བས་བཅུ་དྲུག་ཏུ་འགྱུར་བར་མ་ཟད། ཚེས་ཀྱི་དབྱེ་བས་ཀྱང་བཅུ་དྲུག་ཏུ་འགྱུར་ཏེ། འདི་ལྟར་ཚེས་གཅིག་ལ་སོགས་པའི་ཆ་བཅོ་ལྔ་པོ་ནམ་མཁའ་རླུང་མེ་ཆུ་སའི་རང་བཞིན་དགའ་བ་བཟང་པོ། རྒྱལ་བ། སྟོང་པ་རྫོགས་པའི་མིང་ཅན།
ཨ་ཨི་རྀ་ཨུ་ལྀཀ ཨ་ཨེ་ཨར་ཨོ་ཨལཙ། ཧ་ཡ་ར་ཝ་ལཊ། ཞེས་པའི་དབྱངས་འདི་དག་གི་ཆོས་ཅན་རྣམས་ཀྱིའོ། ། དེ་དག་ལས་ལྔ་པ་ནི་དགའ་བ་རྫོགས་པའོ། ། བཅུ་པ་ནི་མཆོག་དགའ་རྫོགས་པའོ། ། ཉ་ནི་ཁྱད་དགའ་རྫོགས་པའོ། ། ལྷན་ཅིག་སྐྱེས་དགའ་ཞེས་པ་ནི། ཆ་བཅུ་དྲུག་པ་སྟེ་ཁམས་ཐམས་ཅད་བསྡུས་པ་དང་། ཚོགས་པ་དང་།
འདུས་པ་དང་། སྡོམ་པ་ཞེས་བྱའོ། ། དེ་ལྟར་བྱང་ཆུབ་སེམས་ཀྱི་ཆགས་པ་ནི་དཀར་པོའི་ཕྱོགས་ཏེ། ཞེས་དགའ་བ་བཅུ་དྲུག་དཀར་ཕྱོགས་ཀྱི་ཆ་བཅུ་དྲུག་དང་སྦྱར་ནས་གསུངས་པ་ལྟར་ཤེས་པར་བྱ་ལ། དེ་ལྟར་ཟླ་བའི་ཆ་བཞིན་དུ། དགའ་བ་དང་། ཐིག་ལེ་དང་། དབྱངས་ཡིག་བཅུ་དྲུག་འབྱེད་པ་འདི་ལྟ་བུ་ནི། ཕྱག་རྒྱ་ཆེན་པོ་ཐིག་ལེའི་རྒྱུད་ལས་ཀྱང་གསུངས་ཏེ། རི་བོང་མཚན་མའི་ཆ་འདི་རྣམས། །
དགའ་བའི་ཐིག་ལེ་བཅུ་དྲུག་སྟེ། ། ཨཱ་ལིའི་ངོ་བོར་ཤེས་པར་བྱ། ། འཁོར་ལོ་བཞི་རུ་རིམ་པ་ལས། ། ཞེས་སོ། ། དེ་བཞིན་དུ་བཅུ་དྲུག་པོ་འདི་ལ། སྙིང་རྗེ་བཅུ་དྲུག་ཅེས་ཀྱང་བྱ་སྟེ། མདོར་བསྡུས་གཉིས་པ་ལས། སྙིང་རྗེ་བཅུ་དྲུག་ཅེས་པ་ནི། དཀར་པོའི་ཕྱོགས་དང་། ཟླ་བ་དང་།
ཐབས་སོ། ། ཞེས་གསུངས་པ་ལྟར་རོ། ། དེ་ཡང་སྙིང་རྗེ་གསུམ་དུ་འགྱུར་ཏེ། དེ་ཉིད་ལས། དེ་བཞིན་དུ་སྙིང་རྗེ་རྣམ་པ་གསུམ་སྟེ། སེམས་ཅན་ལ་དམིགས་པ་དང་། ཆོས་ལ་དམིགས་པ་དང་། དམིགས་པ་མེད་པའོ། ། དེ་ལ་སེམས་ཅན་ལ་དམིགས་པ་ནི་དཀར་པོའི་ཚེས་གཅིག་ལ་སོགས་པ་ཚེས་ལྔའོ། ། ཆོས་ལ་དམིགས་པ་ནི་དྲུག་པ་ལ་སོགས་པ་ཚེས་ལྔའོ། །
དམིགས་པ་མེད་པ་ནི་བཅུ་གཅིག་པ་ལ་སོགས་པ་ལྔ་སྟེ། ཉའི་མཐར་ཐུག་པའོ། ། ཉའི་མཐའ་དང་། ནག་པོའི་ཚེས་གཅིག་འཇུག་པ་དང་པོའི་དབུས་སུ་སྙིང་རྗེ་བཅུ་དྲུག་པའོ། ། ཞེས་སོ། ། དེ་ལྟར་ན། རྡོ་རྗེ་སྙིང་འགྲེལ་ལས། སེམས་ཅན་ཆོས་དང་དམིགས་སུ་མེད། ། སྙིང་རྗེ་འདི་ནི་རྣམ་གསུམ་བཤད། ། ཅེས་གསུངས་པའི་དོན་ཡང་ལེགས་པར་བཤད་པར་འགྱུར་རོ། །
དེ་ལྟ་བུའི་ཚུལ་གྱིས་སྙིང་རྗེ་བཅུ་དྲུག་བཤད་པ་འདི་དག་ཀྱང་ཟབ་མོའི་གནས་རྣམ་པར་འབྱེད་པ་ལ་ཤིན་དུ་གཅེས་པའི་ཤེས་བྱར་བསམས་ནས་ཕྱོགས་མཐོང་བར་བཤད་པ་ལ་དཔྱོད་ལྡན་རྣམས་ཀྱིས་རྗེས་སུ་ཡི་རང་བར་བྱ་བ་ཡིན་ནོ། ། གཉིས་པ་བཤད་པ་སྔ་ཕྱིའི་འབྲེལ་བསམ་པ་ནི། འདིར་སྟོང་ཉིད་བཅུ་དྲུག་དང་སྙིང་རྗེ་བཅུ་དྲུག་བཤད་པའི་སྔ་ཕྱིའི་འབྲེལ་ཡང་འདི་ལྟར་གཟུང་བར་བྱ་སྟེ། ཧེ་བཛྲ་དང་དགྱེས་པ་རྡོ་རྗེ་ཞེས་པའི་བཛྲ་དང་རྡོ་རྗེ་ནི་རིམ་པ་བཞིན། བཛྲ་ཤེས་རབ་བརྗོད་པར་བྱ། ། ཞེས་དང་། རྡོ་རྗེ་སྟོང་པ་ཉིད་དུ་བརྗོད། ། ཅེས་པ་ཤེས་རབ་སྟོང་པ་ཉིད་ཀྱི་དོན་དང་། ཧེ་ནི་སྙིང་རྗེ་ཆེན་པོ་ཉིད། ། ཅེས་དགྱེས་པའི་དོན་དུ་གསུངས་ནས།
ཐབས་དང་ཤེས་རབ་གཉིས་མེད་པ། ། དགྱེས་པའི་རྡོ་རྗེ། ཞེས་པས་ཐབས་སྙིང་རྗེ་ཆེན་པོ་ནི་ཤེས་རབ་སྟོང་པ་ཉིད་དང་ཟུང་དུ་སྦྱོར་བའི་ཆོས་ཞིག་གོ ། དེ་ལྟར་ན། སྙིང་རྗེ་ཆེན་པོ་དགྱེས་པའི་དོན་དུ་གསུངས་པ་འདི་ལས། དགའ་ཆེན་ཧེ་རུ་ཀ་ཡི་དངོས། ། ཞེས་དགའ་བ་ཆེན་པོ་ནི་སྙིང་རྗེ་ཆེན་པོའོ། ། ཞེས་ཤེས་པར་བྱ་བ་ཡིན་ཏེ། སྙིང་རྗེ་ཆེན་པོ་དགྱེས་རྡོ་རྗེ། ། ཞེས་པ་དང་ལེགས་པར་སྦྱར་ནས་སོ། །
དགའ་བ་ཆེན་པོ་ཞེས་པའང་དགའ་བ་བཞིའི་གཙོ་བོ་ལྷན་ཅིག་སྐྱེས་དགའ་སྟེ། ལྷན་ཅིག་སྐྱེས་དགའི་རང་བཞིན་དང་། ། ཞེས་པས་སོ། ། འོན་ཀྱང་འདིར་སྙིང་རྗེ་བཅུ་དྲུག་འཆད་པ་ན་ནི། དགའ་བ་བཞི་ལ་ཆ་བཅུ་དྲུག་ཏུ་ཕྱེ་བ་སྟེ། དཀར་པོའི་ཕྱོགས་ཀྱི་ཚེས་བཅོ་ལྔ་ཆ་བཅུ་དྲུག་པ་དང་བཅས་པས་སོ། ། དེ་ཡང་། སྟོང་ཕྱོགས་ཀྱི་རིགས་པས། སྙིང་རྗེ་བཅུ་དྲུག་ཅེས་པ་ནི་དཀར་པོའི་ཕྱོགས་དང་། ཟླ་བ་དང་།
ཐབས་སོ། ། ཞེས་བྱའོ། ། དེ་ལྟ་བས་ན། ནག་ཕྱོགས་ཀྱི་སྟོང་ཉིད་བཅུ་དྲུག་དང་། དཀར་ཕྱོགས་སྙིང་རྗེ་བཅུ་དྲུག་ཤེས་རབ་དང་ཐབས་ཀྱིས་འབྲེལ་བ་ཇི་ལྟ་བར་འདིར་ཡང་བཅོམ་ལྡན་འདས་ཀྱི་ཕྱག་བཅུ་དྲུག་དང་། ཐོད་པ་བཅུ་དྲུག་ཤེས་རབ་དང་ཐབས་ཀྱིས་འབྲེལ་བ་ཉིད་དོ། ། ཞེས་པས་བཤད་པ་སྔ་ཕྱིའི་འབྲེལ་པ་ངེས་པར་གཟུང་བར་བྱ་ཞིང་། གོ་རིམ་ཀྱང་། སྟོང་པ་ལ་བདེ་བ་གནས་ཞེས་པ་རྟེན་དང་བརྟེན་པའི་གོ་རིམ་སྟེ། ཨེ་དང་ཝཾ་ལྟ་བུ་ཤེས་པར་བྱའོ། །
ཐོད་པ་ལ་བདེ་བའི་སྒྲ་ཉེ་བར་སྦྱོར་བ་ནི། ཀ་པཱ་ལ་ཞེས་པའི། ཀཾ་བདེ་བ་དང་པཱ་ལ་སྐྱོང་བར་རྒྱུད་ལས་བཤད་པ་ཡོད་པ་བཞིན་ནོ། ། འདིར་དཔྱད་པ། ཆ་བཅུ་དྲུག་པ་ནི་སྟོང་པར་བཤད་ན། བདེ་བ་ཇི་ལྟར་འབྲེལ་ཞེ་ན། བཅུ་དྲུག་པ་འདི་ཉིད་ལ། སྟོང་ཕྱོགས་ནས་རྣམ་པ་ཐམས་ཅད་སྟོང་པ་ཉིད་དང་། བདེ་ཕྱོགས་ནས་རང་བཞིན་ལྷན་ཅིག་སྐྱེས་པ་ཞེས་བྱ་བ་ཡིན་པའི་ཕྱིར། འདི་ཉིད་ལའང་བཤད་པར་བྱ་བ་མང་ངོ་།།
༈ །།བཞི་པ་བྱམས་སོགས་སམ་རྣམ་ཐར་བཞིའི་དོན་བཤད་པ་ནི། བྱམས་པ་ལ་སོགས་རྣམས་དང་རྣམ་ཐར་ཞབས་བཟང་། ། ཞེས་པས་བསྟན་པ། ཞབས་བཞིས་མཚོན་པའི་རྣམ་ཐར་བཞིའམ། བྱམས་སོགས་བཞི་འཆད་པ་སྟེ། དེས་ན་འདིར་དོན་རྣམ་པ་གཉིས་ཏེ། མཚོན་བྱ་བཞི་ཚན་གཉིས་བཤད། ཞབས་བཞིས་དེ་དག་མཚོན་པའི་ཚུལ་ལོ། ། དང་པོ་ལ་བཞི་ཚན་གཉིས་ལས། རེ་ཞིག
དང་པོར་རྣམ་པར་ཐར་པ་བཞི་འཆད་པ་ལ། ཐེག་པ་ཐུན་མོང་བའི་སྐད་ལ་ནི། རྣམ་པར་ཐར་པའི་སྒོ་གསུམ་ཞེས་པ་མིན་པ། སྒོ་བཞི་ཞེས་པའི་བརྡ་མེད་ཅིང་། གསུམ་གྱི་མཐར་མངོན་པར་འདུས་མ་བྱས་པ། ཞེས་པ་ཡོད་པ་རྣམས་སུ་ཡང་། རྣམ་ཐར་ཞེས་པའི་བརྡས་རྣམ་པར་གཞག་པ་མེད་དོ། ། དེས་ན་རྣམ་ཐར་བཞི་ཞེས་པ་ནི་རྒྱུད་སྡེའི་བརྡ་ཡིན་པ་ནི། རྣལ་འབྱོར་རྒྱུད་དུ། ཡུམ་བཞི་རྣམ་ཐར་བཞི་དག་པར་གསུངས་པ་ལྟ་བུ་སྟེ།
བླ་མེད་ཀྱི་རྒྱུད་ན་རྣམ་ཐར་བཞི་ཞེས་པ་ཤིན་དུ་མང་ངོ་། ། འདིའི་སྐབས་སུ་ནི། སེམས་ཙམ་མམ། དབུ་མའི་སྐད་དང་སྦྱར་དུ་ཡོད་པའང་མི་སྲིད་པ་མ་ཡིན་མོད། འོན་ཀྱང་བྱང་ཆུབ་སེམས་དཔའི་འགྲེལ་པས་བཀྲལ་བའི་ཆོས་སྐད་ལྟ་བུ་གསང་བ་ཟབ་མོ་ཆོས་སྐད་དུ་སྨྲ་བར་སེམས་ན་ནི། དུས་ཀྱི་འཁོར་ལོའི་སྒྲུབ་ཐབས་ལེའུར། སྟོང་པ་དངོས་པོའི་ངོ་བོའི་རང་བཞིན་མཐའ་དག་འགྲོ་བ་འདི་ནི་དངོས་པོ་དག་གིས་རྣམ་པར་དམན། ། དེ་ལས་སངས་རྒྱས་བྱང་ཆུབ་མེད་ཅིང་གཞན་ཕན་སྙིང་རྗེ་དག་དང་མཚན་མའི་དམ་བཅའ་མེད་པ་སྟེ། ། ཞེས་སོགས་དང་། དཔལ་དྲི་མ་མེད་པའི་འོད་ལས།
ཡེ་ཤེས་སྟོང་ཉིད་ཡེ་ཤེས་ཀྱིས། ། ལེགས་དག་རྣམ་དག་འགྱུར་བ་མེད། ། སེམས་ནི་མཚན་མེད་ཡེ་ཤེས་ཀྱིས། ། ལེགས་དག་གཉིས་མེད་ཆོས་བདག་མེད། ། ངག་ནི་སྨོན་མེད་ཡེ་ཤེས་ཀྱིས། ། དག་པ་གསང་སྔགས་མི་ཟད་སྒྲ། ། དེ་བཞིན་མངོན་པར་འདུས་མ་བྱས། ། ཡེ་ཤེས་ཀྱིས་དག་དྲི་མ་མེད། ། ཅེས་སོགས་གསུངས་པ་ལ་བརྟེན་ནས་བཤད་པར་བྱ་དགོས་པ་ལ། འདི་དག་གི་བཤད་པ་ལའང་བོད་ཕྱི་རབས་ཁ་ཅིག་སྐབས་ཀྱི་ཟབ་མོའི་སྟོང་སྐད་དོར་ནས།
དབུ་མའི་རིག་པ་དང་སྦྱར་བའི་སྟོང་སྐད་བཙན་ཐབས་སུ་བརྣན་པས་འདིའི་རྣམ་ཐར་བཞི་འཆད་པ་ཡོད་མོད། རིག་པས་དཔྱད་པའི་སྟོང་སྐད་ཡང་སྤྱིར་ན་རྒྱལ་བའི་ཐེག་པ་ལ་ཟབ་མོ་དེ་ཁོ་ན་ཉིད་རྣམ་པར་འབྱེད་པའི་ཚུལ་གཅིག་ཏུ་ཟད་མོད་ཀྱང་། རྫོགས་པའི་རིམ་པ་བླ་ན་མེད་པའི་སྐབས་འདི་ལ་ལྟོས་ནས་ནི་རྟོག་གེ་ཞེས་བྱ་སྟེ། སྤྱི་དོན་གྱི་སྟོང་པ་མཆོག་ཏུ་ཞེན་པས། མཐར་ཐུག་གི་སྟོང་པ་བརྙས་པའི་གནས་སུ་གཞག་པའི་ཕྱིར་རོ། ། དེ་ལྟ་བས་ན་བཤད་པའི་སྙིགས་མ་དེ་དག་དྲུངས་འབྱིན་པའི་དགག་པ་ནི་གཞན་དུ་བྱས་པ་ལས་བལྟ་བར་བྱའོ། ། འདིར་རང་ལུགས་ངེས་དོན་གྱི་དགོངས་པ་དགྲོལ་བ་ལ་གཉིས་ཏེ།

དབྱེ་ངོ་རྣམ་ཐར་བཞིའི་དོན་བཤད་པ་དང་། དེ་ཡང་དབྱེ་གཞི་བྱང་ཆུབ་ཀྱི་སེམས་སུ་བསྡུ་བའོ། ། དང་པོ་ལ་ཡང་གསུམ་སྟེ། གནས་ལུགས་གཞི་དུས་ཀྱི་རྣམ་ཐར། བསྒོམ་པ་ལམ་དུས་ཀྱི་རྣམ་ཐར། མཆོད་ཡུལ་འབྲས་དུས་ཀྱི་རྣམ་ཐར་རོ། ། དང་པོ་ལ་གཉིས། སྟོང་པ་སོགས་ཀྱི་དོན་བཤད་པ་དང་། དེ་ལས་ཤེས་པར་བྱ་བའོ། ། དང་པོ་ནི། འོ་ན་འདིར་དྲངས་པའི་ལུང་སྟོང་པ་དངོས་པོའི་ངོ་བོའི་རང་བཞིན། །
ཞེས་སོགས་ཀྱིས་བསྟན་པའི་རྣམ་ཐར་བཞིའི་དོན་གང་ཞེ་ན། ཕྱོགས་སུ་ལྷུང་བའི་སེམས་ཀྱི་དྲི་མ་རྣམ་པར་བསལ་ཏེ། ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག དཔྱིས་ཕྱིན་པར་ཏེ་པོར་བཤད་པར་བྱའོ། ། དེ་ལ་རེ་ཞིག་སྟོང་པ་ཉིད་ཀྱི་དོན་བཤད་ན། དེ་ལས་མཚན་མེད་སོགས་གསུམ་གྱི་དོན་ཡང་རྟོགས་སླ་བར་འགྱུར་བས། དེའི་ཕྱིར་སྟོང་པ་ཉིད་བཤད་པར་བྱ་སྟེ། འདི་ལའང་གཞི་ལམ་འབྲས་གསུམ་ཡོད་པ་ལས། ལུང་གི་སྐབས་འདིར་ནི་གཞིའི་ཚུལ་གྱིས་གཏན་ལ་དབབ་པར་བྱ་བ་གཙོ་ཆེའོ། ། དེ་ལའང་སྤྱིར་ན་མོས་བསྒོམ་གྱི་སྐབས་འདི་ལྟ་བུར་ནི་དངོས་མེད་ཀྱི་སྟོང་ཉིད་དང་།
དངོས་པོའི་སྟོང་པ་ཉིད་གཉིས་ཤེས་པར་བྱར་ཡོད་ཀྱང་། ལུང་དྲངས་པ་འདིར་ནི། སྟོང་པ་དངོས་པོའི་སྟོང་པ་ཉིད། ། ཅེས་བྱ་བའི་ཚུལ་གྱིས་ཤེས་དགོས་པ་ལས། སྟོང་པ་དངོས་པོའི་ངོ་བོའི་རང་བཞིན་ཞེས་གསུངས་པ་ཡིན་ལ། དེའི་གཞི་ཡང་གང་ཞེ་ན། སེམས་ཀྱི་རང་བཞིན་འོད་གསལ་ཞེས་བྱ་བར་བརྗོད་པ་འདི་ཉིད་དོ། ། དེ་ལྟ་ན། འདི་ལ་ཅིའི་ཕྱིར་སྟོང་པ་ཞེས་བྱ་ཞིང་། ཅིའི་ཕྱིར་དངོས་པོའི་ངོ་བོའི་རང་བཞིན་ཞེས་བྱ་ཞེ་ན།
གཉིས་པོ་དེ་དག་གི་ལན་ཡང་རིམ་པར་བརྗོད་པར་བྱ་སྟེ། དེ་ལ་རེ་ཤིག་དང་པོའི་ལན་ནི། འགྲོ་བ་མཐའ་དག་འདི་ནི་དངོས་པོ་དག་གིས་རྣམ་པར་དམན། ། ཞེས་པས་བསྟན་ཏེ། སེམས་ཀྱི་རང་བཞིན་འོད་གསལ་བ་འདིའི་རང་ངོ་ན། ཕྱི་དང་ནང་གིས་བསྡུས་པའི་འགྲོ་བ་འདི་ཐམས་ཅད་ཕུང་ཁམས་སྐྱེ་མཆེད་སོགས་བརྟགས་པའི་ཆོས་ཐམས་ཅད་ཀྱིས་སྟོང་པས། དེའི་ཕྱིར་དངོས་པོ་དག་གིས་རྣམ་པར་དམན། ། ཞེས་བྱ་སྟེ། དགོངས་པ་ལུང་སྟོན་ལས་ཀྱང་། བྱང་ཆུབ་སེམས་ཀྱི་ངོ་བོ་ནི། །
ཕུང་སོགས་གཉིས་མེད་མཁའ་ལྟར་མཉམ། ། ཤེས་རབ་ཐབས་དང་སྦྱོར་བ་ཡིས། ། བྱང་ཆུབ་སེམས་ནི་འགྲོ་བར་འགྱུར། ། ཞེས་གསུངས་སོ། ། བྱང་ཆུབ་སེམས་ཤེས་ཐོག་མཐའ་མེད་པའི་བྱང་ཆུབ་ཀྱི་སེམས་རང་བཞིན་ལྷན་སྐྱེས་ཀྱི་ཡེ་ཤེས་ཏེ། ཐུན་མོང་མ་ཡིན་པའི་དོན་དམ་བྱང་ཆབ་ཀྱི་སེམས་ནི་འདི་ཁོ་ན་ལ་གཟུང་དགོས་པར་དགོངས་ནས། རིམ་པ་ལྔ་པའི་མངོན་པར་བྱང་ཆུབ་པའི་རིམ་པ་ལས། བྱང་ཆུབ་སེམས་ནི་དོན་དམ་ཞེས་བྱ་བ། ། སྐལ་བཟང་སློབ་མ་བཟང་པོ་མན་ངག་ཐོབ། ། ཐལ་མོ་སྦྱར་ནས་མེ་ཏོག་འཛིན་པ་ཡིས། །
བླ་མ་ལས་ནི་སླར་ཡང་བླང་བར་བྱ། ། དངོས་པོ་ཀུན་དང་རྣམ་བྲལ་ཞིང་། ། ཕུང་པོ་ཁམས་དང་སྐྱེ་མཆེད་དང་། ། གཟུང་དང་འཛིན་པ་རྣམ་སྤངས་པ། ། ཆོས་བདག་མེད་པ་མཉམ་ཉིད་པས། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་གསུངས་སོ། ། དེ་བས་ན། དོན་དམ་བྱང་ཆུབ་ཀྱི་སེམས་རང་བཞིན་གྱིས་འོད་གསལ་བ།
ཆོས་བདག་མེད་པའི་མིང་ཅན་གཟུང་འཛིན་གཉིས་ཀྱིས་སྟོང་པ་འདི་ཉིད་ལ་སྐབས་འདིར་སྟོང་པ་ཉིད་ཅེས་བྱ་སྟེ། དགོངས་པ་ལུང་སྟོན་ལས་ཀྱང་། ཕུང་པོ་ཁམས་སོགས་རྣམ་སྤངས་ཤིང་། ། ཆོས་བདག་མེད་པའི་སྟོང་ཉིད་ཅན། ། བྱང་ཆུབ་སེམས་ནི་འདི་གསུངས་སོ། ། རྟེན་ཅིང་འབྲེལ་འབྱུང་མིང་ཅན་ཏེ། ཐོག་མ་མེད་ནས་མ་སྐྱེས་བདག ། རང་སེམས་མཉམ་པ་ཉིད་ཀྱང་ཡིན། ། ཞེས་སོ། ། དེ་བས་ན།
རྩ་བཤད་དགོངས་པ་གཅིག་པས། རྩ་རྒྱུད་ཀྱི་ཚིག་འདིའི་འགྲེལ་པ་སྒྲོན་གསལ་ལས་ཀྱང་། སྣོད་དུ་གྱུར་པའི་དངོས་པོ་ཐམས་ཅད་དང་བྲལ་བ་དང་། ཡང་ཕུང་པོ་དང་། ཁམས་དང་། སྐྱེ་མཆེད་ཀྱི་བདག་ཉིད་ཅན་གྱི་གཟུང་བ་དང་། འཛིན་པ་རྣམ་པར་སྤང་པའི་ཆོས་བདག་མེད་པ་ནི་རང་བཞིན་གྱིས་འོད་གསལ་བ་སྟེ། དེ་དང་མཉམ་པ་ཉིད་ནི་གཉིས་སུ་མེད་པ་ཡིན་པར་དགོངས་སོ། ། ཆོས་བདག་མེད་པ་དེ་རྣམས་དང་མཉམ་པ་ཉིད་ཡིན་པས། རང་གི་སེམས་ཡེ་ནས་མ་སྐྱེས་པ་རྡོ་རྗེ་གསུམ་མི་ཕྱེད་པའི་ལུས་སྟོང་པ་ཉིད་ཀྱི་ངོ་བོ་སྟེ།
མིག་གི་སྤྱོད་ཡུལ་ཙམ་ཡིན་པའི་ཕྱིར་ཞེས་གསུངས་ཏེ། འདི་ཡང་སྣོད་བཅུད་དུ་སྣང་བའི་གཟུང་འཛིན་གཉིས་ཀྱིས་སྟོང་པའི་རང་བཞིན་འོད་གསལ་གྱི་སེམས་ལ་གཉིས་སྟོང་གི་ཆ་ནས་སྟོང་པ་ཉིད་དང་བདག་མེད་དང་། མཉམ་ཉིད་ཅེས་གསུངས་ལ། ཡེ་ནས་མ་སྐྱེས་པའང་། སྐྱེ་མེད་རྡོ་རྗེ་མངོན་བྱང་ཆུབ། ། ཅེས་སོགས་ལྟར་ཡེ་ཤེས་ལ་བྱའི། མེད་དགག་སྟོན་པ་མིན་ཞིང་། རྡོ་རྗེ་གསུམ་མི་ཕྱེད་ཅེས་པའང་། རྡོ་རྗེ་མི་ཕྱེད་ཅེས་བྱར་བརྗོད། ། སེམས་དཔའ་སྲིད་གསུམ་གཅིག་པ་ཉིད། །
ཅེས་པ་ལྟར། ཐོག་མཐའ་མེད་པའི་རྡོ་རྗེ་སེམས་དཔའ་དང་། མིག་གི་སྤྱོད་ཡུལ་ཡིན། ཞེས་པའང་སྔར་བཤད་པ་བཞིན་སྤྱན་ལྔའི་སྤྱོད་ཡུལ་ཏེ། བྱང་ཆུབ་སེམས་ནི་རྒྱས་པའི་སྤྱན། ། ཞེས་པའི་སྒྲོན་གསལ་ལས། ཡངས་ཤིང་རྒྱས་པའི་སྤྱན་ལྔ་གང་ཡིན་པ་དེ་ནི་རྒྱས་པའི་སྤྱན་ཏེ། དེ་ཡང་གང་ཞེ་ན། ཤ་དང་། ལྷ་དང་།
ཤེས་རབ་དང་། ཆོས་དང་། སངས་རྒྱས་ཀྱི་སྤྱན་ཞེས་གྲགས་པ་རྣམས་སོ། ། ཞེས་བཤད་པ་དེ་དག་གི་སྤྱོད་ཡུལ་དུ་སྟོན་པའོ། ། དེ་ལྟར་ན་ཕུང་སོགས་འཁོར་བའི་དངོས་པོ་རྣམས་ཀྱིས་སྟོང་པའི་སྟོང་པ་འདི་ནི་སྟོང་པ་ཁྱད་པར་ཅན་ཡིན་པ་ལ་དགོངས་ནས། དཔལ་དྲི་མ་མེད་པའི་འོད་ཀྱི་སྐབས་འདི་ལས། འགྲོ་བ་མཐའ་དག་འདི་ནི་དངོས་པོ་དག་གིས་དམན་པ་གང་ཡིན་པའི་སྟོང་པ་ཆེན་པོའོ། ། ཞེས་གསུངས་པ་ཡིན་ནོ། ། འདི་ལྟ་བུ་ལ་སྟོང་པ་ཆེན་པོ་ཞེས་པ་ནི། དཔལ་རྡོ་རྗེ་རྩེ་མོ་ལས།
གང་ལ་འཁོར་བ་ཡོད་པ་ཡི། ། ཆོས་ནི་རྡུལ་ཙམ་ཡོད་མ་ཡིན། ། ཡང་དག་མ་ཡིན་ཀུན་བརྟགས་ཕྱིར། ། དེ་ནི་ཐོག་མཐའ་མེད་པ་ཡིན། ། མེད་གང་དེ་ནི་སྟོང་པ་ཆེ། ། ཞེས་གསུངས་པ་ལ་སོགས་པ་དང་སྦྱར་ཏེ་ཤེས་པར་བྱའོ། ། ད་ནི་དྲི་བ་གཉིས་པའི་ལན་ཡང་བརྗོད་པར་བྱ་སྟེ། སྟོང་པ་འདི་ལ་དངོས་པོའི་ངོ་བོ། ། ཞེས་པའི་དོན་ནི། ནཱ་རོ་པས།
ཀུན་རྫོབ་ཏུ་དོན་བྱ་བ་བྱེད་པའི་ཕྱིར་དངོས་པོའི་ངོ་བོ་སྟེ། ཞེས་གསུངས་ལ། དེ་ཡང་། འདི་ལྟར་མངོན་པར་བྱང་ཆུབ་པའི་རིམ་པ་ལས། གང་གཞན་ཐམས་ཅད་བྱེད་པ་ན། ། ཐམས་ཅད་སྟོང་པའི་གཞི་ལ་གནས། ། ཐམས་ཅད་བྱེད་པའམ་མཚན་མ་ཀུན། ། ཐམས་ཅད་སྟོང་པས་འགྲུབ་པར་འགྱུར། ། ཞེས་གསུངས་པ་ལྟར། ཀུན་རྫོབ་པའི་དངོས་པོ་བྱ་བ་དང་།
བྱེད་པ། བྱེད་པོ་ལ་སོགས་པ་ཐམས་ཅད་ཀྱི་གཞི་རྩའམ་རྩ་བ་མཐར་ཐུག་པ་ནི་འདི་ཡིན་པར་བཞེད་པའོ། ། དེ་ཡང་རྒྱུད་བླ་མར། ཇི་ལྟར་འཇིག་རྟེན་ཐམས་ཅད་དུ། ། ནམ་མཁའ་ལ་ནི་སྐྱེ་ཞིང་འཇིག ། དེ་བཞིན་འདུས་མ་བྱས་དབྱིངས་ལ། ། དབང་པོ་རྣམས་ནི་སྐྱེ་ཞིང་འཇིག ། ཅེས་གསུངས་པ་ལྟ་བུ་དག་ཡིན་ཏེ། མདོར་ན་སྟོང་པ་ཆེན་པོ་འོད་གསལ་དོན་དམ་གྱི་བདེན་པ་འདིས་ཀུན་རྫོབ་ཏུ་དོན་བྱ་བ་ཐམས་ཅད་ཀྱི་བྱེད་པ་པོར་གྱུར་པའི་སྒོ་ནས། དངོས་པོའི་ངོ་བོ་ཞེས་པའམ།
ཐམས་ཅད་ཀྱི་བདག་ཉིད་དུ་གནས། ཞེས་བྱ་བར་འདོད་དགོས་པས། དེའི་ཕྱིར་བསྟོད་པ་བྱེད་པ་དག་གིས། ཐམས་ཅད་དངོས་པོའི་རང་བཞིན་མཆོག ། གདོད་ནས་ཐམས་ཅད་བདག་ཉིད་གནས། ། ཞེས་པ་ལྟ་བུ། རྡོ་རྗེའི་ཚིག་དུ་མ་འབྱུང་བ་རྣམས་ཀྱི་དགོངས་པ་གསལ་བ་ནི་འཕགས་པ་འཇམ་དཔལ་གྱི་ཞལ་ལུང་ལས་གསུངས་པ། ཆོས་ཀུན་གཟུགས་ལ་སོགས་པ་ནས། ། ཀུན་མཁྱེན་བར་གྱི་རང་བཞིན་ནི། ། ནམ་མཁའི་དཀྱིལ་ལྟར་རྣམ་དག་པའི། །
ཟབ་གསལ་གཉིས་མེད་ཡེ་ཤེས་ཏེ། ། དེ་ནི་དངོས་མེད་བསྒོམ་པ་མེད། ། དངོས་པོ་ཐམས་ཅད་དང་བྲལ་བ། ། ཁམས་དང་སྐྱེ་མཆེད་ཀྱིས་མ་ཟིན། ། རང་བཞིན་གྱིས་ནི་འོད་གསལ་བ། ། གདོན་ནས་དག་པ་ནམ་མཁའ་བཞིན། ། ཞེས་སོགས་རྒྱས་པར་བཤད་པ་ལས་ཤེས་པར་བྱའོ། ། དེ་ལྟར་ན་སྟོང་པ་དངོས་པོའི་ཞེས་སོགས་ལ་རྣམ་ཐར་སྒོ་བཞིའི་དང་པོ། སྟོང་པ་ཉིད་ནི་མེད་པར་དགག་པ་ཙམ་གྱི་སྟོང་པ་ཉིད་ལ་མི་བྱ་བར། སེམས་ཙམ་གྱི་སྟེང་ནས་གཟུང་དགོས་པ་དེའི་ཕྱིར་ཡང་།
དངོས་པོའི་སྟོང་པ་ཉིད་ཅེས་བྱ་ལ། སྤྱིར་ན་དངོས་པོ་དངོས་མེད་ཀྱི་སྟོང་པ་གཉིས་ཆར་ལ་སྟོང་པ་ཞེས་བཤད་པ་ཡོད་ཀྱང་། དངོས་པོའི་སྟོང་པ་བྱེ་བྲག་ཏུ་འཛིན་པ་ན། སྟོང་པ་ཆེན་པོ་ཞེས་བྱ་སྟེ། དེ་ལྟ་བུ་དེ་ནི་འདིར་སྟོང་པ་ཉིད་ཀྱི་རྣམ་ཐར་རོ། ། དེ་ལྟ་བས་ན་འགྲེལ་ཆེན་གྱི་སྐབས་འདིར། སྟོང་ཉིད་ཀྱི་ལུང་དྲངས་པ། དངོས་པོ་མེད་ལ་བསྒོམ་པ་མེད། ། ཅེས་སོགས་ཀྱང་སྟོང་ཆེན་འདི་ལྟ་བུའི་དོན་ཅན་ཡིན་གྱི། མེད་དགག་གཙོ་བོར་སྒོམ་པ་རྣམས་ནི་ལུགས་འདི་ལྟ་ཞོག
ཤིང་རྟ་ཆེན་པོ་གཞན་དག་གི་ཡང་དགོངས་པ་མིན་ཏེ། དེའི་ཚུལ་ཡང་ཐ་ག་ནའི་འགྲེལ་པ་ལས། དངོས་པོ་མེད་པ་ཞེས་བྱ་བ་ནི་མེད་པར་དགག་པའི་ཚུལ་དུ་བསྒོམ་པ་རྣམས་ཀྱི་དངོས་པོ་མེད་པའོ། ། དེ་ནི་གཟུང་བ་ལ་སོགས་པའི་ཚུལ་དུ་རྣམ་པར་བརྟགས་པའི་སྒོམ་པ་དེ་ཡང་སྒོམ་པ་མ་ཡིན་ཏེ། ཡང་དག་པ་མ་ཡིན་པ་ལ་མངོན་པར་ཞེན་པའི་ཕྱིར་རོ། ། དེ་ལྟར་ཞེས་བྱ་བ་དེའི་ཕྱིར། དངོས་པོ་དེ་ཉིད་ཡང་དག་པར་རིག་པ་ཡིན་པར་བཤད་པས་དངོས་པོ་མེད་པར་འགྱུར་ཏེ། བརྟགས་པ་ནི་དངོས་པོ་མེད་པ་ཡིན་པའི་ཕྱིར་རོ། ། མ་ཡིན་པར་བརྟེན་པས་ཡང་དག་པར་རིག་པར་བཤད་པ་དོན་དམ་པར་ཡོད་པ་ལས་གང་ཐ་དད་པར་གྱུར་པའི་སྒོམ་པ་པོའི་བྱ་བར་འདོད་པ་ནི་སྒོམ་པ་ཡིན། དེ་ཡང་རིག་པས་དམིགས་སུ་མེད་པ་ཡིན་ཏེ།
དེ་ནི་ངོ་བོ་གཅིག་ཉིད་ལ་གཉིས་སུ་མེད་པའི་ཚུལ་ཉིད་ནི་དམིགས་སུ་མེད་པའོ། ། ཞེས་བྱ་བར་དགོངས་སོ། ། ཞེས་བཤད་པ་ལྟ་བུ་ལ་ཞིབ་ཏུ་དཔྱད་ན་ཤེས་སོ། ། འདིར་མ་ཡིན་དགག་ཅེས་པ་ཡང་ཡེ་ཤེས་ཙམ་སྟེ། བདག་མེད་ཆོས་ལས་ཀུན་དུ་འབྱུང་། ། ཞེས་པའི་འགྲེལ་པར་བདག་མེད་ཆོས་ལས་ཏེ། ཆོས་རྣམས་བདག་མེད་པ་མ་ཡིན་པར་དགག་པ་ལ་བརྟེན་པ་མཉམ་པ་ཉིད་ཀྱི་སེམས་ལས་ཀུན་དུ་བྱུང་བ་ཞེས་བཤད་པ་ལྟར་རོ། ། དེ་བཞིན་དུ་ཡེ་ཤེས་ཀྱི་སེམས་ཙམ་དེ་ལས་ནི། མཚན་མེད་སྨོན་མེད་སོགས་ཀྱང་གཞག་པར་བྱ་སྟེ། འདི་ལྟར་ཤེས་ངོ་དེ་ན།
སངས་རྒྱས་དང་བྱང་ཆུབ་ཅེས་སོགས་འབྲས་བུའི་མཚན་འཛིན་དང་། གཞན་ཕན་སྙིང་རྗེས་སོགས་རྒྱུའི་མཚན་འཛིན་མེད་དེ། དེའི་ཕྱིར་མཚན་མེད་ཀྱི་རྣམ་ཐར་རོ། ། དེ་བཞིན་དུ་མཚན་མ་དེ་གཉིས་མེད་པས་འགྲོ་བ་ལ་ཕན་པའི་ཕྱིར་གཞན་ཕན་སྙིང་རྗེ་དང་། འགྲོ་བའི་དོན་དུ་སངས་རྒྱས་སུ་བྱའོ། ། ཞེས་མཚན་མ་དང་བཅས་པའི་དམ་བཅའ་མེད་པ་སྟེ། དེའི་ཕྱིར་སྨོན་མེད་དང་། མངོན་པར་འདུས་མ་བྱས་པའོ། ། ཞེས་བྱ་བའི་ཚུལ་གྱིས། འགྲོ་བ་མཐའ་དག་དེ་ལྟར་ཤེས་པར་བྱ་བ་ནི་ལུང་དེའི་དོན་ཏེ།
དེ་ཡང་གཞིའི་གནས་ལུགས་དེ་དང་མཐུན་པར་མོས་སྒོམ་མམ། སོ་སོར་སྡུད་པའི་སྐྱོང་ཚུལ་ལ་སོགས་པ་ཇི་ལྟར་རིགས་པ་གང་ཟག་གི་རིམ་པ་དང་སྦྱར་བར་བྱ་བ་དག་ཡིན་ནོ། ། གཉིས་པ་རྣམ་པ་དེ་ལས་དོན་གཞན་ཡང་ཤེས་པར་བྱ་བ་ནི། འདི་ཡིན་ཏེ། རང་བཞིན་མེད་པ་ཞེས་པ་དང་། ངོ་བོ་ཉིད་མེད་པ་ཞེས་པ་ཡང་། རྣམ་པ་ཐམས་ཅད་དུ་དབུ་མ་པའི་གྲུབ་མཐའི་བརྡ་ཁོ་ནས་བཤད་ན་ནི། སྔགས་ཀྱི་ཆོས་སྐད་དུ་དུ་མ་ལས་རྣམ་པར་འཁྱམས་པར་འགྱུར་རོ། ། དེ་ཡང་ཇི་ལྟར་ཞེ་ན། རེ་ཤིག་རང་བཞིན་མེད་པ་ཞེས་པ་ནི།
དབང་མདོར་བསྟན་ལས། འཕེལ་བའི་འཕེལ་བར་འགྱུར་བ་མེད། ། ཉམས་པའི་ཉམས་པ་ཉིད་ཀྱང་མེད། ། ཅེས་སོགས་ཀྱི་མཐར། རང་བཞིན་མེད་པའི་ཆོས་རྣམས་ཀྱིས་སྐྱེ་འཇིག་སྒྱུ་མ་ཇི་བཞིན་ནོ། ། ཞེས་པའི་ནཱ་རོ་འགྲེལ་ཆེན་ལས། ཆོས་གང་ཞིག་འཕེལ་བ་ལ་སོགས་པ་རྣམས་ཀྱི་མེད་པ་དེ་རྣམས་ནི་རང་བཞིན་མེད་པའི་ཆོས་རྣམས་ཏེ། དེ་རྣམས་ཀྱི་སྐྱེ་བ་དང་འཇིགས་པ་གང་ཡིན་པ་ནི་དེ་ཁོ་ན་མ་ཡིན་པ་སྒྱུ་མ་ལྟ་བུའོ། ། ཞེས་འཕེལ་འགྲིབ་ལ་སོགས་པ་སྐྱེ་འགག་ཏུ་བྱས་ནས། དེ་ལྟ་བུའི་སྐྱེ་འགག་མེད་པ་ལ་རང་བཞིན་མེད་པའི་དོན་དུ་བྱས་པ་ལྟ་བུ་སྟེ།
འདི་ཉིད་ཀྱི་དབུ་མ་བཞིན་ནོ། ། ཞེས་བསམ་དུ་མེད་པ་ནི། སྐབས་དེ་ཉིད་ལ་ཞིབ་ཏུ་བརྟགས་པས་ཤེས་ལ། དེའི་འོག་ཏུ་ཟླ་བ་རང་ངོས་ནས་འཕེལ་འགྲིབ་མེད་པའི་དཔེས། ཡེ་ཤེས་རང་ངོས་ནས་ཉམས་པ་དང་རྫོགས་པ་མེད་པར་གསུངས་པས་ཀྱང་ཤེས་སོ། ། གཞན་ཡང་ནང་གི་ལེའུར། མཁའ་ཁྱབ་མཁའ་ཡི་རྡོ་རྗེ་ཅན་ཏེ་ཡུལ་དང་རྣམ་བྲལ་ཡོན་ཏན་གྱིས་དམན་རང་བཞིན་མེད་པའོ། ། ཞེས་པའི་དོན་ནི། དོན་དམ་ལྷན་སྐྱེས་ཀྱི་སྐུ་ལ། འཕོ་བའི་སྐད་ཅིག་ལ་སོགས་པའི་རང་བཞིན་མེད་པ་དང་།
དེ་ལྟ་བུ་ལ་དགོངས་ནས། རྣལ་འབྱོར་བསྡུ་བ་ལས། གང་གི་ཚེ་སེམས་སྐད་ཅིག་གི་ཆོས་དང་བྲལ་བ་དེའི་ཚེ་རང་བཞིན་མེད་པ་ཞེས་བརྗོད་དོ། ། དེའི་ཕྱིར་རང་བཞིན་མེད་པའི་ཕྱོགས་ནི་བཅོམ་ལྡན་འདས་ཀྱི་ཕྱོགས་མེད་པར་གསུངས་སོ། ། ཕྱོགས་ཞེས་བྱ་བ་ནི། དངོས་པོ་དང་། དངོས་པོ་མེད་པ་དང་། ཞེས་སོགས་གསུངས་པའི་མཐར། ཕྱོགས་འདི་དག་དང་བྲལ་བ་ནི་སངས་རྒྱས་རྣམས་ཀྱི་མི་གནས་པའི་མྱ་ངན་ལས་འདས་པ་རང་བཞིན་མེད་པ་སྟེ། སྐད་ཅིག་གཅིག་དང་དུ་མ་དང་བྲལ་བའི་ཡེ་ཤེས་ནི་རྒྱལ་བ་རྣམས་ཀྱིས་དེ་ཁོ་ན་ཉིད་ཅེས་གསུངས་སོ། །
ཞེས་བཤད་ལ། དེའི་སྤང་བྱའི་ཕྱོགས་གཉིས་ཀྱང་། རྡོ་རྗེའི་རྣལ་འབྱོར་རིས་མེད་པ། ། ཞེས་པའི་སྤང་བྱ་རྟག་ཆད་ཅེས་བྱ་བ་སྲིད་ཞིའི་མཐའ་གཉིས་ལ་གཟུང་དགོས་ཏེ། རྡོ་རྗེའི་རྣལ་འབྱོར་ནི་སྟོང་ཉིད་སྙིང་རྗེ་དབྱེར་མེད་ཀྱི་མཚན་ཉིད་ཅན་ཡིན་པའི་ཕྱིར་རོ། ། དེ་ལ་དགོངས་ནས་ཕྱོགས་བྲལ་གྱི་དོན་མི་གནས་པའི་མྱང་འདས་སུ་གསུངས་པ་ཡིན་ནོ། ། དོན་འདི་དག་ལས་ནི་ནང་གི་ལེའུར་ལྟ་བའི་མདོར་བསྡུས་ཀྱི་རྩ་བར། གང་ཞིག་སྙིང་རྗེ་སྟོང་ཉིད་གཉིས་སུ་མེད་པར་སྨྲ་པོ་ཕྱོགས་ཉམས་དེ་ནི་མ་ཉམས་པར་འགྱུར་རོ། ། ཞེས་དང་། མི་བདག་ཡིད་ཀྱིས་རང་བཞིན་མེད་པ་བསྒོམ་པར་གྱིས། །
ཞེས་སྔ་ཕྱིར་གསུངས་པ་ལ་དོན་མེད་ཀྱི་བཤད་པ་དོར་ནས། འདིར་བཤད་པ་འདི་དག་མན་ངག་ཏུ་གཟུང་བར་བྱའོ། ། དེ་བཞིན་དུ་ངོ་བོ་ཉིད་མེད་ཅེས་པའང་ཐམས་ཅད་དུ་དབུ་མ་ལྟར་གཟུང་དགོས་པ་མ་ཡིན་ཏེ། དཔེར་ན་ཀྱཻའི་རྡོ་རྗེར། དེ་ནས་དེ་ཁོ་ན་ཉིད་ཀྱི་ལེའུ་བཤད་པར་བྱའོ། ། ངོ་བོས་གཟུགས་མེད་མཐོང་བ་པོ། ། སྒྲ་མེད་ཐོས་པ་པོའང་མེད། ། དྲི་མེད་སྣོམ་པ་པོའང་མེད། ། རོ་མེད་མྱོང་བ་པོའང་མེད། ། རེག་མེད་རེག་པ་པོའང་མེད། །
སེམས་མེད་སེམས་ལས་བྱུང་བའང་མེད། ། ཅེས་གསུངས་པའི་སྙིང་འགྲེལ་ལས། ངོ་བོས་ཞེས་བྱ་བ་ལ་སོགས་པ་རྒྱས་པར་བྱའོ། ། ངོ་བོས་ཞེས་བྱ་བ་ནི། དེ་བཞིན་གཤེགས་པའི་ཡེ་ཤེས་རང་རིག་པ་ཡིན་ལ། གཟུང་བ་དང་། འཛིན་པ་དང་། འཛིན་པར་བྱེད་པའི་ཁམས་བཅོ་བརྒྱད་ཀྱི་འགྱུར་བས་དམན་པའི་ངོ་བོ་དེས། རྣལ་འབྱོར་པ་རྣམས་ལ་ཕྱིའི་གཟུགས་མེད་དེ། མཐོང་བ་པོ་མེད་པ་དང་།
མིག་གི་རྣམ་པར་ཤེས་པ་མེད་པའོ། ། དེ་བཞིན་དུ་སྒྲ་མེད་དེ། ཞེས་སོགས་གསུངས་པའི་མཐར། དེ་ལྟར་ཁམས་བཅོ་བརྒྱད་ཀྱིས་དམན་པའི་དེ་ཁོ་ན་ཉིད་རིན་པོ་ཆེ་ནི་མ་རིག་པ་ལ་སོགས་པ་འགག་པས་རྣལ་འབྱོར་པས་བསྒོམ་པར་བྱའོ། ། ཞེས་བཤད་པ་ལྟར། རང་རིག་གི་ཡེ་ཤེས་ཀྱི་ངོ་བོ་ཁམས་བཅོ་བརྒྱད་ཀྱི་འགྱུར་བ་དང་བྲལ་བ་ལ་ངོ་བོས་མེད་ཅེས་བཤད་པ་ལྟ་བུའོ། ། འདི་ཉིད་ཀྱི་ཕྱིར། ཀྱེ་རྡོར་གྱི་རྒྱུད་འདི་དཔྱད་སྟོང་དགོས་ངེས་ཀྱི་ལུང་དུ་འདྲེན་པ་རྣམས་ནི་ཐོས་པ་ཕྱོགས་རེ་ལ་ཞེན་པའི་ནོངས་པར་བས་སོ། ། འདིར་རང་རིག་ཡེ་ཤེས་ལ་དེ་ཁོ་ན་ཉིད་རིན་པོ་ཆེ་ཞེས་པ་ཡང་། ཐོག་མཐའ་མེད་པའི་བྱང་ཆུབ་ཀྱི་སེམས་ལ་དགོངས་པ་སྟེ།
ལེའུ་འདིའི་སྙིང་འགྲེལ་གྱི་མཆོད་བརྗོད་ལས། ཐོག་མ་ཐ་མ་མེད་ཞི་བ། ། དངོས་དང་དངོས་མེད་ཟད་པའི་གཙོ། ། སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་ཞེས་བརྗོད་པ་སྟེ། ། ཐོག་མ་བར་དང་མཐར་དགེ་བ། ། དེ་ཉིད་རིན་ཆེན་བདེ་ཆེན་ལ། ། དངོས་པོ་ཀུན་གྱིས་ཕྱག་འཚལ་ཏེ། ། ཞེས་པས་སོ། ། འདི་ལ་དེ་བཞིན་གཤེགས་པ་ཞེས་པའང་།
གདོད་ནས་གྲོལ་བའི་དེ་བཞིན་གཤེགས་པ་ཞེས་བྱ་བ་ལྟར། རང་བཞིན་གྱིས་རྣམ་པར་དག་པའི་དེ་བཞིན་ཉིད་དུ་གནས་པ་སྟེ། འདི་ལྟར་རང་བཞིན་གྱིས་རྣམ་པར་དག་པ་ལའང་རང་བཞིན་མེད་ཅེས་གསུངས་པ་ནི། འདིའི་དབང་གི་ལེའུ་ལས་ཀྱང་འབྱུང་སྟེ། ཇི་སྐད་དུ། རྡོ་རྗེ་སྙིང་པོས་འདི་སྐད་གསོལ། ། གཟོད་ནས་རང་བཞིན་མེད་པ་ཡི། ། ལུས་ཀྱི་རང་བཞིན་དག་པ་ནི། ། ཅི་སླད་འབྱུང་བའི་བདག་ཉིད་ལགས། ། ཞེས་གསུངས་པ་ལྟ་བུའོ། །
དེ་དག་གིས་ནི་གནས་ལུགས་གཞི་དུས་ཀྱི་རྣམ་ཐར་བཞི་འཕྲོས་དང་བཅས་ཏེ་བཤད་ཟིན་ནོ། ། གཉིས་པ་བསྒོམ་པ་ལམ་དུས་ཀྱི་རྣམ་ཐར་བཞི་བཤད་པ་ལ་གཉིས། སྤྱིར་བསྟན་པ་དང་། བྱེ་བྲག་ཏུ་བཤད་པའོ། ། དང་པོ་ནི། གཞི་དུས་ཀྱི་རྣམ་ཐར་བཞི་དེ་ལྟར་གནས་ན། ལམ་དུ་བསྟེན་པར་བྱ་བའི་རྣམ་ཐར་བཞི་ཇི་ལྟ་བུ་ཞེ་ན། དེ་ཡང་འདི་ལྟར་ཡིན་ཏེ། འགྲེལ་པ་དོན་དམ་བསྡུས་པ་ལས། དེ་ལ་རང་བཞིན་མེད་པ་ཉིད་ལས་སྟོང་པ་སྟེ། །
སྟོང་པ་དེའི་དངོས་པོ་ནི་སྟོང་པ་ཉིད་དོ། ། འདི་ལྟར་འདས་པ་དང་། མ་འོངས་པའི་ཤེས་བྱ་ནི་སྟོང་པའོ། ། དེའི་དངོས་པོ་མཐོང་བ་ནི་སྟོང་པ་ཉིད་དེ། ཟབ་པ་དང་རྒྱ་ཆེ་བའོ། ། འདས་པ་དང་མ་འོངས་པ་མེད་པའི་ཕྱིར་ཟབ་པའོ། ། འདས་པ་དང་མ་འོངས་པ་མཐོང་བའི་རྒྱ་ཆེ་བའོ། ། དེས་ཉེ་བར་མཚོན་པའམ། དེ་འཛིན་པར་བྱེད་པའི་ཡེ་ཤེས་ནི་སྟོང་པ་ཉིད་ཀྱི་རྣམ་པར་ཐར་པའོ། ། མཚན་མ་ནི་སངས་རྒྱས་བྱང་ཆུབ་ཅེས་པ་ལ་སོགས་པ་རྣམ་པར་རྟོག་པའི་སེམས་ཀྱི་རྒྱུ་སྟེ།
རྒྱུ་སྟོང་པ་ཉིད་ཀྱི་ཕྱིར་རྒྱུ་མེད་ལ། དེའི་ཕྱིར་གང་ལ་མཚན་མ་དེ་མེད་པ་ནི་མཚན་མ་མེད་པའི་ཡེ་ཤེས་མཚན་མ་མེད་པའི་རྣམ་པར་ཐར་པའོ། ། མཚན་མ་མེད་པ་ཉིད་ཀྱི་ཕྱིར་རྟོག་པ་མེད་པ་ལ་རྟོག་པ་མེད་པ་ནི་སྨོན་པ་མེད་པ་སྟེ། སྨོན་པ་ནི། བདག་རྫོགས་པའི་སངས་རྒྱས་སུ་གྱུར་ཅིག ཅེས་པ་ལ་སོགས་པ་ཡིན་ལ། གང་ལ་དེ་མེད་པ་ནི་སྨོན་པ་མེད་པའི་རྣམ་པར་ཐར་པའོ། ། སྨོན་པ་མེད་པའི་ཕྱིར་གང་ལ་དཀར་པོ་དང་། དམར་པོ་དང་། སྲོག་གི་རྩོལ་བ་དང་།
རྣམ་པར་ཤེས་པའི་མཚན་ཉིད་མངོན་པར་འདུ་བྱེད་པ་དེ་མེད་པ་ནི་མངོན་པར་འདུས་མ་བྱས་པའི་རྣམ་པར་ཐར་པའོ། ། ཞེས་གསུངས་པ་ལས་ཤེས་པར་བྱ་སྟེ། འདིར་སྟོང་པ་ཉིད་ནི་རྣམ་པ་ཐམས་ཅད་པའི་སྟོང་པ་ཉིད་ཅེས་བྱ་བར་བརྗོད་པ་བེམས་པོའི་ཆོས་ཉིད་ལས་འདས་པ་དེ་ཡིན་ལ། དེ་ཉིད་ཤའི་སྤྱན་ལ་སོགས་པ་ལ་མངོན་དུ་གྱུར་པ་ན། སྤྱན་དེ་ནི་འཛིན་པར་བྱེད་པའི་སེམས་སྟོང་པ་ཉིད་ཀྱི་རྣམ་པར་ཐར་པ་ཞེས་བྱའོ། ། རྣམ་ཐར་དེའི་རྒྱུན་གོམས་པ་ལས་རྣམ་རྟོག་གཉིས་འགག་པར་འགྱུར་ཏེ། རྒྱུའི་རྣམ་རྟོག་དང་འབྲས་བུའི་རྣམ་རྟོག་གོ ། དེ་ལ་རྒྱུའི་རྣམ་རྟོག་ནི་མིང་དོན་སྦྱར་ནས་འཛིན་པ་ན། ཐོག་མར་སྒྲ་སྤྱིའི་ཚུལ་གྱིས་མིང་དུ་མངོན་པར་ཞེན་པའོ། ། འབྲས་བུའི་རྣམ་རྟོག་ནི་དེའི་དབང་གིས་དོན་ལ་མངོན་པར་རྒྱུག་པ་དོན་སྤྱིའི་རྣམ་པར་རྟོག་པའོ། །
དེ་ལྟར་ན། རྣམ་ཐར་དང་པོའི་བྱེད་པ་ལས་རྟོག་པ་དེ་གཉིས་ལོག་པའི་ལག་རྗེས་ཀྱི་ཡེ་ཤེས་རེ་རེ་ཐོབ་པ་དེ་དག་གི་རིམ་པ་བཞིན་མཚན་མེད་དང་། སྨོན་མེད་ཀྱི་རྣམ་ཐར་ཞེས་བྱའོ། ། དེས་ན་རྟོག་པ་དེ་ལྟ་བུ་ལོག་པའི་དབང་གིས་ལས་དང་ཉོན་མོངས་པ་མངོན་པར་འདུ་མི་བྱེད་པས། ལས་ཉོན་གྱི་དབང་གིས་ཉིང་མཚམས་སྦྱར་བ་མེད་ལ། དེས་ན་སྡུག་བསྔལ་མེད་དེ། དེ་ལྟར་ལས་ཉོན་སྡུག་བསྔལ་གསུམ་འགགས་པའི་ལག་རྗེས་ཀྱི་ཡེ་ཤེས་ནི་མངོན་པར་འདུས་མ་བྱས་པའི་རྣམ་ཐར་ཞེས་བྱའོ། ། དེ་ལྟར་བཞིར་ཕྱེ་བ་དེ་ལྟ་བུ་འདི་ནི་ལམ་དང་འབྲས་བུ་གང་ལས་བརྟགས་ཀྱང་། སེམས་ཀྱི་རང་བཞིན་འོད་གསལ་བའི་ཡེ་ཤེས་གཅིག་པུ་ཉིད་ཀྱི་ཆར་ཕྱེ་ནས་རྣམ་པར་འཇོག་པ་ནི་གསང་བའི་དེ་ཁོ་ན་རིག་པ་རྣམས་ཀྱི་གཞུང་ལུགས་ཡིན་ཏེ། ཇི་སྐད་དུ།
སློབ་དཔོན་སངས་རྒྱས་ཡེ་ཤེས་ཞབས་ཀྱི་བདག་སྒྲུབ་པའི་ཐབས་ལས། གང་གི་ཕྱིར་སེམས་ཀྱི་རང་བཞིན་གང་ཡིན་པ་དེ་ཉིད་འཛིན་པ་ལ་སོགས་པའི་རྣམ་པ་དང་བྲལ་བའི་ཕྱིར་ཆོས་ཀྱི་དབྱིངས་ཀྱི་རང་བཞིན་ཡིན་ལ། དེ་ཉིད་གློ་བུར་དྲི་མ་དང་བྲལ་བས་འོད་གསལ་བ་ཉིད་ཡིན་པའི་ཕྱིར་དང་། ཡེ་ཤེས་གཞན་བསྐྱེད་པའི་རྒྱུ་མཚན་ཡིན་པའི་ཕྱིར་མེ་ལོང་ལྟ་བུའི་ཡེ་ཤེས་ཀྱི་བདག་ཉིད་ཡིན་ནོ། ། དམིགས་པ་མེད་པའི་སྙིང་རྗེ་ལ་སོགས་པའི་བདག་ཉིད་ཀྱིས་རྒྱུད་གཞན་དང་ཐ་དད་པར་འཛིན་པ་མེད་པའི་ཕྱིར་མཉམ་པ་ཉིད་ཀྱི་ཡེ་ཤེས་སོ། ། ཤེས་བྱ་ཐམས་ཅད་ཕྱིན་ཅི་མ་ལོག་པའི་ཕྱིར་སོ་སོར་རྟོག་པའི་ཡེ་ཤེས་སོ། ། འགྲོ་བ་མ་ལུས་པ་ལ་ཕན་པའི་རྒྱུ་ཡིན་པ་ཉིད་ཀྱི་ཕྱིར་བྱ་བ་ནན་ཏན་གྱི་ཡེ་ཤེས་སོ། ། དམིགས་པ་མེད་པའི་གཉེན་པོ་ཉིད་ཀྱི་རྣམ་པར་ཐར་པའི་སྒོ་སྟོང་པ་ཉིད་ཀྱི་མཚན་ཉིད་དང་། དེ་བཞིན་དུ་མཚན་མ་དང་། ལོག་པའི་སྨོན་ལམ་དང་།
ཕྱིན་ཅི་ལོག་ཏུ་མངོན་པར་འདུ་བྱེད་པའི་གཉེན་པོ་ཉིད་ཀྱིས་རིམ་པ་བཞིན་དུ་མཚན་མ་མེད་པ་དང་། སྨོན་པ་མེད་པ་དང་། མངོན་པར་འདུ་མི་བྱེད་པའི་རྣམ་པར་ཐར་པའི་བདག་ཉིད་ཡིན་ནོ། ། ཞེས་གསུངས་པ་ལྟ་བུའོ། ། གཉིས་པ་བྱེ་བྲག་ཏུ་བཤད་པ་ནི། འདིར་རྣམ་ཐར་བཞིའི་ནང་ནས་ཀྱང་རྩ་བ་སྟོང་ཉིད་འདི་བྱེ་བྲག་ཏུ་བཤད་པར་བྱ་སྟེ། ཇི་ལྟར་ཞེ་ན་ལམ་གྱི་སྙིང་པོ་ཡིན་པ་དང་། ལམ་གྱི་གཞུང་ཤིང་ཡིན་པ་དང་། ལམ་གྱི་བོགས་འབྱིན་ཡིན་པའི་སྒོ་ནས་སོ། ། དེ་ཡང་འདི་ལྟར་ཤེས་པར་བྱ་བ་ཡིན་ཏེ།
དེ་ལྟར་སེམས་ཀྱི་རང་བཞིན་འོད་གསལ་དེ་ཉིད་ལ། རྣམ་ཐར་བཞིའི་དོན་ཚང་བས་རྣམ་ཐར་བཞི་ལམ་དུ་བསྟེན་པར་འདོད་པ་རྣམས་ཀྱི་སེམས་ཀྱི་རང་བཞིན་འོད་གསལ་དེ་ཉིད་བསྒོམས་པར་བྱ་བ་ཡིན་ཏེ། མཁའ་འགྲོ་མ་རྡོ་རྗེ་གུར་ལས། སྟོང་ཉིད་དྲི་མེད་དམ་པའི་གནས། ། རྨི་ལམ་སྒྱུ་མའི་རང་བཞིན་ཉིད། ། ཇི་སྲིད་མ་ཞིག་བར་དུ་ནི། ། སེམས་ཀྱི་རང་བཞིན་བསྒོམ་པར་གྱིས། ། ཞེས་གསུངས་པ་ལྟ་བུ་ཤིན་དུ་མང་བས་སོ། ། སྟོང་ཉིད་ཅེས་པའང་། རྣམ་པ་ཐམས་ཅད་པ་སྟེ།
འདི་བསྒོམས་ན་སེམས་ཀྱི་རང་བཞིན་བསྒོམ་པར་འགྱུར་ཞིང་། དེ་ལས་ཀྱང་དམ་པའི་དོན་ཆེན་པོ་མཆོག་ཏུ་མི་འགྱུར་བའི་བདེ་བ་ཐོབ་པར་འགྱུར་བས། དམ་པའི་གནས་ཞེས་བྱ་བ་ཡིན་པ་དང་། སེམས་ཀྱི་དྲི་མ་དག་བྱེད་ཀྱི་གཙོ་བོ་ཡིན་པས་དྲི་མེད་ཅེས་གསུངས་པ་ཡིན་པའི་ཕྱིར་རོ། ། དེ་ཡང་ག་ལས་ཤེས་ཤེ་ན། དེ་ལ་རེ་ཤིག་དོན་ཚན་དང་པོ་བདེ་བའི་གནས་ཡིན་པ་ནི། རྣལ་འབྱོར་བསྡུ་བའི་མདོར་བསྡུས་ལས། གང་དོན་དམ་པའི་བདེན་པས་བསྟན་པ་དེ་ནི། འཇིག་རྟེན་ལས་འདས་པ། རྣམ་པ་ཐམས་ཅད་ཀྱི་མཆོག་དང་ལྡན་པ།
ཕྱག་རྒྱ་ཆེན་པོའི་དངོས་གྲུབ་བསྒྲུབ་པའི་སླད་དུ། རང་གི་སེམས་ཀྱིས་བརྟགས་པའི་ཆོས་དང་བྲལ་བ། གཞོན་ནུ་མ་རྣམས་ཀྱིས་མེ་ལོང་ལ་སོགས་པ་པྲ་ཕབ་པ་བཞིན་དུ་རྣལ་འབྱོར་པ་རྣམས་ཀྱིས་རང་གི་སེམས་ཀྱི་འོད་གསལ་མངོན་སུམ་དུ་ནམ་མཁའ་ལ་སྣང་བ། འདོད་པའི་དོན་གྱི་འབྲས་བུ་སྟེར་བ་སྟེ། འབྲས་བུ་ནི་འགྱུར་བ་མེད་པའི་བདེ་བའི་ཡེ་ཤེས་ཀྱི་སེམས་སོ། ། ཞེས་སོ། ། དེ་བས་ན། དམ་པའི་གནས་ཞེས་པ་ལ། དམ་པ་ཞེས་པ་དངོས་གྲུབ་ཀྱི་མིང་ཡིན་པས། ཕྱག་རྒྱ་ཆེན་པོའི་དངོས་གྲུབ་ཀྱི་གནས་སུ་སྟོན་པ་སྟེ།
དེའི་ཕྱིར་སྟོང་ཉིད་འདི་ལ་བདེ་བ་ཆེན་པོའི་གནས་ཞེས་ཀྱང་བྱའོ། ། ད་ནི་དོན་ཚན་གཉིས་པ་དྲི་མེད་ཅེས་པ་ཡང་བཤད་པར་བྱ་སྟེ། མ་བརྟགས་པའི་སྟོང་ཉིད་འདི་སེམས་ཀྱི་དྲི་མ་སྦྱོང་བྱེད་ཀྱི་གཙོ་བོ་ཡིན་པས་སྟོང་ཉིད་དྲི་མེད་ཅེས་བྱ་བར་གཟུང་དགོས་སོ། ། དེ་ཡང་ག་ལས་ཤེས་ཤེ་ན། དབང་མདོར་བསྟན་པ་ལས། ཇི་ལྟར་ཟངས་ཀྱི་དྲི་མ་ནི། ། རོ་ཡི་སྦྱོར་བས་རྣམ་ཉམས་འགྱུར། ། དེ་ཡི་ཡོད་ཉིད་ཉམས་པ་མེད། ། དྲི་མེད་ཉིད་ཀྱི་ཡང་དག་གནས། ། དེ་བཞིན་སེམས་ཀྱི་དྲི་མ་ནི། །
སྟོང་ཉིད་སྦྱོར་བས་རྣམ་ཉམས་འགྱུར། ། དེ་ཡི་ཡོད་ཉིད་ཉམས་པ་མེད། ། དྲི་མེད་ཉིད་ཀྱིས་ཡང་དག་གནས། ། ཞེས་གསུངས་པའི་འགྲེལ་པར། ཕྱག་རྒྱ་ཆེན་པོ་གྲུབ་པའི་སློབ་དཔོན་ནཱ་རོ་ཞབས་ཀྱི། སེམས་ཀྱི་དྲི་མ་སྦྱོང་བྱེད་ཀྱི་སྟོང་ཉིད་འདི་དུ་བ་ལ་སོགས་པའི་ལམ་ལ་བཤད་ནས། འཕགས་པ་ཀླུ་སྒྲུབ་ཡབ་སྲས་ཀྱི་ལུང་དང་སྦྱར་ཏེ་གསུངས་པ་ལས་ཤེས་ཏེ། དེ་ཡང་འདི་སྐད་དུ། འདིར་བདེན་པའི་དོན་ནི་འདི་ཡིན་ཏེ། དྲི་མ་ཟངས་དང་ལྷན་ཅིག་སྐྱེས་པ་འདི་ཡང་རོའི་སྦྱོར་བ་ལས་ཉམས་པར་འགྱུར་གྱི།
སྔར་མ་ཡིན་ཞིང་ཕྱིས་མ་ཡིན་ལ་དེ་དང་བྲལ་བར་མ་ཡིན་ནོ། ། ཞེས་པ་སྟེ། དེའི་ཡོད་ཉིད་ནི་དྲི་མེད་ཉིད་ཀྱིས་ཏེ་གསེར་ཉིད་ཀྱིས་གནས་སོ། ། དེ་བཞིན་དུ་སེམས་ཀྱིའང་སྟོན་པར་བྱེད་པ། དེ་བཞིན་ཞེས་པ་ལ་སོགས་པའོ། ། སྟོང་ཉིད་ནི་དུ་བ་ལ་སོགས་པའི་ལམ་སྟེ། ཡེ་ཤེས་ནི་སོ་སོ་རང་གིས་རིག་པར་བྱ་བ་ཉིད་དོ། ། འཕགས་པ་ཀླུ་སྒྲུབ་ཞབས་ཀྱིས་ཀྱང་ཆོས་ཀྱི་དབྱིངས་ལ་བསྟོད་པར་གསུངས་པ། དྲི་མེད་ཟླ་བ་ཉི་མ་དག ། སྤྲིན་དང་ཁུག་རྣ་དུ་བ་དང་། །
སྒྲ་གཅན་གདོང་དང་རྡུལ་རྣམས་ཀྱི། ། ཡེ་ཤེས་ལྔ་ཡིས་ཀུན་ནས་བསྒྲིབས། ། དེ་བཞིན་འོད་གསལ་བ་ཡི་སེམས། ། འདོད་དང་གནོད་སེམས་ལེ་ལོ་དང་། རྒོད་པ་དང་ནི་ཐེ་ཚོམ་གྱི། ། སྒྲིབ་པ་ལྔ་ཡིས་ཀུན་ནས་བསྒྲིབས། ། ཇི་ལྟར་མེ་ཡིས་དག་པའི་གོས། ། སྣ་ཚོགས་དྲི་མས་དྲི་མ་ཅན། ། མེ་ཡི་ནང་དུ་བཅུག་པ་ན། ། དྲི་མ་ཚིག་འགྱུར་གོས་མིན་ལྟར། །
དེ་བཞིན་འོད་གསལ་བ་ཡི་སེམས། ། ཆགས་སྐྱེས་དྲི་མས་དྲི་མ་ཅན། ། ཡེ་ཤེས་མེ་ཡིས་དྲི་མ་བསྲེག ། དེ་ཡི་འོད་གསལ་བསྲེག་མ་ཡིན། ། སྟོང་ཉིད་སྟོན་པར་བྱེད་པའི་མདོ། ། རྒྱལ་བས་གསུངས་པ་གང་ཅིའང་རུང་། ། དེ་རྣམས་ཀུན་གྱིས་ཉོན་མོངས་ལྡོག ། ཁམས་ཉིད་ཉམས་པར་བྱེད་མ་ཡིན། ། ས་ཡི་ནང་ན་ཡོད་པའི་ཆུ། ། དྲི་མ་མེད་པར་གནས་པ་ལྟར། །
ཉོན་མོངས་ནང་ན་ཡེ་ཤེས་ཀྱང་། ། དེ་བཞིན་དྲི་མ་མེད་པར་གནས། ། ཞེས་པའོ། ། འཕགས་པ་ལྷའི་ཞབས་ཀྱིས་ཀྱང་གསུངས་པ། མུན་པ་བྲལ་བའི་སྐད་ཅིག་ལས། ། འོད་གསལ་བློ་གྲོས་ཤིན་དུ་དྭངས། ། རྟག་ཏུ་སྣང་བའི་རང་བཞིན་ཅན། ། དོན་དམ་བདེན་པའི་མཚན་ཉིད་ནི། ། ཡེ་ཤེས་རང་བཞིན་འོད་གསལ་བ། ། ཡེ་ཤེས་མིག་གིས་མཐོང་བར་འགྱུར། །
ཞེས་པའོ། ། ཞེས་བཤད་དོ། ། འཕགས་པ་ཀླུའི་ལུང་འདི་སྦྱར་བ་ལས་ནི། ཆོས་དབྱིངས་བསྟོད་པའི་སྟོང་ཉིད་ཀྱང་དཔྱད་སྟོང་ཁོ་ནར་འཆད་མི་དགོས་པ་ཤེས་པར་བྱ་ཞིང་། འཕགས་པ་ལྷའི་ལུང་འདི་ནི། དྲི་མེད་ཉིད་ཀྱིས་གནས། ཞེས་པ། གདོད་མ་ནས་རྟག་ཏུ་གནས་པའི་ལུང་སྦྱོར་ཡིན་ཏེ། ལུང་འདི་ནི་སྤྱོད་བསྡུས་སྒྲོན་མ་ལས། ད་ནི་ནང་གི་མངོན་པར་བྱང་ཆུབ་པ་སོ་སོ་རང་གིས་རིག་པའི་མཚན་ཉིད་ཅན་རིམ་པ་འདིས་བསྟན་པར་བྱ་སྟེ།
དང་པོ་སྨིག་སྒྱུ་ལྟ་བུ་ལ། འོད་ཟེར་ལྔའི་ཚོགས་དང་ལྡན་པར་མཐོང་ངོ་། ། གཉིས་པ་ནི་སྣང་བ་སྟེ། ཟླ་བའི་འོད་ཟེར་ལྟ་བུའོ། ། གསུམ་པ་ནི་སྣང་བ་མཆེད་པ་སྟེ། ཉི་མའི་འོད་ཟེར་ལྟ་བུའོ། ། བཞི་པ་ནི་སྣང་བ་ཐོབ་པ་སྟེ། དེ་ནས་མུན་པ་དང་བྲལ་བའི་སྐད་ཅིག་ལ་འོད་གསལ་བ་སྟེ། ཤིན་དུ་གསལ་བ་རྟག་ཏུ་སྣང་བའི་མཚན་ཉིད་ཅན། དོན་དམ་པའི་བདེ་པའི་རང་གི་མཚན་ཉིད་ཡེ་ཤེས་ཀྱི་མིག་གིས་མཐོང་ངོ་། །
ཞེས་ཐམས་ཅད་སྟོང་པ་ཉིད་མངོན་སུམ་དུ་བྱེད་ཚུལ་གསུངས་པ་འདི་དང་དོན་གཅིག་ཏུ་སྣང་བས། ཐམས་ཅད་སྟོང་པ་དང་རྣམ་པ་ཐམས་ཅད་པ་དོན་གྱིས་གཅིག་པར་ནཱ་རོ་པའང་བཞེད་པར་གསལ་ལ། དུ་བ་ལ་སོགས་པའི་ལམ་ཞེས་པའི་སོགས་ཁོངས་ནས། སྨིག་སྒྱུ་སོགས་འདོན་པའི་དགོངས་པའི་ཕུགས་ཀྱང་གཅིག་ཏུ་འོང་ཚུལ་ཕྱིས་བཤད་པར་བྱའོ། ། ལུང་དེ་དག་གིས་ནི་རྒྱུའི་ཐེག་པའི་ཚུལ་ལ། སྟོན་པའི་ཆོས་ཕུང་བརྒྱད་ཁྲི་བཞི་སྟོང་གསུངས་པ་ཐམས་ཅད་ཀྱང་སྟོང་པ་ཉིད་ཀྱི་དོན་ལ་གཞོལ་ཞིང་འབབ། ཅེས་སྟོང་ཉིད་ཆོས་ཀྱི་སྙིང་པོར་བསྟན་པའི་སྟོང་ཉིད་དེ་ཉིད་ཀྱང་། སྟོང་ཉིད་འདི་ལྟ་བུའི་སྙིང་པོ་ཅན་ཡིན་ཞེས་བྱ་བ་སྟེ། འབྲས་བུའི་ཐེག་པ་འདིར་རོ། ། དེའི་དོན་ཡང་སེམས་ཀྱི་དྲི་མ་སྦྱོང་བྱེད་ཀྱི་གཙོ་བོ་ཡིན་པ་ལ་དགོངས་སོ། །
དྲི་མ་ཡང་ཉོན་མོངས་དང་ཤེས་བྱའི་སྒྲིབ་པ་ཡིན་ལ། དེ་སྦྱོང་བའི་ལམ་ཡང་རྒྱུའི་ཐེག་པར། ཉོན་མོངས་ཤེས་བྱའི་སྒྲིབ་པ་ཡི། ། མུན་པའི་གཉེན་པོ་སྟོང་པ་ཉིད། ། ཅེས་འབྱུང་བ་ལྟར། འདིར་ཡང་སྒྲིབ་གཉིས་ཀྱི་གཉེན་པོའི་སྟོང་པ་ཉིད་ཀྱང་དུ་བ་ལ་སོགས་པའི་སྟོང་པ་འདི་ཉིད་དུ་བཞེད་དེ། དེ་ཁོ་ན་ཉིད་མཐོང་བའི་སྔ་ལྟས་ཀྱི་མཚན་མར་གྱུར་པ་དང་། ཆོས་ཀྱི་དབྱིངས་ཀྱི་རྒྱུ་མཐུན་པ་མངོན་སུམ་དུ་མཐོང་བ་དང་། ཆོས་ཀྱི་དབྱིངས་ཀྱི་ཡེ་ཤེས་ཤིན་ཏུ་རྣམ་པར་དག་པ་ལ་སོགས་པ་ཅི་རིགས་པའི་སྒོ་ནས། རྡོ་རྗེའི་རྣལ་འབྱོར་པ་རྣམས་ཀྱི་བགྲོད་པ་གཅིག་པའི་ལམ་གྱི་གཞུང་ཤིང་ལྟ་བུར་བསྟེན་པར་བྱ་བ་ནི།
སྟོང་པ་ཉིད་ཀྱི་གཟུགས་འདི་ཡིན་ཏེ། དེ་ཡང་དབང་མདོར་བསྟན་པ་ལས། རྡོ་རྗེའི་རྣལ་འབྱོར་རྣམ་པ་བཞི། ། དུས་ཀྱི་འཁོར་ལོ་འདིར་བཤད་པ། ། རྣལ་འབྱོར་པ་ཡི་ཐར་སྟེར་བྱེད། ། འདི་ཉིད་ཀྱི་ནི་བསྒྲུབ་པ་བྱ། ། རབ་གསལ་བསམ་གྱིས་མི་ཁྱབ་པའི། ། དུ་སོགས་མཚན་མ་དེ་རྣམས་ཀྱིས། ། ཤེས་རབ་གཟུགས་བརྙན་ནམ་མཁའ་མཉམ། ། ཡོད་དང་མེད་ལས་རྣམ་པར་འདས། །
རང་གི་སེམས་ཀྱི་རྐྱེན་གྱི་དོན། ། རྡུལ་ཕྲན་ལས་སྐྱེས་ཚོགས་པ་རྣམས། ། ཀུན་ནས་ཡོངས་སུ་དོར་བ་ཡི། ། དུ་བ་སྨིག་སྒྱུ་མཁའ་སྣང་དང་། ། སྒྲོན་མ་འབར་བ་ཟླ་ཉི་མ། ། མུན་ཅན་ཆ་དང་ཐིག་ལེ་ཆེ། ། སྣ་ཚོགས་གཟུགས་བརྙན་འོད་གསལ་བ། ། བཀབ་དང་མ་བཀབ་མིག་དག་གིས། ། སྟོང་པར་འདིར་ནི་རྗེས་བརྟགས་མིན། ། རྨི་ལམ་བཞིན་དུ་གཟུགས་མཐོང་འགྱུར། །
རྟག་ཏུ་གཟུགས་དེ་བསྒོམ་པར་བྱ། ། ཞེས་སོགས་གསུངས་ཤིང་། དེའི་དོན་ཡང་ནཱ་རོ་པས་གསུངས་པ། ད་ནི། འདི་ཉིད་ཀྱི་ནི་བསྒྲུབ་པ་ཞེས་པ་ལ་སོགས་པའི་རང་བཞིན་རྣམ་པར་བཅད་པ་བརྩམ་པར་བྱའོ། ། ཉོན་མོངས་དང་། ཤེས་བྱའི་སྒྲིབ་པའི་བུད་ཤིང་མ་ལུས་པ་བསྲེག་པར་བྱེད་པ། ཐམས་ཅད་མཁྱེན་པའི་ཡེ་ཤེས་ཀྱི་མེ་འདི་ཉིད་ཀྱི་ནི་སྒྲུབ་པ་སྟེ་གསལ་བའི་དངོས་པོ་རྣལ་འབྱོར་པས་དུ་བ་ལ་སོགས་པ་རྣམས་ཀྱིས་བྱའོ། ། ཇི་ལྟར་གྱུར་པ་རྣམས་ཀྱིས་ཤེ་ན། དེ་རྣམས་ཀྱིས་རྩ་བའི་རྒྱུད་དང་བསྡུས་པའི་རྒྱུད་དང་།
འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་ངེས་པའི་དོན་གྱི་མདོ་སྡེ་ཐམས་ཅད་དུ་རབ་ཏུ་གྲགས་ཏེ། སྟོང་པ་ལ་གློ་བུར་དུ་རབ་ཏུ་གསལ་བའི་ཕྱིར་རབ་གསལ་ལོ། ། རྣམ་པར་རྟོག་པ་ཐམས་ཅད་ཉེ་བར་ཞི་བའི་ཕྱིར་བསམ་གྱི་མི་ཁྱབ་པའོ། ། དེ་ཁོ་ནའི་འབྲས་བུའི་སྔ་ལྟས་སུ་གྱུར་པའི་ཕྱིར་མཚན་མའོ། ། གཟུང་བ་དང་འཛིན་པ་དང་བྲལ་བ་རང་བཞིན་སྟོང་པ་ཉིད་ཀྱི་བློ་ནི་ཤེས་རབ་སྟེ། དེའི་གཟུགས་བརྙན་ནི་རྣལ་འབྱོར་པ་ལ་མངོན་སུམ་དུ་སྣང་བའོ། ། ཕྱི་ནང་གི་དྲི་མ་རྗེས་སུ་ཆགས་པ་མེད་པའི་ཕྱིར་ནམ་མཁའ་མཉམ་པའོ། ། ཡོད་པ་དང་མེད་པའི་རྣམ་པར་རྟོག་པའི་མཚན་མས་མཚོན་དུ་མེད་པའི་ཕྱིར་ཡོད་པ་དང་མེད་པ་ལས་རྣམ་པར་འདས་སོ། ། རྣལ་འབྱོར་པས་རང་རིག་པ་ཉིད་ཀྱི་ཕྱིར་རང་གི་སེམས་ཀྱི་རྐྱེན་གྱི་དོན་ནོ། ། རྣམ་པ་ཐམས་ཅད་དུ་མ་བྱས་པ།
རྨད་དུ་བྱུང་བ། རང་བཞིན་མེད་པའི་དངོས་པོའི་གཟུགས་ཉིད་ཀྱི་ཕྱིར། རྡུལ་ཕྲན་ལས་སྐྱེས་ཚོགས་པ་རྣམས། ། ཀུན་ནས་ཡོངས་སུ་དོར་བ་ཡིས། ། ཞེས་པའོ། ། ཕྱི་ནང་མཐའ་དག་ཁྱབ་པར་དཀར་པོ་དུ་བའི་རྣམ་པ་སྟོང་པའི་སྣང་བ་སྟེ། འདི་ཡང་སྤྲིན་ལྟར་སྣང་བའི་དེ་མ་ཐག་འབྱུང་བར་འགྱུར་རོ། ། ཞེས་སོགས་རྟགས་བཅུ་གསུང་རྗེས་སུ། དེ་ནས་དེའི་དབུས་སུ་སོན་པ་ལོངས་སྤྱོད་རྫོགས་པའི་སྐུའི་བདག་ཉིད་སངས་རྒྱས་ཀྱི་གཟུགས་མཐོང་བ་དང་ལྷན་ཅིག་སྐད་ཅིག་གཅིག་ལ་ལག་པར་གནས་པའི་ཆུ་ལྟར་ཤིན་དུ་དྭང་བ། རྣམ་པ་ཐམས་ཅད་པའི་བུམ་པ་དང་སྣམ་བུ་ལ་སོགས་པ་མཐོང་བ་ནི།
སྣ་ཚོགས་གཟུགས་བརྙན་འོད་གསལ་བའོ། ། བཀབ་དང་མ་བཀབ་མིག་དག་གིས། ། ཞེས་པ། སྣང་ལ་དམིགས་པ་ཉིད་ཀྱིས་མིག་ཕྱེ་བ་དང་བཙུམ་པ་དག་གིས་སྟོང་པར་ཏེ། ནམ་མཁའ་ལ་གཟུང་བ་དང་འཛིན་པ་དང་བྲལ་བ་འདི་ནི་རྗེས་སུ་བརྟགས་པ་མ་ཡིན་པར་རྨི་ལམ་བཞིན་དུ་གཟུགས་རྣལ་འབྱོར་པས་མངོན་སུམ་དུ་མཐོང་བར་འགྱུར་རོ། ། དེ་ནི་སྣ་ཚོགས་གཟུགས་ཏེ། སྣ་ཚོགས་གཟུགས་དེ་བསྒོམ་པར་བྱ་བ་ནི། བསམ་གཏན་གྱི་ཡན་ལག་གིས་བརྟན་པར་བྱའོ། ། ཞེས་སོ། ། དེ་ལྟར་རྣལ་འབྱོར་པ་ཐམས་ཅད་ཀྱི་གཤེགས་བཤུལ་དུ་གསུངས་པ་འདི་ཡང་དཔལ་ལྡན་རྒྱུད་དུ། །
སེམས་ཀྱི་སྣང་བ་ཙམ་སྟེ་རང་གི་ཡིད་ལས་བྱུང་བ་མེ་ལོང་གི་ནི་གཟུགས་བརྙན་ལྟ་བུ་ཉིད། ། གང་ཞིག་མཐའ་དག་རྒྱལ་བའི་སྲས་དང་སངས་རྒྱས་རྣམས་ཀྱིས་བསྟེན་པ་རྣལ་འབྱོར་དབང་པོས་བསྟེན་བྱ་སྟེ། ། ཡེ་ཤེས་མེ་ལྕེ་རབ་ཏུ་རྒྱས་པ་དེ་ནི་བདུད་ཚོགས་ཡུལ་དང་བཅས་པ་མཐའ་ཐག་བསྲེག་བྱེད་ཅིང་། ། ལུས་ལ་ཆགས་པ་ལ་སོགས་ཀྱང་སྟེ་ལོ་ཡི་སྦྱོར་བས་རྣལ་འབྱོར་རྣམས་ལ་བདེ་མཉམ་སྟེར་བར་བྱེད། ། ཅེས་གསུངས་པ་དང་སྦྱར་ནས་ཤེས་པར་བྱ་བ་ཞིག་སྟེ། རྒྱལ་བའི་ཡུམ་ལས། རྒྱལ་བ་གང་དག་འདས་དང་མ་བྱོན་ད་ལྟར་བྱུང་། ། ཀུན་ལམ་ཕ་རོལ་ཕྱིན་པ་འདི་ཡིན་གཞན་མ་ཡིན། ། ཞེས་གསུངས་པ་ལྟར་ཡིན་ནོ། ། འདིར་བདེ་མཉམ་ཞེས་པའང་བདེ་བ་ཆེན་པོ་ཡིན་ལ།
དེ་ལྟར་ན་ལམ་གྱི་མཐར་ཐུག་བདེ་བ་ཆེན་པོ་ལ་བོགས་འབྱིན་པར་བྱེད་པའི་ཐབས་གསུམ་གྱི་གཙོ་བོར་གྱུར་པ་ཡང་སྟོང་པ་ཉིད་ཀྱི་གཟུགས་འདི་ཉིད་ཡིན་ཏེ། དེ་ཡང་དབང་མདོར་བསྟན་པར། ལས་ཀྱི་ཕྱག་རྒྱའི་སྙོམས་འཇུག་དང་། ། ཡེ་ཤེས་ཕྱག་རྒྱའི་དམིགས་པ་དང་། ། ཕྱག་རྒྱ་ཆེན་པོ་གཅིག་སྦྱོར་བས། ། མི་འགྱུར་བ་དེ་འཕེལ་བར་འགྱུར། ། ཞེས་པའི་འགྲེལ་པར་གསུངས་པ། དང་པོར་ཉེ་བར་བསྟན་པ་ཐོབ་པའི་རྗེས་སུ་མཐུན་པར་ལས་ཀྱི་ཕྱག་རྒྱའི་སྙོམས་འཇུག་གི་རྣམ་པར་རྟོག་པ་ཆེན་པོ་ཟད་པ་ལས་འགྱུར་བའི་བདེ་བ་ཆུང་ངུ་འཕེལ་ལོ། ། དེ་བཞིན་དུ་སྣ་ཚོགས་ཡུམ་ལ་སོགས་པའི་ལྷ་མོ་ཡེ་ཤེས་ཀྱི་ཕྱག་རྒྱའི་དམིགས་པས། རྣམ་པར་རྟོག་པ་ཆེན་པོ་ཟད་པ་ལས་འགྱུར་བའི་བདེ་བ་ཆུང་ངུ་འཕེལ་ལོ། །
དཔལ་ལྡན་རྒྱུད་དུ་ཡང་གསུངས་པ། རྒྱལ་བའི་ལྷན་སྐྱེས་བདེ་བ་འདི་ནི་འཕེལ་བའི་དོན་སླད་དང་པོར་ལས་ཀྱི་ཕྱག་རྒྱ་བསྟེན་པར་བྱ། ། དེ་ནས་ཉི་མའི་གཟུགས་ནི་གདོང་དང་ལག་པ་རྐང་པ་གཙུག་ཏོར་ཡན་ལག་ཐམས་ཅད་རྫོགས་པ་སྟེ། ། ཞེས་པ་ལ་སོགས་པའོ། ། དང་པོའི་སྒྲ་ལ་ཕྱག་རྒྱ་ཆེན་པོའི་གཟུགས་སྔ་མ་དུ་བ་ལ་སོགས་པའི་གཟུགས་ཆོས་ཀྱི་ཕྱག་རྒྱའི་དམིགས་པ་ཡིས། ཉོན་མོངས་ཆུང་ངུ་ཟད་པ་ལས་མི་འགྱུར་བའི་བདེ་བ་ཆེན་པོ་འཕེལ་ལོ། ། གཟུགས་ཕྱི་མ་སྣ་ཚོགས་གཟུགས་ཞེས་བྱ་བ་ཕྱག་རྒྱ་ཆེན་མོ་གོམས་པ་ཡིས། བག་ཆགས་དང་བཅས་པའི་སྒྲིབ་པ་ཆུང་ངུའི་ཆུང་ངུ་ཟད་པ་ལས་མི་འགྱུར་བའི་བདེ་བ་ཆེན་པོའི་ཆེན་པོ་འཕེལ་ལོ། ། ཞེས་སོ། ། དེ་ཡང་ཕྱག་རྒྱ་དང་པོ་གཉིས་ཀྱིས་འཕེལ་བའི་བདེ་བ་དེ་ཉིད་ཆེས་ཆེན་པོར་འཕེལ་བ་ནི་དུ་བ་ལ་སོགས་པའི་སྟོང་པ་ཉིད་ཀྱི་ལམ་གོམས་པར་གྱུར་པ་ལ་ལྟོས་སོ། །
ཞེས་བྱ་བར་དགོངས་པ་སྟེ། དེ་ལ་ཡང་ཕྱག་རྒྱ་ཆེན་མོའི་གཟུགས་བརྙན་དང་། ཕྱག་རྒྱ་ཆེན་མོ་གཉིས་ལས། དང་པོ་ནི་དུ་བ་ལ་སོགས་པ་བཅུ་དང་། ཕྱི་མ་ནི་རྣམ་པ་ཐམས་ཅན་པའི་སྟོང་པ་ཉིད་དོ། ། དོན་དུ་ན། དུ་བ་སོགས་བཅུ་ཆོས་ཀྱི་ཕྱག་རྒྱ་བཞེད་པའོ། ། དེ་ལྟར་སྙིང་པོ་དང་། གཞུང་ཤིང་དང་། བོགས་འབྱིན་ཐམས་ཅད་སྟོང་ཉིད་འདིར་གསུང་བའི་སྐབས་ཐམས་ཅད་དུ་སེམས་ཀྱི་དྲི་མ་སྦྱོང་བྱེད་ཀྱི་སྒོ་ནས་གསུངས་པ་འདི་ལས་ནི།
འདི་ཤེས་པར་བྱ་སྟེ། རྣལ་འབྱོར་བཞི་དང་། རྣམ་ཐར་བཞི་སྦྱོར་བའི་སྐབས་སུ་སྟོང་པ་ཉིད་ཀྱི་རྣམ་ཐར་ལ་རྣམ་པར་དག་པའི་རྣལ་འབྱོར་ཞེས་གསུངས་ལ། དེ་ཡང་དྲི་མ་དག་བྱེད་ཀྱི་རྩ་བ་ཡིན་པར་དགོངས་པའོ། ། ཇི་ལྟར་ཡིན་ཞེ་ན། ཡེ་ཤེས་སྟོང་ཉིད་ཡེ་ཤེས་ཀྱིས། ། ལེགས་དག་རྣམ་དག་འགྱུར་བ་མེད། ། ཅེས་པ་ལྟར། རྡོ་རྗེ་བཞི་ལས་ཡེ་ཤེས་སམ། གནས་སྐབས་བཞི་ལས་བཞི་པའི་གནས་སྐབས་དེ་རྣམ་ཐར་དང་པོས་དག་པར་བྱས་པས་མི་འགྱུར་བའི་བདེ་བ་ཐོབ་པ་ལས་རྣམ་པར་དག་པའི་རྣལ་འབྱོར་ཞེས་བྱ་བ།
ཡོངས་སུ་དག་པ་ལྷན་ཅིག་སྐྱེས་སྐུ་མངོན་དུ་འགྱུར་ལ། སྐུ་ལྷག་མ་གསུམ་ནི་དེའི་དབང་གིས་ཐོབ་པར་འཇོག་པས། དཔལ་ལྡན་དག་པ་ལས་ནི་ཆོས་སྐུར་འགྱུར་ཏེ་ཆོས་ལས་ངེས་པར་ལོངས་སྤྱོད་རྫོགས་སྐུ་བཟང་པོའོ། ། ཞེས་སོགས་གསུངས་པ་ཡིན་ནོ། ། དེ་ལྟ་བས་ན་དེ་བཞིན་དུ། རྣལ་འབྱོར་ལྷག་མ་གསུམ་ཡང་དང་པོའི་དབང་གིས་དང་། རྡོ་རྗེ་ལྷག་མ་གསུམ་ཡང་ཡེ་ཤེས་རྡོ་རྗེའི་དབང་གིས་ཏེ། ཡེ་ཤེས་དག་པའི་དབང་གིས་ལུས་ངག་ཡིད་གསུམ་ཀྱང་དག་ཅེས་དང་། བཞི་པའི་གནས་སྐབས་དག་པའི་དབང་གིས་གཉིད་མཐུག་སོགས་དག་ཅེས་བྱ་བས། དེའི་ཕྱིར་རྣམ་ཐར་བཞིས་གནས་སྐབས་བཞི་དག་པར་བྱེད་ཅེས་རྣམ་པར་ཕྱེ་བ་ཡང་གནས་སྐབས་བཞི་དག་པའི་ལག་རྗེས་ཀྱི་ཡེ་ཤེས་རེ་གཞག་ཏུ་ཡོད་པས་དེའི་སྒོ་ནས་སྟོང་པ་ཉིད་ཀྱི་རྣམ་ཐར་གཙོ་བོར་བྱས་པ་ལ་བྱེད་ལས་ཐ་དད་པའི་དབྱེ་བས།
མཚན་མེད། སྨོན་མེད། མངོན་པར་འདུས་མ་བྱས་པ། ཞེས་རྣམ་པར་གཞག་པའོ། ། ཞེས་བྱ་བ་ནི། བསྒོམ་པ་ལམ་གྱི་རྣམ་ཐར་བཞིའི་བསྡུས་པའི་དོན་ཏེ། འགྲེལ་ཆེན་གྱི་མདོར་བསྡུས་འདི་ཉིད་ལས། ཤིན་ཏུ་རྣམ་དག་རིམ་པ་གཅིག་པུ་ནི། ། ཐར་པའི་སླད་དུ་སངས་རྒྱས་རྣམས་ཀྱིས་བསྟན། ། ཞེས་གསུངས་པ་ལ་ཡང་དགོངས་པའི་རྩ་བ་འདི་ཤེས་པར་བྱའོ། །
ཞེས་བདག་གིས་འབད་པས་གདམས་སོ། ། གསུམ་པ་མཆོད་ཡུལ་འབྲས་དུས་ཀྱི་རྣམ་ཐར་བཞི་ནི། དེ་ལྟར་ཇི་སྐད་བཤད་པའི་ཚུལ་གྱིས། འདིར་བསྒོམ་བྱའི་སྟོང་ཉིད་ནི་རྣམ་པ་ཐམས་ཅད་པའི་སྟོང་པ་ཉིད་རང་བཞིན་འོད་གསལ་གྱི་ཡེ་ཤེས་དོན་དམ་པའི་བྱང་ཆུབ་ཀྱི་སེམས་དེ་ཉིད་གཞིའི་ཚུལ་གྱིས་གཏན་ལ་ཕབ་ནས། ལམ་དུས་སུ་བསྒོམས་པ་ལས། འབྲས་དུས་སུ་དེ་ཉིད་མངོན་དུ་གྱུར་པ་ནི། སྐུ་བཞིའི་གཙོ་བོ་ཡོངས་སུ་དག་པ་ལྷན་ཅིག་སྐྱེས་སྐུ་ཡིན་པས་རྣམ་ཐར་བཞིའི་གཙོ་བོ་སྟོང་པ་ཉིད་ཀྱི་རྣམ་ཐར་ཞེས་བྱའོ། ། ཅིའི་ཕྱིར་ཡོངས་སུ་དག་ཅེས་བྱ་ཞིང་། ལྷན་ཅིག་སྐྱེས་ཞེས་བྱ་ཞེ་ན། གདོད་མ་ནས་རང་བཞིན་གྱིས་རྣམ་པར་དག་ཅིང་།
གདོད་མ་ནས་གནས་པའི་ངོ་བོ་དེ་ཉིད་དག་པ་མཐར་ཐུག་པའི་སྐབས་ཡིན་པས་དེ་སྐད་ཅེས་བྱ་སྟེ། དོན་དེ་དག་ཀྱང་དཔལ་འདུས་པའི་བྱང་ཆུབ་སེམས་ཀྱི་ལེའུ་ལས། ཆོས་རྣམས་རང་བཞིན་འོད་གསལ་བ། ། གདོད་ནས་དག་པ་ནམ་མཁའ་བཞིན། ། བྱང་ཆུབ་མེད་ཅིང་མངོན་རྟོགས་མེད། ། བྱང་ཆུབ་ཚུལ་འདི་བསྟན་པའོ། ། ཞེས་གསུངས་པ་ལྟ་བུ་སྟེ། དེའི་དོན་ཡང་ཐ་ག་ནའི་འགྲེལ་པ་ལས། ཆོས་རྣམས་རང་བཞིན་འོད་གསལ་བ། ། ཞེས་པ་ནི་སེམས་ཀྱི་རང་བཞིན་ནོ། །
གཟོད་ནས་དག་པ་ཞེས་བྱ་བ་ནི་ཡེ་ཤེས་ཀྱི་རང་གི་ངོ་བོ་གདོད་མ་ཉིད་ནས་དག་པ་ཡིན་གྱི། ད་ལྟར་ནི་མ་ཡིན་ཏེ། དེ་ཉིད་ཀྱིས་ན། སྟོན་པས་སེམས་ཅན་ཐམས་ཅད་ནི་དེ་བཞིན་གཤེགས་པའི་སྙིང་པོ་ཅན་ནོ། ། ཞེས་གསུངས་པ་ཡིན་ནོ། ། བྱང་ཆུབ་མེད་ཅིང་ཞེས་བྱ་བ་འདི་ལས་ཐ་དད་པའོ། ། མངོན་རྟོགས་མེད་ཅེས་བྱ་བ་ནི་ལམ་ཐ་དད་པར་གྱུར་པ་ཡང་ཡོད་པ་མ་ཡིན་ཏེ། བྱང་ཆུབ་དང་ལམ་གཉིས་ཀ་ཡང་དེའི་ངོ་བོ་ཉིད་ཡིན་པའི་ཕྱིར་རོ། ། དེ་ལྟ་མོད་ཀྱི་གོམས་པར་བསླབ་པའི་སྐབས་སུ་མི་གསལ་བ་ཉིད་ཀྱིས་ན་གཉིས་སུ་མེད་པའི་ཡེ་ཤེས་དེ་ལ་ལམ་གྱི་བདེན་པ་ཞེས་བཤད་ལ། གསལ་བའི་སྐབས་སུ་ནི་འབྲས་བུ་ཞེས་བྱའོ། །
དེ་ཉིད་ཀྱིས་ན། ཞི་བ་དང་ནི་སྲིད་པའི་ངོ་བོ་འདིར། ། ངོ་བོ་ཉིད་ཀྱིས་དབྱེ་བ་འགའ་ཡང་མེད། ། ཅེས་བྱ་བ་ལ་སོགས་པའི་ཚིགས་སུ་བཅད་པ་གསུངས་པ་ཡིན་ནོ། ། ཞེས་བཤད་དེ། རྒྱུ་ལམ་འབྲས་གསུམ་གྱི་འོད་གསལ་ལ་རང་ངོས་ནས་དབྱེ་བ་མེད་པར་བཞེད་པའི་ཚིག་གོ ། དེ་དང་མཐུན་པར་འདིའི་འགྲེལ་པ་སྒྲོན་གསལ་ལས་ཀྱང་གསུངས་པ། འོད་གསལ་བ་ནི་དོན་དམ་པའི་བདེན་པ་སྟེ། དེ་བས་ན་གདོད་ནས་དག་པ་ནམ་མཁའ་བཞིན་ཏེ། ཡོངས་སུ་དག་པས་བྱང་ཆུབ་མེད་པ་ནི་འབྲས་བུའི་ངོ་བོ་ཉིད་དོ། །
མངོན་རྟགས་མེད་པ་ནི་དེ་འཐོབ་པའི་རྒྱུ་སྟེ། རྒྱུ་དང་འབྲས་བུ་དབྱེར་མི་ཕྱེད་པའི་ཕྱིར་རོ། ། བྱང་ཆུབ་ཚུལ་ནི་བརྟན་པའོ། ། ཞེས་བྱ་བ་ནི་རྒྱུ་དང་འབྲས་བུ་དག་མི་ཕྱེད་པར་ཡོངས་སུ་ཤེས་པ་ཉིད་ནི་བྱང་ཆུབ་ཀྱི་ལམ་བརྟན་པོ་ཡིན་ནོ། ། ཞེས་ཏེ། འདིར་རྒྱུ་འབྲས་མི་ཕྱེད་ཅེས་པ་ནི་སློབ་པ་དང་མི་སློབ་པའི་ཟུང་འཇུག་ལ་བདེན་གཉིས་དབྱེར་མེད་པའི་དོན་ཏེ། ཟུང་འཇུག་གི་རིམ་པར། མགོན་པོ་རྒྱུ་དང་འབྲས་བདག་ཉིད། ། ཅེས་གསུངས་པ་ལྟར་ཡིན་ནོ། ། དེ་ལྟར་ན་སྒྲོན་གསལ་དུ།
སངས་རྒྱས་དྲུག་པའི་མཚན་གྱི་རྣམ་གྲངས་གསུངས་པ་ན། རང་བཞིན་གྱིས་འོད་གསལ་བ་ཞེས་པ་ཡང་ཟུང་འཇུག་གི་དོན་ཏེ། སྒྲོན་གསལ་གྱི་སྐབས་གཞན་ནས། རང་བཞིན་ནི་ཀུན་རྫོབ་ཀྱི་བདེན་པའོ། ། འོད་གསལ་ནི་དོན་དམ་པའི་བདེན་པའོ། ། ཞེས་པས་སོ། ། དོན་འདི་དག་རྒྱུད་སྡེའི་དགོངས་པ་ལ་ཡང་ཡོད་པའི་ཚུལ་ནི་འདི་ཡིན་ཏེ། ཟུང་འཇུག་ཅེས་བྱ་བ་རྒྱུ་འབྲས་དབྱེར་མེད་ལ་ཐ་སྙད་པ་དང་མཐར་ཐུག་གི་རྣམ་གཞག་གཉིས་ལས། དང་པོ་ནི། སྟོང་པ་ལས་བྱུང་གཟུགས་བརྙན་རྒྱུ། །
མི་འགྱུར་ལས་སྐྱེད་བདེ་བ་འབྲས། ། རྒྱུ་ནི་འབྲས་བུ་རྒྱས་བཏབ་པ། ། འབྲས་བུ་རྒྱུ་ཡིས་རྒྱས་བཏབ་པའོ། ། ཞེས་གསུངས་པ་ལྟར་ཡིན་ལ། གཉིས་པ་ནི། ཤེས་རབ་ཀུན་ནས་མྱ་ངན་འདས། ། སྐྱེ་བ་མཆོག་ཏུ་འགྱུར་བ་མེད། ། རྒྱུ་དང་འབྲས་བུ་རྣམ་ངེས་གྲོལ། ། ཕན་ཚུན་དུ་ནི་རྒྱས་བཏབ་མེད། ། ཅེས་སོགས་གསུངས་པ་ལྟར་ཡིན་ནོ། །
དེ་ལྟར་མཐར་ཐུག་གི་དོན་ལ་རྒྱས་གདབ་མེད་ཅེས་པའང་ཐོག་མཐའ་མེད་པའི་བྱང་ཆུབ་སེམས་ཀྱི་རང་ངོས་ནས་དབྱེ་བ་གཞག་ཏུ་མེད་པའི་དོན་ཏེ། དེ་ལྟར་ན་སེམས་འདི་ཉིད་གདོད་མ་ནས་དག་ཅིང་ཡོངས་སུ་དག་པ་ནི་རྣམ་པར་ཐར་པ་དང་པོའི་དོན་ཏེ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་པས་སོ། ། དེ་ཡང་རྩ་བའི་རྒྱུད་དུ། རྣམ་པར་ཤེས་པའི་ཆོས་ཉིད་འདས། ། ཡེ་ཤེས་དག་པ་གོས་པ་མེད། ། རང་བཞིན་འོད་གསལ་ཆོས་རྣམས་ནི། ། ཆོས་ཀྱི་དབྱིངས་ཀྱི་བགྲོད་པར་གནས། །
ཞེས་གསུངས་པའི་དོན་ཏོ། ། སྟོང་པའི་རྣམ་ཐར་འདི་ལ་མེ་ལོང་ཡེ་ཤེས་ཀྱི་ཆ་ཡང་ཡོད་པ་ནི། སྟོང་པ་ལ་ནི་དངོས་པོའི་ཚོགས། ། བརྟགས་པའི་གཟུགས་སྤངས་བེམས་པོ་མིན། ། འདི་ནི་མཐོང་སྟེ་གཞོན་ནུ་མས། ། པྲ་ཕབ་མེ་ལོང་ལ་བཞིན་ནོ། ། ཞེས་བྱ་བས་བསྟན་ཏོ། ། དེ་ལྟར་འབྲས་དུས་ཀྱི་སྟོང་ཉིད་ཀྱི་རྣམ་ཐར་ནི་ཡེ་ཤེས་དང་པོ་གཉིས་སོ། ། དེ་བཞིན་དུ་མཚན་མ་མེད་ཅེས་པ་ལ་མཚན་མ་ནི། ནི་མིཏྟ།
རྒྱུའམ་མཚན་མ་ཞེས་བྱ་སྟེ། རྒྱུ་ལ་སོགས་པའི་མཚན་མར་འཛིན་པའི་འདུ་ཤེས་སོ། ། དེའི་ཕྱིར་འདུ་ཤེས་རྣམ་པར་དག་པའི་སོར་རྟོག་ཡེ་ཤེས་ནི་མཚན་མ་མེད་པ་སྟེ། ཡེ་ཤེས་དེའི་ཚིགས་བཅད་ལས། མིང་གི་བདག་ཉིད་ཡི་གེ་ཀུན། ། ཨ་ཡི་རིགས་ལས་ཡང་དག་བྱུང་། ། མི་འགྱུར་ཆེན་པོའི་གནས་ཐོབ་པ། ། མིང་མེད་མིང་ཅན་དག་ཀྱང་མེད། ། དེ་ཡང་། འདུ་ཤེས་ཀྱི་སྐད་དོ། །
སཾ་ཛྙཱ་ཞེས་པ་མིང་ལ་འཇུག་པས་མིང་ལ་སོགས་པའི་རྒྱུ་ལས་མཚན་མར་འཛིན་པ་དག་པའི་ཡེ་ཤེས་ཀྱི་དོན་ཏོ། ། མཚན་མར་འཛིན་པའང་ཚོར་བས་མྱོང་བའི་དོན་ལ་ཡིན་ཏེ། དེ་ལྟར་ན་ཟག་བཅས་ཀྱི་ཚོར་བ་དག་པའི་མཉམ་ཉིད་ཡེ་ཤེས་ཀྱང་མཚན་མེད་ཀྱི་རྣམ་ཐར་དུ་བསྡུས་ཏེ། དེའི་ཚིགས་བཅད་ལས། དངོས་ཀུན་མཉམ་པ་ཉིད་གྱུར་ནས། ། དངོས་པོ་གཅིག་ཏུ་མི་འགྱུར་གནས། ། མི་འགྱུར་ཡེ་ཤེས་ལས་བྱུང་བ། ། ཆད་པ་མ་ཡིན་རྟག་པའང་མིན། ། ཞེས་པའོ། ། དེ་ལྟ་བུའི་ཚུལ་གྱིས་ཐམས་ཅད་མཉམ་པ་ཉིད་ཀྱི་གོ་འཕང་བརྙེས་པས་སངས་རྒྱས་བྱང་ཆུབ་ཅེས་སོགས་ཀྱི་སྨོན་གནས་ཟད་ཅིང་།
ལྷུན་གྲུབ་འདུས་མ་བྱས་པའི་མཛད་པ་ཅན་གྱི་བྱ་བ་གྲུབ་པའི་ཡེ་ཤེས་ནི། སྨོན་མེད་དང་། མངོན་པར་འདུས་མ་བྱས་ཀྱི་རྣམ་ཐར་ཏེ། ཡེ་ཤེས་དེའི་ཚིགས་བཅད་ལས། སྐྱེས་པ་མ་ཡིན་པ་ཡི་ཆོས། ། འདུ་བྱེད་བྲལ་བ་རྣམས་ལ་ཡང་། ། སངས་རྒྱས་མེད་ཅིང་བྱང་ཆུབ་མེད། ། སེམས་ཅན་མེད་ཅིང་སྲོག་ཉིད་མེད། ། ཅེས་སོ། ། དེ་དག་གིས་ནི།
སོ་སོ་བ་དང་ཁྱད་པར་གྱི་སྒོ་ནས་རྣམ་ཐར་བཞིའི་དོན་བཤད་ཟིན་ཏོ། ། གསུམ་པ་དབྱེ་གཞི་བྱང་ཆུབ་ཀྱི་སེམས་སུ་བསྡུ་བ་ནི། ད་ནི་བཞི་པོ་དེ་རྣམས་ཀྱང་བྱང་ཆུབ་ཀྱི་སེམས་སུ་འདུ་བ་བཤད་པར་འོས་ཏེ། བྱང་ཆུབ་སེམས་དེ་ལ་ཕྱག་འཚལ། ། ཞེས་བྱ་བའི་མདོའི་ངག་འདི་ནི་ཁྱད་པར་སྔ་མ་རྣམས་ཀྱི་ཁྱད་གཞི་སྨོས་པས་ཕྱག་ཡུལ་བསྡུ་བའི་ཚིག་ཡིན་པའི་ཕྱིར་རོ། ། དེ་ཡང་རང་བཞིན་འོད་གསལ་གྱི་སེམས་ཉིད་ཆར་ཕྱེ་ནས་གཞག་པར་བཤད་པ་ལས་ཀྱང་རྟོགས་པར་ནུས་མོད། འོན་ཀྱང་བྱང་ཆུབ་སེམས་ཀྱི་མིང་ཅན་གྱི་སྒོ་ནས། འདིར་ཡང་དབྱེ་བའི་གཞི་ངེས་པར་བྱས་ན་འབྲས་བུའི་སྐབས་སུའང་། རང་བཞིན་འོད་གསལ་འདི་ལ་བྱང་ཆུབ་ཀྱི་སེམས་ཞེས་བརྗོད་དགོས་པ་ནི། ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་ཡིན་པ་ཉིད་ཀྱིས་ཀྱང་འགྲུབ་ལ།
འཕགས་པ་ཀླུའི་བྱང་ཆུབ་སེམས་འགྲེལ་ལས། བྱང་ཆུབ་སེམས་ཀྱི་རང་བཞིན་དངོས། ། དཔལ་ལྡན་རྡོ་རྗེ་ཅན་བཏུད་ནས། ། ཞེས་གསུངས་པ་ཡང་དྲན་པར་བྱ་སྟེ། དེ་ལྟར་ན། བྱང་ཆུབ་ཀྱི་སེམས་དེའི་མཚན་ཉིད་ལ། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་སོགས་རྣམ་རིག་གི ། རྟོག་པ་རྣམས་ཀྱིས་མ་བསྒྲིབས་པ། ། རྟག་ཏུ་སྟོང་པའི་མཚན་ཉིད་བཞེད། །
ཅེས་དང་། དགོངས་པ་ལུང་བསྟན་གྱི་ལུང་སོགས་སྔར་དྲངས་པ་རྣམས་ཀྱང་ངེས་པར་བྱས་ནས་སེམས་འདི་སྟོང་པའི་མཚན་ཉིད་ཅན་དང་། སྟོང་པ་ཡང་སྟོང་ཙམ་མིན་པར་སྟོང་ཆེན་གྱི་མཚན་ཉིད་ཅན་དུ་བཤད་དགོས་པ་ནི། སེམས་འགྲེལ་གྱི་འགྲེལ་པར། སྟོང་པ་ཆེན་པོ་རྡོ་རྗེ་ལྟ་བུའི་ཡེ་ཤེས་ཏེ། ཞེས་པ་རྡོ་རྗེ་རྩེ་མོ་ལ་སོགས་པ་དང་ལེགས་པར་འབྲེལ་ཚུལ་ཞིབ་པར་བཤད་པ་ལྟ་བུ་དག་ཡིན་ཏེ། དེའི་ཕྱིར་མཚན་མེད་སོགས་གསུམ་ཡང་སྟོང་ཆེན་དེའི་དབང་གིས་གཞག་པ་ཙམ་དུ་ཟད་པས། སྟོང་ཆེན་ཡིག་ལྔ་དང་། ཡིག་དྲུག་སོགས་ཀྱི་སྤྱི་གཞི་ཡང་བྱང་ཆུབ་ཀྱི་སེམས་ཉིད་དུ་རིག་པར་བྱའོ། ། གཉིས་པ་བྱམས་སོགས་ཚངས་པའི་གནས་བཞི་བཤད་པ་ལ་གཉིས་ཏེ།
བཤད་པ་སྔ་ཕྱིའི་འབྲེལ་དགོད་པ་དང་། འབྲེལ་པ་ཅན་གྱི་ཆོས་བཤད་པའོ། ། དང་པོ་ནི། རྡོ་རྗེ་སྙིང་འགྲེལ་ལས། སྟོང་པ་ཉིད་དང་མཚན་མ་མེད། ། དེ་བཞིན་སྨོན་པ་མེད་དང་སླར། ། མངོན་པར་འདུས་མ་བྱས་དེ་རྣམས། ། རྣམ་པར་ཐར་པ་བཞི་རུ་བསྒྲགས། ། སྙིང་རྗེ་དེ་བཞིན་བྱམས་པ་དང་། ། དགའ་དང་དེ་བཞིན་བཏང་སྙོམས་དང་། །
དེ་རྣམས་ཚངས་པའི་གནས་བཞི་སྟེ། ། ཞེས་རྣམ་ཐར་བཞི་དང་། ཚངས་གནས་བཞི་སྦྱར་ནས་གསུངས་སོ། ། དེའི་འབྲེལ་ཡང་། ནཱ་རོ་པས། སྟོང་པ་ཉིད་ཀྱི་རྣམ་པར་ཐར་པ་དེ་ཡིས་རྣམ་པར་དག་པ་བཞི་པའི་གནས་སྐབས་ཟད་པ་ལས་མི་འགྱུར་བའི་བདེ་བ་ཆེན་པོའོ། ། ཀཾ་བདེ་བ་འགོག་པར་བྱེད་པའོ། ། ཞེས་པ་སྙིང་རྗེའི་མཚན་ཉིད་དང་། མཚན་མ་མེད་པའི་རྣམ་ཐར་གྱིས་རྣམ་པར་དག་པ། ཤིན་ཏུ་གཉིད་ལོག་པ་ཟད་པ་ལས།
རྟག་པ་དང་མི་རྟག་པ་ལ་སོགས་པ་གཉིས་དང་བྲལ་བ་བྱམས་པའི་མཚན་ཉིད་དང་སྨོན་པ་མེད་པའི་རྣམ་ཐར་གྱིས་རྣམ་པར་དག་པ་རྨི་ལམ་ཟད་ཅིང་གཞོམ་དུ་མེད་པའི་སྒྲ། སེམས་ཅན་ཐམས་ཅད་ཀྱི་སྐད་ཀྱི་བདག་ཉིད་ཀྱི་སྔགས་དགའ་བའི་མཚན་ཉིད་དང་། མངོན་པར་འདུས་མ་བྱས་པའི་རྣམ་ཐར་གྱིས་རྣམ་པར་དག་པ་སད་པའི་གནས་སྐབས་ཟད་པ་ལས། མཐའ་ཡས་པ་མཐའ་ཡས་པའི་སྤྲུལ་པའི་སྐུ་སྤྲོས་པ་རྣམས་ཀྱི་ཆགས་པ་དང་བཅས་པ་དང་། ཞི་བ་ལ་སོགས་པའི་གཟུགས་རྣམས་སྟོན་པ་དོག་པ་མེད་པ་བཏང་སྙོམས་ཀྱི་མཚན་ཉིད། ཅེས་རྣམ་ཐར་བཞིས་གནས་སྐབས་བཞིའི་སྒྲིབ་པ་སྦྱངས་པའི་བྱེད་པ་བཞི་ཚངས་གནས་བཞིར་བཞེད་པ་འདི་དག་ཡིན་ལ། འདིའི་ངག་དོན་ཡང་བཞི་པ་ཟད་པའི་བདེ་བ་ཆེན་པོའི་སྐུ་རང་དོན་ཕུན་ཚོགས་སྙིང་རྗེ། གཉིད་མཐུག་ཟད་པ་རྟག་ཆད་སོགས་སྤངས་པའི་ཆོས་སྐུས་རྟོག་པ་མེད་བཞིན་དུ་འགྲོ་དོན་མཛད་པ་བྱམས་པ། རྨི་ལམ་ཟད་པ་ལོངས་སྐུས་གཞོམ་མེད་ཀྱི་སྒྲས་ཆོས་བསྟན་ནས་གཞན་དགའ་བར་བྱེད་པ་དགའ་བ། སད་པ་ཟད་པས་སྤྲུལ་པ་སྣ་ཚོགས་སྟོན་པ་ལ་དོག་པ་མེད་པ་བཏང་སྙོམས་ཞེས་བླ་མ་གོང་མ་དག་གསུང་བ་སྐུ་བཞི་དང་ཚངས་གནས་བཞིའི་སྦྱོར་ཚུལ་ནི་དེ་ཙམ་ལས་གཞན་དུ་བཤད་པར་དཀའོ། །
འོན་ཀྱང་རྣམ་ཐར་བཞི་དང་ཚངས་གནས་བཞིའི་འབྲེལ་པ་དངོས་ནི་འདི་ལྟ་ཡིན་ཏེ། གཞི་དུས་སུ་རྣམ་ཐར་བཞིའི་མིང་ཅན་གྱི་སྟོང་པ་བཞི་ནི་དགའ་བཞི་དང་ཕན་ཚུན་ཐབས་ཤེས་ཀྱིས་འཁྱུད་ཅིང་རྒྱས་བཏབ་པའི་སྒོ་ནས་རོལ་པ་སྟེ། དེ་ཡང་ཀུན་དུ་བཟང་པོའི་སྒྲུབ་ཐབས་ལས། མཚན་མ་མེད་པའི་དགའ་བ་རྣམ་དག་པ། ། མ་ལུས་ལྷ་མོའི་ཚོགས་ཀྱི་ངོ་བོ་ཉིད། ། ཅེས་གསུངས་པའི་འགྲེལ་པ་ལས། མཚན་མ་མེད་པ་ཞེས་བྱ་བ་ནི། མཚན་མ་མེད་པ་སྨོས་པས་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་།
མངོན་པར་འདུས་མ་བྱས་པ་རྣམས་ལ་བྱ་སྟེ། དེ་རྣམས་ལ་རོལ་ཞིང་དགྱེས་པ་ནི་དགའ་བ་སྟེ། དེའི་ལོངས་སྤྱོད་དང་བཅས་པ་ཉིད་ཀྱིས་ན། བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་ཀྱི་བདག་ཉིད་ཅན་གྱི་ལྷ་མོ་བཞིའོ། ། དེ་ཡང་རྒྱུད་ལས། ཞི་བའི་ལས་ནི་རབ་བསྒྲུབས་པས། ། བྱམས་པ་སྤྱན་ཞེས་བྱ་བར་བཤད། །
སྡུག་བསྔལ་ཀུན་ལས་ཐར་བྱེད་པས། ། སྙིང་རྗེ་མཱ་མ་ཀི་ཞེས་བཤད། ། རྡོ་རྗེ་པད་མའི་སྦྱོར་བ་ཡིས། ། གོས་དཀར་མོ་ནི་དགའ་བར་བཤད། ། འཇིག་རྟེན་དགའ་རབ་བསྐྱེད་བྱེད་ཅིང་། ། འདོད་ཆགས་ཆེན་པོའི་རང་བཞིན་གྱིས། ། བཏང་སྙོམས་ཆེན་པོའི་ངོ་བོ་ཉིད། ། ལྷ་མོ་སྒྲོལ་མར་རང་ཉིད་གནས། ། ཞེས་གསུངས་པ་ཡིན་ནོ། ། ཞེས་བཤད་པ་ལྟ་བུ་སྟེ།
དེ་རྣམས་ལ་རོལ་ཞིང་དགྱེས་པ་དགའ་བ་ཞེས་པ་ནི་དགའ་བཞི་དང་སྦྱོར་བའི་ཚིག་གོ ། སྟོང་པ་བཞི་དང་དགའ་བ་བཞི་ཕན་ཚུན་རྒྱས་བཏབ་ཅེས་པ་ཡང་ག་ལས་འབྱུང་ཞེ་ན། ཕྱག་རྒྱ་ཆེན་པོ་ཐིག་ལེའི་རྒྱུད་ལས་ཏེ། གང་ཕྱིར་སྣང་བ་དེ་དགའ་བ། ། སྣང་བ་མཆེད་པ་མཆོག་དགར་བཤད། ། ཁྱད་དགའ་ཉེ་བར་ཐོབ་པར་དྲན། ། ལྷན་ཅིག་སྐྱེས་དེ་འོད་གསལ་བ། ། ཞེས་སོ། ། དེ་ལྟ་མོད་ཀྱི། གཞི་དུས་ཀྱི་དགའ་བ་བཞི་ལ་ཚད་མེད་བཞིར་བརྗོད་པ་འདི་ལྟ་བུ་འདི་ཡང་ཅི་ལྟར་ཡོད་དམ་ཅེ་ན།
འདི་ལྟར་སངས་རྒྱས་ཐོད་པ་ཞེས་བྱ་བ་རྣལ་འབྱོར་མའི་རྒྱུད་ལས། ལྟ་བ་ལྡན་པ་སྙིང་རྗེར་འགྱུར། ། ཀུན་ནས་འཁྱུད་པ་བྱམས་པ་སྟེ། ། དྲུད་པའི་སྦྱོར་བའི་བདག་ཉིད་ནི། ། དགའ་བའི་བུད་མེད་མཆོག་དེ་བཞིན། ། གཉིས་འདུས་པ་ན་འགྱུར་བ་གང་། ། དེ་ནི་བདག་གིས་བཏང་སྙོམས་བརྗོད། ། ཅེས་གསུངས་པ་ལྟ་བུ་དག་སྟེ། དེའི་དངོས་དོན་ནི། བརྩེ་བའི་བསམ་པས་བལྟ་བ་དང་།
ཡིད་འོང་དུ་གཟུང་ནས་འཁྱུད་པ་དང་། དབང་པོ་དྲུད་པས་དགའ་བ་དང་། འགྱུར་བའི་བདེ་བས་འདོད་ཆགས་ཀྱང་ཉམས་པའི་སྒོ་ནས་རིམ་པ་བཞིན་སྙིང་རྗེ་སོགས་བཞིར་གསུངས་པ་ལྟར་སྣང་ཡང་དགོངས་དོན་ནི། གནས་སྐབས་དེ་བཞི་ནི་དགའ་བ་བཞིའི་སྐྱེ་མཚམས་རེ་ཡིན་པར་གསུངས་པ་མང་དུ་ཡོད་པས་དེ་དུས་ཀྱི་དགའ་བ་བཞི་ཚད་མེད་བཞིར་བཞེད་པ་ཡིན་པར་ཤིང་རྟ་ཆེན་པོ་དག་གིས་བཤད་དོ། ། དེ་ལྟ་བས་ན། སྟོང་པ་བཞི་ལས་འཕྲོས་ནས་ཚད་མེད་བཞི་བཤད་དགོས་པའི་འབྲེལ་ནི་དེ་དག་ཡིན་ནོ། ། དེ་ལྟ་བུའི་རིམ་པས་སྐབས་འདི་དག་ཏུ་ཚད་མེད་བཞི་བཤད་དགོས་པ་ནི། བཤད་པའི་ཚུལ་ལས་འབྱུང་ཞིང་བཤད་པའི་སྐབས་ཀྱང་འདི་ཉིད་ཡིན་ཚུལ་བཤད་པ་འདི་ལས་ཀྱང་ཟབ་མོའི་གནས་གཅེས་པ་དག་ཁོང་དུ་ཆུད་པར་འགྱུར་བས། དེའི་ཕྱིར། ཡེ་ཤེས་སྟོང་ཉིད་ཡེ་ཤེས་ཀྱིས། །
ཞེས་སོགས་ཀྱི་དཀྱུས་སུ་མ་ཟིན་ཀྱང་། འཕྲོས་པའི་ཚུལ་གྱིས་བཤད་པར་འོས་པ་དག་ཡིན་ནོ། ། འདིར་ཡང་དོགས་པ་འདི་ཡོད་དེ། འདིར་སྟོང་བཞི་དང་དགའ་བཞིའི་ནང་ནས་དགའ་བཞི་ཚད་མེད་བཞིར་འཆད་པ་ལུང་དང་བཅས་པ་འདི་ལྟར་ན། དགའ་བཞི་ཡུམ་བཞིར་བཤད་པར་འགྱུར་ལ། དེ་ལྟ་ན་ནི་བདེ་སྟོང་གཉིས་ལས་བདེ་བའི་ཕྱོགས་ཡུམ་དུ་བཤད་པར་འགྱུར་བས། ཐབས་ཤེས་ཕྱིན་ཅི་ལོག་ཏུ་གྱུར་པ་མ་ཡིན་ནམ་ཞེ་ན། བདེན་མོད་ཀྱང་། སྐྱོན་མེད་པའི་ཚུལ་ནི་འདི་ཡིན་ཏེ། འདི་ལྟ་བུའི་ཐབས་ཤེས་ནི།
ཕན་ཚུན་འཁྱུད་པ་ཞི་བ་སྟེ། ། མ་ནིང་གི་ནི་གོ་འཕང་མཆོག ། ཅེས་བྱ་བ་དོན་ལ་གཉིས་སུ་མེད་པ་ཡིན་པར་ཡང་ཡང་བཤད་དེ། དེ་ལ་དགོངས་ནས། གནས་སྐབས་ཀྱི་དབང་གིས་དུས་འཁོར་གྱི་སྒྲ་དན་ལའང་། དུས་བདེ་བ། འཁོར་ལོ་སྟོང་པ་ཞེས་སམ། དུས་སྟོང་པ། འཁོར་ལོ་བདེ་བ་ཞེས་སོགས་ཅི་རིགས་པར་གསུངས་པ་ཡིན་ནོ། ། ཅི་སྟེ་དེ་ལ་མ་ཡིན་པར་ཡུམ་སྟོང་ཕྱོགས།
ཡབ་བདེ་ཕྱོགས་ཁོ་ནར་གནས་ན་ནི་མ་ནིང་ཞེས་བྱ་བ་གང་ལ་བརྗོད་པར་བྱ་བ་ཡང་སེམས་པར་མི་ནུས་ལ། དེ་བཞིན་དུ། རྒྱུད་འདི་ཉིད་དུ། རྗེ་བཙུན་སྙིང་རྗེ་ཡིད་བཞེངས་ཤིང་། ། པུཀྐ་སཱིས་ནི་བདག་ལ་སྐྱོབས། ། སྟོང་པའི་རང་བཞིན་ཉིད་སྤོངས་ལ། ། བདག་ལ་བདེ་ཆེན་སྦྱོར་བཞེད་མཛོད། ། ཅེས་སོགས་གསུངས་པ་བཞིན་རྒྱུད་སྡེ་དུ་མ་ནས་ཡུམ་བཞི་ཡབ་སྟོང་པའི་རང་བཞིན་ལ་བསྐུལ་བའི་ཚིག་འདི་ལྟ་བུ་འབྱུང་བ་དག་ཀྱང་མི་རིགས་པར་འགྱུར་ཏེ། སྟོང་པས་སྟོང་པ་ལ་བསྐུལ་བ་ལྟ་བུར་འགྱུར་བའི་ཕྱིར། དེས་ན་དེ་ལྟ་བུའི་ཚིག་འབྱུང་བ་རྣམས་སུ་ཡུམ་བཞི་ཚད་མེད་བཞིའི་ངོ་བོར་བཤད་པས།
སྟོང་ཉིད་སྙིང་རྗེ་གཉིས་ཀྱི་སྙིང་རྗེའི་ཕྱོགས་སུ་ཡོད་པ་ནི། སྙིང་རྗེ་རྒྱུན་ཆད་མ་མཛད་ཅིག ། ཅེས་སོགས་ཀྱི་ཚིག་ལས་ཤེས་དགོས་སོ། ། ཡུམ་ཞེས་པ་ཡང་ཐ་སྙད་ཙམ་གྱི་རྣམ་པར་གཞག་པ་སྟེ། དོན་དུ་ན་མ་ནིང་གི་གོ་འཕང་ཉིད་ཡིན་པས། རེས་འགའ་རྣམ་ཐར་དུ་བཤད་ལ། རེས་འགའ་ནི་ཚད་མེད་བཞིར་བཤད་པ་ཡོད་ཀྱང་། དོན་ལ་མི་འགལ་བའོ། ། དེ་དག་ལས་ཞུ་བ་གླུས་བསྐུལ་ལ་སོགས་པའི་སྐབས་འདི་དག་ཏུ་དགའ་བཞིའི་ངོ་བོ་ཚད་མེད་བཞིར་གཞག་ནས། དེས་འགྲོ་བའི་དོན་ལ་བསྐུལ་བར་གསུངས་པའི་དགོངས་པ་ཡང་དགའ་བ་ཆེན་པོས་ཞི་བའི་མཐའ་སྤོང་བར་དགོངས་པ་སྟེ།
ངེས་པའི་དོན་དུ་ན་ཐུན་མོང་མ་ཡིན་པའི་བདེ་བ་ཞེས་སམ། སྟོང་པ་ཞེས་གང་ལྟར་བརྗོད་ཀྱང་དེ་དག་གཉིས་ག་ལ་ཡང་མཐའ་གཉིས་སྤོང་བར་ཁྱད་པར་མེད་པ་ཉིད་དེ། མི་གནས་པའི་མྱ་ངན་ལས་འདས་པ་རྟག་ཆད་ཀྱི་མཐའ་གཉིས་སྤངས་པའི་རྡོ་རྗེའི་རྣལ་འབྱོར་ཡིན་པའི་ཕྱིར་རོ། ། ཞར་ལ་འོངས་པས་ཆོག་གོ ། གཉིས་པ་འབྲེལ་པ་ཅན་གྱི་ཆོས་བཤད་པ་དངོས་ལ་གསུམ། ངོ་བོ། དབྱེ་བ། སྒྲ་དོན་ནོ། ། དང་པོ་ལ། གཞི་དུས་ཀྱི་ངོ་བོ་བཤད་ཟིན་པས།
འདིར། ལམ་དང་འབྲས་བུའི་ཚངས་གནས་བཞི་སྟེ་མཆོད་པར་འོས་པའི་ཕྱིར་རོ། ། དེས་ན་འདིར་གཉིས་ཏེ། ལམ་དང་འབྲས་བུའི་རྣམ་གཞག་དང་། དེ་དང་ཐུན་མོང་གི་དོགས་གཅོད་དོ། ། དང་པོ་ནི། མཆོད་བརྗོད་ཡུལ་གྱི་སྐབས་འདི་ལྟ་བུར་ནི་འབྲས་དུས་ཉིད་གཙོ་བོར་འཆད་པར་རིགས་མོད། དེ་ལ་ཡང་ཐོག་མར་ལམ་གྱི་ཚངས་ནས་བཞི་ངེས་པར་བྱ་སྟེ། འབྲས་བུ་རྣམས་ཀྱང་རྒྱུའི་རྗེས་སུ་འགྲོ་བའི་ཕྱིར་རོ། ། དེ་བས་ན།
ལམ་གྱི་བྱམས་སོགས་བཤད་པ་ལ་གཉིས། དགག་ཕྱོགས་ནས་བཤད་པ་དང་། སྒྲུབ་ཕྱོགས་ནས་བཤད་པའོ། ། དང་པོ་ནི། དགག་ཕྱོགས་མི་མཐུན་ངོས་གཟུང་བའི་སྒོ་ནས་བྱམས་སོགས་བཤད་པ་འདི་ནི་ཐེག་པ་གཞན་ལ་ཡང་ཡོད་དེ། འདི་ལྟར་མདོ་སྡེ་རྣམས་སུ། གནོད་སེམས་ལས་འབྱིན་པ་ནི་གནོད་སེམས་མེད་པ་སྟེ་བྱམས་པའོ། ། རྣམ་པར་འཚེ་བ་ལས་འབྱིན་པ་ནི་སྙིང་རྗེའོ། ། མི་དགའ་བ་ལས་འབྱིན་པ་ནི་དགའ་བའོ། ། འདོད་པ་ལས་འབྱིན་པ་ནི་བཏང་སྙོམས་སོ། །
ཞེས་གསུངས་པའི་དོན་ལ་དགོངས་ནས། མདོ་སྡེ་རྒྱན་ལས་ཀྱང་། བྱང་ཆུབ་སེམས་དཔའ་གནོད་སེམས་དང་། ། རྣམ་འཚེ་མི་དགའ་གནོད་སེམས་དང་། ། འདོད་པའི་འདོད་ཆགས་དང་ལྡན་པ། ། ཉེས་དམིགས་རྣམ་པ་མང་ལ་རེག ། ཅེས་སྐྱོན་སྨོས་པའི་ཤུགས་ཀྱིས་ཡོན་ཏན་གཟུང་བ་བཤད་ལ། འདིར་གནོད་སེམས་དང་འདོད་པའི་འདོད་ཆགས་གཉིས་བཏང་སྙོམས་ཀྱི་སྐྱོན་དུ་གསུངས་པ་ནི། མདོ་ལས། འདོད་པ་ཞེས་གསུངས་པས་འདི་གཉིས་ཀ་འཛིན་པར་དགོངས་པའོ། །
དེ་ལྟར་ན་དེ་ལྟ་བུའི་ཚུལ་གྱིས་འདིར་ཐུན་མོང་མ་ཡིན་པའི་བྱམས་སོགས་ཀྱང་མི་མཐུན་ཕྱོགས་སྨོས་པས་ཤེས་པར་བྱ་བ་ནི། ཁམས་ལེའི་མདོར་བསྡུས་དང་པོ་ལས། འདོད་ཆགས་ཉམས་ལས་སྡིག་སྟེ་གང་ཕྱིར་ཤིན་དུ་སྡུག་བསམ་ནི་ཞེ་སྡང་སྐྱེ། ། སྡང་ལས་གཏི་མུག་འདི་ལས་རང་གི་རྡོ་རྗེ་ལྷུང་ལས་སེམས་ནི་རྟག་རྨོངས་ཏེ། ། མཆོག་མིན་ལ་ལུས་བཟའ་དང་བཏུང་བ་ལ་སོགས་ཡུལ་གཞན་དག་ལ་རབ་ཏུ་འཇུག ། དེ་ཡིས་རང་གི་སེམས་ལ་ཅོ་དྲིས་བདེ་བ་ཉམས་ཤིང་སྐྱེ་བ་དྲུག་ཏུ་འཁོར་བར་འགྱུར། ། ཞེས་པས་བསྟན་ཏེ། དེའི་དོན་ཡང་ནཱ་རོ་ཞབས་ཀྱིས་འདི་སྐད་ཅེས། འདོད་ཆགས་ཉམས་ལས་སྡིག་སྟེ་དེ་ནི་སྙིང་རྗེ་ཟད་པའི་བདག་ཉིད་ལས་སོ། ། འདི་ཉིད་ཅིའི་ཕྱིར་ཞེ་ན།
གང་ཕྱིར་ཏེ་གང་གི་ཕྱིར་ཤིན་དུ་སྡུག་བསམ་ཞེས་སྡང་མཛའ་བ་ཉམས་པ་བྱམས་པ་ཟད་པའི་བདག་ཉིད་ཅན་སྐྱེའོ། ། ཞེས་སོ་སོར་མངོན་པར་སྦྲེལ་བར་བྱའོ། ། སྡང་ལས་གཏི་མུག་ནི་ཡང་དག་པར་དགའ་བ་ཟད་པའི་བདག་ཉིད་དོ། ། རྨོངས་པ་ནི་བདེ་བ་ཉམས་པའི་མཚན་ཉིད་བཏང་སྙོམས་ཟད་པའི་བདག་ཉིད་དོ། ། ཞེས་པ་སྟེ། ཚངས་པའི་གནས་བཞི་མེད་པའི་ཕྱིར་སྡིག་པ་ཉིད་དོ། ། ཞེས་སོ། ། དེ་ཉིད་ཀྱང་བཤད་ན་འདི་ལྟར་ཡིན་ཏེ། དེའི་གོང་གི་ཚིགས་བཅད་དུ། གང་ཞིག་བསྟེན་བྱེད་རྣམ་རྟགས་བློ་ཅན་དེ་ཡིས་དེ་ཡང་འཕོ་བ་ཐོབ་པར་བྱེད། །
ཅེས་འཕོ་བ་ལ་སྨད་ནས་དེའི་རྒྱུ་མཚན་གསུངས་པ། འཕོ་བ་ནི་སྡིག་པ་ཉིད་དེ། ཚངས་པའི་གནས་བཞིའི་མི་མཐུན་ཕྱོགས་བཞིའི་སྒོ་ནས་གནས་བཞི་མེད་པར་བྱེད་པའི་ཕྱིར་ཏེ། འདི་ལྟར་འཕོ་བ་ནི་འདོད་ཆགས་ཉམས་པར་བྱེད་པས་སྡིག ། ཅེས་བྱ་སྟེ་འདོད་ཆགས་ཉམས་ན་སྙིང་རྗེ་ཟད་པར་འགྱུར་བས་སོ། ། ཅིའི་ཕྱིར་ཟད་ཅེ་ན། འཕོ་བ་ལས་འདོད་ལྡན་མ་ལ་ཞེ་སྡང་སྐྱེ་བས་བྱམས་པ་ཟད་པར་བྱེད་པའི་ཕྱིར་རོ། ། ཞེ་སྡང་དེ་ལས་མི་སྡུག་པའི་བློ་སྐྱེས་ནས་སེམས་བརྟན་པ་ཉམས་པས་དགའ་བ་ཟད་ནས་བརྒྱལ་བར་གྱུར་ཏེ། དེ་ནི་གཏི་མུག་གོ ། དེ་ལྟར་ན་དེ་ལྟ་བུའི་སྒོ་ནས་ཞུ་བའི་བདེ་བ་ཉམས་པར་འགྱུར་ལ།
དེ་ནི་རྨོངས་པ་མ་རིག་པ་ཞེས་བྱ་བ་ཡིན་པས་དེས་བཏང་སྙོམས་ཀྱི་མི་མཐུན་ཕྱོགས་སོ། ། ཞེས་བྱ་བའི་ཚུལ་གྱི་འཕོ་བས་ཚངས་གནས་བཞི་མེད་པར་བྱེད་པའོ། ། དེའི་ཕྱིར་འདིར་ཚངས་གནས་ཀྱི་མི་མཐུན་ཕྱོགས་ནི་བཞི་སྟེ། འགྱུར་བའི་འདོད་ཆགས་དང་། ཞེ་སྡང་དང་། གཏི་མུག་དང་། མ་རིག་པའོ། ། འདི་དག་གི་དོན་ཡང་མཆོག་མི་འགྱུར་ལས། འདིར་བཅོམ་ལྡན་འདས་རྡོ་རྗེ་སེམས་དཔའ་མཆོག་ཏུ་མི་འགྱུར་བའི་རིག་པ་འཛིན་པ་འཁོར་བའི་བག་ཆགས་ལས་འདས་པ་སྟེ། དེའི་ཆོས་མི་མཐུན་པས་འཁོར་བ་པ་རྣམས་འགྱུར་བའི་རིག་པ་འཛིན་པ་འཁོར་བའི་བག་ཆགས་ཀྱིས་གཟུང་བའོ། །
དེའི་ཕྱིར་མཆོག་ཏུ་མི་འགྱུར་བའི་འདོད་ཆགས་ཆེན་པོ་ནི་རིག་པ་སྟེ་མ་རིག་པ་ནི་འདིར་སེམས་ཅན་རྣམས་ཀྱི་ཐོག་མ་མེད་པའི་འདོད་ཆགས་ཀྱི་བག་ཆགས་སོ། ། དེས་འདོད་ཆགས་ལ་རབ་ཏུ་འཇུག་སྟེ། འདོད་ཆགས་ཀྱང་འགྱུར་བའོ། ། འགྱུར་བ་ལས་ཆགས་པ་དང་བྲལ་བ་སྟེ། ཆགས་པ་དང་བྲལ་བ་ཞེས་བྱ་བ་ནི་ཞེ་སྡང་ངོ་། ། ཞེ་སྡང་གི་བདག་ཉིད་ནི་བརྒྱལ་བ་སྟེ། བརྒྱལ་བ་ཞེས་བྱ་བ་ནི་གཏི་མུག་གོ ། དེ་ལྟར་འདོད་ཆགས་དང་ཞེ་སྡང་དང་གཏི་མུག་གི་བདག་ཉིད་ནི་མ་རིག་པ་སྟེ། ནམ་མཁའི་མེ་ཏོག་ཕྲེང་བ་ནི་མ་ཡིན་ནོ། ། མ་རིག་པ་ཞེས་བྱ་བ་ནི་ཉོན་མོངས་པའོ། །
ཞེས་གསུངས་པ་ལས་ཤེས་པར་བྱ་སྟེ། འདིར་ཆགས་པ་སྐྱེ་བ་དང་འཕོ་བ་འགག་པ་ཞེས་བྱ་བའི་སྐྱེ་འཇིག་དང་བྲལ་བའི་བདེ་བ་ནི་མི་འགྱུར་བའི་བདེ་བ་ཞེས་བྱ་བ། ཆགས་པ་དང་ཆགས་བྲལ་གྱི་མཐའ་གཉིས་སྤངས་པའི་བདེ་བ་ཚངས་པའི་གནས་ཞེས་བྱ་བ་ཡིན་པ་ལས། དེའི་མི་མཐུན་ཕྱོགས་ནི་ཆགས་བྲལ་ནག་པོའི་ཕྱོགས་སོ། ། ཇི་ལྟར་ཞེ་ན། ཕྱི་རོལ་ཟླ་བ་ལ་ཕྱོགས་གཉིས་ཡོད་པའི་དཀར་ཕྱོགས་ཀྱི་དུས་སུ་ནུབ་ཕྱོགས་ནས་རིམ་གྱིས་འཕེལ་ནས་ཆ་བཅོ་ལྔ་པ་རྫོགས་པར་གྱུར་ཏེ་དེ་ནས་ནག་པོའི་ཚེས་གཅིག་མ་ཞུགས་པའི་བར་ནི་ཆ་བཅུ་དྲུག་པ་ཞེས་བྱ་ལ། དེ་ནས་ནག་ཕྱོགས་ཀྱི་ཚེས་གཅིག་ནས་བཅོ་ལྔའི་བར་ལ་སྔར་གྱི་དཀར་པོའི་ཚེས་གཅིག་ལ་སོགས་པ་དེ་དག་རིམ་གྱིས་ཉམས་པར་འགྱུར་བས་དེའི་ཆ་འཕེལ་བ་མི་རྟག་གོ ། དེ་བཞིན་དུ་ནང་གི་བདེ་བ་ལ་ཡང་འཁོར་བའི་དུས་སུ་ཞུ་བའི་བདེ་བ་འཕེལ་བ་དང་ཉམས་པའི་ཆ་བཅོ་ལྔ་ཡོད་པ་དཀར་ཕྱོགས་ནག་ཕྱོགས་སུ་གཞག་དགོས་པས་བདེ་བ་མི་བརྟན་ཞིང་འགྱུར་བ་ཞེས་བྱ་སྟེ། དབང་མདོར་བསྟན་པ་ལས། ཇི་ལྟར་རི་བོང་མཚན་མར་དབུས། །
རྫོགས་པ་རི་བོང་ཅན་མི་གནས། ། དེ་བཞིན་འགྱུར་མེད་བདེ་བར་སེམས། ། འཁོར་བའི་བག་ཆགས་མཚན་མ་ཡིས། ། བསྐྱེད་དང་རབ་ཏུ་ཉམས་པ་ཕྱོགས། ། དཀར་པོ་ནག་པོར་རབ་ཏུ་གནས། ། དེ་དག་དབུས་སུ་རྫོགས་པ་གང་། ། དེ་ནི་རྫོགས་པར་མི་གནས་སོ། ། ཞེས་སོ། ། དེའི་ཆོས་མི་མཐུན་པས་དེ་ལྟ་བུའི་བདེ་བ་རྫོགས་པའི་གནས་སྐབས་ལས་ནམ་ཡང་མི་གཡོ་བའི་སྐབས་ཤིག་ཐོབ་པ་ལས་རྫོགས་པའི་སངས་རྒྱས་སུ་འགྱུར་ཏེ། དེ་ཉིད་ལས།
སྐད་ཅིག་གཅིག་མངོན་རྫོགས་སངས་རྒྱས། ། རྫོགས་པ་ལས་ནི་གཡོ་མི་འགྱུར། ། གང་ཕྱིར་རྡོ་རྗེ་ནོར་བུར་སེམས། ། དེ་ནི་སྐད་ཅིག་ཐམས་ཅད་རྫོགས། ། ཞེས་སོ། ། དེའི་ཕྱིར་མི་འགྱུར་བའི་འདོད་ཆགས་ཆེན་པོར་རིག་པ་ཞེས་དང་། རིག་པ་དེའི་དངོས་ཀྱི་མི་མཐུན་ཕྱོགས་མ་རིག་པ་ནི་འཕོ་བའི་འདོད་ཆགས་ཀྱི་བག་ཆགས་ལ་གསུངས་ནས། དེ་ལས་ཚངས་གནས་ཀྱི་མི་མཐུན་ཕྱོགས་བཞིར་འགྱུར་བར་གསུངས་པ་ཡིན་ནོ། ། དེ་ལྟར་ན་ཚངས་གནས་ཀྱི་འགལ་ཟླ་བཞི་ནི། ཆགས་བྲལ་ནག་པོའི་ཕྱོགས་སུ་ལྷུང་དུས་སུ་འབྱུང་བས།
ཕྱོགས་དེ་ནི་མཆོག་ཏུ་མི་འགྱུར་བ་རྡོ་རྗེ་སེམས་དཔའི་གོ་འཕངས་ཀྱི་གེགས་ཀྱི་གཙོ་བོ་ཉིད་དེ། དེས་ན་ཆགས་བྲལ་གྱི་ཕྱོགས་དེ་ལས་གོང་དུ་གྱུར་པའི་སྡིག་པ་མེད་པ་ལ་དགོངས་ནས། འདོད་ཆགས་ཉམས་ལས་སྡིག་སྟེ། ། ཞེས་སོགས་གསུངས་པ་ཡིན་ནོ། ། དེ་ཉིད་འཆད་པར་བཞེད་པ་ནི། དབང་མདོར་བསྟན་པ་ལས་ཀྱང་། ཆགས་བྲལ་ལས་གཞན་སྡིག་པ་མེད། ། ཅེས་གསུངས་ནས། དེ་ཉིད་རྒྱས་པར་གསུངས་པ། འཕོས་པ་ལས་ནི་ཆགས་བྲལ་འགྱུར། །
ཆགས་བྲལ་ལས་ནི་སྡུག་བསྔལ་འབྱུང་། ། སྡུག་བསྔལ་སྐྱེས་བུའི་ཁམས་ཟད་བྱེད། ། ཟད་པ་ལས་ནི་འཆི་བར་བརྗོད། ། ཤི་ནས་སླར་ཡང་དེ་རྣམས་ཀྱི། ། སྲིད་པའོ་སྲིད་ལས་མཐར་འཆི་འཕོ། ། དེ་ལྟར་སེམས་ཅན་གྱི་སྲིད་པ། ། ཆགས་བྲལ་ལས་བྱུང་གཞན་དུ་མིན། ། དེ་ཕྱིར་འབད་པ་ཐམས་ཅད་ཀྱིས། ། འཕོ་བའི་ཆགས་པ་རྣམ་པར་སྤངས། ། ཞེས་གསུངས་པའི་ཕྱིར་རོ། །
དེས་ན་དེའི་ཆོས་མི་མཐུན་པ་ལས་ནི་མི་འགྱུར་བའི་བདེ་བ་ལ་བསྔགས་ཤིང་དེའི་ཐབས་དང་བཅས་པ་ཡང་སྐབས་དེ་ཉིད་དུ་གསུངས་པ། བདེ་བ་ལས་གཞན་བསོད་ནམས་མེད། ། དེ་ཕྱིར་འགྱུར་མེད་བདེ་བར་སེམས། ། མི་བདག་རྟག་ཏུ་གནས་པར་བྱ། ། ཞེས་གསུངས་ནས། དེ་ཉིད་བཤད་པ། གཞོན་ནུ་མ་ཡི་དགའ་བ་ནི། ། མེད་པར་བདེ་བ་སྨྲ་མི་ནུས། ། ལང་འཚོའི་དགའ་བ་ཐོབ་པ་ན། ། བདེ་བ་ཆེན་པོ་རང་གི་རིག །
དེ་བཞིན་ཏིང་འཛིན་དང་བྲལ་བའི། ། བདེ་བ་སྨྲ་བར་ནུས་མ་ཡིན། ། འགྱུར་མེད་ཏིང་འཛིན་ཐོབ་པ་ན། ། རྣལ་འབྱོར་པ་ཡིས་རང་རིག་འགྱུར། ། འགྱུར་མེད་ལས་སྐྱེས་བདེ་རིག་པ། ། ཐམས་ཅད་མཁྱེན་ལའང་ཐེ་ཚོམ་ཟ། ། དེ་ལྟ་ན་ཡང་ཡིད་བདེ་མིན། ། ཆགས་བྲལ་ཉིད་དུ་མི་བྱའོ། ། ཞེས་སོགས་གསུངས་སོ། ། གཉིས་པ་སྒྲུབ་ཕྱོགས་ནས་བཤད་པ་ནི་སྔར་ཇི་སྐད་བཤད་པ་ལྟར།
ཡུམ་བཞི་ཚད་མེད་བཞིར་གསུངས་པ་ནི་སྒྲུབ་ཐབས་ལེའུའི་འགྲེལ་པར་ཡང་གསུངས་ཏེ། ཇི་སྐད་དུ། འགྲོ་བ་མཐའ་དག་གི་དོན་བྱ་བའི་སླད་དུ་བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་ཀྱི་རང་བཞིན་ཅན་སྒྲོལ་མ་དང་མཱ་མ་ཀཱི་དང་གོས་དཀར་མོ་དང་སྤྱན་མ་སྟེ་ཞེས་སོ། ། དེ་བཞིན་དུ། འབྲས་བུ་བཞི་དང་སྦྱར་བ་ཡང་། སྤྱན་མ་བདག་ནི་འགྲོ་བའི་ཡུམ། ། རྣལ་འབྱོར་པ་ཡི་རྒྱུ་མཐུན་གནས། །
ཞེས་སོགས་ཀྱིས་བསྟན་ཏེ། དེ་ལས་ནི་འབྲས་བུ་བཞི་དང་ཚད་མེད་པ་བཞི་སྦྱོར་བར་ཡང་ཤེས་དགོས་སོ། ། ཡང་དེ་བཞིན་དུ། འབྲས་བུ་བཞི་སྦྱོར་དགོས་པ་ཡང་སྔར་བསྟན་པ་ཉིད་དོ། ། དེས་ན་འདི་ལྟར་འགྱུར་ཏེ། གཞི་དུས་སུ་དགའ་བ་བཞི་དང་སྦྱར་བ་འཕོ་དུས་ཀྱི་དགའ་བཞི་ལའང་རུང་མོད། ལམ་དུས་ཀྱི་ནི། ཇི་ལྟར་བྱོན་པ་དེ་བཞིན་དུ་གཤེགས་པའི་བསམ་གཏན་བཞིའི་རིམ་པ་ལ་བྱ་དགོས་ཏེ། དེ་ནི། བཅུ་དྲུག་ཕྱེད་ཕྱེད་ཐིག་ལེ་འཛིན། །
ཞེས་བྱ་བ་ཡིན་པས། ཆགས་བྲལ་གྱི་ལུས་ལས་འདས་པ་ཡིན་ལ། ཆགས་བྲལ་གྱི་ཕྱོགས་ནི་ཚངས་གནས་ཀྱི་མི་མཐུན་ཕྱོགས་ཡིན་པས། བཅུ་དྲུག་ཕྱེད་ཕྱེད་ཐིག་ལེ་འདོར་བའི་ཕྱིར་རོ། ། དེ་བས་ན་འབྲས་བུ་བཞིའི་རིམ་པ་ནི་འདི་ཡིན་ཏེ། དཔལ་འདུས་པ་སྟོང་ཕྲག་ཉི་ཤུ་ལྔ་པར་བཅོམ་ལྡན་འདས་ཀྱིས་གསུངས་པ། རྡོ་རྗེ་སྐྱིལ་ཀྲུང་གིས་སེམས་ནི། ། ནོར་བུར་ཀུན་དུ་གནས་པ་བལྟ། ། རྒྱུ་མཐུན་ལ་སོགས་བདེ་བ་རྫོགས། ། དྲི་མ་མེད་པའི་བར་དུ་བསྒོམ། །
ཞེས་སོ། ། དེ་ཡང་ལྟེ་བར་རྒྱུ་མཐུན། སྙིང་ཀར་རྣམ་སྨིན། མགྲིན་པར་སྐྱེས་བུ་བྱེད་པ། སྤྱི་བོར་དྲི་མ་དང་བྲལ་བའི་འབྲས་བུའི་སྒོ་ནས་འབྲས་བུ་བཞི་གཞག་པར་དགོངས་པ་སྟེ། དཔལ་ཀུན་ཏུ་ཁ་སྦྱོར་བའི་རྒྱུད་ལས་ཀྱང་། ཨེ་ཝཾ་ཞེས་བྱ་རྒྱུ་མཐུན་པ། ། ཆོས་ཀྱི་འཁོར་ལོ་རྣམ་པར་སྨིན། ། ལོངས་སྤྱོད་སྐྱེས་བུ་བྱེད་པ་སྟེ། ། བདེ་ཆེན་འཁོར་ལོ་བྲལ་བ་ཡིན། །
རྒྱུ་མཐུན་ལ་སོགས་བྱེ་བྲག་གིས། ། འབྲས་བུ་རྣམ་པ་བཞི་རུ་བརྗོད། ། ཅེས་བྱ་བ་གསུངས་སོ། ། ཨེ་ཝཾ་ཞེས་པ་ལྟེ་བའི་གནས་ཏེ། ཀྱེའི་རྡོ་རྗེ་འབུམ་ཕྲག་ལྔ་པར། ཐབས་དང་ཤེས་རབ་བདག་ཉིད་ཅན། ། ཨེ་ཝཾ་ལུས་ཀྱི་ལྟེ་བར་གནས། ། ཞེས་གསུངས་པའི་དགོངས་པས་སོ། ། དེ་ལྟར་ལམ་དུས་ཀྱི་འབྲས་བུ་བཞིར་གསུངས་པ་འདི་ཡང་མས་བརྟན་པའི་དགའ་བ་བཞི་སྟེ། དེ་ཡང་།
དཔལ་རྡོ་རྗེ་ཕྲེང་བ་རྣལ་འབྱོར་ཆེན་པོའི་རྒྱུད་ལས་གསུངས་པ། རླུང་གི་དེ་ཉིད་རྗེས་སོང་ནས། ། དེ་ཉིད་རྒྱུན་དུ་སྟེང་སོང་ནས། ། རྣལ་འབྱོར་པས་ནི་སྒྲུབ་པོར་བྱེད། ། དེ་ལས་སྤྲུལ་བའི་འཁོར་ལོ་ནི། ། དགའ་བ་ཞེས་བྱ་རྣམ་པར་ཤེས། ། བདེ་བ་ཀུན་གྱི་ཡང་དག་རྟེན། ། རྣམ་པ་སྣ་ཚོགས་སྐད་ཀྱིས་གསུངས། ། སྟོང་ཉིད་ཀུན་གྱི་བཞི་ཡི་མཆོག ། ཆོས་ཀྱི་འཁོར་ལོ་དེ་ལས་སྟེང་། །
རྣལ་འབྱོར་པ་ཡིས་བསྒྲུབ་བྱ་བ། ། ཉམས་སུ་མྱོངས་བ་མཆོག་དགའ་སྟེ། ། རྣམ་སྨིན་སྐད་ཅིག་མཚན་ཉིད་དོ། ། ལོངས་སྤྱོད་འཁོར་ལོ་དེ་ལས་ནི། ། སྟེང་དུ་བྱེད་པའི་སྐད་ཅིག་མ། ། ཉམས་མྱོང་བྲལ་བའི་དགའ་བ་ནི། ། རྣམ་འཇོམས་སྐད་ཅིག་མཚན་ཉིད་དོ། ། བདེ་བ་ཆེན་པོའི་འཁོར་ལོ་ཆེ། ། དེ་ཐོབ་མཚན་ཉིད་སྐད་ཅིག་མ། ། ལྷན་ཅིག་སྐྱེས་དགའ་ཉམས་མྱོང་བ། །
མཚན་ཉིད་དང་བྲལ་སྐད་ཅིག་གོ ། ཞེས་སོ། ། དེ་ལྟར་ན་སྒྲུབ་པའི་ཕྱོགས་ནས་མས་བརྟན་པའི་དགའ་བ་བཞི་ནི་ལམ་དུས་ཀྱི་ཚངས་པའི་གནས་བཞིའོ། ། ཞེས་བྱ་བར་གྲུབ་བོ། ། ད་ནི་འབྲས་བུའི་དུས་ཀྱི་ཚད་མེད་བཞི་ཡང་བཤད་པར་བྱ་སྟེ། འདིར་ཚད་མེད་བཞི་པོ་འདིའི་བྱེད་པ་ནི་བདུད་བཞི་འཇོམས་པ་ཡིན་པ་མིང་གི་དབང་གི་སྐབས་སུ་བྱམས་སོགས་ཚད་མེད་བཞིས་བདུད་འཇོམས་པར་བཤད་པ་ལས་ཤེས་དགོས་ཤིང་། བདུད་བཞི་ཞེས་པའང་། གནས་སྐབས་བཞིའི་རྣམ་རྟོག་བསྐྱེད་པའི་ཐིག་ལེ་བཞི་ལ་བཤད་དོ། ། དེ་ལྟར་ན་ལྟེ་བར་བཞི་པའི་གནས་སྐབས་བསྐྱེད་པར་བྱེད་པའི་ཐིག་ལེ་སྒྲིབ་བྲལ་དུ་འགགས་པ་ལྷན་ཅིག་སྐྱེས་པའི་སྐུ་ནི་རྒྱུ་ལྷན་སྐྱེས་ལས་འབྲས་བུ་ལྷན་སྐྱེས་ཀྱི་བདེ་ཆེན་འབྱུང་བ་རྒྱུ་མཐུན་གྱི་འབྲས་བུའོ། ། སྙིང་ཀར་གཉིད་མཐུག་ཟད་པ་ཆོས་ཀྱི་སྐུ་ནི་རྒྱུ་ཆུང་བ་མུན་པས་ཟིལ་གྱིས་མནན་པ་གཉིད་མཐུག་པོ་ལས་དེ་དང་མི་འདྲ་བའི་འབྲས་བུ་ཆེན་པོ་ཤིན་དུ་འོད་གསལ་བར་སྨིན་པའི་ཕྱིར་རྣམ་སྨིན་གྱི་འབྲས་བུའོ། །
མགྲིན་པར་རྨི་ལམ་གྱི་གནས་སྐབས་ཟད་པ་ལོངས་སྤྱོད་རྫོགས་པའི་སྐུ་ནི། མཐའ་ཡས་པ་མཐའ་ཡས་པའི་སྐད་ཀྱིས་ཆོས་སྟོན་པར་བྱེད་པའི་ཕྱིར་སྐྱེས་བུའི་རྩོལ་བས་བྱེད་པ་དང་འདྲ་བས་སྐྱེས་བུ་བྱེད་པའི་འབྲས་བུ་ཞེས་བྱའོ། ། སྤྱི་བོར་སད་པའི་གནས་སྐབས་ཟད་པས་སྤྲུལ་པའི་སྐུ་ནི་སྒྲིབ་པ་རྣམས་བྲལ་བས་སྣ་ཚོགས་པའི་སྤྲུལ་པ་སྟོན་པའི་ཕྱིར་སྤྲུལ་པའི་སྒྲིབ་པ་རྣམ་པར་དག་པའི་འབྲས་བུའོ། ། རྒྱུད་འདི་ཉིད་དུ། ཇི་ལྟར་བྱས་པ་དེ་བཞིན་སྤྱོད། ། རྒྱུ་མཐུན་ཞེས་ནི་རབ་ཏུ་གྲགས། ། ལས་ཆུང་འབྲས་བུ་ཆེ་བའི་ཕྱིར། ། རྣམ་པར་སྨིན་པ་དེ་ལས་བཟློག ། རྣལ་འབྱོར་དག་ཕྱིར་དྲི་མེད་ཉིད། ། བསྐྱེད་པ་སྐྱེས་བུ་བྱེད་པ་ཉིད། །
ཅེས་སྤྱིར་གསུངས་པ་འདི་ནི་འབྲས་བུའི་སྐབས་སུ་ཡང་ཤེས་པར་བྱ་བ་ཡིན་པས་དེ་སྐད་ཅེས་བཤད་དོ། ། མདོར་ན་རྣམ་ཐར་བཞི་དང་ཚངས་གནས་བཞིའི་འབྲེལ་ཚུལ་དང་། ཚངས་གནས་བཞིས་རང་གི་མི་མཐུན་ཕྱོགས་ཉོན་མོངས་བཞི་འཇོམས་པར་ཡང་འགྱུར་བ་ལ་དགོངས་ནས། དུས་འཁོར་གྱི་ཆོས་ཡང་དག་པར་བསྡུ་བར་ཡང་། ཉོན་མོངས་བདུད་དང་གནས་རྣམས་དང་ནི་སླར་ཡང་། ། ཞེས་པའི་འགྲེལ་པར་གསུངས་པ། སེམས་ཅན་ཐམས་ཅད་ཀྱི་(Dཉོན་མོངས་པ་བཞི་)ནི། (Eའདོད་ཆགས་དང་ཞེ་སྡང་དང་གཏི་མུག་དང་ང་རྒྱལ་)ལོ། ། (Dབདུད་བཞི་)ནི་(Eཕུང་པོ་དང་ཉོན་མོངས་པ་དང་འཆི་བདག་དང་ལྷའི་བུ)འོ། ། འདི་རྣམས་རྣམ་པར་ཉམས་པར་བྱེད་པ་སངས་རྒྱས་རྣམས་ཀྱི་(Dཚངས་པའི་གནས་བཞི་)ནི།
(Eབྱམས་པ་དང་སྙིང་རྗེ་དང་དགའ་བ་དང་བཏང་སྙོམས་)སོ། ། དེ་བཞིན་དུ་སླར་(Dརྣམ་པར་ཐར་པ་བཞི་)ནི། (Eསྟོང་པ་ཉིད་དང་མཚན་མ་མེད་པ་དང་། སྨོན་པ་མེད་པ་དང་མངོན་པར་འདུས་མ་བྱས་པ)འོ། ། ཞེས་གསུངས་པ་ཡིན་ནོ། ། གཉིས་པ་དེ་དག་ཐུན་མོང་གི་དོགས་གཅོད་ནི་འདིར་དོགས་པ་འདི་ཡོད་དེ། ཚད་མེད་བཞི་ལས་སྙིང་རྗེ་ཞེས་པ་ནི། སྙིང་རྗེ་མི་འགྱུར་འབྲས་བུ་འཛིན། ། ཞེས་བྱ་བས་བདེ་བ་འཕེལ་བ་ལ་བཤད་དུ་རུང་མོད། བྱམས་སོགས་གསུམ་ནི་མི་མཐུན་ཕྱོགས་ཉམས་པ་ཙམ་གྱིས་གཞག་ཕམ་ཡིན་ནམ་ཞེ་ན།
དེ་སྤོང་བར་དགོངས་ནས་འགྲེལ་པ་དོན་དམ་བསྡུས་པ་ལས། འདོད་ཆགས་འཕེལ་བའི་མཚན་ཉིད་སྙིང་རྗེ། ཞེ་སྡང་ཉམས་པའི་བདག་ཉིད་བྱམས་པ། གཏི་མུག་ཟད་པའི་བདག་ཉིད་དགའ་བ། བདེ་བ་མི་འགྱུར་བའི་བདག་ཉིད་བཏང་སྙོམས། ཞེས་པ་མ་ཡིན་ནམ། ཅི་འདི་ཡང་ཡོད་ཅེ་ན། ཡོད་དེ། སངས་རྒྱས་ཐོད་པར། ལྟ་བ་ལྡན་པ་སྙིང་རྗེར་འགྱུར། །
ཀུན་ནས་འཁྱུད་པ་བྱམས་པ་སྟེ། ། དྲུད་པའི་སྦྱོར་བས་བདག་ཉིད་ནི། ། དགའ་བའི་བུད་མེད་མཆོག་དེ་བཞིན། ། གཉིས་འདུས་པ་ན་འགྱུར་བ་གང་། ། དེ་ནི་བདག་གིས་བཏང་སྙོམས་བཤད། ། དེ་ལྟར་རྣལ་འབྱོར་ལྡན་པ་ལ། ། ཇི་ལྟར་འདོད་ཆགས་ཀྱིས་འཆིང་འགྱུར། ། ཞེས་པའོ། ། ཞེས་བཤད་དེ། རྣལ་འབྱོར་པས་འདི་ལྟ་བུའི་སྦྱོར་བ་ཞུགས་དུས་བཞི་ལ་བྱམས་སོགས་སུ་བཤད་པ་འདི་བདེ་བ་འཕེལ་བའི་བྱེ་བྲག་ལ་བྱམས་སོགས་སུ་བཞེད་པ་ཡིན་ནོ། །
ཞེས་པའི་དོན་ལ་ལུང་དྲངས་པ་ཡིན་ནོ། ། དེ་ལྟར་སྒྲུབ་ཕྱོགས་ལ་དོགས་པ་བསལ་ནས། ད་ནི་དགག་ཕྱོགས་ལ་ཡང་སེལ་བར་བྱ་སྟེ། ཡེ་ཤེས་སྟོང་ཉིད་ཡེ་ཤེས་ཀྱིས། ། ལེགས་དག་རྣམ་དག་འགྱུར་བ་མེད། ། ཅེས་པ་དང་པོར་འགྱུར་མེད་ཀྱི་བདེ་བ་རྣམ་ཐར་དང་པོ་དང་སྙིང་རྗེར་བཤད་པ་རིགས་སུ་ཆུག་ཀྱང་། ཚིག་གི་ལྷག་མ་གཉིས་མེད་དང་། མི་ཟད་པ་དང་། དྲི་མ་མེད་ཅེས་པ་ལས་མཚན་མེད་སོགས་སོ་སོ་བའི་དོན་ཇི་ལྟར་གཞག་པར་ནུས་ཏེ། སྒྲུབ་ཕྱོགས་ནས་སྔ་མ་ཁོ་ན་ཉིད་དུ་ཟད་པའི་ཕྱིར།
དེས་ན་བྱམས་སོགས་གསུམ་ལ་ཡང་མཚུངས་སོ་ཞེ་ན། སྒྲུབ་ཕྱོགས་ཉིད་ལ་ཡང་ཁྱད་པར་ཡོད་པ་བཤད་ཟིན་མོད། ། འོན་ཀྱང་གཉིས་མེད་དྲི་མེད་མི་ཟད་སོགས་ནི་དགག་བྱ་སྒྲིབ་པ་མི་འདྲ་བ་དང་བྲལ་བའི་ལྡོག་ནས་ཉེ་བར་བརྟགས་པའི་ཚུལ་གྱིས་སོ་སོར་གཞག་པ་ཡང་རུང་བ་ལ་དགོངས་ནས།

རྡོ་རྗེ་སྙིང་འགྲེལ་ལས་གསུངས་པ། སྟོང་པ་ཉིད་དང་མཚན་མ་མེད། ། དེ་བཞིན་སྨོན་པ་མེད་དང་སླར། ། མངོན་པར་འདུས་མ་བྱས་དེ་རྣམས། ། རྣམ་པར་ཐར་པ་བཞི་རུ་བསྒྲགས། ། སྙིང་རྗེ་དེ་བཞིན་བྱམས་པ་དང་། ། དགའ་དང་དེ་བཞིན་བཏང་སྙོམས་དང་། ། དེ་རྣམས་ཚངས་པའི་གནས་བཞི་སྟེ། ། ཆོས་ཀུན་ཡོངས་སུ་བརྟགས་པ་ལས། ། སྒྲིབ་པ་མེད་པའི་ཆོས་ཀྱིས་ནི། ། དེ་ཡིས་གཉིས་མེད་བརྟགས་པའོ། །
ཞེས་སོ། ། གཉིས་པ་ཚངས་པའི་གནས་ཀྱི་དབྱེ་བ་བཤད་པ་ལ་གཉིས། མཚན་ཉིད་ཀྱི་དབྱེ་བ། གནས་སྐབས་ཀྱི་དབྱེ་བའོ། ། དང་པོ་ནི། རྒྱུའི་ཐེག་པའི་ཚུལ་ལ། བརྟན་པའི་ཚངས་པ་མི་མཐུན་སྤངས། ། རྣམ་པར་མི་རྟོག་ཡེ་ཤེས་ལྡན། ། དམིགས་པ་རྣམ་པ་གསུམ་ལ་འཇུག ། སེམས་ཅན་རྣམས་ནི་ཡོངས་སྨིན་བྱེད། །
ཅེས་བྱང་ཆུབ་སེམས་དཔའི་ཚངས་པའི་གནས་པ་ལ་མཚན་ཉིད་ཀྱི་རྣམ་པར་དབྱེ་བ་བཞིར་གསུངས་ཏེ། མི་མཐུན་པའི་ཕྱོགས་སྤངས་པ་དང་། གཉེན་པོའི་ཁྱད་པར་དང་ལྡན་པ་དང་། དམིགས་པ་གསུམ་ལ་འཇུག་པ་དང་། སེམས་ཅན་ཡོངས་སུ་སྨིན་པར་བྱེད་པ་ཞེས་བྱ་བ་དག་གོ ། དེ་བཞིན་དུ་འདིར་ཡང་། སྤངས་པའི་ཁྱད་པར་ནི། ཇི་སྐད་བཤད་པ་ལྟར། འདོད་ཆགས་འགྱུར་བ་སོགས་ཚངས་པའི་མི་མཐུན་པ་བཞི་སྤངས་པ་དང་། བདུད་བཞི་སྤངས་པ་དང་།
གནས་སྐབས་བཞིའི་སྒྲིབ་པ་སྤངས་པ་ཞེས་སམ། ཡང་ན། ཐིག་ལེ་གྲོལ་བ་གསུམ་གྱི་མཐའི་ལྷན་ཅིག་སྐྱེས་པའི་ལམ་གྱི་རྒྱུན་ནི། གསུམ་པོ་སྤངས་པ་ཉིད་ཀྱི་ཕྱིར། ། ལྷན་ཅིག་སྐྱེས་པ་བྱང་ཆུབ་བརྗོད། ། ཅེས་བྱ་བ་ཡིན་པས། ཉོན་མོངས་དང་ཤེས་བྱ་དང་སྙོམས་འཇུག་གི་སྒྲིབ་པ་གསུམ་ལས་གྲོལ་བ་དང་། དགའ་བ་གསུམ་ལས་འདས་པའི་མཐའ་ཡིན་པ་དང་། སྡུག་བསྔལ་གྱི་སྡུག་བསྔལ་དང་། འགྱུར་བའི་སྡུག་བསྔལ་དང་།
འདུ་བྱེད་ཀྱི་སྡུག་བསྔལ་ཉེ་བར་ཞི་བའི་མཚན་ཉིད་ནི། ཚངས་པ་སྒྲིབ་བྲལ་སངས་རྒྱས་ཉིད། ། ཅེས་བྱ་བའི་ཚངས་པའི་གནས་ཏེ། དེ་ཡང་། ཡང་དག་རྫོགས་པའི་སངས་རྒྱས་བརྒྱན། ། སྡུག་བསྔལ་གསུམ་གྱིས་སྡུག་བསྔལ་ཞི། ། གསུམ་མཐའ་མཐའ་ཡས་གྲོལ་གསུམ་ཐོབ། ། སྒྲིབ་པ་ཀུན་ལས་ངེས་པར་གྲོལ། ། ཞེས་བྱ་བའི་ཚུལ་གྱིས་སོ། ། གཉེན་པོའི་ཁྱད་པར་ནི་དེ་ལྟ་བུའི་ཚངས་པ་དེ་ནི་རྣམ་པར་རྟོག་པ་དང་སྡུག་བསྔལ་གྱི་གཉེན་པོ་སྟོང་པ་ཉིད་དང་བདེ་བ་ཆེན་པོ་ཟུང་དུ་འཇུག་པའི་མཚན་ཉིད་ཅན་ཡིན་ཏེ།
རྣམ་པར་ཐར་པ་བཞིས་དག་པ་མི་རྟོག་པའི་བདག་ཉིད་དང་། སྡུག་བསྔལ་ཐམས་ཅད་ཉེ་བར་ཞི་བས། བདེ་བ་རྟོགས་ཕྱིར་རྣམ་སངས་རྒྱས། ། ཞེས་བྱ་བའི་མཚན་ཉིད་ཅན་ཡིན་པའི་ཕྱིར་རོ། ། དེ་བཞིན་དུ་དམིགས་པ་གསུམ་ལ་འཇུག་པའི་ཁྱད་པར་ཡང་། འགྲེལ་ཆེན་ལས། སྙིང་རྗེ་རྣམ་པ་གསུམ་སྟེ། སེམས་ཅན་ལ་དམིགས་པ་དང་། ཆོས་ལ་དམིགས་པ་དང་། དམིགས་པ་མེད་པའོ། །
དེ་ལ་སེམས་ཅན་ལ་དམིགས་པ་ནི་དཀར་པོའི་ཚེས་གཅིག་ལ་སོགས་པ་ཚེས་ལྔའོ། ། ཆོས་ལ་དམིགས་པ་ནི་དྲུག་ལ་སོགས་པ་ཚེས་ལྔའོ། ། དམིགས་པ་མེད་པ་ནི་བཅུ་གཅིག་ལ་སོགས་པ་ཚེས་ལྔ་སྟེ། ཉའི་མཐར་ཐུག་པའོ། ། ཉའི་མཐའ་དང་ནག་པོའི་ཚེས་གཅིག་འཇུག་པ་དང་པོའི་དབུས་སུ་སྙིང་རྗེ་བཅུ་དྲུག་པའོ། ། ཞེས་གསུངས་པ། སྤྱིར་གསུངས་པ་ཡིན་ཡང་། འདི་ལས་ལམ་དུས་ཀྱི་སྙིང་རྗེ་གསུམ་ཡང་མཚོན་ལ། སྙིང་རྗེ་གསུམ་ཞེས་པས་བྱམས་པ་གསུམ་ཞེས་སོགས་ཀྱང་གོ་བར་ནུས་སོ། ། འདིར་སྨྲས་པ།
རྡོ་རྗེ་སྙིང་འགྲེལ་ལས། ཆོས་དང་སེམས་ཅན་ལ་དམིགས་པ། ། བསྐྱེད་པའི་རིམ་པ་གཅིག་ཡིན་ནོ། ། དམིགས་པ་མེད་པ་གཉིས་པ་སྟེ། ། རྫོགས་པའི་རིམ་པ་སྒྲུབ་ཐབས་སོ། ། ཞེས་གསུངས་པ་ལ་དགོངས་པ་གང་ཞེ་ན། འདི་ལ་ཁ་ཅིག་འདི་སྐད་ཅེས་བརྗོད་དེ། བསྐྱེད་རིམ་གྱི་སྦྱོར་བ་ཚོགས་གསོག་དུས་སུ་ཚད་མེད་བཞི་བསྒོམ་པ་ནི་སེམས་ཅན་ལ་དམིགས་པ་སྟེ། རྒྱུད་སྡོམ་པ་འབྱུང་བ་ལས། གཞན་ལ་ཕན་པ་བྱམས་པ་སྟེ། །
སྙིང་རྗེ་གཞན་གྱི་སྡུག་བསྔལ་འཇོམས། ། གཞན་བདེ་ཚིམ་པ་དགའ་བ་སྟེ། ། སེམས་ཅན་གཞན་སྙོམས་བཏང་སྙོམས་སོ། ། ཞེས་སོ། ཞུ་བ་གླུས་བསྐུལ་གྱི་སྐབས་སུ། ཚད་མེད་བཞིའི་རང་བཞིན་གྱི་ལྷ་མོས་བསྐུལ་བ་ནི་ཆོས་ལ་དམིགས་པ་ཡིན་ནོ། ། ཞེའོ། ། དེའི་དང་པོ་མི་འཐད་དེ། བསྐྱེད་རིམ་པའི་སྦྱོར་བ་ཚོགས་གསོག་ཐུན་མོང་བའི་ལུགས་ཀྱི་ནི་སྙིང་རྗེ་གསུམ་ཆར་འབྱུང་བ་མི་འགལ་བ། བདེ་མཆོག་ལཱུ་ཧི་པའི་སྒྲུབ་ཐབས་སོགས་ལས་གསལ་ལ།
ཐུན་མོང་མ་ཡིན་པའི་ནི། སེམས་ཅན་ལ་དམིགས་པ་ཇི་ལྟར་ཡོད། དེ་ཡོད་ནས་ཆོས་ལ་དམིགས་པ་མེད་ཚུལ་གང་ཡིན་དྲིས་ན་ལན་གདབ་ཏུ་མེད་དོ། ། གཉིས་པ་ཡང་མི་འཐད་དེ། གླུས་བསྐུལ་དུས་སུ་བསྐུལ་བྱེད་ལྷ་མོའི་ཚད་མེད་ཆོས་ལ་དམིགས་པ་ཞེའམ། བསྐུལ་བས་སད་པའི་རྣལ་འབྱོར་ལ་རྡོ་རྗེ་འཛིན་གྱི་ཚད་མེད་ཆོས་ལ་དམིགས་པ་ཡིན་ཞེས་དྲིས་ན་གང་དུ་ཡང་བརྗོད་དུ་མེད་པའི་ཕྱིར། དེས་ན་དེ་ལྟ་བུ་དེ་ནི་ཅི་ཡང་མ་ཡིན་པའི་བཤད་པའོ། ། འོ་ན་སྙིང་འགྲེལ་གྱི་ཚིག་དེ་ལ་དགོངས་པ་གང་ཞེ་ན། བཤད་པ། ཐུན་མོང་མ་ཡིན་པའི་སྟོང་ཉིད་སྙིང་རྗེ་ཟུང་འཇུག་གི་དོན།
དམིགས་བཅས་རྡུལ་མེད་སྟོང་པ་ཉིད་དང་སྙིང་རྗེ་བཟང་པོ་དམིགས་པ་མེད་པ་ཉིད། ། ཅེས་བྱ་བའི་སྐབས་སུ། མཆོག་ཏུ་མི་འགྱུར་བའི་བདེ་བ་ལ་དམིགས་མེད་སྙིང་རྗེར་བཤད་དགོས་པ་འདི་ལ་ལྟོས་ན་ནི། བསྐྱེད་རིམ་པའི་ཚུལ་དུ་བསྒོམ་པའི་སྙིང་རྗེ་ཐམས་ཅད་ཐེག་ཆེན་ལས་དང་པོ་པའི་དམིགས་བཅས་དང་བྱང་སེམས་ས་ཐོབ་པའི་དམིགས་མེད་གང་རུང་ལས་མ་འདས་ལ། དེས་ན་དེ་ལྟ་བུ་དེ་ནི་རྫོགས་རིམ་པའི་དམིགས་མེད་འདི་ལ་ལྟོས་ནས་སེམས་ཅན་ལ་དམིགས་པ་དང་། ཆོས་ལ་དམིགས་ཞེས་བྱའི། དམིགས་མེད་ཀྱི་སྙིང་རྗེ་ཆེན་པོ་མ་ཡིན་ཏེ། འབྲལ་བུ་མྱང་འདས་ཀྱི་སྐབས་སུ་ཆད་མཐའ་སྤོང་བྱེད་མཐར་ཐུག་མིན་པའི་ཕྱིར་ཞེས་པའོ། ། དོན་འདི་དག་ལ་དགོངས་ནས་སྦྱོར་བ་བདུན་པའི་རབ་ཏུ་བྱེད་པ་ལས་སྙིང་རྗེ་རྒྱས་པའི་སྐབས་སུ་གསུངས་པ། སྙིང་རྗེ་དེ་ཡང་རྣམ་གསུམ་སྟེ། །
སེམས་ཅན་མ་ལུས་ཐམས་ཅད་ཀུན། ། སྡུག་བསྔལ་དེ་རྒྱུ་ལས་འགོག་པར། ། རྩེ་གཅིག་དམིགས་པ་གཏོང་བ་ནི། ། ལས་དང་པོ་ཡིར་ཤེས་པར་བྱ། ། ཁམས་གསུམ་འདི་ནི་ཆོས་དབྱིངས་ཙམ། ། དེ་ལ་སེམས་ཅན་མིང་ཡང་མེད། ། དོན་དམ་པར་ཡང་མི་དམིགས་པ། ། ས་གནས་བྱང་ཆུབ་སེམས་དཔའི་འོ། ། དམིགས་པ་ཐམས་ཅད་དང་བྲལ་བར། ། ཇི་ལྟར་ནམ་མཁའི་ཁམས་སུ་ཡང་། །
སྤྲིན་བྱུང་ལྟ་བུར་སྣང་བ་ནི། ། སངས་རྒྱས་བཅོམ་ལྡན་འདས་རྣམས་ཀྱི། ། ཐུགས་རྗེ་ཆེན་པོ་ཡིན་པར་གསུངས། ། ཞེས་སོ། ། དེ་ཉིད་ཀྱི་ཕྱིར་སེམས་ཅན་སྨིན་པར་བྱེད་པའི་མཚན་ཉིད་ཅེས་བྱ་བ་ཡང་། ཐུན་མོང་མིན་པའི་སྙིང་རྗེ་འདི་ལ་ཡོད་པར་དགོངས་ནས། ཚིག་དེ་ཉིད་ཀྱི་འཕྲོ་ལས་གསུངས་པ། དེ་འདྲའི་རྗེ་བཙུན་སྙིང་རྗེ་ཆེས། ། རྡོ་རྗེ་འཛིན་པ་རྒྱས་པས་ན། ། ཐུགས་རྗེ་རྒྱས་པ་ཞེས་བཤད་དེ། །
འཁོར་བ་ཇི་སྲིད་ཡོད་ཀྱི་བར། ། དཀྱིལ་འཁོར་འཁོར་ལོའི་རིམ་པ་དང་། ། ཤཱཀྱ་ཐུབ་པ་ལ་སོགས་པའི། ། གཟུགས་ཀྱིས་གདུལ་བྱའི་རྒྱུད་ལ་ནི། ། ཇི་ལྟར་འདུལ་བ་དེར་སྣང་སྟེ། ། ཀུན་དོན་བྱེད་པར་ཤེས་པར་བྱ། ། སྤྲུལ་སྐུ་འདི་ནི་དང་པོ་རུ། ། དགའ་བྲལ་ཤེས་པའི་དུས་སུ་ནི། ། ཐིག་ལེ་འགོག་པར་འགྱུར་བ་སྟེ། ། ནམ་མཁའི་ཁམས་ཀུན་གང་གྱུར་པའི། །
གཟུགས་ཀྱིས་རབ་ཏུ་གནས་པའོ། ། ཇི་ལྟར་ཡིད་བཞིན་ནོར་བུ་ནི། ། མི་རྟོག་བཞིན་དུ་སྐལ་ལྡན་ལ། ། དོན་རྣམས་བྱེད་དེ་དེ་བཞིན་དུ། ། བདེ་ཆེན་རང་བཞིན་མེད་པ་ལས། ། དམིགས་པ་མེད་ཀྱང་དོན་འབྱུང་བའོ། ། ཞེས་ཏེ། ཐིག་ལེ་མི་འཕོ་བའི་བདེ་བ་ཆེན་པོ་དམིགས་མེད་ཀྱི་སྙིང་རྗེའི་བྱེད་པས་དཀྱིལ་འཁོར་གྱི་འཁོར་ལོ་སྤྲུལ་བ་དང་། ཤཱཀྱ་ཐུབ་པའི་མཛད་པ་ལྷུམས་སུ་འཇུག་པ་ལ་སོགས་པའི་སྤྲུལ་པ་སྣ་ཚོགས་སྟོན་པར་དགོངས་པ་སྟེ། དེ་ཡང་རྒྱུད་ཀྱི་རྒྱལ་པོའི་ལེའུ་ལྔ་པ་ལས།
མཐའ་ཡས་སངས་རྒྱས་ཞིང་རྣམས་དང་ནི་དཔག་མེད་ཡོན་ཏན་རྣམས་དང་ནམ་མཁའ་ལ་སོགས་ཁམས་རྣམས་དང་། ། གནས་དང་སྐྱེ་བ་ཉམས་པ་རྣམ་གསུམ་ཞེས་པ་སྲིད་པ་དང་ནི་འགྲོ་བ་དྲུག་ཏུ་སེམས་ཅན་ཀུན། ། སངས་རྒྱས་ཁྲོ་བོ་ལ་སོགས་རྣམས་དང་སྙིང་རྗེའི་ཐུགས་ལྡན་བྱང་ཆུབ་སེམས་དཔའ་བཙུན་མོར་བཅས་རྣམས་ཏེ། ། འདི་དག་རྣམས་ནི་སྲིད་པ་གསུམ་གྱིས་ཕྱག་བྱས་རྒྱལ་བ་བདེ་འབྱུང་གཅིག་པུའི་འཁོར་ལོ་གཅིག་ཡིན་ནོ། ། ཞེས་དང་། གང་གིས་རྒྱལ་བའི་དབང་པོ་བསྐྱེད་ཅིང་ཉིན་ཞག་སོ་སོའི་དབང་ལས་གང་གིས་མངལ་ནས་ངེས་པར་འབྱུང་། ། སྐད་ཅིག་གང་གིས་འགྱུར་བ་དག་དང་རྣམ་པར་བྲལ་བ་འགྲུབ་ཅིང་གཡོ་བ་གཡོ་བ་མེད་གྱུར་པ། ། སངས་རྒྱས་མཛད་པ། ཞེས་སོགས་དང་། ཕུང་པོ་ལྔ་ཡི་རང་བཞིན་རྣམས་ཀྱིས་རྡོ་རྗེ་བཙུན་མོའི་བྷ་ག་རྣམས་ལ་བཞུགས་པ་བརྩེ་བ་ཡིས། །
ངེས་པར་རྣམ་པར་མ་བསྒྲུབ་བསོད་ནམས་མིན་པ་བསགས་པའི་སེམས་ཅན་རྣམས་ནི་སྨིན་པའི་དོན་དུ་སྟེ། ། གཙང་མའི་གནས་ལ་སོགས་པར་བཅོམ་ལྡན་གང་ཞིག་རྣམ་པར་བཞུགས་པ་ཉན་ཐོས་རྣམས་ཀྱི་སླད་དུའོ། ། གང་ཞིག་ཨེ་ཝཾ་ཡི་གེ་ལ་གནས་མཆོག་གི་ངེས་པ་ཅན་རྣམས་མཆོག་ལ་དགོད་པའི་སླད་དུའོ། ། ཞེས་པ་ནས། གནས་ཅན་རྣམས་ཀྱི་བསོད་ནམས་སླད་དུ་འཁོར་ལོ་ལ་གནས་བསོད་སྙོམས་ལ་ནི་རྣམ་པ་རྒྱུ་རུ་གཤེགས། ། དུད་འགྲོ་ཡི་དྭགས་ལྷ་མིན་རྣམས་དང་ལྟོ་འཕྱེ་ལྷ་དང་མི་ནི་འཕགས་པ་བོད་ལ་སོགས་རྣམས་ལ། ། བྱུང་དང་འབྱུང་འགྱུར་ད་ལྟར་བྱུང་བ་རྣམ་པ་གསུམ་དང་རྟག་ཏུ་བདེན་པའི་ཆོས་ནི་གསུང་བྱེད་ཅིང་། ། རང་རང་སྐད་གཞན་དག་གིས་སྲིད་པ་གསུམ་པོ་མ་ཚང་མེད་པ་ལམ་ལ་ཡང་དག་འགོད་བྱེད་པ། ། འདི་ནི་བདེ་མཉམ་འབྲས་བུ་སྟེར་བ་ཐམས་ཅད་མཁྱེན་པའི་གསུང་དེ་ལྷ་ཡི་སྐད་ཀྱང་མ་ཡིན་ནོ། ། སངས་རྒྱས་རྣམས་ཀྱིའང་རྟོགས་བྱ་མིན་པ་དཔག་མེད་ཡོན་ཏན་དང་ལྡན་སངས་རྒྱས་སྤྲུལ་པ་སྒྱུ་མ་ནི། །
སྲིད་པ་གསུམ་གྱི་གནས་སུ་བདག་ཉིད་སྟོན་པར་བྱེད་དེ་བརྒྱ་བྱིན་གཞུ་ནི་ཇི་བཞིན་ཉིད་དུའོ། ། ཞེས་སོགས་གསུངས་ཏེ། འཁོར་ལོ་ལ་གནས་ཞེས་པ་ནི་དེའི་གོང་གི་ཚིག་ལས། བག་ཆགས་སྟོབས་ཀྱིས་འཁོར་ལོར་གནས་པ་གཅིག་ནི་དུ་མར་མཐོང་སྟེ་སྨོན་ལམ་ཡོན་ཏན་དབང་གིས་སོ། ། ཞེས་པའི་དོན་འཁོར་ལོར་གནས་པའི་ཐིག་ལེ་ཐམས་ཅད་མི་ཤིགས་པའི་ངོ་བོ་གཅིག་ཏུ་དག་པ་ལས་བྱུང་བ་བདེ་མཉམ་ཐིག་ལེ་ཆེན་པོའི་ཡེ་ཤེས་ཏེ། སྣ་ཚོགས་པའི་སྒྱུ་འཕྲུལ་དབང་པོའི་གཞུ་ལྟ་བུར་སྣང་ཞེས་པའོ། ། དེ་བས་ན་དགའ་བ་ཆེན་པོའི་ངོ་བོ་ཚད་མེད་བཞིའི་དབང་གིས་རྣམ་པར་འཕྲུལ་པ་སྣ་ཚོགས་པ་འབྱུང་བ་འདི་ལྟ་བུ་ནི། ཀྱེའི་རྡོ་རྗེའི་ལྷ་མོ་བཞིའི་བསྐུལ་ཚིག་ལས། བདག་ལ་བདེ་ཆེན་སྦྱོར་བཞེད་མཛོད། ། ཅེས་དང་།
དགའ་གཙོ་འཇིག་རྟེན་མགྲོན་གཉེར་བ། ། ཞེས་དང་། མིག་འཕྲུལ་མངའ་བ་ཁྱོད་བཞེངས་ཤིག ། ཅེས་དང་། སྙིང་རྗེ་རྒྱུན་ཆད་མ་མཛད་ཅིག ། ཅེས་སོགས་ཀྱི་དགོངས་པའི་མཐའ་ཡང་འདི་སྐད་ཤེས་དགོས་པ་ནི། རྒྱུད་ཀྱི་རྒྱལ་པོ་འདི་ཉིད་ཀྱི་གླུས་བསྐུལ་དང་ལེགས་པར་སྦྱར་ན་ལེགས་པར་ཁོང་དུ་ཆུད་པར་འགྱུར་ཏེ། འདི་ལྟར་བདེ་མཉམ་གྱི་འབྲས་བུ་རྒྱུ་མཐུན་ལ་སོགས་པ་བཞི་ལྟེ་བ་ལ་སོགས་པའི་ཐིག་ལེ་རྣམ་པར་དག་པའི་ངོ་བོ་ཚད་མེད་བཞིའི་ལྷ་མོས་བསྐུལ་བ་ལས། ཁམས་གསུམ་པའི་རྣམ་པ་ཅན་གྱི་དཀྱིལ་འཁོར་སྤྲོ་བ་ལ་དགོངས་ཏེ་གསུངས་པ། རྡོ་རྗེ་ཅན་དེས་གླུ་དག་གསན་ནས་སྲིད་པ་གསུམ་པོ་མཐའ་དག་རྣམས་ཀྱང་མིག་འཕྲུལ་ལྟ་བུར་ནི། །
གཟིགས་ནས་བསྐྱེད་པ་མཛད་དེ་དྲི་མ་མེད་པའི་འོད་ཟེར་འཕྲོ་བ་རང་གི་མཚན་མ་སྤྲོས་བྱས་ནས། ། རྡོ་རྗེའི་རྒྱན་དང་ལྡན་ཞིང་རྒྱལ་བའི་བདག་པོའི་ཅོད་པཎ་ཤེས་རབ་ཀྱིས་ནི་འཁྱུད་པར་གྱུར་པ་གང་། ། ཤེས་རབ་ཐབས་ཀྱིས་རྒྱལ་པོ་སླར་ཡང་དཀྱིལ་འཁོར་མ་ལུས་པ་ནི་རབ་ཏུ་སྤྲོ་བ་དག་ཀྱང་ངོ་། ། ཞེས་སོ། ། འདིར་བསྐུལ་བ་ཡང་རྣམ་པ་གཉིས་ཏེ། གཅིག་ན་སྲོག་རྫོགས་པའི་སླད་དུ་ཡིན་ལ། གཉིས་པ་ནི་ལོ་བཅུ་དྲུག་གི་མཐར་བདེ་བ་རྫོགས་པའི་སླད་དུའོ། ། ཞེས་བྱ་བ་ལ། སྲོག་རྫོགས་པ་ཞེས་པ་ནི་གསུང་རྡོ་རྗེ་སྟེ་ལས་ཀྱི་རྒྱལ་པོ་མཆོག་གི་སྐབས་དང་གླུས་བསྐུལ་བ་ལས་དཀྱིལ་འཁོར་གྱི་འཁོར་ལོར་བཞེངས་པའོ། ། ཐིག་ལེ་རྫོགས་པ་ཞེས་བྱ་བ་ནི་ཐིག་ལེ་འཕོ་མེད་དུ་རྫོགས་པ་ཕྲ་ཐིག་གི་རྣལ་འབྱོར་ཏེ།
ཇི་སྐད་དུ། འཕོ་མེད་བདེ་ལ་རབ་ཏུ་ནས། ། བཅུ་དྲུག་ཕྱེད་ཕྱེད་ཐིག་ལེ་འཆང་། ། གང་དེའི་ཐབས་ནི་ཡང་དག་པ། ། ཐིག་ལེའི་རྣལ་འབྱོར་རབ་བརྗོད་བྱ། ། ཞེས་གསུངས་ནས། བྱང་ཆུབ་ཀྱི་སེམས་ཀྱི་ཐིག་ལེ་རྫོགས་པ་ནི་ཐིག་ལེའི་རྣལ་འབྱོར་རོ། ། ཁུ་བ་འཕོ་བ་ལས་བདེ་བ་ལ་དམིགས་པ་ནི་ཕྲ་མོའི་རྣལ་འབྱོར་ཏེ། དེ་ཡང་མི་རྣམས་ཀྱི་ལོ་བཅུ་དྲུག་གི་མཚམས་སུ་འགྱུར་རོ། ། དེས་ན་དེ་ལོངས་སྤྱོད་པའི་སླད་དུ་བག་མ་ལེན་པ་དང་ལག་པ་འཛིན་པ་ལ་སོགས་པའི་བྱ་བ་དང་།
སློབ་མ་ལ་སློབ་དཔོན་གྱིས་ཤེས་རབ་གཏོད་པར་བྱེད་དོ། ། བྱིས་པའི་སྐྱེ་བོ་རྣམས་ལ་ལས་ཀྱི་ཕྱག་རྒྱ་དེས་བདེ་བ་བསྒྲུབ་པར་བྱེད་པར་གསུངས་སོ། ། འབྲིང་པོ་རྣམས་ལ་ཡེ་ཤེས་ཀྱི་ཕྱག་རྒྱས་སོ། ། མཆོག་རྣམས་དང་རྣལ་འབྱོར་པ་རྣམས་ལ་ཕྱག་རྒྱ་ཆེན་པོས་སོ། ། དེས་ན་རྩ་བའི་རྒྱུད་ལས་བཅོམ་ལྡན་ཀྱིས་གསུངས་པ། བཅུ་དྲུག་ལོའམ་རིགས་ལྡན་མ། ། གཟུགས་དང་ལང་འཚོས་བརྒྱན་པ་ལ། ། དང་པོར་ལེགས་པར་བསླབ་བྱས་ནས། ། དབང་བསྐུར་ནས་ནི་བསྒྲུབ་པ་བརྩམ། ། ཞེས་པ་ནས།
བྷ་གར་ལིང་ག་རབ་བཀོད་ནས། ། བྱང་ཆུབ་སེམས་ནི་སྤྲོ་མི་བྱ། ། ཁམས་གསུམ་པོ་ནི་མ་ལུས་པ། ། སངས་རྒྱས་སྐུ་རུ་བསྒོམ་པར་བྱ། ། ཞེས་པ་ནས། བདུད་རྩི་ཁུ་བའི་ཆོས་ཅན་ནི། ། ཐིག་ལེའི་གཟུགས་ཀྱིས་འཛིན་པར་བྱེད། ། ཐིག་ལེའི་རྣལ་འབྱོར་ཞེས་པར་གྲགས། ། བཅུ་དྲུག་ཕྱེད་ཕྱེད་ཐིག་ལེ་འཆང་། ། ཆ་མེད་ཆ་ལས་འདས་པ་སྟེ། །
བསམ་གཏན་བཞི་ཡི་རྩེ་མོ་འཆང་། ། ཕྲ་མོའི་རྣལ་འབྱོར་ཞེས་པར་གྲགས། ། རྒྱུ་མཐུན་ལ་སོགས་སྟེང་དུ་འགྲོ། ། ཞེས་སོགས་གསུངས་ཏེ། འདི་ཡང་ཇི་སྐད་བཤད་པ་ལྟར། རྒྱུ་མཐུན་ལ་སོགས་པའི་ལྷ་མོ་ཚངས་གནས་བཞིའི་སྤྱི་གཞི་བདེ་མཉམ་ཐིག་ལེ་ཆེན་པོ་ཉིད་ཀྱི་བྱེད་པས་ངེས་དོན་ཡེ་ཤེས་ཀྱི་དཀྱིལ་འཁོར་སྤྲུལ་བས་ན་སྤྲུལ་པ་པོ་དེ་ཉིད་ལ་བསྐུལ་བྱེད་ཀྱི་སྒྲས་བསྟན་པ་ཡིན་ནོ། ། དེ་ཡང་སྒྲུབ་ཐབས་ཀྱི་ལེའུ་ལས་གསུངས་པ། ཤེས་རབ་ཆོས་འབྱུང་དག་ལ་གནས་པ་མཐའ་དག་སླར་ཡང་སྤྲོ་བར་བྱ་སྟེ་ངེས་པར་ཐིག་ལེ་ཡིས། ། སྣ་ཚོགས་རྒྱན་དང་ལྡན་ཞིང་མེ་ལོང་དག་ལ་གནས་པ་ལྟ་བུའི་ཡེ་ཤེས་འཁོར་ལོ་རང་བྱུང་བ། ། འདོད་པ་དང་ནི་གཟུགས་དང་གཟུགས་མེད་སྲིད་པ་རྣམ་པ་གསུམ་པོ་དག་ཀྱང་རིམ་པས་སྦྱང་བྱས་ཏེ། །
ཕྱི་ནས་ཡེ་ཤེས་མེ་ལྕེ་དག་གིས་སྲིད་པ་གསུམ་པོ་མཐའ་དག་དུས་གཅིག་ཏུ་ནི་དགུག་པར་བྱ། ། ཞེས་དང་། དེའི་འགྲེལ་ཆེན་ལས། མགོ་བོ་དང་། མགྲིན་པ་དང་། སྙིང་ཀ་དང་། ལྟེ་བ་དང་། གསང་བའི་པད་མ་དེ་ཉིད་ནི་ཤེས་རབ་ཆོས་འབྱུང་དུ་གསུངས་ཤིང་། དེ་བཞིན་དུ་ལྟེ་བ་དང་། སྙིང་ཀ་དང་།
མགྲིན་པ་དང་། དཔྲལ་བ་དང་། གཙུག་ཏོར་གྱིས་པད་མ་རྣམས་ཀྱང་ཤེས་རབ་ཆོས་འབྱུང་དུ་གསུངས་ཏེ། དེ་ལྟར་ཞུ་བར་གྱུར་པ་ན་གསང་བར་སྐུའི་ཐིག་ལེའོ། ། ལྟེ་བར་གསུང་གི་ཐིག་ལེའོ། ། སྙིང་ཀར་ཐུགས་ཀྱི་ཐིག་ལེའོ། ། མགྲིན་པར་ཡེ་ཤེས་ཀྱི་ཐིག་ལེ་སྟེ། དེ་ལྟར་ཤེས་རབ་ཆོས་འབྱུང་ལ་གནས་པ། བྱང་ཆུབ་ཀྱི་སེམས་ནི་སླར་ཡང་ཞེས་པ་ཇི་ལྟར་བྱོན་པ་དེ་བཞིན་དུ་གཤེགས་པ་སྟེ། སྤྲོ་བར་བྱས་ཞེས་གསུངས་སོ། །
ཇི་ལྟར་དཔྲལ་བ་ནས་དགའ་བ་ལ་སོགས་པའི་དབྱེ་བའམ། རྣམ་པ་སྣ་ཚོགས་པ་ལ་སོགས་པའི་དབྱེ་བས་བྱོན་པ་དང་། ཟླ་བའི་ཆ་བཅོ་ལྔ་ཡོངས་སུ་གང་བ་དེ་བཞིན་དུ། རྒྱུ་མཐུན་ལ་སོགས་པའི་དབྱེ་བས་སྟེང་དུ་དཔྲལ་བར་གཤེགས་ཏེ་དྲི་མ་མེད་པ་སྤྲོ་བར་བྱས་པར་གྱུར་ཏོ། ། དྲི་མ་མེད་པའི་ཐིག་ལེ་དེ་ཡིས་སྣ་ཚོགས་རྒྱན་དང་ལྡན་ཞིང་མེ་ལོང་དག་ལ་གནས་པ་ལྟ་བུ་ཞེས་པ་པྲ་ཕབ་པ་དང་མཚུངས་པ། དུས་གསུམ་དུ་གནས་པའི་ཡེ་ཤེས་ཀྱི་འཁོར་ལོ་རང་བྱུང་བ་ཞེས་པ་ནི་ཐིག་ལེའི་རྣལ་འབྱོར་ལས་ཕྲ་མོའི་རྣལ་འབྱོར་དུ་གྱུར་པའོ། ། ཞེས་སོགས་རྒྱས་པར་བལྟ་སྟེ། དེ་ལྟ་བུའི་ཚུལ་གྱིས་ཀུན་རྫོབ་དང་དོན་དམ་པའི་བདེན་པས་བསྐྱེད་རིམ་ལ་རྣམ་པར་རྟོག་པའི་བསྒོམ་པའི་སྟོབས་ཀྱིས་ལུས་ངག་སེམས་ཡེ་ཤེས་རྡོ་རྗེའི་ཡན་ལག་བཞི་རྫོགས་ལ་རྫོགས་རིམ་ལ་དགའ་བཞིས་བསྐུལ་བའི་རྣམ་ཐར་བཞིའི་སྟོབས་ཀྱིས་སྐུ་གསུང་ཐུགས་ཡེ་ཤེས་རྡོ་རྗེའི་བདག་ཉིད་ཡེ་ཤེས་ཀྱི་འཁོར་ལོའི་བདག་པོ་བཅོམ་ལྡན་བདེ་བ་ཆེན་པོའི་ཡེ་ཤེས་ཀྱི་སྐུར་རྫོགས་སོ། ། དེ་ལྟར་ཚངས་པའི་གནས་ཀྱི་མཚན་ཉིད་ཀྱི་དབྱེ་བ་ལ་བཞི་ཡོད་པའི། ཐ་མ་སེམས་ཅན་རྣམས་ནི་ཡོངས་སྨིན་བྱེད། །
ཅེས་བྱ་བ་ནི་དེ་བཞིན་དུ་ཤེས་པར་བྱ་བ་ཡང་། མདོ་སྡེ་རྒྱན་ལས། ཉེས་པ་འདི་ཀུན་བྱམས་སོགས་ལ། ། ལེགས་པར་གནས་ལ་མི་འབྱུང་སྟེ། ། ཉོན་མོངས་ཅན་མིན་སེམས་ཅན་གྱི། ། དོན་དུ་འཁོར་བའང་ཡོང་མི་གཏོང་། ། ཞེས་གསུངས་པ་ལྟར་ཡིན་ཏེ། ཀུན་ནས་ཉོན་མོངས་པ་མེད་ཀྱང་གཞན་དོན་དུ་སྲིད་པ་མི་འདོར་ཞེས་པའོ། ། མེད་རྒྱུའི་ཉོན་མོངས་ཀྱང་སྔར་བཤད་པ། གནོད་སེམས་དང་འདོད་པའི་འདོད་ཆགས་སོགས་ཡིན་ལ།
དེའི་ཉེས་པའང་། ཉོན་མོངས་རྣམས་ཀྱིས་བདག་འཇོམས་སེམས་ཅན་འཇོམས་ཤིང་ཚུལ་ཁྲིམས་འཇོམས། ། ཞེས་སོགས་ཏེ། བྱམས་སོགས་དང་ལྡན་པ་ལ་ཉེས་པ་དེ་མེད་ཅེས་པ་དང་མཐུན་པར་འདིར་ཡང་དམིགས་མེད་ཀྱི་བྱམས་སོགས་ལྡན་པ་ནི་འཁོར་བའི་ཉེས་པ་ཐམས་ཅད་ལས་ཐར་བས་ན་བདེ་བ་ཆེན་པོ་རྡོ་རྗེ་སེམས་དཔའི་གོ་འཕངས་ཀྱི་གནས་ཞེས་བྱའོ། ། གཉིས་པ་གནས་སྐབས་ཀྱི་དབྱེ་བ་ནི། ཚངས་པའི་གནས་པའི་དབྱེ་བ་གནས་སྐབས་ཀྱིས་ཕྱེ་བ་ལ། མདོ་སྡེ་རྒྱན་དུ། དེ་དག་གཡོ་དང་མི་གཡོ་དང་། ། ཆགས་པས་རོ་མྱང་མིན་ཞེས་བྱ། ། ཞེས་པ་རྣམ་པ་བཞིར་གསུངས་སོ། །
དེ་ལ་གཡོ་བ་ནི་ཉམས་པའི་སྐལ་བ་ཅན་ནོ། ། མི་གཡོ་བ་ནི་གནས་པ་ཁྱད་པར་དུ་འགྱུར་བའི་སྐལ་བ་ཅན་ཏེ། ཡོངས་སུ་ཉམས་པར་མི་འགྱུར་བའི་ཕྱིར་རོ། ། ཆགས་པས་ཞེས་པ་ནི་བདེ་བས་གཡེན་སྤྱོ་བ་སྟེ། སེམས་རྒྱ་ཆུང་བའོ། ། རོ་མྱང་བ་ནི་ཉོན་མོངས་ཅན་ཏེ། རོ་མྱང་མིན་པ་ནི་ཉོན་མོངས་ཅན་མ་ཡིན་པའོ། ། དེ་ལྟར་བཞི་ལས། བྱང་ཆུབ་སེམས་དཔའ་མི་གཡོ་བ། ། ཆགས་དང་བྲལ་ལའང་རབ་ཏུ་གནས། །
ཞེས་ཏེ། གཡོ་བ་ལ་ཡང་མི་གནས། རོ་མྱང་བ་ལ་ཡང་མི་གནས། ཞེས་པའོ། ། དེའི་ཕྱིར་བྱང་ཆུབ་སེམས་དཔའི་བྱམས་སོགས་བསྔགས་པ་ཡང་། དེ་ཉིད་ལས། ཚངས་པའི་གནས་པས་གནས་པ་ཡི། ། བློ་ལྡན་རྟག་ཏུ་འདོད་པར་སྐྱེ། ། དེ་ནི་ཚོགས་རྣམས་རྫོགས་བྱེད་ཅིང་། ། སེམས་ཅན་དག་ཀྱང་རྣམ་སྨིན་བྱེད། །
ཀུན་དུ་ཚངས་དང་མི་འབྲལ་ལ། ། དེ་ཡི་མི་མཐུན་ཕྱོགས་དང་བྲལ། ། བག་མེད་གྱུར་ཀྱང་དེ་ཡི་རྐྱེན། ། མི་བཟད་པས་ཀྱང་མི་འགྱུར་རོ། ། ཞེས་བྱ་བ་གསུངས་ཏེ། དེ་ལྟར་དེ་དག་རྣམས་ཀྱང་ཐུན་མོང་མ་ཡིན་པའི་སྐབས་འདིར་ལེགས་པར་སྦྱར་དུ་ཡོད་པས་སྦྱར་ལ་ཤེས་པར་བྱའོ། ། གསུམ་པ་ཚངས་པའི་གནས་ཀྱི་སྒྲ་དོན་བཤད་པ་ནི། ཅིའི་ཕྱིར་བདེ་བའི་ཡེ་ཤེས་འདི་དག་ལ་ཚངས་པའི་གནས་པ་ཞེས་བྱ་ཞེ་ན། འབྲས་བུའི་ཐེག་པ་འདིར་སྤྱིར་ཚངས་པ་ཞེས་པ་སྤྱི་བོའི་ཧཾ་ཡིག་ལས་འཛག་པའི་ཐིག་ལེ་ཡིན་ཏེ་ཚངས་པ་ནི་དག་པའི་དོན་ཡིན་ལ། ཐིག་ལེ་ཡང་དག་བྱེད་ཀྱི་གཙོ་བོ་ཡིན་པའི་ཕྱིར་ཏེ།
དེ་ལ་དགོངས་ནས། དཀར་པོ་འཇིག་རྟེན་གསུམ་གྱི་མགོན་པོ་རི་བོང་འཛིན་པ་ལས་འཛག་འཇིག་རྟེན་སྤྱི་བོར་ཡང་དག་གནས། ། ཞེས་གསུངས་པ་ཡིན་ཏེ། འཇིག་རྟེན་གྱི་མེས་པོ་ཚངས་པ་ལྟ་བུར་སྟོན་པའི་ཚིག་གོ ། དེ་ལྟར་ན་ཚངས་པ་དེའི་གནས་ཡིན་པས་གཙུག་ཏོར་གྱི་འཁོར་ལོ་ལ་ཚངས་པའི་གནས་ཞེས་བྱ་སྟེ། འཇིག་རྟེན་ཁམས་ལེར། ཚངས་པའི་གནས་སུ་དུས་ཀྱི་འཁོར་ལོ་རྒྱལ་བ་མཆོག་བཅས་ལྷ་ཡི་ཚོགས་ཀྱིས་ཡང་དག་བསྟོད་པ་སྟེ། ། ཞེས་པའི་འགྲེལ་པར། ཕྱི་རོལ་དུ་ཚངས་པའི་གནས་དང་། ལུས་ལ་གཙུག་ཏོར་གྱི་ནོར་བུ་དུས་ཀྱི་འཁོར་ལོ་སྟེ།
ཞེས་ཕྱི་སྣོད་ཀྱི་ཚངས་པའི་གནས་དང་། ནང་ལུས་ཀྱི་ཚངས་པའི་གནས་སྦྱར་ཏེ་གསུངས་པ་ལྟ་བུའོ། ། དེས་ན། ཚངས་པའི་གནས་པའི་མིང་ཅན་གྱི་བདེ་བའི་ཡེ་ཤེས་འདི་ཡང་རྟེན་གྱི་ཐིག་ལེ་རྒྱུ་མཐུན་ལ་སོགས་པའི་རིམ་གྱིས་གཙུག་ཏོར་གྱི་འཁོར་ལོར་རྫོགས་པར་བྱ་བ་ཡིན་པས་ཚངས་པའི་གནས་པ་ཞེས་བྱ་སྟེ། རྩ་བའི་རྒྱུད་ལས། ཤེས་རབ་ཆགས་པས་ཞུ་བ་ཡི། ། ཐིག་ལེ་རིམ་པས་མགོ་བོ་ལས། ། རྫོགས་པའི་གནས་སུ་སོན་རྣམས་ཀྱང་། ། འཆིང་བ་དམ་པའི་དོན་གྱིས་སོ། ། ཞེས་སོ། །
དེ་ལྟ་བུའི་ཚུལ་གྱིས་མི་འཕོ་བར་ཇི་ལྟར་བྱོན་པ་བཞིན་གཤེགས་པ་ཞེས་བྱ་བས་གྱེན་དུ་འདྲེན་པ་འདི་ནི་སྔགས་ཀྱི་ཚུལ་འདིར་ཚུལ་ཁྲིམས་ཀྱི་ཚོགས་ཞེས་བྱ་བ་ཚངས་པར་སྤྱོད་པའི་བརྟུལ་ཞུགས་ཀྱི་མཆོག་ཡིན་ཏེ། བདེ་མཆོག་ཉུང་ངུའི་རྒྱུད་དུ། ཚངས་པར་སྤྱོད་པ་དེ་བཞིན་ཞལ། ། འདྲེན་པ་རྩ་ཡི་ཀུན་སྤྱོད་དོ། ། ཞེས་པའི་དོན་ལ་དཔལ་ཕྱག་ན་རྡོ་རྗེས། ཚངས་པར་སྤྱོད་པ་དེ་བཞིན་ཞལ། ། ཞེས་པ་འདིར། ཞལ་ནི་རྡོ་རྗེའི་སྒོ་སྟེ། རྟག་ཏུ་འཕོ་བ་མེད་པའི་ཚུལ་ཁྲིམས་ཞེས་པ་དམ་ཚིག་བདུན་པའོ། ། འདྲེན་པ་རྩ་ཡི་ཀུན་སྤྱོད་དོ། །
ཞེས་པ་ལ་འོག་ཏུ་སོན་པའི་བྱང་ཆུབ་ཀྱི་སེམས་ཀྱི་ཐིག་ལེ་རྣམ་རྩའི་ཀུན་སྤྱོད་དོ། ། ཨ་བ་དྷཱུ་ཏཱི་མཁའ་འགྲོ་གདོང་ཀུན་དུ་སྤྱོད་པར་སོན་པ་རྣམས་རྡོ་རྗེ་ནོར་བུ་ལས་འདྲེན་པ་ནི་འགུགས་པ་སྟེ། གསང་བ་དང་། ལྟེ་བ་དང་། སྙིང་ཀ་དང་། མགྲིན་པ་དང་། དཔྲལ་བ་དང་གཙུག་ཏོར་དུ་ལྟེ་བ་ནས་ལྟེ་བའི་ཀུན་སྤྱོད་ལ་ཁུ་བ་སྟེང་དུ་བགྲོད་པའོ། ། ཞེས་གསུངས་པ་ལྟ་བུ་སྟེ། འདི་ཉིད་ཀྱི་ཕྱིར་འབྲས་བུའི་སྐབས་སུ། ཚངས་པར་སྤྱོད་པ་བརྟུལ་ཞུགས་མཆོག །
དཀའ་ཐུབ་མཐར་ཕྱིན་དཀའ་ཐུབ་ཆེ། ། ཚངས་གནས་གཽ་ཏ་མ་མཆོག ། བྲམ་ཟེ་ཚངས་པ་ཚངས་པ་ཞེས། ། ཚངས་པ་མྱ་ངན་འདས་པ་ཐོབ། ། གྲོལ་བ་ཐར་པ་རྣམ་གྲོལ་ལུས། ། རྣམ་གྲོལ་ཞི་བ་ཞི་བ་ཉིད། ། ཅེས་སོགས་མིང་དུ་མས་བསྟན་པ་རྣམས་ཀྱང་དོན་འདི་ཉིད་མཚོན་པར་བྱེད་པ་ཡིན་ཏེ། ཚངས་པ་ཞེས་པ་མྱ་ངན་ལས་འདས་པའི་མིང་གི་རྣམ་གྲངས་ཡིན་པ་ནི་མདོ་རྒྱུད་དུ་མ་ནས་འབྱུང་ངོ་། ། དེ་བཞིན་དུ་ཚངས་པའི་ཡུལ་ས་ཞེས་པ་ཡང་། ནང་དུ་གཙུག་ཏོར་གྱི་འཁོར་ལོ་ཡིན་པས་དེར་བདེ་བ་རྫོགས་པ་མི་གཡོ་བ་ལས་ཐོབ་པ་དེས་ནི་ལུས་ཐམས་ཅད་ལ་ཁྱབ་པར་ནུས་པའི་དོན་ལ།
ཚངས་པའི་ཡུལ་ས་རྩེ་ནས་གནོན། ། རྐང་མཐེབ་སེན་མོ་ལ་གནས་པ། ། ཞེས་པ་དང་སྦྱར་ཏེ། འགྲེལ་བྱེད་དག་གིས་བཤད་དོ། ། དེ་ལྟར། གཙུག་ཏོར་གྱི་གནས་བདེ་བ་ཆེན་པོའི་འཁོར་ལོ་ཐིག་ལེ་རྫོགས་པ་ལས་ཐོབ་པ་ཐིག་ལེ་ཆེན་པོའི་ཡེ་ཤེས་དེ་ནི་སྟོང་ཆེན་འགྱུར་མེད་ལྔ་ཞེས་པ་རྡོ་རྗེ་སེམས་དཔའ་གཙུག་ཏོར་ཆེན་པོའི་རིགས་ཆེན་ཡིན་པར། ཡེས་ལེར། གཙུག་ཏོར་སྟོང་པ་ལྔ་སྟེ་ཞེས་པའི་འགྲེལ་པར་བཤད་དེ། དེ་ཡང་རྒྱུད་ཕྱི་མ་ལས། གཙུག་ཏོར་ཚངས་པའི་བུ་གར་མི་འགྱུར་མཆོག་གི་བདེ་བ་དགའ་བ་བཅུ་དྲུག་རྫོགས་པ་ནི། །
ཤེས་རབ་གང་ཞིག་རང་བཞིན་མེད་པ་ཉ་ཡི་མཐའ་ཡི་མཆོག་གི་ཟླ་བའི་ཆ་བཅུ་དྲུག ། མཐའ་ཡས་དེ་ནི་རང་གི་རིག་མ་སྤྱི་བོའི་རྡོ་རྗེ་དེ་ནི་དྲུག་པ་རྡོ་རྗེ་སེམས། ། ཞེས་གསུངས་པ་དང་ལེགས་པར་འབྲེལ་བ་རིག་པར་བྱའོ། ། དེ་ལྟ་བས་ན་འབྲས་བུའི་སྐབས་སུ་ནི། ཚངས་པ་སྒྲིབ་བྲལ་སངས་རྒྱས་ཉིད། ། ཅེས་བྱ་བའི་གནས་སྐབས་ཡིན་པས་ཚངས་པའི་གནས་ཞེས་བྱའོ། ། སྒྲིབ་བྲལ་གྱི་དོན་ཡང་། སྟོང་ཆེན་འགྱུར་མེད་ལྔར་བཤད་པ་བཞིན་ཕུང་ཁམས་སྐྱེ་མཆེད་ལ་སོགས་པ་ཐམས་ཅད་སྒྲིབ་པ་མེད་པ་ཉིད་དང་། རོ་མཉམ་པ་ཉིད་དང་། གཅིག་ཏུ་གྱུར་པའི་རྡོ་རྗེའི་དོན་ཏོ། །
ཕྱི་རོལ་དུ་ཚངས་པའི་གནས་དང་། ལུས་ལ་གཙུག་ཏོར་གྱི་ནོར་བུར་དུས་ཀྱི་འཁོར་ལོ། ལྷའི་ཚོགས་ཀྱིས་ཡང་དག་བསྟོད་པ་སྟེ། ཞེས་པ་ཡང་། ཞབས་གཅིག་རྡོ་རྗེ་ནོར་བུ་རྡུལ་དང་ཉི་མ་དང་། ། གཉིས་པ་གཙུག་ཏོར་ཁུ་བ་རི་བོང་ཅན་ལ་ནི། ། རྟག་ཏུ་མི་ཆོད་དབྱེར་མེད་འདོད་པ་བཀོད་གྱུར་པ། ། ལྷ་ཡི་དབང་པོས་བརྒྱུད་པའི་གཙོ་ལ་སྤྱི་བོས་འདུད། ། ཅེས་པའི་དོན་ཏོ། ། དེ་དག་ཀྱང་དུས་ཀྱི་འཁོར་ལོའི་བརྐྱང་བསྐུམ་གྱི་ཞབས་གཉིས་ཀྱིས་བདུད་དང་ཉོན་མོངས་རྣམ་པར་གནོན་པ་མཚོན་པའི་དོན་ཅན་ནོ། །
དེ་བཞིན་དུ། འདིར་ནི། གཉིས་པ་ཞབས་བཞིས་བཞི་ཚན་དེ་དག་མཚོན་པའི་ཚུལ་ཞེས་པའང་། འདི་ལྟར་ཤེས་པར་བྱ་དགོས་པ་ཞིག་སྟེ། བཅོམ་ལྡན་འདས་དགྱེས་པའི་རྡོ་རྗེའི་ཞབས་བཞི་ནི། བདུད་བཞི་མཉམ་པར་མནན་པ་སྟེ། ཞེས་བྱ་བའི་མཛད་པ་ཅན་ཡིན་ལ། དེ་ལྟར་ན་ཞབས་བཞིས་མཚོན་པའི་བཞི་ཚན་གཉིས་ཀྱིས་བདུད་བཞི་འཇོམས་པའི་ཚུལ་ལ་ཡང་དེ་ཁོ་ན་ཉིད་ཀྱི་དོན་ཇི་ལྟར་གཟུང་བར་བྱ་ཞེ་ན། འདི་དག་བཤད་པ་ལ་ཡང་། སྤྱིའི་ཚུལ་དུ་བརྗོད་པ་དང་།
བྱེ་བྲག་གི་དོན་དུ་གཟུང་བར་བྱ་བ་གཉིས་ཀྱི། དང་པོ་ནི། སངས་རྒྱས་རྣམས་ནི་བདུད་བཞི་ལས་རྣམ་པར་རྒྱལ་བས་ན་བཅོམ་ལྡན་འདས་ཞེས་བྱ་བ་ཡིན་པ་ལས། བདུད་བཞི་ཞེས་པ་ནི། ཕུང་པོ་དང་། ཉོན་མོངས་པ་དང་། འཆི་བདག་དང་། ལྷའི་བུ་ཞེས་ཡོངས་སུ་གྲགས་པ་ཉིད་དོ། ། དེ་དག་གི་ངོ་བོ་གང་ཡིན་པ་དང་། དེ་དག་ཇི་ལྟར་བཅོམ་པའི་ཚུལ་ནི།
རེ་ཞིག་ཐེག་པ་ཐུན་མོང་བའི་ཚུལ་དུ་ཕྱོགས་མཐོང་བར་བརྗོད་པ་ལ་གཉིས་ཏེ། རགས་པའི་རྣམ་གཞག་དང་། ཕྲ་བའི་རྣམ་གཞག་གོ ། དང་པོ་ལ་ཕུང་པོའི་བདུད་ནི་ཟག་བཅས་ཉེར་ལེན་གྱི་ཕུང་པོ་ལྔ་སྟེ། ཇི་སྐད་དུ། ཅིའི་ཕྱིར་ཉེ་བར་ལེན་པའི་ཕུང་པོ་རྣམས་ཞེས་བྱ་ཞེ་ན། ཉེ་བར་ལེན་པ་དང་ལྡན་པས། དེའི་ཕྱིར་ཉེ་བར་ལེན་པའི་ཕུང་པོ་རྣམས་ཞེས་བྱའོ། ། ཉེ་བར་ལེན་པ་གང་ཞེ་ན། འདིར་འདུན་པ་དང་འདོད་ཆགས་གང་ཡིན་པའོ། །
ཅིའི་ཕྱིར་འདུན་པ་དང་འདོད་ཆགས་ཉིད་ཉེ་བར་ལེན་པ་ཞེས་བྱ་ཞེ་ན། མ་འོངས་པ་དང་ད་ལྟར་གྱི་ཕུང་པོ་མངོན་པར་འགྲུབ་པ་དང་ཡོངས་སུ་མི་གཏོང་བའི་ཕྱིར་ཏེ། མ་འོངས་པ་ལ་འདོད་པ་དང་། ད་ལྟར་ལ་ལྷག་པར་ཆགས་པའི་ཕྱིར་རོ། ། ཞེས་གསུངས་པ་དེ་དག་གོ ། ཉོན་མོངས་པའི་བདུད་ཅེས་པ། ཟག་པ་དང་ཉོན་མོངས་མིང་གི་རྣམ་གྲངས་ཡིན་པ་ལ་དགོངས་ནས། ཅིའི་ཕྱིར་ཟག་པ་མེད་པ་ཞེས་བྱ་ཞེ་ན། ཉོན་མོངས་པའི་བདུད་དང་བྲལ་བའི་ཕྱིར་རོ། ། ཞེས་པ་ལྟར་ན་རྩ་བ་དང་ཉེ་བའི་ཉོན་མོངས་པ་ཐམས་ཅད་དོ། །
འཆི་བདག་གི་བདུད་ཅེས་པ་ལ། ལུས་ཅན་རྣམས་ཀྱི་སྲོག་ལ་དབང་བྱེད་པ་པོའི་སྐྱེས་བུ་ཞིག་ཡོད་པར་གྲགས་ཀྱང་། འདིར་ནི་ཚེ་གཅིག་གི་ཕུང་པོ་རིས་མཐུན་གྱི་རྒྱུན་གྱི་འཕེན་པ་ཟད་པའམ་རྐྱེན་དབང་གིས་འཇིག་པ་ལ་འཆི་བདག་གི་བདུད་ཅེས་གདགས་སོ། ། དེ་ལ་དགོངས་ནས་ཅིའི་ཕྱིར་འཆི་བ་མེད་པ་ཞེས་བྱ་ཞེ་ན། ཕུང་པོའི་བདུད་དང་བྲལ་བའི་ཕྱིར། ཞེས་གསུངས་པ་ཡིན་ནོ། ། ལྷའི་བུ་ནི་གཞན་འཕྲུལ་དབང་བྱེད་ཀྱི་ལྷའི་རྒྱལ་པོ་དབང་བསྒྱུར་ཞེས་བྱ་བ་འདོད་ཁམས་དབང་ཕྱུག་གི་འཁོར་ན་ནག་པོའི་ཕྱོགས་པ་གང་ཞིག་འདོད་པའི་མདའ་ལྔ་འཕངས་པས་ཡིད་སྲུབས་ནས་ཡང་དག་པའི་ལམ་དུ་འཇུག་མི་སྟེར་བ་དག་ཡོད་པར་བཤད་པ་རྣམས་སོ། ། དེས་ན་བཞི་པོ་དེ་དག་ནི། ལྷག་མེད་དང་། ལྷག་བཅས་དང་།
རིས་མཐུན་གནས་པ་དང་། ཐར་པ་ལ་བར་དུ་གཅོད་པས་ན་བདུད་ཅེས་བྱའོ། ། སངས་རྒྱས་རྣམས་དེ་དག་ལས་ཇི་ལྟར་རྒྱལ་བའི་ཚུལ་ཡང་། བསྟོད་པ་བྱེད་པ་དག་གིས། ཁྱོད་ནི་འཁོར་ལོ་མདུང་མེད་པར། ། བྱམས་པའི་མཚོན་གང་ལགས་པས་རྒྱལ། ། ཞེས་པ་ལྟར་བརྩེ་བའི་སྟོབས་ཀྱིས་བཅོམ་ལྡན་འདས་ཀྱིས་ལྷའི་བུའི་བདུད་བཅོམ་པ་ནི་གསུང་རབས་རྣམས་སུ་ཡོངས་སུ་གྲགས་པ་ཉིད་ཡིན་ལ། བདུད་ལྷག་མ་ནི་གཉེན་པོ་གཞན་བརྙེས་པས་བཅོམ་ཞེས་བྱ་སྟེ། ཇི་སྐད་དུ། འཕགས་པ་དེ་བཞིན་གཤེགས་པའི་སྙིང་རྗེ་ཆེན་པོ་ངེས་པར་བསྟན་པའི་མདོ་ལས།
རིགས་ཀྱི་བུ་ཇི་ལྟར་ན་བདུད་ཀྱི་ཕྱིར་རྒོལ་བ་ཐམས་ཅད་ཡང་དག་པར་བཅོམ་པ་ཡིན་ཞེ་ན། རིགས་ཀྱི་བུ་འདི་ལ་བྱང་ཆུབ་སེམས་དཔའ་ཆོས་ཐམས་ཅད་སྒྱུ་མ་ལྟ་བུར་ཤེས་ཤིང་རྟོགས་པས་ཕུང་པོའི་བདུད་ལས་ཡང་དག་པར་འདའོ། ། ཇི་ལྟར་ཐོས་པའི་དོན་ལ་ཚུལ་བཞིན་སོ་སོར་རྟོག་པས་ཉོན་མོངས་པའི་བདུད་ལས་ཡང་དག་པར་འདའོ། ། རྟེན་ཅིང་འབྲེལ་བར་འབྱུང་བ་རྟོགས་པས་འཆི་བདག་གི་བདུད་ལས་ཡང་དག་པར་འདའོ། ། བྱང་ཆུབ་ཀྱིས་སེམས་མི་ཉམས་པས་ལྷའི་བུའི་བདུད་ལས་ཡང་དག་པར་འདའོ། ། ཞེས་སོགས་རྒྱས་པར་གསུངས་པ་ལྟ་བུའོ། ། གང་གི་ཚེ་གང་ཞིག་བཅོམ་པ་ཡང་། སློབ་དཔོན་དབྱིག་གཉེན་ཞབས་ཀྱིས་བློ་གྲོས་མི་ཟད་པའི་མདོ་འགྲེལ་ལས་གསུངས་པ། བཅོམ་ལྡན་འདས་ཞེས་བྱ་བ་ནི། བགེགས་བཅོམ་པ་དང་ལྡན་པ་ལ་བྱ་སྟེ།
བགེགས་ཀྱང་འདིར་བླ་ན་མེད་པའི་བྱང་ཆུབ་ཐོབ་པ་ལ་བར་དུ་གཅོད་པར་བྱེད་པ་བདུད་རྣམ་པ་བཞི་ལ་བྱའོ། ། བདུད་རྣམ་པ་བཞི་ནི་ལྷའི་བུའི་བདུད་དང་། ཉོན་མོངས་པའི་བདུད་དང་། ཕུང་པོའི་བདུད་དང་། འཆི་བདག་གི་བདུད་དོ། ། དེ་ལ་ལྷའི་བུའི་བདུད་ནི་བྱང་ཆུབ་ཀྱི་ཤིང་དྲུང་དུ་བྱམས་པའི་ཏིང་ངེ་འཛིན་གྱིས་བཅོམ་མོ། ། ཉོན་མོངས་པའི་བདུད་ཀྱང་བྱང་ཆུབ་མངོན་པར་རྟོགས་པའི་ཚེ་བཅོམ་མོ། ། ཕུང་པོའི་བདུད་ཀྱང་བྱང་ཆུབ་མངོན་པར་རྟོགས་པའི་ཚེ་ཀུན་གཞི་རྣམ་པར་ཤེས་པ་གནས་ཡོངས་སུ་གྱུར་པས་བཅོམ་མོ། ། འཆི་བདག་གི་བདུད་ཀྱང་གྲོང་ཁྱེར་ཡངས་པ་ཅན་དུ་མྱ་ངན་ལས་མི་འདའ་བར་ཟླ་བ་གསུམ་དུ་ཚེ་འདིའི་འདུ་བྱེད་སླར་བསྣུར་ཏེ། ཚེ་ལ་དབང་ཐོབ་པས་འཆི་བདག་གི་བདུད་ཀྱང་དེར་བཅོམ་མོ། །
ཞེས་གསུངས་པ་ལྟ་བུ་བཤད་པའི་རྣམ་པ་མང་དུ་ཡོད་ཀྱང་འདིར་ནི་དེ་ཙམ་མོ། ། གཉིས་པ་ནི། ཕྲ་བའི་དབང་དུ་ན་ཡིད་ཀྱི་རང་བཞིན་གྱི་ཕུང་པོ་དང་། མ་རིག་པའི་བག་ཆགས་ཀྱི་གནས་དང་། བསམ་གྱིས་མི་ཁྱབ་པའི་འཆི་འཕོ་ལ་ཡང་ཕུང་པོ་དང་། ཉོན་མོངས་དང་། འཆི་བདག་གི་བདུད་དུ་གཞག་དགོས་ཏེ། དེ་ཡང་། ཡིད་ཀྱི་རང་བཞིན་ཕུང་པོ་དང་། ། དེ་རྒྱུ་ལོག་ཕྱིར་བདེ་བ་ཉིད། །
ཅེས་དང་། བག་ཆགས་ཕྲ་མོའི་མེ་རྣམས་ཀྱིས། ། གནོད་མེད་ཞི་བ་ཉིད་ཀྱིས་ཕྱིར། ། ཞེས་དང་། བསམ་གྱིས་མི་ཁྱབ་བསྒྱུར་བ་ཡི། ། འཆི་འཕོས་བརྟན་ཕྱིར་དེ་མི་འཆི། ། ཞེས་དང་། འཆི་མེད་ཞི་བའི་གནས་ཐོབ་ལ། ། འཆི་བདུད་རྒྱུ་བ་མེད་པའི་ཕྱིར། ། ཞེས་པ་རྣམས་ཀྱི་དགོངས་པའོ། །
དེ་ཉིད་ཀྱི་ཕྱིར་བཤད་པར་བྱ་བ་མང་ངོ་། ། གཉིས་པ་བྱེ་བྲག་ཏུ་གཟུང་བར་བྱ་བ་ནི། རྣལ་འབྱོར་བླ་ན་མེད་པའི་རྒྱུད་སྡེའི་སྐབས་འདི་ལྟ་བུར་ནི། བྱང་ཆུབ་སེམས་དཔའི་འགྲེལ་པའི་མན་ངག་གིས་ཤེས་པར་བྱ་དགོས་ཏེ། མན་ངག་དེ་དང་མི་ལྡན་པ་རྣམས་དང་། བྱེ་བྲག་ཆེ་བའི་ཕྱིར་རོ། ། དེ་ཡང་འདི་ལྟར། འགྲེལ་ཆེན་དྲི་མ་མེད་པའི་འོད་ལས། བདུད་བཞི་ནི། ཕུང་པོ་དང་།
ཉོན་མོངས་པ་དང་། འཆི་བདག་དང་། ལྷའི་བུའོ། ། ཞེས་གསུངས་ནས། འདི་རྣམས་ཉམས་པར་བྱེད་པ། སངས་རྒྱས་རྣམས་ཀྱི་ཚངས་པའི་གནས་བཞི་ནི། བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་སོ། །
ཞེས་གསུངས་པ་ལ། བདུད་བཞི་ཞེས་པའང་། སེམས་འགྲེལ་གྱི་བརྡ་ལས། གནས་སྐབས་བཞིའི་སྒྲིབ་པའི་རྩ་བ་ཐིག་ལེ་བཞིའི་འགྱུར་བ་ལ་བྱ་དགོས་པ་སྐབས་དུ་མ་ནས་འབྱུང་ཞིང་། འགྱུར་བ་དེ་དག་ཀྱང་འཕོ་བའི་བག་ཆགས་ཀྱི་རྩ་བ་ཅན་ཡིན་པ་དང་། དེ་སྤངས་པ་ན་བདུད་བཞི་ལས་རྒྱལ་བའི་སངས་རྒྱས་སུ་རྣམ་པར་གཞག་པ་ཉིད་ལ་དགོངས་ནས། དྲི་མ་མེད་པའི་འོད་ལས་གསུངས་པ། དེའི་ཕྱིར་བདུད་ཅེས་བྱ་བ་ནི་སེམས་ཅན་རྣམས་ཀྱི་འཁོར་བའི་སེམས་ཀྱི་བག་ཆགས་ཀྱི་དྲི་མའོ། ། སངས་རྒྱས་ཉིད་ཅེས་བྱ་བ་ནི་འཁོར་བའི་བག་ཆགས་དང་བྲལ་བའི་སེམས་སོ། ། ཞེས་སོ། །
བག་ཆགས་འདི་ཉིད་ལ་ཡང་བདུད་དང་པོ་གསུམ་གཞག་ཏུ་ཡོད་དེ། མཆོག་མི་འགྱུར་ལས། འདིར་ཕུང་པོ་དང་ཁམས་དང་སྐྱེ་མཆེད་ཅེས་བྱ་བ་ནི་གློ་བུར་བའི་སེམས་ཀྱི་བག་ཆགས་སོ། ། ཞེས་སོགས་རྒྱས་པར་འབྱུང་བ་དང་། མ་རིག་པ་ནི་འདིར་སེམས་ཅན་རྣམས་ཀྱི་ཐོག་མ་མེད་པའི་འདོད་ཆགས་ཀྱི་བག་ཆགས་སོ། ། ཞེས་དང་། མ་རིག་པ་ཞེས་བྱ་བ་ནི་ཉོན་མོངས་པའོ། ། ཞེས་སོགས་དང་། དབང་མདོར་བསྟན་དུ། འཕོས་པ་ལས་ནི་ཆགས་བྲལ་འགྱུར། །
ཆགས་བྲལ་ལས་ནི་སྡུག་བསྔལ་འབྱུང་། ། སྡུག་བསྔལ་སྐྱེས་བུའི་ཁམས་ཟད་བྱེད། ། ཟད་པ་ལས་ནི་འཆི་བར་བརྗོད། ། ཅེས་པ་ལས་ཤེས་སོ། ། དེས་ན་ངེས་དོན་དུ་བདུད་འདི་བཅོམ་པས་བཅོམ་ལྡན་འདས་སུ་གཞག་པར་དགོངས་ནས་དེའི་བདུད་ནི་དྲི་མ་དང་བཅས་པའི་སེམས་ཡིན་ལ། སངས་རྒྱས་ཉིད་ནི་དྲི་མ་མེད་པའི་སེམས་ཡིན་ནོ། ། ཞེས་ཀྱང་གསུང་པ་ཡིན་ནོ། ། དེས་ན་མཆོག་མི་འགྱུར་དུ། བདུད་འདོད་ལྷ་ཞེས་སོགས་ནི་དྲང་དོན་ཡིན་པར་བཤད་ནས། དེའི་ཕྱིར་སེམས་ཅན་རྣམས་ཀྱི་ལུས་དང་ངག་དང་སེམས་དང་མ་རིག་པའི་བདག་ཉིད་ནི་བདུད་བཞི་སྟེ།
དེ་རྣམས་ལས་ལུས་ཀྱི་སྒྲིབ་པ་ནི་ཕུང་པོའི་བདུད་དོ། ། ངག་གི་ནི་ཉོན་མོངས་པའི་བདུད་དོ། ། སེམས་ཀྱི་ནི་འཆི་བདག་གི་བདུད་དོ། ། ཕྱི་རོལ་གྱི་མ་རིག་པའི་འཇུག་པ་ནི་ལྷའི་བུའི་བདུད་དེ། དགེ་བ་དང་མི་དགེ་བའི་ལས་ཀྱི་འབྲས་བུས་ཉེ་བར་ལོངས་སྤྱོད་པ་ཡོངས་སུ་མ་བརྟགས་པ་བྱིས་པའི་བློ་ཅན་འཁོར་བའི་ལོངས་སྤྱོད་མངོན་པར་འདོད་པ་རྣམས་ཀྱི་ཕྱི་རོལ་གྱི་མ་རིག་པའི་འཇུག་པ་འདི་ནི་ལྷའི་བུའི་བདུད་ཀྱི་ཚིག་གིས་འགྱུར་རོ། ། ཞེས་སོགས་རྒྱས་པར་གསུངས་ནས། ལུས་དང་ངག་དང་ཡིད་ཀྱི་ལས། ། དགེ་དང་མི་དགེ་གང་བྱེད་པ། ། དེ་འབྲས་སེམས་ཅན་ལོངས་སྤྱོད་དེ། ། ལྷ་གཞན་འབྲས་བུ་སྟེར་བ་མིན། །
ཞེས་རང་གི་ལས་འབྲས་ཀྱི་ལོངས་སྤྱོད་རྣམས་ལྷའི་བུའི་བདུད་དུ་བཤད་པ་རྣམས་ཀྱང་ཤེས་པར་བྱའོ། ། དེ་ལྟར་ན། འདིར་བདུད་བཞི་གནས་སྐབས་བཞིའི་བག་ཆགས་ལ་བྱས་ནས། དེ་ཉམས་བྱེད་ཀྱི་གཉེན་པོར་ཐིག་ལེ་བཞི་མི་འགྱུར་བར་འཛིན་པའི་བདེ་སྟོང་ལ། རྣམ་ཐར་བཞི་དང་ཚད་མེད་བཞིར་ཕྱེ་བ་གྲངས་བཞིན་དུ་སྦྱོར་བ། སྔར་བཤད་པ་སྔ་ཕྱིའི་འབྲེལ་དགོད་པར་རྡོ་རྗེ་སྙིང་པོའི་འགྲེལ་པ་དྲངས་པ་རྣམས་དྲན་པར་བྱས་ལ། ཞབས་བཞི་བདུད་བཞི་རྣམ་པར་གནོན་པའི་མཚོན་དོན་ལ། ངེས་པའི་དོན་ནི་འདི་ལྟ་བུར་གཟུང་ནས་རྣམ་པར་བརྟག་པ་རྗེས་སུ་དྲན་པར་བྱའོ། ། དེ་དག་ཀྱང་ཟབ་མོའི་གནས་མན་ངག་གིས་རྣམ་པར་དགྲོལ་དགོས་པ་དག་སྟེ། འདིར་བསྡུ་བའི་དངོས་པོ་བཞི་ཡིས་ནི། །
ཞབས་ནི་རྣམ་པར་བཞི་ཞེས་བརྗོད། ། ཅེས་པ་ལ་ཡང་དངོས་ཀྱི་དོན་ནི་རྟོགས་སླ་བའི་ཕྱིར་བདག་གིས་བཤད་མི་དགོས་ཤིང་། ཅི་སྟེ་ཡང་དགོངས་པ་ཟབ་མོའི་གནས་དགྲོལ་དགོས་པ་དག་མཐོང་བ་ལྟ་ན་ཕྱི་ནས་ཀྱང་བཤད་པར་བྱའོ། ། དེ་དག་གིས་ནི་རྩ་བའི་སྔགས་ཀྱི་ངེས་དོན་གྱི་གཙོ་བོ་ལེགས་པར་བཤད་ཟིན་པ་ཡིན་ནོ། ། གཉིས་པ་སྙིང་པོའི་སྔགས་དོན་བཤད་པ་ལ། སྙིང་པོ་བཞི་ནི། སྔར་སྨོས་པ། ཀྱེའི་རྡོ་རྗེ་ཕྱག་གཉིས་པ་དང་། ཕྱག་བཞི་པ་དང་། ཕྱག་དྲུག་པ་དང་།
ཕྱག་བཅུ་དྲུག་པ་དང་། ཕྱག་བཅུ་དྲུག་པའི་མཚན་གྱི་སྔགས་རིམ་པ་བཞིན་དུ། ཏྲཻ་ལོཀྱཱ་ཀྵེ་པ་དང་། ཛྭ་ལ་ཛྭ་ལེ་བྷྱཿདང་། ཀི་ཊི་ཀི་ཊི་བཛྲ་དང་། དེ་བ་པི་ཙུ་བཛྲ་ཞེས་པ་བཞི་ལ། ཨོཾ་ཡིག་དང་པོ་དང་། སྭཱཧཱ་མཐའ་ཅན་ཧཱུྃ་ཧཱུྃ་ཧཱུྃ་ཕཊ་སྤེལ་བའི་དབུས་སུ་ཆུད་པ་རྣམས་སོ། ། དེ་དག་ལས་མཚན་གྱི་སྙིང་པོ་བཞིའི་ངེས་པའི་དོན་ལས། དགྱེས་པ་རྡོ་རྗེ་བཞིའི་ངེས་པའི་དོན་ཤེས་པར་བྱ་བ་ནི།
སེམས་དཔའ་བཞིའི་ངེས་པའི་དོན་གྱི་སྒོ་ནས་ཤེས་པར་བྱ་བ་ཡིན་ཏེ། འདི་བཤད་པ་ལ་ཡང་། སེམས་དཔའི་གྲངས་ཀྱི་དབྱེ་བ་ནི། སྤྱིར་ན་དམ་ཚིག་སེམས་དཔའ་དང་། ཡེ་ཤེས་སེམས་དཔའ་ཞེས་པ་ལྟ་བུ་རྣམ་པ་གཉིས་དང་། སེམས་དཔའ་སུམ་བརྩེགས་ཞེས་བརྗོད་པ་ལྟ་བུ་རྣམ་པ་གསུམ་མམ། རྒྱ་བོད་ཡོངས་གྲགས་ཀྱི་ཀྱེ་རྡོར་བསྡུས་རྒྱུད་ཀྱི་ཚིག་བཞིན། རྡོ་རྗེ་སེམས་དཔའ། སེམས་དཔའ་ཆེན་པོ། དམ་ཚིག་སེམས་དཔའ་ཞེས་པ་གསུམ་དང་།
ཡང་འདིར་བཤད་དགོས་ཀྱི་སེམས་དཔའ་བཞི་དང་། དུས་འཁོར་རྩ་བའི་རྒྱུད་ལས། མཆོད་པ་ཆེན་པོ་འདོད་ཆགས་ཆེ། ། ཞེས་སོགས་དང་སྦྱར་ནས་སེམས་དཔའ་དྲུག་གསུངས་པ། རང་བྱུང་རྡོ་རྗེ་སེམས་དཔའ་འདི། ། དོན་ཆེན་མཆོག་ཏུ་མི་འགྱུར་བ། ། འདོད་ཆགས་ཆེན་པོ་སེམས་དཔའི་ཆེ། ། སེམས་ཅན་ཐམས་ཅད་དགའ་བར་བྱེད། ། བྱང་ཆུབ་སེམས་དཔའ་ཞེ་སྡང་ཆེ། ། ཉོན་མོངས་ཟད་པ་སྒྲ་ཆེན་པོ། །
དམ་ཚིག་སེམས་དཔའ་གཏི་མུག་ཆེ། ། གཏི་མུག་བློ་སྟེ་གཏི་མུག་སེལ། ། རྡོ་རྗེའི་རྣལ་འབྱོར་ཁྲོ་བ་ཆེ། ། ལྷ་མིན་ཁྲོ་བོ་སྒྲ་ཆེན་པོ། ། དུས་ཀྱི་འཁོར་ལོ་ཆགས་པ་ཆེ། ། འཕོ་བའི་ཆགས་པ་སེལ་བར་བྱེད། ། ཅེས་གསུངས་པ་ལྟ་བུ་སེམས་དཔའ་དྲུག་ཏུ་དབྱེ་བ་ལྟ་བུ་སྟེ། གཞན་ཡང་ཅི་རིགས་པར་འབྱུང་མོད། འདིར་བཤད་དགོས་ནི། རྡོ་རྗེ་སེམས་དཔའ།
བྱང་ཆུབ་སེམས་དཔའ། སེམས་དཔའ་ཆེན་པོ། དམ་ཚིག་སེམས་དཔའ་ཞེས་རྣམ་པ་བཞིར་ཕྱེ་ནས་གསུངས་པ་ཉིད་ཡིན་ཏེ། དེས་ན། འདི་བཤད་པ་ལ་དོན་རྣམ་པ་གཉིས་ཏེ། དཀྱུས་མ་རྡོ་རྗེ་སྙིང་པོའི་བཤད་པས་དགྲོལ་བ་དང་། འཕྲོས་པ་དུས་ཀྱི་འཁོར་ལོའི་བཤད་པས་ཤེས་པར་བྱ་བའོ། ། དང་པོ་ལ། འདིར་བཤད་དགོས་ཀྱི་སེམས་དཔའ་བཞི་ནི། རྡོ་རྗེ་སྙིང་འགྲེལ་གྱི་རྩ་བ་ལས།
གང་ཕྱིར་རྡོ་རྗེ་སེམས་དཔའ་ལགས། ། ཇི་ལྟར་བྱང་ཆུབ་སེམས་དཔའ་ལགས། ། ཅི་ཕྱིར་སེམས་དཔའ་ཆེན་པོ་ལགས། ། ཇི་ལྟར་དམ་ཚིག་སེམས་དཔར་འགྱུར། ། ཞེས་རྡོ་རྗེ་སྙིང་པོས་གསོལ་བ་བཏབ་པ་གསན་ནས་བཅོམ་ལྡན་འདས་ཀྱི་བཀའ་སྩལ་པ། རྡོ་རྗེ་མི་ཕྱེད་ཅེས་བྱར་བརྗོད། ། སེམས་དཔའ་སྲིད་གསུམ་གཅིག་པ་ཉིད། ། ཤེས་རབ་རིག་པ་འདི་ཡིས་ནི། ། རྡོ་རྗེ་སེམས་དཔའ་ཞེས་སུ་བརྗོད། ། བྱང་ཆུབ་ལ་གནས་སེམས་དཔའ་གང་། །
དེ་ནི་བྱང་ཆུབ་སེམས་དཔར་བརྗོད། ། ཡེ་ཤེས་ཆེན་པོའི་རོས་གང་བ། ། སེམས་དཔའ་ཆེན་པོར་བརྗོད་པར་བྱ། ། རྟག་ཏུ་དམ་ཚིག་ལ་གནས་ཕྱིར། ། དམ་ཚིག་སེམས་དཔར་རབ་ཏུ་བརྗོད། ། ཅེས་གསུངས་པའི་རྡོ་རྗེ་སེམས་དཔའ་སོགས་བཞི་པོ་འདི་དག་གོ ། བཞི་པོའི་དབྱེ་གཞི་ཡང་། ཐོག་མཐའ་མེད་པའི་སེམས་དཔའ་ཞེས་བྱ་བ་སྟེ། དེ་ཡང་རྒྱུད་འདི་ཉིད་དུ། དེ་ནི་ཐོག་མ་དབུས་མཐའ་མེད། །
འཁོར་མིན་མྱ་ངན་འདས་པ་མིན། ། ཞེས་དང་། སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་ཞེས་བྱ་བར་བརྗོད། ། ཅེས་བྱ་བའི་མཚན་ཉིད་ཅན་དེ་ཉིད་ལ་གནས་སྐབས་བཞིའི་དབྱེ་བས་དགའ་བ་བཞི་དང་། སྐད་ཅིག་བཞི་དང་། རྟེན་གྱི་ཐིག་ལེ་བཞི་དང་། བྱིན་གྱིས་རློབ་པའི་ཡི་གེ་བཞི་དང་། དེས་བྱིན་གྱིས་བརླབས་པའི་གནས་སྐབས་བཞི་དང་། གནས་སྐབས་དེ་དག་གི་རྣམ་རྟོག་བག་ཆགས་དང་བཅས་པ་དང་།
ཐིག་ལེ་བཞིའི་གནས་ཀྱི་འཁོར་ལོ་བཞི་ལ་སོགས་པ་ཡང་སེམས་དཔའ་བཞིར་འཇོག་ཅིང་། དེའི་ཆོས་མི་མཐུན་པས་གནས་སྐབས་བཞི་པོའི་ཆོས་དེ་དག་སྒྲིབ་བྲལ་དུ་བྱེད་པའི་ལམ་རྡོ་རྗེ་བཞིའི་རྣལ་འབྱོར་ལྟ་བུ་ལ་ཡང་ཇི་ལྟར་རིགས་པར་སེམས་དཔའ་བཞི་ཞེས་བརྗོད་ལ། དེ་ཉིད་ཀྱི་ཕྱིར། སྒྲིབ་པ་དེ་དག་རྣམ་པར་དག་པའི་ལག་རྗེས་ཀྱི་འབྲས་བུ་རྡོ་རྗེ་བཞི་དང་། སྐུ་བཞི་དང་། རྒྱལ་བ་བཞི་དང་། ཧེ་རུ་ཀ་བཞི་དང་། དེའི་སྔགས་བཞི་ལ་སོགས་པ་ལའང་སེམས་དཔའ་བཞིར་བརྗོད་དེ། སེམས་དཔའ་སྲིད་གསུམ་གཅིག་པ་ཉིད། ། ཅེས་བྱ་བ་འདི་ཉིད་ལ་མི་ཕྱེད་པ་ལ་སོགས་པའི་དབྱེ་བ་ཐ་དད་པའི་སྒོ་ནས་སོ། །
དོན་དེ་དག་རྒྱས་པར་བཤད་པ་ནི། འབུམ་ཕྲག་ལྔ་པའི་ཀྱེའི་རྡོ་རྗེ་ལས་བཅོམ་ལྡན་འདས་ཀྱིས་གསལ་བར་མཛད་དེ། དེ་བས་ན་དི་ཉིད་ལ་འཇུག་པར་བྱ་བ་ཡང་དེ་ལས། བཅོམ་ལྡན་འདས་ཀྱིས་བཀའ་སྩལ་པ། མི་ཕྱེད་རྡོ་རྗེ་གང་བརྗོད་པ། ། ཡི་གེ་ཝཾ་ནི་ཡང་དག་བསྟན། ། མི་ཕྱེད་པ་ནི་སྐུ་གསུང་ཐུགས། ། ཡི་གེ་ཝཾ་གིས་མངོན་པར་བརྗོད། ། སེམས་དཔའ་སྲིད་པ་གསུམ་གཅིག་པ། ། ཨེ་ཡིག་གིས་ནི་བརྗོད་པར་བྱ། །
ཨེ་ཡིག་ཤེས་རབ་ལྷན་ཅིག་ཏུ། ། རིགས་གསུམ་བདག་ཉིད་ཝཾ་ཡིག་གོ ། ལྟེ་བ་ཟབ་པའི་སྤྱོད་ཡུལ་གྱི། ། ལྟེ་བའི་དཀྱིལ་འཁོར་དཔའ་བོ་གནས། ། རང་འོད་ཤེས་རབ་དང་ལྡན་ཏེ། ། རྡོ་རྗེ་སེམས་དཔར་རབ་ཏུ་བརྗོད། ། ཕྱག་གཉིས་ཧེ་རུ་ཀར་བཤད་དེ། ། དེ་ཉིད་ཏྲཻ་ལོཀྱཱ་྄ཀྵེ་པ། ། སངས་རྒྱས་བདེ་བ་ཆེན་པོའི་སྐུ། ། དེ་ཉིད་ངོ་བོ་ཉིད་དུ་བརྗོད། །
དེ་ནི་ལྷན་ཅིག་སྐྱེས་དགའ་ཡིན། ། རྒྱུ་མཐུན་པར་ཡང་དེ་ཉིད་བརྗོད། ། རྩེ་གཅིག་རྡོ་རྗེར་བཤད་པའོ། ། དེ་ཡང་བཞི་པ་ཟད་པ་ནི། ། མཆོག་ཏུ་མི་འགྱུར་རྣམ་དག་གོ ། གང་ཞིག་བྱང་ཆུབ་ལ་གནས་པ། ། ཐུགས་ཀའི་པད་མར་ཡང་དག་གནས། ། ཡི་གེ་ཧཱུྃ་ཉིད་སེམས་དཔར་བརྗོད། ། མི་བསྐྱོད་པ་ཡང་དེ་ཉིད་དེ། ། དེ་ཉིད་ཐུགས་ཀྱི་རྡོ་རྗེར་བརྗོད། །
ཕྱག་བཞི་པ་ནི་ཁྱབ་འཇུག་ཉིད། ། ཛྭ་ལ་ཛྭ་ལ་དེ་ཉིད་བརྗོད། ། དེ་ཉིད་ཆོས་ཀྱི་སྐུ་ཡིན་ནོ། ། སྣ་ཚོགས་དགའ་བའི་སྐུ་འཆང་བ། ། ཆོས་འཁོར་ལ་གནས་རྡོ་རྗེ་ཅན། ། ཤིན་ཏུ་གཉིད་ལོག་ཟད་བྱེད་པ། ། དེ་ཉིད་རྣམ་པར་སྨིན་པར་བརྗོད། ། ཡེ་ཤེས་ཆེན་པོའི་རོས་གང་བ། ། དེ་ནི་སེམས་དཔའ་ཆེན་པོར་བརྗོད། ། མགྲིན་པ་ལོངས་སྤྱོད་འཁོར་ལོ་ལ། །
མགོན་པོ་འོད་དཔག་མེད་པ་བཤད། ། བདེར་གཤེགས་ཕྱག་ན་པད་མ་སྟེ། ། དེ་ཉིད་གསུང་གི་རྡོ་རྗེར་བརྗོད། ། མཆོག་དགར་ཡང་ནི་དེ་ཉིད་བཤད། ། སྐྱེས་བུ་བྱེད་པར་དེ་རབ་བརྗོད། ། ཀུན་རྫོབ་དང་ནི་དོན་དམ་པར། ། རྨི་ལམ་ཟད་པ་དེ་བཞིན་ནོ། ། སངས་རྒྱས་རྣམས་ཀྱི་ལོངས་རྫོགས་སྐུ། ། དེ་ཉིད་ཆོས་ནི་སྟོན་པར་བྱེད། ། ཞལ་གསུམ་པ་དང་ཕྱག་དྲུག་པ། །
བདེ་བྱེད་དེ་ཉིད་རབ་ཏུ་བརྗོད། ། ཀི་ཊི་ཀི་ཊི་བཛྲ་ཉིད། ། གསུམ་པ་ཧེ་རུ་ཀར་འགྱུར་རོ། ། རྟག་ཏུ་དམ་ཚིག་ལ་གནས་ཕྱིར། ། གང་གནས་དེ་ནི་བརྗོད་པར་འགྱུར། ། དམ་ཚིག་ཀུན་རྫོབ་ཁུ་བའོ། ། དཔྲལ་བར་གནས་པའི་བདེ་ཆེན་པོ། ། བདུད་རྩི་ལ་ནི་སེམས་དཔའ་ནི། ། ཨོཾ་ཡིག་ཏུ་ནི་རབ་བརྗོད་པ། ། དེ་ཉིད་རྣམ་སྣང་མཛད་དུ་བརྗོད། །
དེ་ཉིད་སྐུ་ཡི་རྡོ་རྗེ་སྟེ། ། ཚངས་པ་སྐུ་ཡི་རྡོ་རྗེ་འཛིན། ། དེ་ཉིད་དུ་ནི་ཡོངས་ཤེས་བྱ། ། ཚངས་པའི་ངོ་བོ་དགའ་བ་སྟེ། ། དེ་ནི་སྐུ་ཡི་རྡོ་རྗེར་བརྗོད། ། ཕྱག་ན་འཁོར་ལོ་དེ་ཉིད་བཤད། ། དྲི་བྲལ་དེ་ནི་དོན་དམ་པར། ། སད་པ་ཟད་པ་དེ་ཉིད་དོ། ། ཞབས་བཞི་པ་དང་དཔའ་བོ་ཆེ། ། ཕྱག་བཅུ་དྲུག་གིས་མཛེས་པར་འགྱུར། །
དེ་ཉིད་པི་ཙུ་བཛྲ་ཡིན། ། ཞལ་བརྒྱད་ཧེ་རུ་ཀར་བརྗོད་དོ། ། ཞེས་གསུངས་ནས། དོན་བསྡུ་བ་ནི། དེ་ལྟར་སྐུ་ཡི་རབ་དབྱེ་བས། ། ཧེ་རུ་ཀ་དཔལ་བཞི་པར་བཤད། ། ངོ་བོ་ཉིད་ལས་ཆོས་འགྱུར་ཏེ། ། ཆོས་ལས་ལོངས་སྤྱོད་རྫོགས་ཉིད་དོ། ། དེ་ལས་སྤྲུལ་པའི་སྐུར་འགྱུར་ཏེ། ། དེ་ལྟར་སྐུ་ནི་བཞི་ཡིན་ནོ། །
ཚངས་པ་སྐུ་ཡི་རྡོ་རྗེ་འཛིན། ། དབང་ཕྱུག་ཆེན་པོ་གསུང་རྡོ་རྗེ། ། ཁྱབ་འཇུག་ཐུགས་ཀྱི་རྡོ་རྗེ་འཛིན། ། རྡོ་རྗེ་སེམས་དཔའ་བདེ་ཆེན་པོ། ། ཞེས་དང་། རྩ་བའི་རྒྱུད་ལས་རྒྱས་བཤད་ནི། ། རིགས་གསུམ་ལ་ནི་བཤད་པར་འགྱུར། ། ངོ་བོ་ཉིད་དང་ལྡན་པ་ནི། ། རིགས་བཞི་ཞེས་བྱར་བརྗོད་པའོ། ། བྱ་བ་བཞི་ཡི་དབྱེ་བ་ཡིས། །
རིགས་རྣམས་རྣམ་པར་གཞག་པ་ཡིན། ། སངས་རྒྱས་ལས་ལ་ཞེན་པ་ཡིས། ། རྣལ་འབྱོར་ལྡན་པས་ཤེས་པར་བྱ། ། ཞེས་དང་། ཝྃ་ཡིག་རྡོ་རྗེ་སེམས་དཔའ་སྟེ། ། ཧཱུྃ་ཡིག་ཐུགས་ཀྱི་རྡོ་རྗེ་ཡིན། ། གསུང་གི་རྡོ་རྗེ་ཡི་གེ་ཨཱཿ། ། ཨོཾ་ཡིག་སྐུ་ཡི་རྡོ་རྗེ་འོ། ། ཞེས་བྱ་བ་གསུངས་སོ། ། དེ་ལྟར་ན་དགྱེས་པའི་རྡོ་རྗེ་བཞི་དང་།
དེ་དག་གི་སྙིང་པོ་བཞི་ངེས་པའི་དོན་སེམས་དཔའ་བཞིའི་བདག་ཉིད་སྐུ་བཞིའམ། རྡོ་རྗེ་བཞི་དང་སྦྱར་ནས་སྔགས་ཀྱི་དེ་ཁོ་ན་ཉིད་དང་། ལྷའི་དེ་ཁོ་ན་ཉིད་སྦྱར་ནས་སེམས་པར་བྱ་བ་ལ། རྡོ་རྗེ་སྙིང་པོའི་མན་ངག་གིས་ཤེས་པར་བྱ་བ་ནི་དེ་ལྟ་བུར་རིག་པར་བྱའོ། ། གཉིས་པ་དུས་ཀྱི་འཁོར་ལོའི་བཤད་པས་ཤེས་པར་བྱ་བ་ནི། འགྲེལ་ཆེན་དྲི་མ་མེད་པའི་འོད་ཀྱི་མཆོད་པར་བརྗོད་པའི་ངག་ལས། དོན་དམ་བྱང་ཆུབ་སེམས་ལ་ཕྱག་འཚལ་བ་ན། འདི་སྐད་དུ། ཡེ་ཤེས་སྟོང་ཉིད་ཡེ་ཤེས་ཀྱིས། ། ལེགས་དག་རྣམ་དག་འགྱུར་བ་མེད། །
སེམས་ནི་མཚན་མེད་ཡེ་ཤེས་ཀྱིས། ། ལེགས་དག་གཉིས་མེད་ཆོས་བདག་ཉིད། ། ངག་ནི་སྨོན་མེད་ཡེ་ཤེས་ཀྱིས། ། དག་པ་གསང་སྔགས་མི་ཟད་སྒྲ། ། དེ་བཞིན་མངོན་པར་འདུས་མ་བྱས། ། ཡེ་ཤེས་ཀྱིས་དག་དྲི་མ་མེད། ། ཤེས་རབ་ཐབས་ཀྱི་བདག་ཉིད་སྦྱོར། ། དབྱིབས་སྐུ་རྫུ་འཕྲུལ་བགྲོད་པ་ཅན། ། དེ་བཞིན་གཤེགས་པས་རྡོ་རྗེ་སེམས། ། བྱང་ཆུབ་སེམས་དཔའ་སེམས་དཔའ་ཆེ། །
དམ་ཚིག་སེམས་དཔར་གསུངས་པ་གང་། ། དངོས་དང་དངོས་མེད་ཟད་པའི་གཙོ། ། ཐོག་མཐའ་མེད་ཅིང་ཞི་བ་ཡི། ། བྱང་ཆུབ་སེམས་དེ་ལ་ཕྱག་འཚལ། ། ཞེས་གསུངས་པ་ལས་ཤེས་པར་བྱ་བ་ཡིན་ཏེ། འདིའི་ཚིག་དོན་དགྲོལ་བ་ནི། ཕྱག་འཚལ་ལོ། ། གང་ལ་ན། བྱང་ཆུབ་ཀྱི་སེམས་དེ་ལའོ། ། དེའི་མཚན་ཉིད་ཇི་ལྟ་བུ་ཞེ་ན།
འཕགས་པ་འཇམ་དཔལ་གྱི་རང་གི་བཞེད་པ་མདོར་བསྟན་པ་ལས། ཐོག་མ་ཐ་མ་མེད་ཞི་བ། ། དངོས་དང་དངོས་མེད་ཟད་པའི་གཙོ། ། སྟོང་ཉིད་སྙིང་རྗེ་གཉིས་མེད་པ། ། བྱང་ཆུབ་སེམས་ཞེས་བྱ་བར་བཤད། ། ཅེས་གསུངས་པའི་མཚན་ཉིད་དུ་བཞེད་པས། ། འདིར་ཚིགས་བཅད་ཐ་མ་འདི་གསུངས་པ་ཡིན་ཏེ། དཔལ་འདུས་པ་ཕྱི་མའི་རྒྱུད་དང་། ཚིག་ཐུན་མོང་བའོ། ། ཐོག་མཐའ་མེད་པའི་བྱང་ཆུབ་ཀྱི་སེམས་འདི་ལ་སྤྱིར་རྒྱུ་ལམ་འབྲས་བུ་གསུམ་ཡོད་ཀྱང་།
མཆོད་བརྗོད་ཀྱི་ཡུལ་འདིར་ནི་འབྲས་བུའི་བྱང་སེམས་གཙོ་བོར་གཟུང་ངོ་། ། དེ་ལ་རྐང་པ་དང་པོ་ནི། འདུས་མ་བྱས་ཤིང་ལྷུན་གྱིས་གྲུབ། ། ཅེས་བྱ་བའི་དོན་ཅན་ཏེ། དེ་ཡང་། ཐོག་མ་དབུས་མཐའ་མེད་པ་ཡི། ། རང་བཞིན་ཡིན་ཕྱིར་འདུས་མ་བྱས། ། ཞི་བ་ཆོས་ཀྱི་སྐུ་ཅན་ཕྱིར། ། ལྷུན་གྱིས་གྲུབ་ཅེས་བྱ་བར་བརྗོད། ། ཅེས་བྱ་བ་དང་རྗེས་སུ་མཐུན་པར་བལྟ་སྟེ།
འདིར་ཡང་། རྣམ་པར་རྟོག་མེད་ལྷུན་གྱིས་གྲུབ། ། དུས་གསུམ་སངས་རྒྱས་ལས་བྱེད་པ། ། སངས་རྒྱས་ཐོག་མ་ཐ་མ་མེད། ། དང་པོའི་སངས་རྒྱས་རིས་མེད་པ། ། ཞེས་པའི་མཚན་ཉིད་ཅན་དུ་བཞེད་དགོས་པས་སོ། ། དངོས་དང་དངོས་མེད་ཟད། ། ཅེས་པ་དངོས་པོ་འཁོར་བ་དང་། དངོས་མེད་མྱང་འདས་ཀྱི་མཐའ་ལས་འདས་པའི་དོན་ཏེ། ཀྱེའི་རྡོ་རྗེ།
དེ་ནི་ཐོག་མ་དབུས་མཐའ་མེད། ། འཁོར་མིན་མྱ་ངན་འདས་པ་མིན། ། ཞེས་པ་ལྟར་རོ། ། ཡང་ན། དངོས་པོ་དངོས་མེད། ། ཅེས་པ་ཡོད་མཐའ་ཆགས་པ་དང་། མེད་མཐའ་ཆགས་བྲལ་གྱི་ཕྱོགས་གཉིས་ལས་རྣམ་པར་གྲོལ་བའི་དོན་ཏེ། ཡོད་མིན་མེད་མིན་ཡོད་མེད་མིན། ། གཉིས་གའི་བདག་ཉིད་མེད་པའང་མིན། ། མཐའ་བཞི་ལས་ནི་རྣམ་གྲོལ་བ། །
བདེ་ཆེན་སྐུ་ལ་ཕྱག་འཚལ་ལོ། ། ཞེས་པ་ལྟར་རོ། ། རྣམ་པ་གཅིག་ཏུ་ན། འདུས་པ་ཕྱི་མར། གང་ཞིག་དངོས་མེད་ཤེས་རབ་སྟེ། ། ཐབས་ནི་དངོས་པོའི་མཚན་ཉིད་དོ། ། ཞེས་གསུངས་པ་ལྟར། འདིར་ཐབས་ཤེས་ཕྱོགས་རེ་བ་ལ། དངོས་དང་དངོས་མེད་ཅེས་བྱ་སྟེ། བྱང་ཆུབ་ཀྱི་སེམས་འདི་ནི།
ཤེས་རབ་མ་ཡིན་ཐབས་ཀྱང་མིན། ། འདི་ནི་ངོ་བོ་ཉིད་སྐུ་གཞན། ། ཞེས་པ་དང་མཚན་ཉིད་གཅིག་དགོས་པའི་ཕྱིར་རོ། ། གཙོ་ཞེས་པ་ནི། འདི་ལྟ་བུའི་སེམས་ཀྱི་རང་བཞིན་འོད་གསལ་མཐར་ཐུགས་པ་གཉིས་མེད་ཡེ་ཤེས་ཀྱི་སྐུ་ནི། ཕྱི་ནང་དངོས་པོ་ཀུན་གྱི་ཁྱབ་བདག་ཏུ་བཞེད་པ་སྟེ། དེ་ཡང་ཀྱེའི་རྡོ་རྗེར། དངོས་དང་དངོས་མེད་བདག་ཉིད་མཆོག ། བརྟན་དང་གཡོ་བ་ཁྱབ་ནས་གནས། ། ཞེས་པ་ལྟར་རོ། །
དེ་ལྟར་ན་དེ་དག་གིས་ནི་ཕྱག་གི་ཡུལ་བྱང་ཆུབ་སེམས་ཀྱི་མཚན་ཉིད་དང་བཅས་པ་བཤད་ནས། ད་ནི་ཕྱག་ཡུལ་དེ་ལ་སྐབས་འདིར་རྒྱུ་གང་གིས་བསྟོད་པ་བཤད་པར་བྱ་སྟེ། འདི་ལ་ཡང་། རེ་ཤིག་འདིའི་གོང་གི་བསྟོད་ཚིག་དང་། འདི་གཉིས་ཀྱི་བསྟོད་ཚུལ་གྱི་ཁྱད་པར་དབྱེ་བར་བྱ་སྟེ། དེ་ཡང་གོང་མར་ནི། དང་པོའི་སངས་རྒྱས་ཐབས་ཤེས་དབྱེར་མེད་ལ་སྐུ་བཞིའི་བདག་ཉིད་ཀྱི་སྒོ་ནས་བསྟོད་པ་ཡིན་ལ། འདིར་ནི་དང་པོའི་སངས་རྒྱས་ཀྱི་མཚན་གྱི་རྣམ་གྲངས་བྱང་ཆུབ་ཀྱི་སེམས་སྟོང་ཉིད་སྙིང་རྗེ་དབྱེར་མེད་ལ་སེམས་དཔའ་བཞིའི་བདག་ཉིད་ཀྱི་སྒོ་ནས་བསྟོད་པ་ནི་ཁྱད་པར་གྱི་རྩ་བ་ཡིན་ནོ། ། ཞིབ་མོར་ན་འདི་ལྟར་ཡིན་ཏེ། གོང་མར་ནི།
རྣམ་ཐར་བཞིས་རྡོ་རྗེ་བཞི་དག་པའི་རྣལ་འབྱོར་བཞི་ནི། ཐམས་ཅད་མཁྱེན་པ་ལ་སོགས་པའི་མིང་ཅན་གྱི་སྐུ་བཞིར་གསུངས་པ་ཙམ་མ་གཏོགས། རྣམ་ཐར་གང་གིས་དག་གཞིའམ། དག་བྱ་གང་དག་པ་དང་། དག་པ་སོ་སོའི་ངོས་སྐལ་གྱི་བྱ་བའི་རྣལ་འབྱོར་གང་ཡིན་པ་སོ་སོར་སྦྱར་ནས། གསལ་བར་བསྟོད་པ་མེད་པས། འདིར་སོ་སོར་སྦྱར་བ་ནི། ཡེ་ཤེས་སྟོང་ཉིད་ཡེ་ཤེས་ཀྱིས། ། ལེགས་དག ཅེས་སོགས་ཡིན་ལ།
རྣལ་འབྱོར་བཞིའི་ངོ་བོ་སྐུ་བཞི་པོ་དེ་ཡང་དོན་དུ་ན། དེ་བཞིན་གཤེགས་པའི་བརྡའི་སྐད་ཀྱིས་སེམས་དཔའ་བཞི་ཞེས་འབྱུང་བ་དེ་ཉིད་ཡིན་ནོ། ། ཞེས་པས་ནི། དེ་བཞིན་གཤེགས་པས་རྡོ་རྗེ་སེམས། ། ཞེས་པ་ནས། གསུངས་པ་གང་། ། ཞེས་པའི་བར་རོ། ། དེ་ལྟར་ན་བྱང་ཆུབ་ཀྱི་སེམས་ཉིད་ལ་སྐུ་བཞི་དང་། སེམས་དཔའ་བཞིའི་རྩ་བར་གྱུར་པའི་སྒོ་ནས་བསྟོད་པ་ནི་བསྡུས་པའི་ངག་གོ ། དེའི་ཕྱིར་ད་ནི་རྒྱུ་གང་གིས་བསྟོད་པ་དངོས་ཉིད་བཤད་པར་བྱ་སྟེ།
འདི་ལའང་གཉིས། རྣམ་པར་དག་པའི་རྣལ་འབྱོར་རྣམ་པར་དབྱེ་བ་དང་། དེའི་སྒྲུབ་བྱེད་སེམས་དཔའ་བཞི་ཉིད་དུ་བསྟན་པའོ། ། དང་པོ་ནི། དག་གཞི་ཡེ་ཤེས། སེམས། ངག ལུས་རྣམས་ཀྱི་དྲི་མ་བཞི་ནི། དག་བྱེད། སྟོང་ཉིད།
མཚན་མེད། སྨོན་མེད། མངོན་པར་འདུས་མ་བྱས་པའི་ཡེ་ཤེས་ཞེས་བྱ་བའི་རྣམ་པར་ཐར་པ་བཞིས་རིམ་པ་བཞིན་དག་པར་བྱས་པ་ལས། དག་པའི་བྱ་བ་ནི། ཤེས་རབ་དང་ཐབས་ཀྱི་བདག་ཉིད་སྦྱོར་བའི་རྣལ་འབྱོར་བཞིར་འགྱུར་ཏེ། རྣམ་པར་དག་པའི་དང་། ཆོས་ཀྱི་དང་། སྔགས་ཀྱི་དང་། དབྱིབས་ཀྱི་འབྱོར་རོ། ། བཞི་པོ་དེ་ཉིད་ནི།
འགྱུར་བ་མེད་པ་ལྷན་ཅིག་སྐྱེས་པའི་སྐུ་དང་། གཉིས་སུ་མེད་པའི་ཆོས་ཀྱི་སྐུ་དང་། མི་ཟད་ཅིང་གཞོམ་དུ་མེད་པའི་སྒྲའི་བདག་ཉིད་ལོངས་སྤྱོད་རྫོགས་པའི་སྐུ་དང་། ཞི་དྲག་ལ་སོགས་པའི་རྫུ་འཕྲུལ་གྱི་བགྲོད་པ་ཅན་སྤྲུལ་པའི་སྐུའོ། ། ཞེས་བྱ་བ་གྲངས་བཞིན་སྦྱར་བ་ལས། ཡེ་ཤེས་སྟོང་ཉིད་ཡེ་ཤེས་ཀྱིས། ། ལེགས་དག་རྣམ་དག་འགྱུར་བ་མེད། ། ཅེས་སོགས་ཀྱི་ཚིག་གི་དོན་ལ་འཇུག་པར་བྱའོ། ། དེ་དག་ཀྱང་རྩ་བའི་རྒྱུད་དུ། རྡོ་རྗེ་རྣལ་འབྱོར་བཞི་རྣམས་ཀྱིས་དག་པ།
ཞེས་པའི་དོན་ཏེ། ཡེ་ཤེས་རྡོ་རྗེ། ཐུགས་རྡོ་རྗེ། གསུང་རྡོ་རྗེ། སྐུ་རྡོ་རྗེ། ཞེས་བྱ་བ་རྣམ་པར་དག་པའི་རྣལ་འབྱོར་བཞི་པོ་ཉིད་དོ། ། འདིར་དག་གཞི་ཞེས་པ། ཡེ་ཤེས། སེམས། ངག
ལུས་རྣམས་ཡིན་ན། དག་བྱ་དྲི་མ་བཞི་གང་ཞེ་ན། གནས་སྐབས་བཞིའི་སྒྲིབ་པ་ཡིན་ཏེ། བཟློག་པར་དཀའ་བ་འཕོ་བའི་འདོད་ཆགས་ཀྱི་དྲི་མས་བསྒོས་པ་བཞི་པའི་གནས་སྐབས་ཞེས་བྱ་བ་དང་། མུན་པས་ཟིལ་གྱིས་མནན་པས་ཤིན་ཏུ་རྨོངས་པས་གཉིད་ལོགས་པའི་གནས་སྐབས་དང་། སྲོག་གིས་བསྐྱེད་པ་ཡོད་པ་དང་མེད་པའི་རྣམ་པར་རྟོག་པ་ཅན་རྨི་ལམ་གྱི་གནས་སྐབས་དང་། རྣམ་པར་རྟོག་པ་སྣ་ཚོགས་པའི་དངོས་པོའི་འདུ་ཤེས་ཤིན་དུ་གསལ་བའི་བདག་ཉིད་སད་པའི་གནས་སྐབས་ཞེས་བྱ་བ་རྣམས་སོ། ། འདི་དག་འབྲས་བུ་བཞི་དང་སྦྱོར་བ་ནི་འགྲེལ་པ་དོན་དམ་བསྡུས་པ་དང་། འགྲེལ་བཤད་སྙིང་པོ་སྣང་བ་སོགས་ལས་བལྟ་བར་བྱའོ། ། གཉིས་པ་ནི།
དེ་ལྟར་ཐབས་དང་ཤེས་རབ་ཀྱི་བདག་ཉིད་སྦྱོར་བ་སྐུ་བཞིའི་རྣལ་འབྱོར་དང་། རྡོ་རྗེ་བཞིའི་རྣལ་འབྱོར་ཞེས་གནས་སྐབས་བཞིའི་དྲི་མ་སད་པ་འདི་དག་ནི། དེ་བཞིན་གཤེགས་པ་རྣམས་ཀྱི་བརྡ་ལས་རྡོ་རྗེ་སེམས་དཔའ་དང་། བྱང་ཆུབ་སེམས་དཔའ་དང་། སེམས་དཔའ་ཆེན་པོ་དང་། དམ་ཚིག་སེམས་དཔའ་ཞེས་གསུངས་པ་དེ་དག་དང་དོན་གཅིག་པ་ཉིད་དེ། དེ་ལ་སེམས་དཔའ་བཞིས་གསུངས་པ་ཡོད་པ་ནི། རྩ་བའི་རྒྱུད་དང་པོའི་སངས་རྒྱས་ལས། རང་བྱུང་རྡོ་རྗེ་སེམས་དཔའ་ནི། ། དོན་ཆེན་མཆོག་ཏུ་མི་འགྱུར་བ། །
ཞེས་སོགས་སྔར་དྲངས་པ་ཉིད་དོ། ། དེ་ལྟར་སེམས་དཔའ་བཞིའི་སྒོ་ནས་སྐུ་བཞིའི་རྣམ་པར་གཞག་དགོས་པས། འདི་དག་ལ་སྐུ་བཞིའི་སྒྲུབ་བྱེད་ཅེས་ཀྱང་བྱ་སྟེ། ལྟ་བའི་འདོད་པ་མདོར་བསྟན་ལས། རྡོ་རྗེ་སེམས་དཔའ་བྱང་ཆུབ་སེམས། ། ཇི་ལྟར་སེམས་དཔའ་ཆེན་པོར་བཤད། ། དེ་བཞིན་དམ་ཚིག་སེམས་དཔའ་ཡང་། ། རྣམ་པར་དག་པར་ཡོངས་སུ་བསྒྲགས། ། བྱང་ཆུབ་སེམས་གང་དེ་ཉིད་གཞན། ། རང་རྒྱལ་ཉན་ཐོས་སངས་རྒྱས་དང་། །
སེམས་དཔའ་ཆེན་པོར་བཤད་པའོ། ། བྱང་ཆུབ་སེམས་དཔའ་ཐུབ་པའི་སྲས། ། དམ་ཚིག་སེམས་དཔའ་དེ་བཞིན་ཏེ། ། དེ་ལྟར་སེམས་དཔའ་བཞི་པོ་རྣམས། ། སྐུ་རྣམས་ཀྱི་ནི་སྒྲུབ་བོ་མཆོག ། ཅེས་བྱ་བ་གསུངས་སོ། ། དེ་ལྟར་སེམས་དཔའ་བཞིར་ཕྱེ་ཡང་། དོན་དུ་ན། སྟོང་ཉིད་སྙིང་རྗེ་དབྱེར་མེད་ཀྱི་བྱང་ཆུབ་ཀྱི་སེམས་ཉིད་རྣམ་པ་བཞིར་གཞག་པ་སྟེ། དེ་ལྟར་ན།
བཞི་པོའི་སྙིང་པོ་མཐར་ཐུག་པ་ཡང་སྟོང་ཉིད་ཟུང་དུ་འཇུག་པའོ། ། ཞེས་བྱ་བ་ལ་དགོངས་ནས། ཚིག་འདི་ཉིད་ཀྱི་འཕྲོ་ལས། བཞི་པོ་རྣམས་ཀྱི་སྙིང་པོ་ནི། ། སྟོང་ཉིད་ཡེ་ཤེས་འགྱུར་མེད་དེ། ། ཀྱེ་ཡི་རྡོ་རྗེ་ཞེས་བརྗོད་པ། ། སྟོང་ཉིད་ཡེ་ཤེས་སྨྲ་བའོ། ། ཞེས་སོ། ། འདིའི་ཡེ་ཤེས་ནི་བདེ་བ་ཆེན་པོ་ཡིན་པས་འགྱུར་མེད། ཅེས་གསུངས་པ་སྟེ།
དེ་ལྟར་ན་མཉམ་སྦྱོར་དུ། རྡོ་རྗེ་སྟོང་པ་ཉིད་དུ་བརྗོད། ། སེམས་དཔའ་ཡེ་ཤེས་ཙམ་ཉིད་དོ། ། ཞེས་པ་ལྟར། རྡོ་རྗེ་སེམས་དཔའི་ཚིག་གི་དོན་ཡིན་པས། སེམས་དཔའ་བཞིའི་ཡང་རྩ་བ་ལྟ་བུའི་སྙིང་པོ་ནི་རྡོ་རྗེ་སེམས་དཔའ་ཉིད་དུ་དགོངས་པ་ལ། བཞི་པོ་རྣམས་ཀྱི་སྙིང་པོ་ནི། ། སྟོང་ཉིད་ཡེ་ཤེས་འགྱུར་མེད་དེ། ། ཞེས་གསུངས་པ་ཡིན་ཞིང་། འགྱུར་མེད་བདེ་བའང་སྙིང་རྗེ་ཆེན་པོ་ཞེས་བྱ་བར་འདོད་དགོས་པར།
ཀྱེའི་རྡོ་རྗེ་ཞེས་བརྗོད་པ་དང་ཡང་འབྲེལ་བ་ནི། ཀྱེ་ནི་སྙིང་རྗེ་ཆེན་པོ་ཉིད། ། རྡོ་རྗེ་ཤེས་རབ་བརྗོད་པར་བྱ། ། ཞེས་གསུངས་པ་ལྟར་ཡིན་ནོ། ། དེས་ན་དེ་ལྟ་བུའི་ཚུལ་གྱིས་སྐུ་བཞིའི་སྒྲུབ་བྱེད་སེམས་དཔའ་བཞི་དང་། བཞི་པོའི་སྙིང་པོའི་རྩ་བ་ཡང་སྟོང་ཉིད་སྙིང་རྗེའི་བདག་ཉིད་ཀྱི་བྱང་ཆུབ་ཀྱི་སེམས་ལ་ཐུག་པ་ནི། བྱང་ཆུབ་ཀྱི་སེམས་འདི་ལ་སྐུ་བཞི་དང་སེམས་དཔའ་བཞིས་བསྟོད་པའི་འབྲེལ་པ་བརྟག་པ་ཡིན་ཏེ། དེ་ལ་དགོངས་ནས་ལྟ་བའི་འདོད་པ་མདོར་བསྟན་ལས། བསྒྲུབ་བྱ་ལུས་ནི་རྒྱལ་མིན་འགྱུར། ། སེམས་ཅན་མགུ་བའི་གནས་དང་ནི། །
སྟོང་ཉིད་ཡེ་ཤེས་དམ་པའི་བདེ། ། གང་ཕྱིར་སྐུ་རྣམས་བསྒྲུབ་པའོ། ། ཞེས་སོགས་རྒྱས་པར་གསུངས་པའི་མཐར། ཐོག་མ་ཐ་མ་མེད་ཞི་བ། ། དངོས་དང་དངོས་མེད་ཟད་པའི་གཙོ། ། སྟོང་ཉིད་སྙིང་རྗེ་གཉིས་མེད་པ། ། བྱང་ཆུབ་སེམས་ཞེས་བྱ་བར་བཤད། ། ཅེས་གསུངས་པ་ཡིན་ནོ། ། དེ་ལྟར་སྙིང་པོ་བཞིའི་སྔགས་ཀྱི་དེ་ཁོ་ན་ཉིད་སེམས་དཔའ་བཞི་རྣམ་པར་གཏན་ལ་ཕབ་པའི་སྒོ་ནས་སེམས་དཔའ་བཞིའི་སྙིང་པོ་སྟོང་ཉིད་སྙིང་རྗེ་གཉིས་སུ་མེད་པ་རྣམ་པར་ངེས་པས་སྙིང་པོ་དགྱེས་པ་རྡོ་རྗེ་ཞེས་བྱ་བའི་མཚན་གྱི་སྔགས་དོན་ཡང་དག་པར་རིག་པར་བྱས་པ་འདི་ལྟ་བུ་ནི་ཟབ་མོའི་གནས་འདི་དག་ཇི་ལྟ་བ་བཞིན་ཤེས་པར་འདོད་པའི་དཔྱོད་ལྡན་རྣམས་ལ་རྣམ་པར་དཔྱོད་པའི་སྒོ་རབ་ཏུ་ཕྱེ་བ་ཡིན་པས་ན། དེའི་ཕྱིར་གཟུ་བོའི་བློ་གྲོས་ཀྱིས་མཆོག་ཏུ་ཡི་རང་བར་བྱོས་ཤིག
ཅེས་ཀྱང་བདག་གིས་རྗེས་སུ་བརྩེ་བའི་ལྷག་པའི་བསམ་པས་གདམས་པའོ།། །། གསུམ་པ་བྱིན་རླབས་སོགས་ཀྱི་སྔགས་དོན་བཤད་པ་ལ། འདིར་སྔགས་ནི། གཏོར་སྔགས་སམ། ཨོཾ་ཨཱཿཧཱུྃ། སྐུ་དང་གསུང་དང་ཐུགས་བྱིན་གྱིས་བརླབས་པི་སྔགས་སོ། ། ཞེས་རྡོ་རྗེ་གསུམ་གྱི་སྔགས་གསུངས་པ། སྭཱཧཱའི་ཡི་གེ་དང་བཅས་པས་རྣམ་པ་ལྔ་དང་། ཕཊ་ཡིག་ཀྱང་བྱིན་རླབས་ཀྱི་སྔགས་སུ་བཤད་པ་ཡོད་པས། ཐམས་ཅད་དུ་ཡོངས་སུ་གྲགས་པ་དྲུག་གི་སྔགས་དོན་བཤད་པར་བྱ་སྟེ།
དེ་ལ་ཕཊ་ཀྱི་བཤད་པ་ཞར་ལ་འོང་ཞིང་། གཏོར་སྔགས་ཤུགས་ཀྱིས་ཤེས་པས། རེ་ཤིག་རྣམ་པ་ལྔའི་བཤད་པ་ལ་གཉིས་ཏེ། དོན་གྱི་བཤད་པ་དངོས། བྱིན་གྱིས་བརླབ་པའི་ཚུལ་ལོ། ། དང་པོ་ནི། ཡི་གེ་ལྔ་ཡོད་ཀྱང་། སྔགས་བཞིར་བསྡུས་ནས་རིམ་པ་བཞིན་བཤད་པར་བྱ་སྟེ། དེ་ལ་དང་པོར་ཨོཾ་ཡིག་གི་དོན་བཤད་པ་ནི་འདི་ལྟར། ཨོཾ་ཞེས་པ་ནི།
བདེ་མཆོག་རྩ་རྒྱུད་ལས། ཨོཾ་ནི་ཐམས་ཅད་གསལ་བྱེད་དོ། ། ཞེས་ཐོག་མའི་གསལ་བྱེད་དུ་བཤད་པ་ལྟར། རྒྱུད་འདིར་ཡང་། སྔགས་ཐམས་ཅད་ཨོཾ་ཡིག་དང་པོ་ཅན་དང་། ཞེས་གསུངས་པས། སྔགས་ཕལ་མོ་ཆེའི་ཐོག་མའི་གསལ་བྱེད་ཡིན་ལ། དེ་ཡང་གདན་བཞིའི་རྒྱུད་དུ། ཕྱག་འཚལ་བསྲེག་པ་མཐར་གཞག་པ། ། ཞེས་ཕྱག་འཚལ་བའི་དོན་ཅན་དུ།
སྔགས་རྣམས་ཀྱི་སྔོན་དུ་མཆོད་པར་བརྗོད་པའི་ཚུལ་དུ་སྨོས་པ་སྟེ། དེ་ཉིད་ཀྱང་འདི་ལྟར། ཨོཾ་ལ་རབ་བསྔགས་ཞེས་པའི་རྒྱུ་མཚན། ཕྱི་རོལ་རིག་བྱེད་པ་དང་། ནང་པའི་བརྡ་སྤྲོད་པའི་གཙུག་ལག རྒྱུད་སྡེ་དང་བཅས་པ་ཐམས་ཅད་དུ་བསྔགས་པར་བྱ་བ་ཡིན་པས་ན། དེ་སྐད་ཅེས་བྱ་བ་རིགས་ཏེ། དེ་ལ་ཕྱི་པའི་ནི། དུས་འཁོར་དུ་རིག་བྱེད་པའི་གསང་བ་བཀོད་པ་ན། ཚངས་པ་སྲོག་ཆགས་རྣམས་ཀྱི་ལུས་དང་འཕྲོག་བྱེད་ངག་སྟེ་ཁྱབ་འཇུག་ཀྱང་ཡིད་དེ་དག་རིག་བྱེད་གསུམ།
ཨོཾ་ཡིག་དེ་དག་ཡི་གེ་གསུམ་སྟེ། ཞེས་སྲོག་ཆགས་རྣམས་ཀྱི་ལུས་ངག་ཡིད་གསུམ་གྱི་ཁྱབ་བདག་ལྷ་ཆེན་པོ་གསུམ་གྱི་ངོ་བོ་ཉིད་ཡི་གེ་གསུམ་མཚམས་སྦྱར་བ། ཨོཾ་ཡིག་ཏུ་གྲུབ་པ་ལ་བསམས་ནས་སྔར་བཤད་པ་ལྟར། སྨྲང་འདོན་པའི་ཐོག་མར་གུས་པས་འདོན་པའོ། ། དེ་ཡང་བཀྲ་ཤིས་པའི་དོན་དུ་སྟེ། ཡི་གེ་ཨ་ཐ་ཡི་གེ་ཨོཾ། ། ཡི་གེ་གཉིས་པོ་སྔོན་ཚངས་པའི། ། ཁུར་ཚོས་རྟོལ་ནས་བྱུང་པ་ཡིན། ། དེས་ན་དེ་དག་བཀྲ་ཤིས་བྱེད། ། ཅེས་སོ། །
དེ་བཞིན་དུ་ནང་པའི་རྒྱུད་སྡེ་རྣམས་སུའང་བསྔགས་པ་ནི། རྡོ་རྗེ་རྩེ་མོའི་རྒྱུད་ལས། ཨོཾ་ནི་ཅི་ཞིག་ཡིན་པར་བརྗོད། ། མཆོག་དང་ནོར་གཏེར་དཔལ་དང་གཡང་། ། སྐལ་བཟང་རྣམ་པ་དང་ལྡན་ཞིང་། ། དམ་བཅའ་བ་དང་བཀྲ་ཤིས་དང་། ། ནོར་བུ་འཛིན་པའི་སྙིང་པོ་ཡིན། ། ཞེས་གསུངས་པ་ལྟ་བུ་ཡིན་ལ། དེ་ཡང་ཕྱི་པ་ལྷ་གསུམ་དུ་འདོད་པའི་ཡི་གེ་གསུམ་ནི། རྒྱུད་སྡེའི་ངེས་དོན་དུ་རྡོ་རྗེ་གསུམ་ཉིད་དེ།
ཚངས་པ་སྐུ་ཡི་རྡོ་རྗེ་འཛིན། ། གསུང་གི་རྡོ་རྗེ་དྲག་པོ་སྟེ། ། རྒྱལ་པོ་ཐུགས་ཀྱི་རྡོ་རྗེ་འཛིན། ། དེ་ཡང་ཁྱབ་འཇུག་རྫུ་འཕྲུལ་ཆེ། ། ཞེས་པས་སོ། ། དེ་ལྟར་ན་སྐུ་རྡོ་རྗེ་ཨོཾ་ཉིད་ཀྱང་དོན་དུ་རྡོ་རྗེ་གསུམ་མི་ཕྱེད་པའི་ངོ་བོ་ཉིད་པས་ན། དཔལ་ལྡན་སྐུ་ཡི་རྡོ་རྗེ་འཛིན། ། རྡོ་རྗེ་མི་ཕྱེད་གསུམ། ཞེས་སོགས་གསུངས་པ་ཡིན་ནོ། ། དེ་ཉིད་ཀྱི་ཕྱིར་བདག་པོ་རྡོ་རྗེ་འཆང་ནི།
རྡོ་རྗེ་གསུམ་མི་ཕྱེད་པ་ཨོཾ་ཡིག་གི་ངོ་བོ་ཉིད་དུ་ཡང་ཞལ་གྱིས་བཞེས་པ་སྟེ། དུས་འཁོར་དུ། རིག་བྱེད་ཨོཾ་གྱི་ཡི་གེ་གཙང་མ་དག་སྟེ་རྒྱལ་པོ་དངོས་པོ་ཀུན་གྱིས་ང་ལ་སྐྱབས་སུ་སོང་། ། ཞེས་པ་ལྟར་རོ། ། དེ་བཞིན་དུ། སངས་རྒྱས་ཉིད་ལ་ལྷ་ཆེན་གསུམ་གྱི་བདག་ཉིད་ཅན་ཞེས་ཀྱང་བཤད་དུ་ཡོད་པ་ནི། རྒྱུད་འདི་ཉིད་ལས། ཚངས་པ་ཁྱབ་འཇུག་ཞི་བ་ནི། ། ཐམས་ཅད་སངས་རྒྱས་དེ་ཉིད་བརྗོད། ། ཚངས་པ་སྒྲིབ་བྲལ་སངས་རྒྱས་ཉིད། །
ཁྱབ་ཕྱིར་ཁྱབ་འཇུག་བརྗོད་པར་བྱ། ། རྟག་ཏུ་དགེ་བས་ཞི་བ་ཉིད། ། ཐམས་ཅད་ཀུན་གྱི་བདག་ཉིད་གནས། ། ཞེས་གསུངས་པ་ལྟ་བུའོ། ། གཞན་ཡང་། ཨོཾ་གྱི་ཆ་ཤས་ཀྱི་ཡི་གེ་གསུམ་པོ་དེ་ཉིད། ཨུ། ཨ། མ་ཞེས་པའི་རིམ་པས་གནས་པ་མཚམས་སྦྱར་བ་ལས། ཝཾ་ཞེས་པར་གྱུར་པ་ནི།
ཨེ་ཝཾ་གཉིས་ལས། ཝཾ་ཡིག་རྡོ་རྗེ་སེམས་དཔའ་མཆོག་ཏུ་མི་འགྱུར་བའི་བདེ་བ་ཆེན་པོ་སྟེ། དེ་ཉིད་ཀྱི་ཕྱིར་ཡང་། བདག་པོ་རྡོ་རྗེ་འཆང་ངོ་། ། ད་ནི་གསུང་རྡོ་རྗེ་ཨཱཿཡིག་གི་དོན་བརྗོད་པར་བྱ་སྟེ། འདི་ཡང་། ཨ། ཨ། ས། ཞེས་ཡི་གེ་གསུམ་མཚམས་སྦྱར་བས་མི་ཕྱེད་པ་རྡོ་རྗེ་གསུམ་གྱི་བདག་ཉིད་དུ་གནས་པ་ནི།
དཔལ་ལྡན་གསུང་གི་རྡོ་རྗེ་འཛིན། ། རྡོ་རྗེ་མི་ཕྱེད་གསུམ། ཞེས་པ་ལྟར་ཡིན་ལ། དེ་ཡང་། ཐོག་མར་ཨ་ཡིག་ཐུང་ངུ་གཞག་པ་ནི། གཏོར་མའི་སྔགས་དོན། ཨའི་ཡི་གེ་ནི་གདོད་ནས་མ་སྐྱེས་པ་ཉིད་ཀྱི་ཆོས་ཐམས་ཅད་ཀྱི་སྒོའོ། ། ཞེས་ཤེས་རབ་ཀྱི་མདོ་སྡེ་རྣམས་ནས་འབྱུང་བ་ལས། དོན་ནི། མ་སྐྱེས་པ་མ་འགག་པ་ཞེས་སོགས་ཀྱི་ཚིག་ལ།
ཨ་ནུཏྤནྣ། ཨ་ནི་རོ་དྷ། ཞེས་པ་ལྟ་བུ། ཨ་ཡིག་དགག་ཚིག་ཏུ་གཞག་པས་སྤྲོས་པ་དགག་པ་ལ་དགོངས་པའོ། ། གང་དུ་བརྗོད་པ་ན་མགྲིན་པའི་ཁོང་ནས་འབྱུང་བའི་ནམ་མཁའ་ལས་བྱུང་བའི་ཕྱིར། ཁོང་ནས་འབྱུང་བ་སྐྱེ་བ་མེད། ། ཅེས་དང་། རིག་བྱེད་ཀློག་པའི་ཡི་གེ་ཐམས་ཅད་ཀྱི་ཐོག་མ་ཡིན་པས། ཨ་ནི་ཡིག་འབྲུ་ཀུན་གྱི་མཆོག ། ཅེས་དང་།
ཨ་ཉིད་ཀྱི་ངོ་བོ་མི་འགྱུར་ཡང་། ། ཨི་ཞེས་སོགས་དབྱངས་དང་། ཀ་ཞེས་སོགས་གསལ་བྱེད་རྣམས་རིམ་པ་བཞིན། ཨ་ཡིག་གི་རྣམ་འགྱུར་དང་། ཨ་ཡིག་གི་གདངས་ཀྱི་སྒོ་ནས་བརྗོད་པར་བྱ་བ་ཡིན་པའི་ཕྱིར། དོན་ཆེན་འགྱུར་མེད་དམ་པ་ཡིན། ། ཞེས་དང་། བརྗོད་པ་ཀུན་གྱི་རྒྱུ་ཡི་མཆོག ། ཅེས་ཏེ། དེ་ལྟ་བུའི་སྒོ་ནས་མི་འགྱུར་བའི་ཡི་གེ་འདི་ཉིད་མགྲིན་པར་གསུང་རྡོ་རྗེའི་ངོ་བོ་ཉིད་ཀྱིས་གནས་པ་ལ་དགོངས་ནས།
འགྱུར་མེད་ཆེན་པོ་གསུང་རྡོ་རྗེ། ། ཞེས་ཀྱང་གསུངས་ལ། མིང་གི་བདག་ཉིད་ཡི་གེ་ཀུན། ། ཨ་ཡི་རིགས་ལས་ཡང་དག་བྱུང་། ། ཞེས་ཀྱང་གསུངས་སོ། ། དེ་བཞིན་དུ། སྙིང་ཀར་ནི་མི་ཤིགས་པའི་ཐིག་ལེའི་ངོ་བོ་ཉིད་ཀྱིས་གནས་ཏེ། རྡོ་རྗེ་དཀྱིལ་འཁོར་རྒྱན་གྱི་རྒྱུད་ལས། སྙིང་གི་དབུས་ན་མི་ཤིགས་པ། ། གསལ་ཞིང་མར་མེ་དག་དང་མཚུངས། །
མི་འགྱུར་མཆོག་ཏུ་ཕྲ་བ་སྟེ། ། ཨ་ནི་གཙོ་བོ་དམ་པའོ། ། ཞེས་གསུངས་པ་ལྟར་རོ། ། ཡང་དེ་བཞིན་དུ། ལྟེ་བར་ནི་གཏུམ་མོ་ཙཎྜཱ་ལིའི་ངོ་བོས་གནས་ཞེས་བྱ་སྟེ། ཀྱེའི་རྡོ་རྗེའི་རྒྱུད་འདི་ཉིད་དུ། ལྟེ་བའི་དཀྱིལ་འཁོར་ཉིད་དུ་གནས། ། དབྱངས་ཡིག་དང་པོའི་རང་བཞིན་ཅན། ། བློ་ཞེས་སངས་རྒྱས་རྣམས་ཀྱིས་བརྟགས། ། རྫོགས་པའི་རིམ་པའི་རྣལ་འབྱོར་ལས། །
དེ་ཉིད་བཅོམ་ལྡན་ཤེས་རབ་མ། ། ཞེས་པས་སོ། ། ཤེས་རབ་མ་དེ་ཡང་། འབུམ་ཕྲག་ལྔ་པ་ལས། ཐབས་དང་ཤེས་རབ་བདག་ཉིད་ཅན། ། ཨེ་ཝཾ་ལུས་ཀྱི་ལྟེ་བར་གནས། ། དེ་ཉིད་ལུས་གནས་ཡེ་ཤེས་ཏེ། ། རྣམ་རྟོག་ཀུན་སྤངས་དེ་ཉིད་འགྲུབ། ། ཅེས་གསུངས་པ། ཨེ་ཝཾ་གི་ཐབས་ཤེས་ལས་ཤེས་རབ་ཀྱི་ཆར་བཞེད་པའི་ཚིག་སྟེ།
དེ་ཉིད་ཡང་འདི་ལྟར། མ་སྐྱེས་པ་སོགས་ཀྱི་དོན་ཅན་གྱི་ཨ་ཡིག་འདི་ནི། མ་སྐྱེས་པ་དང་མ་འགགས་པའི། ། ཤེས་བྱ་གང་ཞིག་འདིར་མཐོང་བ། ། ཞེས་བྱ་བ་རྣམ་པ་ཐམས་ཅད་པའི་སྟོང་པ་ཉིད་དེ། དེ་ཡང་དོགས་པ་མེད་པའི་ཆོས་ཀྱི་འབྱུང་གནས་ཞེས་བྱ་བ། བདེ་བ་ཆེན་པོས་མཚོན་པ་སངས་རྒྱས་ཀྱི་ཆོས་ཐམས་ཅད་ཀྱི་འབྱུང་གནས་ཡིན་པས་ན། ཆོས་ཐམས་ཅད་ཀྱི་སྒོའོ་ཞེས་པ་གཏོར་མའི་སྔགས་དོན་ཡིན་ལ། རྣམ་པར་ཐར་པའི་སྒོ་དང་། རྡོ་རྗེ་བཙུན་མོ་རྣམས་ཀྱི་བྷ་ག་དང་།
བདེ་བ་ཆེན་པོའི་གནས་ཞེས་བྱ་བ་སྟེ། འདི་ལ་དགོངས་ནས། ཨ་ཡིག་འདི་ལ། རྣམ་དབྱེ་བདུན་པ། གནས་གཞིའི་ངི་བྱིན། ངིའི་ཨི་ཡིག་ཨ་དང་མཚམས་སྦྱར་བས་ཨེ་ཝཾ་གྱི། ཨེ་ཡིག་གྲུབ་པ་དཔལ་དྲི་མ་མེད་པའི་འོད་ལས་གསུངས་པ། དང་པོའི་ཨ་ཡིག་ནམ་མཁའི་ཁམས་དང་གསང་བའི་པད་མ་ནི་བདུན་པའི་མཐའ་ཅན་ཏེ། ཨ་ཡིག་ཕ་རོལ་གྱི་ཨི་ཡིག་དང་ལྷན་ཅིག་ཡོན་ཏན་དང་ལྡན་པར་འགྱུར་ཏེ། དེའི་ཕྱིར་ཨེ་ཡིག་གོ །
ཞེས་སོ། ། ཨ་ཡིག་གི་ངེས་དོན་རྡོ་རྗེ་བཙུན་མོ་རྣམས་ཀྱི་གསང་བའི་པད་མ་ལ་བཤད་པ་འདི་ལས་ནི། ཨཱ་ལི་དང་པོ་བདག་མེད་མ། ། ཞེས་རྒྱུད་འདིར་འབྱུང་བ་དང་ཡང་སྦྱར་ནས་དགོངས་པ་བླང་བ་ལ་མཁས་པར་བྱ་ཞིང་། རྡོ་རྗེ་བཙུན་མོ་རྣམས་ཞེས་མང་པོའི་ཚིག ཨ་ཡིག་འདི་ལ་བྱིན་པས། རྡོ་རྗེ་གསུམ་གྱི་ཨཱཿཞེས་རིང་ཆ་ཚེགས་དྲག་ཅན་དུ་འབྱུང་བ་ལ་དགོངས་པ་རྙེད་པར་འགྱུར་ཏེ། ཨ་ཡིག་ལ། རྣམ་དབྱེ་དང་པོའི་མང་ཚིག་ཛས་བྱིན་པའི་ཨཱས་མཐོང་བ་ན། ཛས་ལའོ། །
ཞེས་པ་ལ། ཨ་ཡིག་རིང་པོར་སོང་། ཨས་ཀྱི་ཨ་ཕྱིས། ས་རྣམ་བཅད་བྱས་པའི་ཕྱིར་རོ། ། དེ་ལྟར་ན། ཨ་ཨས་ཞེས་པའི་ཡི་གེ་གསུམ་སྦྱར་བས་རྡོ་རྗེ་གསུམ་མི་ཕྱེད་པའི་གསུང་རྡོ་རྗེ་ཤེས་པར་བྱ་བ་ཡིན་ནོ། ། དེ་བཞིན་དུ་ཐུགས་རྡོ་རྗེ་ཧཱུྃ་ཡིག་ལའང་། ཧ། ཨུ། མ་གསུམ་སྦྱར་བས་རྡོ་རྗེ་གསུམ་མི་ཕྱེད་པའི་ཐུགས་རྡོ་རྗེ་ཤེས་པར་བྱ་དགོས་པ་ནི།
དཔལ་འདུས་པའི་རྒྱུད་ལས། ཧཱུྃ་ནི་སྐུ་དང་གསུང་དང་ཐུགས། ། རྡོ་རྗེ་མི་ཕྱེད་གསུམ་འབྱུང་བ། ། ཞེས་དང་། གོ་བར་བྱེད་པ་སྙིང་པོ་བརྒྱ་པ་ཞེས་པའི་གཞུང་ལུགས་ལས། ལུས་དང་ངག་དང་ཡིད་ཅེས་པ། ། གསུམ་གྱི་བདག་ཉིད་ཡི་གེ་ཧཱུྃ། ། ཞེས་བཤད་པ་ལྟ་བུའོ། ། དེ་ལྟར་ན། ཀྱེ་རྡོར་ཧཱུྃ་ལ་ཕྱག་བྱས་ནས། །
ཞེས་པ་ལྟ་བུ་དཀྱིལ་འཁོར་གྱི་བདག་པོ་ཐུགས་རྡོ་རྗེར་སྟོན་པའི་ཚིག་རྣམས་བྱུང་བའོ། ། གཞན་ཡང་། རྡོ་རྗེ་རྩེ་མོའི་རྒྱུད་ལས། ཡི་གེ་ཧཱུྃ་ནི་ཅི་ཡིན་བརྗོད། ། སྡུག་བསྔལ་འཆོས་ཤིང་འཇོམས་པ་དང་། ། སྲིད་པའི་ཞགས་པ་འཇོམས་པར་བྱེད། ། གདུག་པ་སྔངས་ཤིང་གསོད་བྱེད་པའི། ། ཧཱུྃ་ནི་མཆོག་ཏུ་དྲན་པར་བྱེད། ། ཅེས་གསུངས་པ་ནི། ཧཱུྃ་རིང་ཐུང་མ་ཕྱེ་བ་སྤྱིའི་དབང་དུ་མཛད་ལ།
ཧཱུྃ་རིང་པོའི་སྒྲ་སྒྲུབ་པ་ནི། བུད་མེད་ལ་ཨུཏ྄་ལས་ཨུང་། ། ཞེས་བུད་མེད་ཀྱི་རྟགས་ཅན་དུ་བྱས་པ་སྟེ། ང་ཕྱིས། ཨུ་གཉིས་མཚམས་སྦྱར། ལས་ཀྱི་དོན་ལ། ཨམ་བྱིན། ཨམ་ཤས་དག་གི་དང་པོ་དབྱིའོ། ། ཞེས་པས་སོ། ། འདིའི་རིང་ཐུང་གི་ཁྱད་པར་ཡང་།
དུས་འཁོར་ཡེས་ལེའི་འགྲེལ་པར། ཐུགས་རྡོ་རྗེ་ཧཱུྃ་ཡིག་ཐུང་ངུ་དང་། གསུང་རྡོ་རྗེ་རིང་པོའོ། ། མཐའ་མར་ཕཊ་ཡིག་གོ་ཞེས་དང་། བདེ་མཆོག་བསྟོད་འགྲེལ་ལས། གང་ལ་མིང་གི་སྔོན་དུ་བཛྲ་མེད་པ་དེར་ནི་ཧཱུྃ་ཡིག་དང་པོ་ཐུང་ངུ་དང་། ཕྱི་མ་རིང་པོ་སྟེ། དེའི་མཐར་ཕཊ་ཡིག་གཅིག་གོ ། གང་གི་མཐར་ཕཊ་ཡིག་གསུམ་ཡོད་པ་དེར་ནི་ཐམས་ཅད་རིང་པོ་སྟེ། ཕཊ་ཡིག་གཉིས་པོ་ཞེས་པ་ཐམས་ཅད་དུ་སྔགས་བཟླས་པའི་ངེས་པའོ། །
འདིར་རྩ་བའི་ལ་སོགས་པའི་སྔགས་ཐམས་ཅད་ནི་སོ་སོའི་ལས་ཀྱི་རྗེས་སུ་མཐུན་པས་མཐར་ཧཱུྃ་ཕཊ་ཅེས་པའི་གནས་སུ་ལྷ་སྤྱན་དྲངས་ལ་སྭཱཧཱའི་མཐའ་ཅན་དུ་བྱའོ། ། ཞེས་བྱ་བ་གསུངས་ཏེ། འདིར་དགོངས་པ་ནི། ཨོཾ་ཤྲཱི་ཀཱ་ལ་ཙཀྲ་ཧུྃ་ཧཱུྃ་ཕཊ། ཅེས་པ་ལྟ་བུའི་ཚེ། ཧུྃ་ཡིག་དང་པོ་ཐུགས་རྡོ་རྗེ་ཡིན་པས་ཐུང་ངུ་དང་། ཕྱི་མ་གསུང་རྡོ་རྗེ་ཡིན་པས་རིང་པོའོ། ། ཞེས་པ་སྟེ། ཨོཾ་ཧྲཱིཿཧ་ཧ་ཧུྃ་ཧཱུྃ་ཕཊ་ལའང་དེ་བཞིན་ནོ། ། དེ་བཞིན་དུ།
མཚན་སྔགས་དང་ཧུྃ་ཧཱུྃ་ཕཊ་སྦྱོར་བ་ལ་མིང་གི་སྔོན་དུ་བཛྲ་ཡོད་མེད་འབྱེད་པ་ལ་ངེས་པ་ཅན་གྱི་དགོངས་པ་ཡོད་མེད་ཞིབ་ཏུ་དཔྱད་དགོས་ཏེ། ཧུྃ་ཡིག་གསུམ་པ་དེར་ཕཊ་གཉིས་སོ། ། ཞེས་པ་ལའང་། ཀྱེ་རྡོར་ཉུང་ངུའི་རྒྱུད་འདིར། སྙིང་པོ་བཞིའི་སྔགས་ལ། ཕཊ་རེ་རེ་ལས་མེད་པ་ལྟ་བུ་དམིགས་ཀྱིས་ཤེས་དགོས་པ་བཞིན་ནོ། ། དེ་བཞིན་དུ། རྒྱུད་འདིར་སྔགས་ཐམས་ཅད་ཨོཾ་ཡིག་དང་པོ་ཅན་དང་། སྭཱཧཱའི་མཐའ་ཅན་དང་། ཧཱུྃ་ཕཊ་སྤེལ་བའི་དབུས་སུའོ། །
ཞེས་པ་ལའང་། སྐབས་ཀྱི་བྱེ་བྲག་ཕྱེད་པར་བྱ་ཡི། ཐམས་ཅད་པའི་ཁྱབ་པ་གཟུང་དུ་ཡོད་པར་ལྟ་བ་ནི་མི་རུང་བར་རྒྱུད་ཉིད་ཀྱི་ཤེས་སོ། ། འདིར་སྭཱཧཱའི་མཐའ་ཅན་ཞེས་པ་བྱིན་རླབས་ཀྱི་སྔགས་བཞི་པ་ཕཊ་ཡིག་དང་བཅས་པའི་དོན་ལའང་རྡོ་རྗེ་རྩེ་མོའི་རྒྱུད་ནས་འབྱུང་བ་ནི། ཇི་སྐད་དུ། སྭཱཧཱ་ཞེས་བྱར་ཅི་ཡིན་བརྗོད། ། སྡིག་པ་ཐམས་ཅད་ཞི་བྱེད་ཅིང་། ། དགེ་བའི་ཚོགས་ནི་འཕེལ་བར་བྱེད། ། ཉེས་པ་བྱས་པ་འཕྲོག་བྱེད་ཅིང་། ། སྡུག་བསྔལ་ཐམས་ཅད་འཇོམས་པའི་མཆོག །
ཅེས་དང་། གདུག་དང་སྡུག་བསྔལ་འཇོམས་བྱེད་ཅིང་། ། བདེ་བ་དག་ནི་འགུག་པར་བྱེད། ། ཕཊ་ནི་འཇོམས་བྱེད་སྒྲ་ཡིན་ཏེ། ། གྲོགས་དང་བཅས་པ་འཇོམས་པར་བྱེད། ། ཅེས་སོ། ། དེ་ལ་སྭཱཧཱའི་སྭཱ། ཞེས་ཉེར་བསྒྱུར་སུ་དང་། ཨཱང་ཡིག་ལས་སུ་ནི། དགེ་ཞིང་ཞི་བར་བྱེད་པ་བཟང་པོའི་དོན་ཡིན་པས།
ཞི་བྱེད་དམ། ཧུ། བྱིན་ཟའི་དོན་ཡིན་པས། སྡིག་པ་བསྲེག་པའོ། ། འཕེལ་བར་བྱེད་པ་ནི། སྭཱཧཱ། རྒྱས་པའི་སྤེལ་ཚིག་ཡིན་པས་སོ། ། འཕྲོག་ནི། ཧྲྀཉ་འཕྲོག་པ་དང་། འཇོམས་བྱེད་ནི།
ཧ་ན་བསྣུན་པའི་བྱིངས་ལས་ཧ་བསྒྲུབས་པའོ། ། ཡང་སྭཱཧཱ་རཱ་ཛེ་བྷྱཿཞེས་རྒྱལ་པོ་རྣམས་ཀྱི་དབུགས་འབྱིན་པ་ལ་བསྒྱུར་བ་ལྟར་ཡང་གཟུང་ངོ་། ། ཕཊ་ཀྱི་དོན་ནི། ཕཊ་འཇོམས་པ་ལའོ། ། ཞེས་པའི་བྱིངས་ཡོད་པ་ལྟར་རམ། ཕུརྫ་རྡོ་རྗེ་ངེས་པར་འཐག་པ་ལའོ། ། ཞེས་པ་ལ། ཨུཎཱ་འདིའི་རྐྱེན་བྱིན་པའི་ཚིག་ཕྲད་ལྟར་རོ། ། སྙིང་འགྲེལ་ལས། ཕཊ་ཡིག་གཉིས་ཀྱིས་ཕྱིར་བཏང་བའོ། །
ཞེས་པ་ནི་གདུག་པ་སྐྲོད་པའི་དགོངས་པ་ཅན་ནོ། ། དེ་ལྟར་ཨོཾ་ཨཱཿཧཱུྃ་སྭཱཧཱ། ། ཕཊ་རྣམས་ཞེས་པ་རྣམས་ནི། ། སྔགས་ཀྱི་ཐེག་པ་ལ་ཞུགས་པ་སྤྱིའི་རྣ་བ་དང་ངག་གི་ལམ་དུ་གྲགས་པ་དག་ཡིན་པ་ལ། འདི་དག་གི་དོན་གང་ཞིག་ཡིན་པ་ལ་འདི་ཙམ་ཞིག་ནི་མི་ཤེས་སུ་མི་རུང་བར་བསམས་ནས་བཀོད་པ་སྟེ་རྒྱས་པར་ན་ནི་འདི་དག་ཀྱང་མཐའ་ཡས་པར་སྤྲོ་བར་བཟོད་དོ། ། གཉིས་པ་སྔགས་འདི་དག་གིས་བྱིན་གྱིས་བརླབ་པའི་ཚུལ་ལ་གཉིས་ཏེ། གང་ཞིག་བྱིན་གྱིས་རློབ་པ་དང་། ཇི་ལྟར་བྱིན་གྱིས་རློབ་པའོ། ། དང་པོ་ནི། རྡོ་རྗེ་སྙིང་པོས་གསུངས་པ།
ས་ལ་སོགས་པའི་འབྱུང་བ་རྣམས་ལས་སྐྱེས་པ་ནི། འབྱུང་བ་པ་རྣམས་ཏེ། ཕུང་པོ་ལྔའི་ངོ་བོ་ཉིད་ཀྱི་ཆོས་ཅན་རྣམས་སོ། ། དེ་རྣམས་ཀྱི་སྔགས་ནི་ཕུང་པོ་ལྔའི་བདག་ཉིད་ཅན་གྱི་ཡི་གེ་ལྔ་རྣམས་ཤེས་པ་སྟེ། ཨོཾ་ཡིག་གིས་དེ་རྣམས་ཀྱི་ཕུང་པོ་སྐུ་རྡོ་རྗེའོ། ། ཨཱཿཡིག་གིས་ནི་འདུས་ཤེས་ཀྱི་ཕུང་པོ་གསུང་རྡོ་རྗེའོ། ། ཧཱུྃ་ཡིག་གིས་ནི་རྣམ་པར་ཤེས་པའི་ཕུང་པོ་ཐུགས་རྡོ་རྗེའོ། ། སྭཱ་ཡིག་གིས་ཚོར་བའི་ཕུང་པོའོ། ། ཧཱ་ཡིག་གིས་འདུ་བྱེད་ཀྱི་ཕུང་པོའོ། ། ཞེས་ཏེ།
ས་སོགས་འབྱུང་བ་ལྔའི་བདག་ཉིད་ཀྱི་སྔགས་ལྔས། རྡོ་རྗེ་གསུམ་དང་། རྒྱལ་བ་ལྔའི་སྒོ་ནས། སྒོ་གསུམ་དང་ཕུང་པོ་ལྔ་བྱིན་གྱིས་རློབ་པར་མཛད་པའི་དོན་ཏོ། ། འདི་ལྟར་གསུངས་པ་ནི་གཏོར་མའི་སྔགས་བཤད་ཀྱི་སྐབས་མིན་ཀྱང་། གཏོར་མ་འབུལ་དུས་སུ། འདི་ལྟར་བྱིན་གྱིས་བརླབ་པར་གསུངས་པས་ནི། བསྐྱེད་པའི་རིམ་པའི་སྐབས་མང་པོར་སྔགས་འདི་དག་ལུས་ཀྱི་གནས་རྣམས་སུ་བཀོད་པའི་དགོངས་པ་ཤེས་པར་བྱ་བ་ཡིན་ནོ། ། གཉིས་པ་ལ་གཉིས་ཏེ། དབང་བསྐུར་བའི་དུས་སུ་བྱིན་གྱིས་བརླབ་པ་དང་།
རྡོ་རྗེ་བཟླས་པའི་སྒོ་ནས་བྱིན་གྱིས་བརླབ་པའོ། ། དང་པོ་ནི། དུས་འཁོར་སྒྲུབ་ཐབས་ཀྱི་ལེའུ་རྩ་འགྲེལ་ལས་འདི་ལྟར་འབྱུང་སྟེ། ད་ནི་སྐུ་དང་གསུང་དང་ཐུགས་ཀྱི་བྱིན་གྱིས་བརླབ་པ་གསུངས་པས། རྡོ་རྗེ་སྭཱཧཱའི་མཐའ་ལྡན་དག་གིས་མགོ་དང་མགྲིན་པ་སྙིང་ཀ་ལྟེ་བ་གསང་བ་སྤྱི་བོར་ཏེ། འདི་དག་གིས་ནི་བྱིན་རླབས་ཡན་ལག་རབ་མཆོག་རྒྱལ་བའི་བདག་པོ་ལྷ་མོ་རྣམས་ཀྱིས་བཀྲུ་བར་བྱ། རྡོ་རྗེ་ཞེས་པ་ལ་སོགས་པ་སྟེ་འདིར་བྱིས་པ་སྐྱེས་པའི་ལུས་དང་ངག་དང་སེམས་བྱིན་གྱིས་བརླབ་པ་སད་པ་དང་རྨི་ལམ་ཤིན་དུ་གཉིད་ལོག་པའི་མཚན་ཉིད་དུ་འགྱུར་བ་ཇི་ལྟ་བ་བཞིན་དུ་དཔྲལ་བ་དང་མགྲིན་པ་དང་སྙིང་ཀ་དང་ལྟེ་བ་དང་གསང་བ་དང་གཙུག་ཏོར་ལ་ཨོཾ་ཨཱཿཧཱུྃ་ཧོཿསྭཱཧཱ། འདི་དག་གི་བྱིན་གྱིས་བརླབས་པའི་ཡན་ལག་ནི་བྱིས་པ་མས་འཁྲུ་བར་བྱེད་པ་ཇི་ལྟ་བ་དེ་བཞིན་དུ་རབ་མཆོག་རྒྱལ་བའི་བདག་པོ་ལྷ་མོ་རྣམས་ཀྱིས་ཞེས་པ་རྣལ་འབྱོར་པ་རྣམས་ཀྱིས་བཀྲུ་བར་བྱའོ། ། འདིར་བྱིན་གྱིས་བརླབ་པ་ནི་དཔྲལ་བར་ས་ཡིག་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་རོ། ། དེའི་སྟེང་དུ་ཨོཾ་ཡིག་ཡོངས་སུ་གྱུར་པ་ལས་འཁོར་ལོ་རྩིབས་བརྒྱད་པའོ། །
དེ་ཡོངས་སུ་གྱུར་པ་ལས་སྐུ་རྡོ་རྗེ་ཁ་དོག་དཀར་པོ་ཞལ་གསུམ་པ། རྩ་བ་དཀར་པོ་གཡོན་ཞལ་དམར་པོ། གཡས་ནག་པོ། ཕྱག་དྲུག་པ་གཡས་པ་ན་འཁོར་ལོ་དང་རྡོ་རྗེ་དང་པདྨ་འཛིན་པ།

གཡོན་ན་རལ་གྲི་དང་དྲིལ་བུ་དང་ནོར་བུ་འཛིན་པ་ཤེས་རབ་དང་བཅས་པ་རྫོགས་པར་བྱ་སྟེ། དེ་ནས་དཔྲལ་བ་ལས་སྤྲོས་ནས་དེས་ནམ་མཁའི་ཁམས་ཀུན་ནས་ཡོངས་སུ་གང་བར་བསྒོམ་བར་བྱའོ། ། སྐུ་རྡོ་རྗེས་གདུལ་བར་བྱ་བའི་སེམས་ཅན་ལ་ཆོས་བསྟན་པ་མཛད་ནས་སླར་ལོག་སྟེ་བདག་ཉིད་ཀྱི་མདུན་དུ་ཡང་དག་པར་བཀོད་ལ། སྐུའི་རྡོ་རྗེ་འཛིན་པ་བདག་ལ་དབང་བསྐུར་དུ་གསོལ་ཞེས་དབང་བསྐུར་བར་གསོལ་བ་གདབ་པར་བྱའོ། ། དེ་ནས་སྐུའི་རིགས་ཀྱི་ལྷ་མོ་རྣམས་ཀྱིས་བདུད་རྩིའི་བུམ་པས་མངོན་པར་དབང་བསྐུར་རོ། ། དེ་ནས་དབང་བསྐུར་བར་གྱུར་པ་ལ་བྱིན་གྱིས་བརླབ་པར་བྱ་སྟེ་དཔྲལ་བར་ཟླ་བའི་དཀྱིལ་འཁོར་ལ་སྐུ་རྡོ་རྗེ་རབ་ཏུ་བཅུག་ནས་འདི་བརྗོད་པར་བྱའོ། ། དཔལ་ལྡན་སྐུ་ཡི་རྡོ་རྗེ་འཛིན། ། རྡོ་རྗེ་མི་ཕྱེད་གསུམ་བསྒོམ་པས། ། སྐུ་ཡི་རྡོ་རྗེ་ཅན་གྱི་ནི། ། བྱིན་རླབས་གནས་སུ་དེང་བདག་མཛོད། ། ཕྱོགས་བཅུར་བཞུགས་པའི་སངས་རྒྱས་རྣམས། །
རྡོ་རྗེ་མི་ཕྱེད་གསུམ་བསྒོམས་པས། ། སྐུ་ཡི་རྡོ་རྗེ་ཅན་གྱི་ནི། ། བྱིན་རླབས་གནས་སུ་དེང་བདག་མཛོད། ། ཅེས་པ་སྟེ་སྐུ་བྱིན་གྱིས་བརླབ་པའོ། ། དེ་བཞིན་དུ་མགྲིན་པར་ར་ཡིག་ཡོངས་སུ་གྱུར་པ་ལས་ཉི་མའི་དཀྱིལ་འཁོར་རོ། ། དེའི་སྟེང་དུ་ཨཱཿཡིག་ཡོངས་སུ་གྱུར་པ་ལས་པདྨ་དམར་པོ་འདབ་མ་བརྒྱད་པའོ། ། དེ་ཡོངས་སུ་གྱུར་པ་ལས་གསུང་རྡོ་རྗེ་ཤེས་རབ་དང་བཅས་པ་དམར་པོ་ཞལ་དམར་པོ་དང་དཀར་པོ་དང་ནག་པོ། གཡས་ན་པདྨ་དང་རྡོ་རྗེ་དང་འཁོར་ལོ་འཛིན་པ། གཡོན་ན་ནོར་བུ་དང་དྲིལ་བུ་དང་རལ་གྲི་འཛིན་པ་སྤྲོས་ཏེ། དེས་ནམ་མཁའི་ཁམས་ཡོངས་སུ་གང་བར་བསྒོམ་པར་བྱའོ། །
གསུང་རྡོ་རྗེར་གདུལ་བར་བྱ་བའི་སེམས་ཅན་རྣམས་ལ་ཆོས་བསྟན་པ་མཛད་ནས་སླར་ཡང་བདག་ཉིད་ཀྱི་མདུན་དུ་ཡང་དག་པར་བཀོད་དེ་གསུང་རྡོ་རྗེ་ཅན་གྱིས་བདག་ལ་དབང་བསྐུར་དུ་གསོལ་ཞེས་དབང་བསྐུར་བར་གསོལ་བ་གདབ་པར་བྱའོ། ། དེ་ནས་གསུང་གི་རིགས་ཀྱི་ལྷ་མོ་རྣམས་ཀྱིས་བདུད་རྩིའི་བུམ་པས་བདག་ཉིད་ལ་དབང་བསྐུར་བར་བསྒོམ་པར་བྱའོ། ། དེ་ནས་གསུང་བྱིན་གྱིས་བརླབ་པར་བྱ་སྟེ་གསུང་རྡོ་རྗེ་ཉི་མའི་དཀྱིལ་འཁོར་ལ་རྣམ་པར་བཀོད་ནས་འདི་བརྗོད་པར་བྱའོ། ། དཔལ་ལྡན་གསུང་གི་རྡོ་རྗེ་འཛིན། ། རྡོ་རྗེ་མི་ཕྱེད་གསུམ་བསྒོམས་པས། ། གསུང་གི་རྡོ་རྗེ་ཅན་གྱི་ནི། ། བྱིན་རླབས་གནས་སུ་དེང་བདག་མཛོད། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། ། གསུང་གི་རྡོ་རྗེ་ཅན་གྱི་ནི། །
བྱིན་རླབས་གནས་སུ་དེང་བདག་མཛོད། ། ཅེས་པ་སྟེ་གསུང་བྱིན་གྱིས་བརླབ་པའོ། ། ཐུགས་བྱིན་གྱིས་བརླབ་པ་ནི་སྙིང་ཀར་ཐིག་ལེ་ཡོངས་སུ་གྱུར་པ་ལས་སྒྲ་གཅན་གྱི་དཀྱིལ་འཁོར་ཁ་དོག་སྔོན་པོ་རྣམ་པར་བསྒོམ་པར་བྱའོ། ། དེའི་སྟེང་དུ་ཧཱུྃ་ཡིག་ཡོངས་སུ་གྱུར་པ་ལས་རྡོ་རྗེ་རྩེ་ལྔ་པའོ། ། དེ་ཡོངས་སུ་གྱུར་པ་ལས་ཐུགས་རྡོ་རྗེ་ཤེས་རབ་དང་བཅས་པ་ནག་པོ་ཞེས་ནག་པོ་དང་དམར་པོ་དང་དཀར་པོ་གཡས་ན་རྡོ་རྗེ་དང་འཁོར་ལོ་དང་པདྨ་འཛིན་པ། གཡོན་ན་དྲིལ་བུ་དང་རལ་གྲི་དང་ནོར་བུ་འཛིན་པ་སྤྲོས་ཏེ། དེས་ནམ་མཁའི་ཁམས་ཡོངས་སུ་གང་བར་བསྒོམ་པར་བྱའོ། ། ཐུགས་རྡོ་རྗེས་གདུལ་བར་བྱ་བའི་སེམས་ཅན་རྣམས་ལ་ཆོས་སྟོན་པ་མཛད་ནས་སླར་ལོག་སྟེ་བདག་ཉིད་ཀྱི་མདུན་དུ་ཡང་དག་པར་བཀོད་ལ་ཐུགས་རྡོ་རྗེ་ཅན་གྱིས་བདག་ལ་དབང་བསྐུར་དུ་གསོལ་ཞེས་དབང་བསྐུར་བར་གསོལ་བ་གདབ་པར་བྱའོ། ། དེ་ནས་ཐུགས་རྡོ་རྗེའི་རིགས་ཀྱི་ལྷ་མོ་རྣམས་ཀྱིས་བདག་ཉིད་ལ་དབང་བསྐུར་བར་བསྒོམས་ནས་བྱིན་གྱིས་བརླབ་པར་བྱ་སྟེ་ཐུགས་རྡོ་རྗེ་སྒྲ་གཅན་གྱི་དཀྱིལ་འཁོར་ལ་བཀོད་ནས་འདི་བརྗོད་པར་བྱའོ། ། དཔལ་ལྡན་ཐུགས་ཀྱི་རྡོ་རྗེ་འཛིན། །
རྡོ་རྗེ་མི་ཕྱེད་གསུམ་བསྒོམས་པས། ། ཐུགས་ཀྱི་རྡོ་རྗེ་ཅན་གྱི་ནི། ། བྱིན་རླབས་གནས་སུ་དེང་བདག་མཛོད། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། ། ཐུགས་ཀྱི་རྡོ་རྗེ་ཅན་གྱི་ནི། ། བྱིན་རླབས་གནས་སུ་དེང་བདག་མཛོད། ། ཅེས་པ་སྟེ། དེ་ལྟར་ཐུགས་བྱིན་གྱིས་བརླབ་པ་བྱས་ཏེ། དེ་ནས་གཅིག་པ་ཉིད་ཀྱི།
ཨོཾ་སརྦྦ་ཏ་ཐཱ་ག་ཏཱ་ཀཱ་ཡ་ཝཱ་ཀ་ཙིཏྟ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་པའི་ང་རྒྱལ་རྣལ་འབྱོར་པས་གཟུང་བར་བྱའོ་ཞེས་པ་ངེས་པའོ། ། དེ་བཞིན་དུ་ཤེས་རབ་ཀྱི་ལྟེ་བར་ཧོ་ཡིག་གིས་སོ། ། གསང་བར་སྭཱ་ཡིག་གིས་སོ། ། གཙུག་ཏོར་ལ་ཧཱ་ཡིག་གིས་སོ། ། ཁུ་བའི་ཆོས་ལས་ཐབས་རིགས་གསུམ་དང་རྡུལ་དང་ཁུ་བའི་ཆོས་ལས་ཤེས་རབ་རིགས་དྲུག་གོ ། གསོལ་བ་གདབ་པ་གཞན་ནི་དབང་གི་ལེའུ་ལས་གསུངས་པའི་ཆོ་གས་བྱའོ། ། དེར་མ་གསུངས་པ་གང་ཡིན་པ་དེ་ཐམས་ཅད་ཆོ་ག་འདིས་བསྒྲུབ་པར་བྱའོ། ། ཞེས་བཤད་པ་ལྟར་རོ། ། གཉིས་པ་ལ།
སངས་རྒྱས་ལྔས་བྱིན་གྱིས་བརླབ་པ་དང་། རྡོ་རྗེ་གསུམ་གྱིས་བྱིན་གྱིས་བརླབ་པ་གཉིས་ལས། དང་པོ་ནི། འདིར་གཏོར་སྔགས་ཀྱི་འགྲེལ་པ་སྔར་སྨོས་པ། ས་ལ་སོགས་པའི་འབྱུང་བ་རྣམས་ལས་སྐྱེས་པ་ནི་འབྱུང་བ་པ་རྣམས་ཏེ། ཕུང་པོ་ལྔའི་ངོ་བོ་ཉིད་ཀྱི་ཆོས་ཅན་ནོ། ། དེ་རྣམས་ཀྱི་སྔགས་ནི་ཕུང་པོ་ལྔའི་བདག་ཉིད་ཅན་གྱི་ཡི་གེ་ལྔ་རྣམས་ཤེས་པར་བྱ་སྟེ། ཞེས། ཨོཾ་ཨཱཿཧཱུྃ་སྭཱཧཱ། ཞེས་པའི་སྔགས་བཤད་པ་ལས་ནི་འདི་ལྟར་ཡང་ཤེས་པར་བྱར་ཡོད་དེ།
འབྱུང་བ་ལྔ་ཡི་རང་བཞིན་དབུགས། ། སངས་རྒྱས་ལྔ་ཡིས་བྱིན་རླབས་པ། ། ཞེས་བྱ་བ་ལྟར། ས་ལ་སོགས་པ་འབྱུང་བ་ལྔའི་དཀྱིལ་འཁོར་གཡས་ཀྱི་ལྔ་ནི། ཨོཾ་ལ་སོགས་པ་སངས་རྒྱས་ལྔའི་སྔགས་ཀྱི་རིམ་པས་བཟླས་པས་ནི། དེ་བཞིན་གཤེགས་པ་ལྔ་བསྲེགས་ཤིང་། ། ཞེས་པ་ལྟར། སངས་རྒྱས་ལྔའི་མིང་ཅན་རླུང་རྣམ་པར་སྦྱངས་པས་ཕུང་པོ་ལྔ་རྣམ་པར་དག་པར་འགྱུར། ཞེས་བྱ་སྟེ། དེ་དག་གི་མིང་ཅན་ནི།
རྣམ་ཤེས་ལ་སོགས་དཀྱིལ་འཁོར་ལྔ། ། རྟག་ཏུ་གཡོན་པའི་རྩ་ལའོ། ། ཞེས་པ་དག་གོ ། དེ་ལྟར་ན། སྤྱན་མ་མིག་ལ་སོགས་པ་ཡང་། ། བསྲེག ཅེས་པའང་། ས་སོགས་བསྡུ་རིམ་ལྔ་རྣམ་སྣང་སོགས་ལྔས་བྱིན་གྱིས་བརླབ་པ་འདི་ཉིད་ཀྱིས་འགྲུབ་ཅེས་བྱའོ། ། བྱིན་གྱིས་བརླབ་པ་བཤད་ཟིན་ཏོ། ། འགྲེལ་ཚིག་ཏུ་འབྱུང་བ་པ།
ཞེས་པ་ནི། སརྦྦ་བྷཱུ་ཏ། ཞེས་པའི་བྷཱུ་ཏ། འབྱུང་བ་པ་ཞེས་པ་ངེས་དོན་དུ་འབྱུང་བ་ལྔའི་བདག་ཉིད་ཀྱི་གཟུགས་སོགས་ཕུང་པོ་ལྔ་ལ་སྦྱོར་བའི་དོན་ཡིན་ནོ། ། འདི་ཡང་། ཞིབ་མོར་ན། ཐ་སྙད་ཀྱི་གཙུག་ལག་ལས། བྷཱུ་ཏ་ཞེས་བྱ་སྐྱེ་བདེན་དང་། ། ཡོད་དང་སེམས་ཅན་རྣམས་དང་ནི། ། ས་ཁམས་སོགས་དང་འདུས་བྱས་དང་། །
མི་མ་ཡིན་པ་རྣམས་ལ་ཡོད། ། ཅེས་པ་ལས། སྐྱེ་བ་ནི་འབྱུང་བའི་དོན་ཏོ། ། བདེན་པ་ནི། འདི་ནི་ཁྱོད་ཀྱི་བདེན་པའི་དུས། ། ཞེས་པ་ལྟ་བུའོ། ། བྷཱུ་ཡོད་པ་ལའོ། ། ཞེས་པ་བྱིང་ཉིད་དོ། ། སེམས་ཅན་རྣམས་ཞེས་པ་ནི། སེམས་ཅན་རྣམས་ལ་ཕན་དགྱེས་པ། །
ཞེས་པ་ལ། འབྱུང་པོ་ཀུན་ལ་ཕན་བཞེད་པ། ། ཞེས་པ་ལྟ་བུའོ། ། འདུས་བྱས་ཞེས་པ་ནི། སྐབས་འགར་དོན་བྱེད་ནུས་པའི་དངོས་པོ་ཉིད་ལ་བྷཱུ་ཏ་ཞེས་པའི་སྒྲ་ཡོད་པའོ། ། མི་མ་ཡིན་པ་ཞེས་པ་ནི། འབྱུང་པོ་གང་དག་སྟེང་གནས་དང་། ། ཞེས་པའི་སྐབས་ལྟ་བུ་དག་གོ ། གཉིས་པ་ནི། སྲོག་རྩོལ་གྱི་ཡན་ལག་ཏུ།
འཇུག་པ་དང་། འབྱུང་བ་དང་། གནས་པ་གསུམ་རིམ་པ་བཞིན། ཨོཾ་ཨཱཿཧཱུྃ་ཞེས་པའི་རྡོ་རྗེ་གསུམ་གྱིས་བྱིན་གྱིས་རློབ་པ། བྱང་ཆུབ་སེམས་དཔའི་འགྲེལ་བའི་མན་ངག་ལས་ཡོངས་སུ་གྲགས་པ་ཉིད་པས་འདིར་དགོད་མི་འཚལ་མོད། འདི་ལས་ཤེས་པར་བྱ་དགོས་པ་འདི་དག་ཡོད་དེ། འདིར་རིམ་པ་སྤྱི་དང་མི་འདྲ་བར། ཨཱཿཡིག་གིས་འབྱུང་བ་འདི་ལ་ཐུན་མོང་མ་ཡིན་པའི་དགོངས་པ་ནི་ཨཱཿཞེས་པའང་། ཇི་སྐད་བཤད་པ་ལྟར་དབྱངས་ཡིག་དང་པོའི་ཨ་ཐུང་ལ་མང་ཚིག་བྱིན་པ་ཡིན་ལ། དེ་ལྟར་ན་སྤེལ་བྱའི་ཡི་གེ་དངོས་ནི།
ཨ་ཡིག་ཐུང་ངུ་ཉིད་དེ། དེ་ཡིས་བྱིན་གྱིས་བརླབས་ནས་དབུགས་ཕྱུང་བའི་མཐའ་ལས་ནི། ངག་གི་རང་བཞིན་གཞོམ་དུ་མེད་པ་གསུང་རྡོ་རྗེའི་སྒྲ་ཐམས་ཅད་མཁྱེན་པའི་སྐད་ཐོབ་པར་འགྱུར་ཞེས་པ་ནི། ཨ་ཀཱ་རོ་མུ་ཁཾ་སརྦྦ་དྷརྨྨ་ཎཱཾ། ཞེས་པ། ཨའི་ཡི་གེ་ནི་ཆོས་ཐམས་ཅད་ཀྱི་སྒོའོ། ། ཞེས་པའི་ངེས་པའི་དོན་ཏེ། དེ་ལྟར་ན། ཐམས་ཅད་ཅེས་པ་ནི་ཐམས་ཅད་མཁྱེན་པའམ་སྒྲ་སྐད་ཐམས་ཅད་པའི་དོན་ཏོ། ། ཅིའི་ཕྱིར་ན།
ཨ་ནུཏྤནྣ་ཏྭཱཏ། ཅེས་པ་མ་སྐྱེས་པ་ཉིད་ཀྱི་ཕྱིར་ཏེ། གཞོམ་དུ་མེད་པ། འགྱུར་བ་མེད་པ། སྐྱེ་བ་མེད་པ། བརྗོད་པ་མེད་པའི་དོན་ཅན་གྱི་ཡི་གེ་ཡིན་པའི་ཕྱིར་རོ། ། ཞེས་པའོ། ། དོན་འདི་དག་ལ་དགོངས་ནས་གཏོར་མའི་སྙིང་འགྲེལ་ལས་གསུངས་པ། འདིར་ཨ་ཡིག་གི་སྒྲ་ཡིས་གཞོམ་དུ་མེད་པའི་སྒྲ་སྟེ། ཨ་ཡིག་ཡིག་འབྲུ་ཀུན་གྱི་མཆོག །
དོན་ཆེན་འགྱུར་མེད་དམ་པ་ཡིན། ། སྲོག་ཆེན་པོ་སྟེ་སྐྱེ་བ་མེད། ། ཚིག་ཏུ་བརྗོད་པ་སྤངས་པ་སྟེ། ། ཞེས་པ་ལ་སོགས་པ་སྒྱུ་འཕྲུལ་དྲྭ་བར་རིག་པར་བྱའོ། ། ཐམས་ཅད་ནི་ཐམས་ཅད་མཁྱེན་པ་སྟེ། ། ཀུན་མཁྱེན་ཀུན་རིག་དམ་པ་སྟེ། ། བདག་རིག་གཞན་རིག་ཐམས་ཅད་པ། ། ཀུན་ལ་ཕན་པའི་གང་ཟག་མཆོག ། འཇིག་རྟེན་དཔེ་ལས་འདས་པ་སྟེ། ། ཤེས་དང་ཤེས་བྱའི་བདག་པོ་མཆོག །
ཅེས་པ་ལ་སོགས་པ་ཐམས་ཅད་མཁྱེན་པའི་སྔགས་སེམས་ཅན་ཐམས་ཅད་ཀྱི་སྐད་ཀྱི་གསུང་གི་ངག་གོ་ཞེས་པ་ངེས་པའི་དོན་ཏོ། ། ཞེས་གསུངས་པ་སྟེ། དོན་ཟབ་མོ་འདི་དག་ལའང་ངེས་པའི་ཤེས་པ་གཏིང་ཚུགས་པས་དྲང་བར་བྱའོ།། །། བཞི་པ་ལས་སྦྱོར་གྱི་སྔགས་དོན་བཤད་པ་ནི། རྩ་རྒྱུད་དང་། བསྡུས་པའི་རྒྱུད་ཀྱི་དབང་དུ་བྱས་པ་གཉིས་ལས། དང་པོ་ནི། གྲོང་ཁྱེར་དཀྲུག་པ་སོགས་ལ་འདིར་གསུངས་ཚོད་ལས་གཞན་ཤེས་དགོས་པ་འོག་ནས་སྟོན་པར་འགྱུར་རོ། ། རེ་ཤིག་དང་པོར་རྡོ་རྗེ་སྙིང་པོས་གསུངས་པ། ཉུང་ངུའི་རྒྱུད་འདིར་ནི་དགོངས་པའི་སྐད་གཞན་གྱིས་དོན་རྟོགས་པ་སྟེ།
དེ་ཁོ་ན་བརྗོད་པར་བྱའོ། ། ཨོཾ་ཧཱུྃ་སྭཱཧཱ། ཞེས་པ་ཧཱུྃ་ཡིག་གིས་རྡོ་རྗེའི་ས་གཞི་བསྒྲུབ་པར་བྱ་ཞིང་། དེས་རེངས་པ་བསྒྲུབ་པར་བྱའོ། ། ཨོཾ་ཨཾ་སྭཱཧཱ། དབང་དུ་བྱ་བའོ། ། ཞེས་པ་ཨཾ་ཡིག་གི་མེའི་ཁམས་བསྒྲུབ་པར་བྱ་ཞིང་། དེས་དབང་དུ་བྱའོ། ། ཨོཾ་ཁཾ་སྭཱཧཱ། སྐྲོད་པར་ཞེས་པའོ། །
ཞེས་པ་ཁཾ་ཡིག་གིས་རླུང་གི་ཁམས་བསྒྲུབ་པར་བྱ་ཞིང་དེས་བསྐྲད་པར་བྱའོ། ། ཨོཾ་ཛྲཱིཾ་སྭཱཧཱ། སྡང་བར་བྱེད་པའོ། ། ཞེས་པ་ཛྲཱིཾ་གི་ཡི་གེས་མེ་དང་རླུང་བསྲེས་པ་ཁམས་དག་བསྒྲུབ་པར་བྱ་ཞིང་། དེ་དག་གིས་སྡང་བར་བྱའོ། ། ཨོཾ་བུཾ་སྭཱཧཱ། མངོན་སྤྱོད་དོ། ། ཞེས་པ། བུཾ་ཡིག་གིས་མེ་དང་ཆུ་དག་བསྒྲུབ་པར་བྱ་ཞིང་། དེ་དག་གིས་མངོན་སྤྱོད་བྱའོ། །
ཨོཾ་ཧྲཱིཾ་སྭཱཧཱ། འགུགས་པར་བྱེད་པའོ། ། ཞེས་པ་ཧྲཱིཾ་ཡིག་གིས་རླུང་དང་མེ་དང་ནམ་མཁའི་ཁམས་རྣམས་བསྒྲུབ་པར་བྱ་ཞིང་། དེ་རྣམས་ཀྱིས་འགུགས་པར་བྱའོ། ། ཨོཾ་གྷུཿསྭཱཧཱ། གསོད་པར་བྱེད་པའོ། ། ཞེས་པ། གྷུཿཡིག་གིས་རླུང་དང་ཆུ་དག་བསྒྲུབ་པར་བྱ་ཞིང་དེ་དག་གིས་གསོད་པར་བྱའོ། ། འདི་ནི་དགོངས་པས་བཤད་པའོ། ། ཞེས་སོ། །
དེ་དག་གི་ཡང་དོན་ནི། ཧཱུྃ་ཡིག་ལས་བྱུང་བ་རྡོ་རྗེའི་ས་གཞི་བསྒྲུབ་བྱའི་སྤྱི་བོར་བསྒོམས་པས་རེངས་པའོ། ། ཨཾ་ཡིག་ལས་བྱུང་བ་མེའི་ཁམས་ཀྱི་དབང་དུའོ། ། ཁཾ་ཡིག་ལས་བྱུང་བ་རླུང་གི་དཀྱིལ་འཁོར་གྱི་སྟེང་དུ་བསྒྲུབ་བྱ་གཞག་ནས་ནི་སྐྲོད་པའོ། ། ཛྲཱིཾ་ཡིག་གི་མེ་ཛྲ་དང་རླུང་ཨཱི་བསྲེས་པས་བསྒྲུབ་བྱ་གཉིས་གཅིག་ལ་གཅིག་སྡང་བར་བྱེད་པའོ། ། བུཾ་ཡིག་གི་མེ། བ་ཡིག་དང་། ཆུ་ཨུ་ཡིས་མངོན་སྤྱོད་དོ། ། ཧྲཱི་ཡིག་གི རླུང་ཨཱི་དང་།
མེ་ར་དང་། ནམ་མཁའ་ཧ་ཡིག་བསྲེས་པས་འགུགས་པའོ། ། འདི་ལ་བོད་ཡིག་རྣམས་སུ། ཧཱུྃ་ནི་ཁྲག་དང་འདྲ་བ་ཡི། ། མཐར་ནི་སྭཱཧཱ་ཐིག་ལེ་མཆོག ། དགའ་བཟང་ལ་སོགས་རྟག་ཏུ་འགུགས། ། ཞེས་པའི་ཧཱུྃ་ནི་མ་དག་པར་མངོན་ཏེ། རེངས་པའི་ཧཱུྃ་དང་ཁྱད་མེད་དུ་ཡང་སྣང་ངོ་། ། གྷུ་ཡིག་གི་རླུང་གྷ། ཆུ་ཨུ།
བསྲེས་པས་གསོད་པའོ། ། འདིའི་སྔགས་སྤེལ་ཚུལ་ལ། འཆད་པར་འགྱུར་བའི་རྩ་རྒྱུད་དང་ཅུང་ཟད་མི་འདྲ་བ་ནི། དགོངས་པའི་སྐད་གཞན་ཡིན་པས། དེའི་ཕྱིར་དགོངས་པས་བཤད་པའོ། ། དེ་ལྟར་རྒྱས་པར་ཇི་སྐད་བཤད་པ་དེ་དག་གིས་ནི། སྔར་མདོ་ཚིག་གཞག་པར་སྔགས་ཀྱི་ཚིག་དོན་བསམ་པ་ཞེས་པ་དེ་དག་ལེགས་པར་བཤད་ཟིན་ཏོ། ། དེ་ནས། ཇི་ལྟར་བཟླས་པའི་རིམ་པ་དང་། དེ་ལྟར་བཟླས་པའི་བྱེད་པ་ཞེས་པ་ནི།
བྱང་ཆུབ་སེམས་དཔའ་རྡོ་རྗེ་སྙིང་པོས་བཀོད་པའི་རིམ་པ་ཇི་ལྟ་བའི་ཚིག་དོན་རྣམ་པར་ཕྱེ་བས་ཕྱོགས་གཅིག་ཏུ་བཤད་པར་བྱ་སྟེ། དེ་ལ་རེ་ཤིག་མཆོད་པར་བརྗོད་ཅིང་བཤད་པར་དམ་བཅའ་བ་ནི། སྣ་ཚོགས་སྒྲ་རྣམས་ཀྱིས་ནི་དོན་ཙམ་བསྟན། ། ལོངས་སྤྱོད་རྫོགས་སྐུར་སྤྱི་བོས་ཕྱག་བྱས་ནས། ། ཐེག་པ་འདི་ལ་གསང་སྔགས་འདི་ཉིད་ནི། ། བརྡ་ཡི་རིགས་སོགས་དོན་འདིར་བཤད་པར་བྱ། ། ཞེས་ཏེ། སྔགས་ཀྱི་དེ་ཁོ་ན་ཉིད་ཀྱི་སྒོ་ནས་སྒྲ་སྐད་སྣ་ཚོགས་པ་ཆོས་སྟོན་པ་ལོངས་སྤྱོད་རྫོགས་སྐུ་སྒྲུབ་པར་བཞེད་པའི་ཚིག་གོ ། དེ་ལྟར་དམ་བཅས་ནས་བཤད་པ་དངོས་ནི། སྔགས་བཟླས་པའི་ངེས་པ་རྣམ་པར་བཤད་པ་སྟེ།
འདི་ལ་གཉིས། བཟླས་པའི་ངེས་པ་དང་། སྔགས་ཀྱི་ངེས་པའོ། ། དང་པོ་ལ་གཉིས་ཏེ། སྔགས་ཀྱིས་རྣམ་གཞག་དབྱེ་བ་དང་། ངེས་དོན་གཙོ་བོར་སྒྲུབ་ཚུལ་ལོ། ། དང་པོ་ལ། མདོར་བསྟན། རྒྱས་བཤད་གཉིས་ཀྱི། དང་པོ་ནི།
སངས་རྒྱས་རྣམས་ཀྱིས་སྔགས་ཀྱི་བརྡ། ། རྒྱུད་དུ་རྣམ་གཉིས་གསལ་མཛད་དེ། ། དེ་བཞིན་ཉིད་ཀྱི་བརྡ་ཅན་གཅིག ། ཐ་སྙད་རབ་བརྗོད་གཉིས་པའོ། ། ཞེས་ཏེ། གོ་བར་ཟད་དོ། ། གཉིས་པ་ནི། དེ་བཞིན་ཉིད་བརྡ་ཞེས་བྱ་བ། ། སེམས་ཅན་ཀུན་གྱི་སྐད་ཅན་ཚིག ། ཆོས་ཀྱི་དུང་སྟེ་སྒྲ་ཆེན་ལྡན། །
ཆོས་ཀྱི་གཎྜི་སྒྲ་བོ་ཆེ། ། མི་གནས་མྱ་ངན་འདས་པ་པོ། ། ཀུན་དུ་འགྲོ་བའི་ངག་ཏུ་བརྗོད། ། གང་ལས་ཐ་སྙད་རབ་བརྗོད་སྔགས། ། བརྡ་ཡི་དོན་ནི་གསལ་བྱེད་པའོ། ། ཞེས་པ་སྟེ། དེ་ལ་དེ་བཞིན་བརྡ་ཞེས་པ་ནི་སྔར་ཨ་ཡིག་གི་ངེས་དོན་བཤད་པ་སྟེ། མིང་ཚིག་ཡི་གེའི་སོ་སོའི་བརྡས་རྣམ་པར་གཞག་པ་ཐམས་ཅད་ཀྱི་མཐར་ཐུག་པའི་རྩ་བར་གྱུར་པས་སོ། ། མིང་ཚིག་ཡི་གེའི་བརྡས་གསལ་བར་བྱས་པ་ནི་ཐ་སྙད་རབ་བརྗོད་ཅེས་བྱའོ། ། དེ་ཡང་དཔལ་རིམ་པ་ལྔ་པ་ལས།
མི་རྟོག་དོན་གྱི་དེ་ཉིད་ནི། ། རབ་ཏུ་ཕྱེ་ནས་བཤད་པར་བྱ། ། ཞེས་མི་རྟོག་པ་འོད་གསལ་བའི་དེ་ཁོ་ན་ཉིད་ཀྱི་དོན་གང་གི་ཐོབ་པར་འགྱུར་བ་དེ་ནི་མི་རྟོག་པའི་དོན་ཏེ། ཐོབ་པའི་ཐབས། སྔགས་ཀྱི་དེ་ཁོ་ན་ཉིད་རྣམ་པ་བཞི་རབ་ཏུ་ཕྱེ་ནས་འཆད་ཅེས་པའོ། ། བཞི་གང་ཞེ་ན། བརྗོད་དང་དམིགས་པར་བཤད་པ་དང་། ། བརྡར་གྱུར་དང་ནི་དོན་དམ་མོ། ། ཞེས་མདོར་བསྟན་ནས། དེ་ཉིད་བཤད་པ་ནི།
ཚིག་གི་བརྗོད་པ་ཐུན་མོང་སྟེ། ། དམིགས་པར་བཤད་པ་སངས་རྒྱས་ཉིད། ། སྔགས་ཀྱི་དེ་ཉིད་བརྡ་རུ་བཤད། ། དོན་དམ་དེ་བཞིན་ཉིད་ཡིན་ནོ། ། ཞེས་ཏེ། དེ་ལ། བརྗོད་པ་ཞེས་པ་ནི། སྔགས་གང་ལས་བཏུ་བའི་གཞིའི་བརྗོད་པ་སྟེ། ཨཱ་ལི་དང་། ཀཱ་ལིའོ། །
དེ་ཡང་ཚིག་གི་བརྗོད་པ་ཞེས་པ། ཡི་གེ་དང་མིང་དང་ཚིག་དང་ངག་ལ་སོགས་པ་བརྗོད་པ་ཀུན་གྱི་ཐུན་མོང་གི་རང་བཞིན་དུ་གནས་པའི་ཕྱིར། ཐུན་མོང་ཞེས་བྱའོ། ། དམིགས་པར་བཤད་པ་ནི། གསུངས་པ། ཚིག་གི་ལམ་ངེས་པར་བརྗོད་པས་སྔགས་བཏུས་པ་འདི་ལྟ་བུ་གསུངས་སོ། ། ཨོཾ་ཨཱཿཧཱུྃ། ཞེས་པ་ལྟར་ཨཱ་ལི་ཀཱ་ལི། དེ་ལས་བཏུས་པའི་སྔགས། ཨོཾ་ཞེས་པ་ལ་སོགས་པ་བརྗོད་བྱེད་དེ་རྣམས་ཀྱིས།
རྣམ་པར་སྣང་མཛད་ལ་སོགས་པའི་དོན་རྣམས་དམིགས་པའམ་རྟོགས་པར་འགྱུར་བའི་སྔགས་ཀྱི་དོན་ཏེ། དེ་ཉིད་ཀྱི་ཕྱིར་སངས་རྒྱས་ཉིད་ཅེས་བྱའོ། ། བརྡ་ཞེས་པ་བརྡ་ཁོ་ན་སྟེ། སྦྲུལ་དང་། མགོ་མེད་དང་། མཐའ་མེད། ཅེས་སོགས་མིང་གིས་ཕྱེ་བ་དུ་མ་རྣམས་སོ། ། གང་ཞིག་དོན་དམ་པའི་བདེན་པ་འོད་གསལ་བའི་རང་བཞིན་དུ་གྱུར་པའམ། ཨའི་ཡི་གེའི་སྔགས་ཀྱི་དེ་ཁོ་ན་ཉིད་ནི། དེ་བཞིན་ཉིད་ཅེས་བྱ་སྟེ།
དེ་བཞིན་ཉིད་བརྡ་ཅན་ཞེས་པ་ནི་འདིར་ཟད་པས། དེའི་ཕྱིར། ཐ་སྙད་རབ་བརྗོད་ནི་སྔ་མ་གསུམ་མོ། ། དེ་བཞིན་ཉིད་ཀྱི་བརྡ་ཅན་འདི་ལ་དགོངས་ནས་དཔལ་འདུས་པ་ལས། དོན་རྟོགས་པ་ཡི་བཟླས་པ་ནི། ། ངོ་བོ་ཉིད་མེད་བཟང་པོ་ཡིས། ། དུས་གསུམ་སངས་རྒྱས་ཀྱིས་བརྟགས་པ། ། རྡོ་རྗེ་བཟླས་པར་དེ་བཤད་དོ། ། ཞེས་ཏེ། དེ་ལ་དོན་ནི་སྔགས་ཐམས་ཅད་ཀྱི་དོན་ཏོ། །
དེ་རྟོགས་པར་བྱེད་པས་ན་དོན་རྟོགས་པ་སྟེ། མི་ཤིགས་པའི་རང་བཞིན་ཡི་གེ་ཨའོ། ། དེ་ནི་རྡོ་རྗེ་འཆང་ཆེན་པོའི་བཟླས་པ་དང་སྦྱར་རོ། ། ཞེས་བཤད་དོ། ། དེ་བཞིན་གྱི་བརྡ་ཅན་འདི་ཉིད་རྒྱས་པར་བཤད་པ་ནི། དཔལ་རིམ་པ་ལྔ་པ་ལས། དང་པོ་གཅིག་ནི་དགུ་དབུས་ན། ། གང་ཞིག་བཅུ་ཡིས་མ་བཅིངས་པ། ། དེ་ནི་བཅིངས་མེད་ཅེས་བྱ་སྟེ། ། དེ་ཤེས་པ་ནི་མཆོག་གི་གནས། །
ཞེས་པ་ནས་གཟུང་སྟེ། ཨ་ཡིས་བཤད་པའི་ཡི་གེས་ནི། ། སངས་རྒྱས་རྣམས་ཀྱི་སྙིང་པོར་འགྱུར། ། ཞེས་པའི་བར་གྱིས་ཞིབ་མོར་ཤེས་པར་བྱར་ཡོད་ཅིང་། འདི་ལས་ཀྱང་སྔགས་ཀྱི་དེ་ཁོ་ན་ཉིད་རྡོ་རྗེ་གསུམ་གྱི་སྔགས་དོན་དང་བཅས་པ་སྔར་མ་བཤད་ཀྱང་བཤད་དུ་ཡོད་མོད། འདིར་ཡི་གེ་མང་པར་དོགས་པས་གཞན་དུ་འཆད་པར་འདོད་པ་ལས་བལྟའོ། ། གཉིས་པ་ངེས་དོན་གཙོ་བོར་སྒྲུབ་ཚུལ་ལ་བཞི་སྟེ། དོན་གྱི་བཟླས་པ་སྒྲུབ་ཚུལ། འགྲུབ་པའི་དུས་དང་བྱེད་ལས། ཐ་སྙད་རབ་བརྗོད་དང་ཁྱད་པར།
རྡོ་རྗེ་བཟླས་པའི་འབྲས་བུའོ། ། དང་པོ་ནི། གསུངས་པ། དོན་གྱི་རྗེས་འགྲོའི་བཟླས་པ་ནི། ། ངོ་བོ་ཉིད་མེད་བཟང་པོ་ཡིས། ། ཡན་ལག་དབྱེ་བ་མེད་པའི་སྔགས། ། མ་ནིང་གོ་འཕང་ལ་གནས་བཟླས། ། སྲོག་ནི་རྒྱུན་མི་འཆད་འགྱུར་བ། ། ཨ་བ་དྷུ་ཏཱི་གནས་སོན་བཟླས། ། སྟོང་ཕྲག་ཉི་ཤུ་རྩ་གཅིག་དང་། །
དྲུག་བརྒྱ་ཉིན་དང་མཚན་མོ་ལའོ། ། ཉིན་ཞག་ལྔ་ཡིས་འབུམ་ཕྲག་སྟེ། ། སྟོང་ཕྲག་བརྒྱད་རྣམས་ལྷག་པའོ། ། ནག་པོའི་ཚེས་གཅིག་ནས་བརྩམས་ཏེ། ། གང་བ་གསུམ་བྱུང་བར་དུའོ། ། དཀར་པོ་ཚེས་གཅིག་ནས་བརྩམས་ནས། ། རྫོགས་པ་གསུམ་གྱི་བར་དུ་བཟླས། ། ཞེས་ཏེ། དེ་ལ་དོན་གྱི་རྗེས་འགྲོ་ནི། རླུང་སྔགས་སྦྱོར་བའི་དོན་རྟོགས་པ་སྟེ།
ངོ་བོ་ཉིད་ཐ་དད་མེད་པའི་སྦྱོར་བའི་བཟླས་པ་བཟང་པོས། ཐ་དད་པའི་དབྱེ་བ་མེད་པའི་སྔགས་གང་ཞིག་མ་ནིང་གི་གོ་འཕང་ལ་གནས་པར་འགྱུར་བ་དེ་ལྟར་བཟླས་སོ། ། དེ་ཇི་ལྟ་བུ་ཞེ་ན། གང་ཞིག་བཟླས་པས་དབུ་མར་སྲོག་འབབ་པ་རྒྱུན་མི་འཆད་པར་འགྱུར་བས་ན་ཨ་བ་དྷཱུ་ཏཱིའི་གནས་སུ་སོན་པར་བཟླས་པའོ། ། དེ་ཡང་ཇི་སྲིད་དུ་བཟླས་ན། ཞག་གཅིག་གི་དབུགས་ཉི་ཁྲི་ཆིག་སྟོང་བཟླས་པ་དེ། ཞག་ལྔ་ན་འབུམ་ཕྲག་གཅིག་དང་སྟོང་ཕྲག་བརྒྱད་དེ། དེ་ལྟ་བུའི་རིམ་པས། དཀར་ནག་གི་ཕྱོགས་རེ་ལ་ལྔ་ཚན་གསུམ་གསུམ་ཡོད་པའི་རྫོགས་པ་གསུམ་གྱི་བར་དུ་བཟླས་སོ། ། གཉིས་པ་ནི།
གསུངས་པ། སྐྱ་རེང་འཆར་བ་དུས་སུ་ནི། ། ཟླ་བ་ཉི་མ་དེ་འགྲུབ་བོ། ། རྡོ་རྗེ་སེམས་དཔར་ཕྱག་བྱས་ནས། ། ཆོས་ཀྱི་འཁོར་ལོ་རབ་བསྐོར་བྱེད། ། བཟླས་པ་སྟོང་ཕྲག་བརྒྱད་རྣམས་དང་། ། ཁྲི་ཕྲག་བཞི་དང་དེ་བཞིན་དུ། ། འབུམ་ཕྲག་དྲུག་གིས་ཟླ་བ་གཅིག ། སྲོག་གི་བཟླས་པ་འགྲུབ་པར་བྱེད། ། ཅེས་ཏེ།
ཞག་ལྔའི་བཟླས་པའི་གྲངས་ཏེ་དྲུག་གིས་བསྒྱུར་བས་ཟླ་བ་གཅིག་ན་འབུམ་ཕྲག་དྲུག་དང་བཞི་ཁྲི་དང་བརྒྱད་སྟོང་འབྱུང་ལ། དེ་ཡང་ནག་པོའི་ཚེས་གཅིག་ནས་དཀར་པོའི་ཉའི་བར་གྱི་ཟླ་བ་གཅིག་གིས་སྲོག་དབུ་མར་སོན་པའི་མ་ནིང་གི་གོ་འཕང་འགྲུབ་ཅེས་པའོ། ། དོན་འདི་ཉིད་རིམ་ལྔ་ལས་ཀྱང་། གཉིས་སུ་མེད་པ་མཉམ་པ་ཉིད་རྣམ་པར་རྒྱལ་བ་ཞེས་བྱ་བ་རྣལ་འབྱོར་ཆེན་པོའི་རྒྱུད་དྲངས་ནས་གསུངས་པ། མཉམ་མེད་སྔགས་ནི་བཟླས་ནས་སུ། ། སྒྲུབ་པའི་བདག་ཉིད་ཅན་གྱིས་སྒྲུབ། ། དེ་ཡིས་ཟླ་བ་གཅིག་གིས་ནི། ། ཁམས་གསུམ་འགྲུབ་པར་གདོན་མི་ཟ། ། རྣམ་ཤེས་ལས་ནི་བྱུང་བའི་སྔགས། ། འབུམ་ཕྲག་དྲུག་ལྡན་བཟླས་ནས་ཀྱང་། །
རྡོ་རྗེ་སེམས་དཔར་ཕྱག་བྱས་ནས། ། ཟླ་བ་ཉ་ལ་དེ་འགྲུབ་འགྱུར། ། ཞེས་ཏེ། དེ་ལ་མཉམ་མེད་སྔགས་ནི། ཡི་གེ་གསུམ་བཟླས་ནས་འཁོར་ལོ་བཞིན་དུ་ཉིན་དང་ཉིན་དུ་རྒྱུ་བར་ཤེས་ནས། སྒྲུབ་པའི་བདག་ཉིད་དེ་རྣལ་འབྱོར་པས། འོད་གསལ་བའི་རང་བཞིན་མ་ནིང་གི་བཟླས་པར་སྒྲུབ་པར་བྱའོ། ། སྒྲུབ་པ་དེའི་ཕན་ཡོན་གྱི་བྱེད་པས་ནི། ཟླ་བ་གཅིག་ན་ཁམས་གསུམ་པའི་སེམས་ཅན་ཡུལ་དུ་བྱས་པའི་ལས་ཀྱི་ཚོགས་ཐམས་ཅད་འབད་པ་མེད་པས་འགྲུབ་པར་འགྱུར་རོ། ། བཟླས་པའི་གྲངས་ནི་འབུམ་ཕྲག་དྲུག་ལྡན་ཞེས་ཏེ།
ཞག་རེ་ལ་དབུགས་ཉི་ཁྲི་ཆིག་སྟོང་དྲུག་བརྒྱའི་གྲངས་ཀྱིས་ཞག་ལྔ་ལ་དབུགས་ཕྲག་གཅིག་དང་སྟོང་ཕྲག་བརྒྱད་ཡིན་པ་ལས། གྲངས་གཟུང་བདེ་བའི་ཕྱིར། སྟོང་གི་གྲངས་དེ་བཞག་ནས། གྲངས་དེ་ཡིས་ཟླ་གཅིག་ལ་འབུམ་ཕྲག་དྲུག་ལྡན་ཞེས། འབུམ་ཉིད་ཀྱི་གྲངས་ཀྱིས་གསུངས་ཏེ་དོན་དུ་ནི་སྔར་བཞིན། དྲུག་འབུམ་བཞི་ཁྲི་བརྒྱད་སྟོང་ཉིད་དོ། ། འབུམ་ཕྲག་དྲུག་ཅེས་གྲངས་ཀྱི་གཙོ་བོ་དྲུག་ཀྱང་། རྣམ་སྣང་ནས་རྡོར་སེམས་ཀྱི་བར་འཁོར་ལོ་སྒྱུར་བ་དྲུག་གི་བཟླས་པའི་དབང་དུ་མཛད་པ་སྟེ། འབུམ་ཕྲག་གཙོ་བོར་གྲངས་པའི་གྲངས་དང་། སངས་རྒྱས་དྲུག་རིམ་པ་བཞིན་སྦྱར་བས།
དཀར་པོའི་ཟླ་བ་ཉ་ལ། སངས་རྒྱས་དྲུག་པ་ལ་དམིགས་པའི་བཟླས་པའི་མཐར་ཕན་ཡོན་གྱི་བྱེད་པ་དེ་འགྲུབ་པར་འགྱུར་རོ། ། དེས་ན་རྡོ་རྗེ་སེམས་དཔར་ཕྱག་བྱས་ནས། ། ཞེས་པ་ནི། དྲུག་པ་རྡོ་རྗེ་སེམས་དཔའ་ཡིད་ཀྱི་དམིགས་ནས་བཟླས་པའོ། ། འདིས་ནི་འབུམ་གྲངས་དང་པོ་ལྔ། རྣམ་སྣང་སོགས་ལ་དམིགས་པར་བསྟན་ཏོ། ། འདིར། རྣམ་ཤེས་ལས་ནི་བྱུང་བའི་སྔགས་ཞེས་པ། རླུང་ལ་ཞོན་པའི་རྣམ་པར་ཤེས་པ་ལས་བྱུང་བའི་སྔགས་སོ། །
གསུམ་པ་ཐ་སྙད་རབ་བརྗོད་དང་ཁྱད་པར་དབྱེ་བ་ལ་གསུམ་སྟེ། ནང་གི་བཟླས་པ་ཕྱིའི་བྱ་བ་ལ་མི་ལྟོས་པར་བསྟན། ཕྱིའི་བྱ་བ་ནང་གི་ནུས་མེད་ཀྱི་དབང་དུ་མཛད་པ་ནུས་པ་རྙེད་པས་ཇི་ལྟར་བསླབ་པའི་རིམ་པའོ། ། དང་པོ་ནི། གསུངས་པ། ཕྲེང་བས་མ་ཡིན་བརྗོད་པས་མིན། ། སྦྱིན་བསྲེག་སྔགས་ཀྱིས་མཆོད་པ་དང་། ། ཚིམ་པར་བྱེད་དང་ཆོ་ག་གཞན། ། གཞན་དང་གཞན་རྣམས་རྣམ་པར་འཇིག ། ཅེས་ཏེ།
ནང་གི་བཟླས་པ་ལ་གཞོལ་བས་ཕྱིའི་བཟླས་པ་དང་འབྲེལ་བའི་ཆོ་ག་གཞན་དང་གཞན་ཞེས་པའོ། ། རིམ་པ་ལྔ་པ་ལས་ཀྱང་། དེ་ལ་བརྟུལ་ཞུགས་བཤད་པ་མེད། ། ཕྲེང་བ་མི་དགོས་དགག་མི་དགོས། ། གཟུང་དང་སྦྱིན་བསྲེག་ལས་རྣམས་དང་། ། གཅིག་ནས་གཅིག་ཏུ་ལྡོག་པར་འགྱུར། ། ཞེས་ཏེ། དེ་ལ་བརྟུལ་ཞུགས་ནི་སྦྱངས་པའི་ཡོན་ཏན་སོགས་ཏེ། དཀའ་ཐུབ་ཀྱི་གདུང་བས་བསྒྲུབ་པར་བྱ་བ་མིན་པའི་ཕྱིར་རོ། ། བགྲང་ཕྲེང་མི་དགོས་ཏེ།
རང་བཞིན་དུ་རྒྱུ་བའི་སྲོག་ཁོ་ན་འདིར་ཕྲེང་བ་ཡིན་པའི་ཕྱིར་རོ། ། ལུས་གནད་སོགས་ཀྱིས་སེམས་ཀྱི་གཡོ་བ་ཆེད་དུ་དགག་མི་དགོས་ཏེ། རླུང་གི་གཡོ་བ་དང་རྗེས་སུ་མཐུན་པའི་སྦྱོར་བས་འགག་པའི་ཕྱིར་རོ། ། བྲིས་སྐུ་སོགས་ལྷ་སྐུའི་རྣམ་པ་ལ་གཟུང་མི་དགོས་ཏེ། མ་གཟུང་ཀྱང་དེའི་རྣམ་པ་འཆར་བའི་ཕྱིར་རོ། ། སྦྱིན་བསྲེག་གི་ལས་མི་དགོས་ཏེ། བུད་ཤིང་དང་འདྲ་བའི་རྣམ་རྟོག་རྡོ་རྗེ་བཟླས་པའི་མེས་བསྲེག་པའི་ཕྱིར་རོ། ། དེ་བཞིན་དུ། མཆོད་པའི་དང་། གཏོར་མའི་དང་།
རབ་ཏུ་གནས་པའི་ཆོ་གའི་ལས་རྣམས་ཀྱང་མི་དགོས་ཏེ། གཅིག་ལོག་པས་ཅིག་ཤོས་ལྡོག་པ་རྒྱུ་རྒྱུ་ཅན་གྱི་རིགས་པ་དེ་ཉིད་ཀྱི་ཕྱིར། ཞེས་པ་སྟེ། དོན་འདི་ལྟར་སྟོན་པ་ནི་རྫོགས་རིམ་སྟོན་པའི་རྒྱུད་དང་གཞུང་དུ་མ་ནས་འབྱུང་བ་འདིར་སྨོས་ཀྱིས་མི་ལང་ངོ་། ། གཉིས་པ་ནི། གསུངས་པ། བཟླས་པ་འདི་ཡི་ནུས་མེད་གང་། ། བྱིས་པའི་བློ་ཅན་སྔགས་པ་རྣམས། ། དེ་རྣམས་ལ་ནི་བགྲང་ཕྲེང་གིས། ། ཐ་སྙད་རབ་བརྗོད་གསལ་བྱས་ཏེ། །
ཕྱི་རོལ་ལོངས་སྤྱོད་འདོད་རྣམས་ལ། ། སྔགས་པས་བསོད་ནམས་ཆེད་དུའོ། ། ཞེས་ཏེ། གོ་བར་ཟད་དོ། ། གསུམ་པ་ལ་གཉིས་ཏེ། ནུས་པ་རྙེད་པས་ནང་གི་གཙོ་བོར་བྱ་བ་དང་། ཕྱིའི་བྱས་ཀྱང་འགལ་བ་མེད་ཚུལ་ལོ། ། དང་པོ་ནི། འཇམ་དཔལ་ཞལ་ལུང་ལས། དེ་ནི་ཡང་དག་ཤེས་ནས་ནི། །
བསྒོམ་པའི་བར་ཆད་ཕྱི་རོལ་གྱི། ། བཟླས་པ་ཡོངས་སུ་སྤང་བར་བྱ། ། བཟླས་པའི་ངོ་བོ་ཆེན་པོ་མཆོག ། རྡོ་རྗེ་འཆང་བ་བརྗོད་མེད་སྐུ། ། བསམ་བརྗོད་ཡུལ་ལས་རབ་འདས་པས། ། ངག་གི་ཇི་ལྟར་བཟླས་པར་བྱེད། ། དེ་བས་གླང་ཆེན་རྙེད་གྱུར་ལ། ། རྗེས་ཀྱིས་དེ་ལ་ཅི་ཞིག་བྱ། ། ཞེས་དང་། རིམ་ལྔ་ལས་ཀྱང་།
གསང་བ་འདུས་པའི་རྒྱུད་ཕྱི་མ་ལས། རིག་པ་ཆོ་ག་འདི་ཡིས་ནི། ། ཐུན་མཚམས་བཞི་རུ་རབ་སྦྱོར་ལ། ། གྲངས་འབུམ་གྱི་ནི་མཚན་ཉིད་ཅན། ། སྔགས་ཀྱི་ཡན་ལག་མ་ཉམས་བཟླས། ། ཞེས་གསུངས་པ་དང་། བསྒོམ་པ་ཡི་ནི་བར་ཆད་ཅན། ། རྣལ་འབྱོར་ཕྱི་རོལ་བཟླས་པ་སྤངས། ། སྔགས་དོན་བཅོམ་ལྡན་རྡོ་རྗེ་ཅན། ། རྡོ་རྗེ་བདག་ཉིད་ཇི་ལྟར་ཟློས། །
གླང་པོ་སྔོན་དུ་རྙེད་གྱུར་ནས། ། གླང་པོའི་རྗེས་ནི་ཚོལ་བྱེད་ལྟར། ། སྔགས་ལུས་རང་ཉིད་མངོན་གྱུར་ནས། ། གཞན་དག་ཇི་ལྟར་ཚོལ་བྱེད་དམ། ། ཞེས་ཏེ། སྐྱོབ་པ་རྡོ་རྗེ་འཆང་གི་སྔགས་ཀྱི་དོན། ཡིད་སྐྱོབ་པ་ཞེས་སོགས་ཀྱི་ནུས་པ་ནི། རྡོ་རྗེའི་བདག་ཉིད་རླུང་སྔགས་མི་ཕྱེད་པ་ལ་ཡོད་ན། དེ་ནི་ངག་གི་ཇི་ལྟར་ཟློས་པ་ནུས། ཞེས་པའོ། །
གཉིས་པ་ནི། ནང་གི་ནུས་པ་ཡང་དག་པར་རྙེད་པའི་རྣལ་འབྱོར་པ་ཆེན་པོས་ནི་ཕྱི་རོལ་གྱི་བཟླས་པ་ལ་བརྟེན་ཀྱང་མི་འགལ་བ་ཡང་ཞལ་ལུང་ལས་གསུངས་པ། དོན་དེ་ལ་གནས་རྣལ་འབྱོར་ཆེ། ། ཕྱི་རོལ་ཡང་ནི་བསྟེན་མི་འགལ། ། གླང་པོ་ཆེ་ཡི་སྟོབས་ཀྱིས་ནི། ། བུད་ཤིང་འབྱུང་བ་ལྟ་བུའོ། ། ཞེས་ཏེ། གསེར་གྱི་གླང་པོ་ཆེའི་བུད་ཤིང་སྟེ་ལྕི་བ་ཡང་གསེར་དུ་འབྱུང་བ་ལྟར། རྣལ་འབྱོར་ཆེན་པོ་དེས་ནི། ཕྱིའི་བཟླས་པས་ཀྱང་ནང་གི་ཡོན་ཏན་ཅན་དུ་འགྱུར་རོ། །
བཞི་པ་རྡོ་རྗེ་བཟླས་པའི་འབྲས་བུ་བསྟན་པ་ལ་གཉིས་ཏེ། དཀྱུས་མའི་གཞུང་དང་། རྣམ་གྲངས་བརྗོད་པའོ། ། དང་པོ་ནི། གསུངས་པ། ཉིན་མཚན་དུ་ནི་དབུ་མར་སྲོག ། ཞུགས་པས་ནད་རྣམས་འཕྲོག་པར་བྱེད། ། ཚེས་ཀྱི་ཉིན་ཞག་སྲོག་བཅིངས་པ། ། དེ་ནི་མཁའ་སྤྱོད་ཉིད་སྟེར་བྱེད། ། ཟླ་གཅིག་སྲོག་བསད་སྙིང་ཀར་གནས། །
རྣལ་འབྱོར་པ་རྣམས་འཆི་མེད་འགྱུར། ། ལྟེ་བར་ཟླ་དྲུག་བསྲེག་ན་ནི། ། འདི་ཡིས་ཐམས་ཅད་མཁྱེན་ཉིད་སྟེར། ། དཔྲལ་བར་མགྲིན་པའི་འཁོར་ལོ་དང་། ། སྙིང་ཀ་ལྟེ་བར་གོ་རིམ་བཞིན། ། མི་རྣམས་ཀྱིས་ནི་བརྒྱལ་དང་བཅིངས། ། བསད་དང་ཇི་བཞིན་བསྲེགས་པས་འདིའོ། ། སྲོག་དང་ཐུར་སེལ་འགོག་པ་ཡིས། ། འདོད་ཆགས་བྲལ་བ་ཉིད་འདོད་དོ། ། བསད་དང་བསྲེག་པ་ཉིད་དག་གིས། །
སྔགས་པ་སངས་རྒྱས་ཉིད་དུ་འགྱུར། ། སྲོག་དང་ཐུར་སེལ་ཟད་པས་འདིར། ། ཡན་ལག་བཅུ་གཉིས་ཟད་པར་འགྱུར། ། རྒྱུ་དང་འབྲས་བུ་འགོག་པ་ཡིས། ། སངས་རྒྱས་ཉིད་དུ་སུ་མི་འགྱུར། ། ཇི་སྲིད་སྲོག་ཆགས་རྣམས་ཀྱི་སྲོག ། རྒྱུ་བ་དེ་སྲིད་ཡང་སྲིད་དོ། ། སྲོག་གི་རྒྱུ་བ་རྣམས་ཞིག་ན། ། འཆི་བ་མེད་ཅིང་ཡང་སྲིད་མེད། ། དེ་ལྟར་སྔགས་ཀྱི་བརྡ་མ་ནིང་གི་བཟླས་པ་སྟེ།
དེ་བཞིན་ཉིད་ཀྱི་བརྡ་ཡིས་ཤེས་པར་བྱའོ། ། ཞེས་ཏེ། ཚེས་ཀྱི་ཉིན་ཞག་ནི་ཞག་བཅོ་ལྔའོ། ། གོ་རིམ་བཞིན་ནི། དཔྲལ་བ་སོགས་བཞི་དང་། བརྒྱལ་བ་སོགས་སྦྱོར་བའི་ཚིག་གོ ། དེ་ལྟར་སྦྱར་བ་ལས་སྙིང་ཀར་བསད་པ་དང་། ལྟེ་བར་བསྲེགས་པ་དག་གིས་སངས་རྒྱས་སུ་འགྱུར། ཞེས་པ་སྟེ། གཞན་ནི་གོ་བར་ཟད་ལ།
འདི་དག་ནི་སྔར་བཤད་པ་སྔགས་ཀྱི་བརྡ་གཉིས་ལས། དེ་བཞིན་ཉིད་ཀྱི་བརྡ་ཞེས་པ་རྡོ་རྗེ་བཟླས་པ་ལ་མ་ནིང་གི་བཟླས་པ་ཞེས་པའི་བརྡས་བསྟན་པའོ། ། གཉིས་པ་ལ་གཉིས་ཏེ། ཞལ་ལུང་ལས་འབྱུང་བ་དང་། རིམ་ལྔ་ལས་འབྱུང་བའོ། ། དང་པོ་ནི། ཇི་སྐད་དུ། དེ་ཡིས་རྣམ་པའི་ཆོས་ཐམས་དང་། ། སྒྱུ་མ་དང་ནི་སྨིག་རྒྱུ་དང་། ། བྲག་ཆ་མགལ་མེ་འཁོར་ལོ་དང་། །
འཁྲུལ་པ་དྲི་ཟའི་གྲོང་ཁྱེར་དང་། ། ཆུ་བུར་དང་ནི་མིག་འཕྲུལ་དང་། ། གཟུགས་བརྙན་ཆུ་ཟླ་ལ་སོགས་པར། ། ཐམས་ཅད་ཤེས་ཤིང་ས་བཅུ་པའི། ། དབང་ཕྱུག་རྣམས་དང་སྐལ་མཉམ་སྟེ། ། རང་བཞིན་བཟླས་པ་འདི་ལ་ནི། ། རྣལ་འབྱོར་པས་ནི་རབ་ཏུ་འབད། ། ཅེས་དང་། དེ་བས་རྡོ་རྗེའི་བཟླས་པ་མཆོག ། འབད་པས་བདེ་གཤེགས་ཐམས་ཅད་ཀྱིས། །
བྱིན་རླབས་ཉིད་ནི་འོང་བས་ན། ། ཕྱག་རྒྱ་ཆེན་པོ་འགྲུབ་པ་ཡི། ། མཚན་མ་ཡང་དང་ཡང་འབྱུང་འགྱུར། ། དེ་བྱུང་ཆོ་ག་ལ་གནས་པ། ། སྐད་ཅིག་གིས་ནི་ཀུན་མཁྱེན་ཆེ། ། རྒྱུད་ལ་རབ་ཏུ་འཕོ་བར་ནི། ། ཐེ་ཚོམ་མེད་པར་ངེས་པས་ན། ། ཆོ་ག་འདི་ལ་རབ་ཏུ་འབད། ། ཅེས་སོ། ། གཉིས་པ་ལ་གཉིས་ཏེ།
སེམས་ལ་དམིགས་པ་ཐོབ་པ་ལ་སོགས་པ་རིམ་གྱིས་ཟུང་འཇུག་གི་མཐར་ཐུག་པར་འགྲོ་བའི་ཚུལ་དང་། ཡེ་ཤེས་གསུམ་གྱི་དབྱེ་བས་སེམས་ལ་དམིགས་པ་འཐོབ་པའི་ཚུལ་ལོ། ། དང་པོ་ནི། རིམ་པ་ལྔ་པ་ལས། རྡོ་རྗེ་བཟླས་གནས་རྣལ་འབྱོར་པ། ། སེམས་ལ་དམིགས་པ་ཐོབ་པར་འགྱུར། ། སྒྱུ་མ་ལྟ་བུའི་ཏིང་འཛིན་གནས། ། ཡང་དག་མཐས་ནི་རྣམ་པར་སྦྱངས། ། ཡང་དག་མཐའ་ལས་ལངས་ནས་ནི། ། གཉིས་མེད་ཡེ་ཤེས་འཐོབ་པར་འགྱུར། །
ཟུང་འཇུག་ཏིང་འཛིན་ལ་གནས་ནས། ། སླར་ཞིང་གང་ལ་མི་སློབ་བོ། ། ཞེས་ཏེ། སེམས་ལ་དམིགས་པ་ནི་སེམས་དབེན་ནོ། ། སྒྱུ་མ་ལྟ་བུ་ནི་རིམ་པ་གསུམ་པའོ། ། ཡང་དག་མཐའ་ནི་མངོན་པར་བྱང་ཆུབ་པའོ། ། གཉིས་མེད་ཡེ་ཤེས་ནི་ཟུང་འཇུག་སྟེ། དེ་ལའང་སློབ་མི་སློབ་གཉིས་ལས། ཕྱི་མའི་དབང་དུ་མཛད་ནས། མི་སློབ་བོ། །
འདི་ནི་རྫོགས་པའི་རྣལ་འབྱོར་པ། ། རྡོ་རྗེ་འཛིན་པ་ཆེན་པོའང་དེ། ། རྣམ་པ་ཀུན་གྱི་མཆོག་ལྡན་པའི། ། ཐམས་ཅད་མཁྱེན་པར་དེ་ནས་འགྱུར། ། ཞེས་སོ། ། དེས་ན་རྡོ་རྗེ་བཟླས་པའི་རིམ་པ་ལས། ། རིམ་པ་ལྷག་མ་བཞིའི་མཐར་ཐུག་པར་འགྱུར་བའི་ཚུལ་ལོ། ། གཉིས་པ་ནི། རྡོ་རྗེ་བཟླས་པ་ལས། ཕྲིན་ལས་ཀྱི་དངོས་གྲུབ་དང་།
རྣལ་འབྱོར་གྱི་དབྱེ་བ་གྲུབ་པ་ལས་ཐར་པ་འཐོབ་པའི་ཚུལ་ཡང་གསུངས་པ་ནི། ཡ་ཡི་དོན་གྱི་གང་ཅིའང་རུང་། ། དངོས་གྲུབ་འདོད་པས་བྱ་བ་ནི། ། ར་ལ་སོགས་པ་གསུམ་ཉིད་ཀྱིས། ། འགྲོ་བའི་དོན་ལ་འཇུག་པར་བྱ། ། མེ་དང་རླུང་དང་དབང་ཆེན་དང་། ། ཆུ་སྟེ་སོ་སོའི་དཀྱིལ་འཁོར་དུ། ། ཐུན་ཕྱེད་ཀྱི་ནི་དུས་སུ་ནི། ། ལས་ནི་གཉིས་གཉིས་འགྲུབ་པར་འགྱུར། ༈ །མཆོད་ལ་བརྩོན་པས་བསྟོད་པར་འགྱུར། །
བཟླས་ལ་བརྩོན་པས་རྣམ་པར་འདག ། མེ་ལ་སྦྱིན་སྲེག་བརྩོན་པས་འབྱོར། ། བསམ་གཏན་བརྩོན་པས་ཐར་པ་འཐོབ། ༈ །སྔགས་པས་དེ་ལྟར་ཤེས་ནས་ནི། ། འགྲོ་ན་བྱིས་པ་བཞིན་དུ་སྤྱོད། ། དེ་ནས་མི་རྟོག་ཆོས་ཅན་གྱི། ། གསང་སྔགས་རྣམས་ནི་འགྲུབ་པར་འགྱུར། ། གསུང་གི་རྡོ་རྗེ་སྒྲུབ་པ་སྟེ། ། འདི་ནི་སྔགས་ཀྱི་དེ་ཉིད་གསལ། ། ཡེ་ཤེས་གསུམ་གྱི་དབྱེ་བ་ཡིས། །
སེམས་ཙམ་ལ་ནི་ངེས་པར་སྦྱར། ། ཞེས་ཏེ། བཟླས་པ་འདི་གྲུབ་པའི་རྣལ་འབྱོར་པ་ལས་ཀྱི་དངོས་གྲུབ་འདོད་པས་ནི། ཡའི་དོན་དང་། ར་ལ་ཝ་གསུམ་གྱི་དོན་གྱིས་ཉེ་བར་མཚོན་པ་རླུང་དང་མེ་ས་ཆུ་གསུམ་གྱི་དཀྱིལ་འཁོར་ལས་ཕྲིན་ལས་བཞིས་འགྲོ་བའི་དོན་ལ་རབ་ཏུ་འཇུག་པར་བྱའོ། ། དེ་ཉིད་བཤད་པ་མེ་དང་རླུང་དང་། ། ཞེས་སོགས་ཏེ། གཡས་པ་ནས་ནི་འབྱུང་བའི་ཁམས། ། མེ་ཡི་དཀྱིལ་འཁོར་ཉིད་ཡིན་ཏེ། ། ཞེས་པད་མ་མགོན་པོ་དང་།
གཡོན་པ་ནས་ནི་འབྱུང་བའི་ཁམས། ། རླུང་གི་དཀྱིལ་འཁོར་ཞེས་བྱ་བ། ། ཞེས་ལས་ཀྱི་མགོན་པོ་དང་། གཉིས་ཀ་ལས་ནི་འབྱུང་བའི་ཁམས། ། དབང་ཆེན་གྱི་ནི་དཀྱིལ་འཁོར་ཉིད། ། ཅེས་རིན་ཆེན་མགོན་པོ་དང་། དལ་ཞིང་རྒྱུ་བ་མེད་པའི་ཁམས། ། ཆུ་ཡི་དཀྱིལ་འཁོར་ཉིད་ཡིན་ཏེ། ། ཞེས་རྡོ་རྗེ་མགོན་པོ་སྟེ་མགོན་པོ་བཞིའི་དཀྱིལ་འཁོར་གྱི་རླུང་རྒྱུ་བའི་དུས་སུ། ཐུན་ཕྱེད་དེ་དགུ་བརྒྱ་ཕྲག་རེའི་དུས་ཀྱི་བར་དུ་ལས་གཉིས་གཉིས་ཏེ་རྣམ་པ་བཞི་འགྲུབ་པར་འགྱུར་རོ། །
དེ་བཞིན་དུ། བཟླས་པ་འདིའི་རྣལ་འབྱོར་པས། བླ་མ་དང་དཀྱིལ་འཁོར་པའི་མཆོད་པ་ལ་ཆགས་ན། རང་ཚེ་འདི་ཉིད་དུ་མཆོད་བསྟོད་ཀྱི་གནས་སུ་འགྱུར་བ་དང་། ངག་གི་བཟླས་པ་ལ་ཆགས་ཀྱང་ལས་ཀྱི་སྒྲིབ་པ་རྣམ་པར་འདག་པ་དང་། མེའི་སྦྱིན་སྲེག་ལ་བརྩོན་ན། དམ་ཚིག་གི་མེའི་ཞལ་ལས་ཡེ་ཤེས་ཀྱི་མེ་ཚིམ་པར་བྱས་པས་འབྱོར་པ་ཆེས་ཆེ་བ་འཐོབ་ཅིང་། བསམ་གཏན་གྱི་བཟླས་པ་འདི་ཉིད་ལ་བརྩོན་པས་མི་གནས་པའི་མྱང་འདས་ཀྱི་མཚན་ཉིད་ཅན་གྱི་ཐར་པ་འཐོབ་པ་ཡིན་ནོ། ། དེ་བཞིན་དུ། དངོས་གྲུབ་ཐམས་ཅད་ཀྱང་འཐོབ་བོ། །
གང་གིས་ན། འདི་ལ་བརྟེན་པ་རྣམ་པར་མི་རྟོག་པའི་ཆོས་ཅན་གྱི་གསང་སྔགས་གྲུབ་པའི་རྣལ་འབྱོར་པས་སོ། ། དེ་ཡང་འདི་ལྟར། སྔགས་པས་ཨཱ་ལི་ཀཱ་ལིའི་རང་བཞིན་གྱི་ངག་གི་སྤྲོས་པ་ཇི་སྐད་བཤད་པ་དེ་ལྟར་ཤེས་ནས་ནི། འགྲོ་བའི་ནང་ན་བྱིས་པ་བཞིན་དུ་སྤྱོད་ཅེས་བྱ་སྟེ། བསྟོད་པ་དང་སྨད་པ་སོགས་ཀྱི་རྣམ་རྟོག་དང་བྲལ་བར་གནས་པས་གང་དུའང་རྗེས་སུ་ཆགས་པ་དང་ཁོང་ཁྲོ་བར་མི་འགྱུར་རོ། ། དེ་ནས་ནི་རྣམ་པར་མི་རྟོག་པའི་ཆོས་ཉིད་ཀྱི་རྒྱུ་དེ་ལས་སྦྲུལ་ལ་སོགས་པའི་སྔགས་རྣམས་ཀྱང་རང་རང་གི་ལས་ལ་ནུས་པ་དང་ལྡན་པར་འགྱུར་གྱི། རྟོག་པ་དང་བཅས་པའི་གང་ཟག་གིས་ནི་མ་ཡིན་ཏེ། སྔགས་ཀྱི་དེ་ཁོ་ན་ཉིད་མི་ཤེས་པའི་ཕྱིར་རོ། ། དེ་ཁོ་ན་ཉིད་དེ་ཇི་ལྟ་བུ་ཞེ་ན།
གསུང་གི་རྡོ་རྗེ་སྒྲུབ་པར་བྱེད་པ་སྟེ། རླུང་སྔགས་མི་ཕྱེད་པའི་མཚན་ཉིད་ངག་གི་རྣམ་པར་དབེན་པ་སྒྲུབ་པར་བྱེད་པའོ། ། དེས་ན། རླུང་གི་དེ་ཉིད་རིམ་གྱིས་ནི། ། སྔགས་ཀྱི་དེ་ཉིད་ཡང་དག་འཇུག ། སྔགས་ཀྱི་བསྐྱེད་པ་རྟོགས་ནས་ནི། ། རྡོ་རྗེའི་བཟླས་པ་རྣམས་ལ་སློབ། ། ཅེས་པ་ལྟར། རྒྱུའི་དེ་ཁོ་ན་ཉིད་དང་། འབྲས་བུའི་དེ་ཁོ་ན་ཉིད་འདི་དག་ནི་སྔགས་ཀྱི་དེ་ཁོ་ན་ཉིད་ཅེས་བྱ་སྟེ།
འདི་དག་གི་སྒོ་ནས་དོན་དམ་པའི་སྔགས་ཀྱི་བཟླས་པ་ལ་འཇུག་པར་བྱ་བ་ཡིན་པའི་ཕྱིར་རོ། ། དེ་ལ་རྒྱུའི་དེ་ཉིད་ནི། དབུགས་ཀྱི་རླུང་དང་། འབྲས་བུའི་དེ་ཉིད་ནི་དབུགས་ཀྱི་རང་བཞིན་གྱི་སྔགས་ཏེ། དེ་ཉིད་མི་ཕྱེད་པའི་སྦྱོར་བ་ནི་ཡིད་སྐྱོབ་པའམ་སྦས་ཏེ་སྨྲ་བར་བྱ་བའི་ཕྱིར་སྔགས་ཀྱི་དེ་ཁོ་ན་ཉིད་ཅེས་བྱ་བར་ཇི་སྐད་བཤད་པ་བཞིན། འདིར་ཡང་རྣམ་པར་ཕྱེ་སྟེ་བཤད་པས་ན། གསལ་ཞེས་སྨོས་པ་ཡིན་ནོ། ། གང་ལས་བཤད་ན། རྩ་བའི་དང་། ཕྱི་མའི་དང་།
བཤད་པའི་རྒྱུད་ཀྱི་རྗེས་སུ་འབྲངས་ནས། དེ་ལྟ་བུའི་ཚུལ་གྱི་རྡོ་རྗེ་བཟླས་པ་ལ་གནས་པའི་རྣལ་འབྱོར་པས་ནི་སེམས་ཙམ་ལ་དམིགས་པ་སེམས་རྣམ་པར་དབེན་པ་འཐོབ་པར་འགྱུར་བས། སེམས་ཙམ་ལ་ནི་ངེས་པར་སྦྱར་ཞེས་བྱ་སྟེ། གང་གི་སྒོ་ནས་ན། ཡེ་ཤེས་གསུམ་ཞེས་པ། སྣང་བ། མཆེད་པ། ཐོབ་པ་གསུམ་གྱི་དབྱེ་བའི་སྒོ་ནས་སོ། ། དེ་དག་གིས་ནི་ངེས་པ་གཉིས་ལས། བཟླས་པའི་ངེས་པ་ཞེས་པ་དེ་བཤད་ཟིན་ཏོ། །
ད་ནི། གཉིས་པ་སྔགས་ཀྱི་ངེས་པ་ཞེས་པ་ལ་དོན་རྣམ་པ་གཉིས་ཏེ། བཟླས་པའི་སྔགས་ཀྱི་ངེས་པ་བཤད་པ་དང་། སྒྲུབ་པའི་སྔགས་ཀྱི་ངེས་པ་བཤད་པའོ། ། དང་པོ་ལ་དྲུག་སྟེ། འབྱུང་པོའི་གཏོར་མའི་སྔགས་ཀྱི་ངེས་པ། ས་བོན་བཟླས་སྤེལ་དགོས་པའི་ངེས་པ། ལྷ་མོའི་ས་བོན་འཇོག་པའི་ངེས་པ། གྲོང་ཁྱེར་བསྐྱོད་པའི་སྔགས་ཀྱི་ངེས་པ། ཀུ་རུ་ཀུལླེའི་སྔགས་ཀྱི་ངེས་པ།
སྲུང་བའི་འཁོར་ལོའི་སྔགས་ཀྱི་ངེས་པ་བཤད་པའོ། ། དང་པོ་ནི། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨཱདྱ་ནུཏྤནྣ་ཏྲཏ། ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་པའི་སྔགས་ཀྱི་ངེས་དོན་ལེགས་པར་བཤད་ཟིན་པ་ཉིད་དོ། ། དེ་བཞིན་དུ། གཉིས་པ་ནི། བུཾ། ཨཾ། ཛྲཱིཾ།
ཁཾ། ཧཱུྃ་ཞེས་པ་ལྔ་དང་། བཅོམ་ལྡན་འདས་ཀྱི་སྙིང་པོའི་སྔགས་བཞི་དང་། གནས་གསུམ་བྱིན་གྱིས་བརླབ་པའི་སྔགས་ཀྱི་ངེས་དོན་ཡང་བཤད་པ་ཉིད་དོ། ། གསུམ་པ་ལ་གཉིས་ཏེ། བསྡུས་རྒྱུད་དང་མཐུན་པར་དྲང་དོན་འཇོག་ཚུལ། རྩ་རྒྱུད་མཐུན་པར་ངེས་དོན་འཇོག་ཚུལ་ལོ། ། དང་པོ་ནི། གསུངས་པ། འདིར་དྲང་བའི་དོན་དུ་བདག་མེད་མ་ལ་སོགས་པ་དབྱངས་རྣམས་སྔགས་བཏུ་བའི་དོན་དུ་བརྗོད་པར་བྱ་སྟེ།
ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་ཨཾ་ཞེས་སོ། ། དེ་ལ། སྔགས་བཏུ་བའི་དོན་དུ་ཞེས་པ་ནི། ཨཱ་ལི་དང་པོ་བདག་མེད་མ། ། ཞེས་སོགས་ཀྱི་སྒོ་ནས་སྨོས་པས། སྔགས་བཏུ་བ་ལ། བརྡ་ཆད་གཟུང་བདེ་བའི་དོན་དུ་རིམ་པ་འདི་ལྟ་བུར་སྨོས་པའོ། ། ཞེས་བྱ་བར་དགོངས་ཏེ། གཟུང་བདེ་བ་ཡང་གང་ལས་ཤེ་ན། འོག་ཏུ།
བྱིས་པ་ཀློག་པའི་ཚུལ་གྱིས་ཞེས་གསུངས་པས་བསྟན་ཏེ། དབྱངས་བཅོ་ལྔའི་རིམ་པ་ལ། འཇིག་རྟེན་ན་བྱིས་པ་རྣམས་ཀྱིས་ཐོག་མར་ཡི་གེའི་ཕྱི་མོ་ཀློག་པ་ལ་འཇུག་པ་ན། བཅོ་ལྔ་པོ་འདི་དག་ལ་འདོན་པའི་རིམ་པ་འདི་ལྟར་ཡོད་པ་ཡོངས་སུ་གྲགས་ཆེ་བའི་དོན་གྱིས་སོ། ། དེ་ལྟར་ན། བསྡུས་རྒྱུད་དུ་སྨོས་པའི་རིམ་པ་འདི་ནི་བྱིས་པའི་ཀློག་པ་དང་བསྟུན་ནས་དྲང་བའི་དོན་དུ་མཛད་ཅེས་བྱའོ། ། ཅི་སྟེ་དེ་ལྟ་ན་ཀློག་པ་དེ་ལ་ནི། ཨཿཞེས་བཅུ་དྲུག་པའང་ཡོད་པས། དེ་ཡང་མི་སྨོས་པ་ཅི་ཞེ་ན། དེའི་རྒྱུ་མཚན་ནི་བཅོམ་ལྡན་འདས་ཉིད་ཀྱིས་གསུངས་ཏེ།
གང་ཕྱིར་བཅུ་དྲུག་ཆ་མེད་ཨ། ། འབད་པ་ཀུན་གྱིས་ལྷག་མ་སྤང་། ། ཞེས་སོ། ། གཉིས་པ་ནི། གསུངས་པ། ངེས་པའི་དོན་གྱི་ཡང་སོ་སོར་བསྡུ་བའི་ཀློག་པས་གཟུང་བར་བྱ་སྟེ། ཨ་ཨི་རྀ་ཨུ་ལྀཀ ཨ་ཨེ་ཨར་ཨོ་ཨལཙ། ཧ་ཡ་ར་ཝ་ལཏ། ཞེས་པའི་ས་བོན་རྣམས་དཀར་པོའི་ཕྱོགས་ལ་ཟླ་བའི་ཆ་རྣམས་ཀྱིའོ། །
བྱིས་པ་ཀློག་པའི་ཚུལ་གྱིས། དྲང་བའི་དོན་གྱིས་ནི་བཅོམ་ལྡན་འདས་ཀྱིས་གསུངས་པ་མ་ཡིན་ནོ། ། ཞེས་པ་རྩ་བའི་རྒྱུད་དུ་ངེས་པའོ། ། ཞེས་ཏེ། རྩ་བའི་རྒྱུད་དུ་ཇི་ལྟར་གསུངས་པ་ནི། འོག་ཏུ་སྟོན་པར་འགྱུར་བ། གཙོ་བོ་ལ་སོགས་ཀ་སོགས་བདག ། ཕུང་པོ་ཁམས་ཀྱི་སྔགས་བདག་ཉིད། ། སོ་སོར་སྡུད་པ་བདེ་བྱེད་ཀྱིས། ། སྒྲ་སྒྲུབ་པ་ཡི་དོན་དུ་བསྟན། །
སྔགས་གྲུབ་པ་ཡང་དེ་ཁོ་ན། ། ཐམས་ཅད་མཁྱེན་པས་དེ་བཞིན་སྔགས། ། བྱིས་པ་ཀློག་པའི་རིམ་པས་མིན། ། ཞེས་ཏེ། དོན་ནི་འཆད་པ་ལས་གསལ་བར་འགྱུར་རོ། ། བཞི་པ་གྲོང་ཁྱེར་བསྐྱོད་པའི་སྔགས་ཀྱི་ངེས་པ་བཤད་པ་ལ་གསུམ་སྟེ། དྲང་བའི་དོན་གྱི་འཇོག་ཚུལ། སྤྱིའི་བྱུང་ཁུངས་བཤད་པ། ཟློས་པའི་མན་ངག་བསྟན་པའོ། ། དང་པོ་ནི།
གསུངས་པ། དེ་བཞིན་དུ་གྲོང་ཁྱེད་བསྐྱོད་པའི་སྔགས་ནི། ཨ་ཀ་ཙ་ཊ་ཏ་པ་ཡ་ཤ་སྭཱཧཱ། ཞེས་པ་དྲང་དོན་གྱི་སོ། ། ཞེས་ཏེ། དེ་བཞིན་དུ་ཞེས་པ་ནི་ངེས་པའི་དོན་གྱི་ཡང་སོ་སོར་བསྡུ་བའི་ཀློག་པས་གཟུང་བར་བྱ་སྟེ། ཞེས་དང་། བྱིས་པ་ཀློག་པའི་ཚུལ་གྱིས་དྲང་བའི་དོན་གྱིས་ནི་བཅོམ་ལྡན་འདས་ཀྱིས་གསུངས་པ་མ་ཡིན་ནོ། ། ཞེས་པ་རྩ་བའི་རྒྱུད་དུ་ངེས་པའོ། ། ཞེས་པ་དེ་ཉིད་སྔ་མ་དེ་བཞིན་དུ་འདིར་ཡང་སྦྱོར་བའི་དོན་ཏེ།
དེ་ཡང་འདི་ལྟར། སྔགས་འདིའི། ཨ་ནས་ཤའི་བར་གྱི་ཡི་གེ་བརྒྱད་ནི། སྡེ་པ་བརྒྱད་ཀྱི་ཐོག་མའི་ཡི་གེ་སྨོས་པ་སྟེ། ཨ་ཞེས་པ་དབྱངས་ཡིག་བཅུ་དྲུག་གི་སྡེ་པའི་ཐོག་མ་དང་། ཀ་ཙ་ཊ་ཏ་པ་ཞེས་པ་ཡོངས་སུ་གྲགས་པའི་སྡེ་པ་ལྔའི་ཐོག་མ་དང་། ཡ་དང་ཤ་ནི། མཐར་གནས་དང་དྲོ་བའི་སྡེ་པའི་ཐོག་མའོ། ། དེ་དག་ལས། དབྱངས་ཀྱི་སྡེའི་རིམ་པ་བྱིས་པའི་ཀློག་རིམ་ཡིན་པར་བཤད་པ་དེ་བཞིན་དུ།
གསལ་བྱེད་ཀྱི་སྡེ་པ་རྣམས་ལ་རིམ་པ་འདི་ལྟར་མཛད་པ་རྣམས་ཀྱང་བྱིས་པ་ཀློག་པའི་ཚུལ་གྱིས་དྲང་བའི་དོན་དུ་བཞེད་པའོ། ། གཉིས་པ་ནི། གསུངས་པ། ངེས་པའི་དོན་གྱིས་ནི། ཨ་ཀུ་ཧ་རྣམ་པར་བཅད་བྱ་རྣམས་མགྲིན་གྱུར་རོ། ། ཨི་ཙུ་ཡ་ཤ་རྣམས་རྐན་གྱུར་རོ། ། རྀ་ཊུ་ར་ཥ་རྣམས་སྤྱི་བོ་ལས་གྱུར་པའོ། ། ཨུ་པུ་ཝ་དང་མཆུ་ཅན་རྣམས་མཆུ་གྱུར་རོ། ། ལི་ཏུ་ལ་ས་རྣམས་སོ་གྱུར་རོ། ། ཞེས་ཏེ།
འདིར་ཀུ་ཙུ་ཊུ་པུ་ཏུ་ཞེས་པའི་ཨུ་ཡིག་རྣམས་ནི། ཙནྡྲ་པར། ཨུཏ་ཀྱིས་སྡེ་དང་བཅས་པའོ། ། ཞེས་རང་རང་གི་སྡེ་པ་འཛིན་པ་སྟེ། ཀུ་ཞེས་པས་ཀའི་སྡེ་འཛིན་པ་ལྟ་བུའོ། ། དེ་ན་སྡེ་པ་ལྔའི་རིམ་པ་ལའང་ངེས་པའི་དོན་དུ་ནི། ཀ་ཙ་ཊ་པ་ཏ། ཞེས་པ་སྡེའི་རྗེས་སུ་ཏ་སྡེ་འོང་བར་རིགས་ཏེ། འབྱུང་ཁུངས་ཀྱི་རིམ་པ་འདི་ནི། ནམ་མཁའ་རླུང་མེ་ཆུ་ས་ཞེས་པ་འབྱུང་བ་ལྔ་སྐྱེ་བའི་རིམ་པ་ཅན་ཡིན་པའི་ཕྱིར་རོ། །
ཞེས་བྱ་བར་དགོངས་སོ། ། འདི་ལས་ནི་སྔར་སྨོས་པ་ས་བོན་བཅོ་ལྔའི་ངེས་དོན་གྱི་རིམ་པ་ཡང་ཁོང་དུ་ཆུད་པར་འགྱུར་རོ། ། ཅི་སྟེ་དེ་ལྟ་ན་མཐར་གནས་དང་དྲོ་བ་རྣམས་ཀྱི་རིམ་པ་ལ་ངེས་པའི་དོན་ནི་གང་ཞེ་ན། བཤད་པར་བྱ་སྟེ། དེ་ལ་མཐར་གནས་བཞི་ནི། དབྱངས་ཡོངས་སུ་གྱུར་པའི་ཡ་ཎ་མིན་པར་སྒྲ་པ་ལ་གྲགས་པ་ལྟ་བུར། བྱང་ཆུབ་སེམས་དཔའི་འགྲེལ་པའི་བརྡ་ལ་ནི། ཧ་ཡིག་ཀྱང་ཡ་ཎར་མཛད་པས། དེ་ལྟར་བྱ་དགོས་པ་ཞིག་ཅི་ནས་ཀྱང་ཡོད་པར་ངེས་སོ། ། དེ་ཉིད་ཀྱི་ཕྱིར།
ཡ་ཎར་གང་གྱུར་པ་རྣམས་ནི་དབྱངས་ཡིག་ཏུ་བགྲང་བ་བྱང་ཆུབ་སེམས་དཔའི་ལུང་སྟོན་པ་ལ་སྣང་བས་ངེས་པའི་དོན་དུ་ན། མཐར་གནས་བཞི་ཧ་ཡིག་དང་བཅས་པ་དབྱངས་སུ་བགྲང་གི་གསལ་བྱེད་དུ་ནི་མ་ཡིན་ནོ། ། ཡ་ཎ་ལྔའི་གོ་རིམ་ཡང་། ཇི་སྐད་བཤད་པ་ལྟར་འབྱུང་བ་ལྔའི་སྐྱེ་རིམ་བཞིན། ཧ་ཡ་ར་ཝ་ལ། ཞེས་འབྱུང་བའི་དོན་ཡང་དེར་ཟད་དོ། ། དེས་ན་དྲོ་བ་གསུམ་དང་། མཆུ་ཅན་དང་། རྣམ་པར་བཅད་བྱ་རྣམས་དབྱངས་གསལ་གང་དུ་བསྡུ་ཞིང་། རིམ་པ་ཇི་ལྟ་བུ།
ཞེས་བརྗོད་པར་བྱ་བ་ལས། འདིར་གསལ་བྱེད་ཉིད་དུ་བསྡུ་བ་ལ་དགོངས་པ་ལ་ཡོད་པས། འདི་དག་གསལ་བྱེད་ཀྱི་སྡེ་པ་ཅིག་ཏུ་མཛད་ཅིང་། སྡེ་པ་འདི་འབྱུང་བ་ལྔའི་སྡེ་པར་མ་འདུས་པས། སའི་སྡེ་ཞེས་དང་། སྡེ་པ་རིལ་པོ་ཡེ་ཤེས་ཀྱི་ཁམས་ཞེས་སྡེ་པ་དྲུག་པ་ཉིད་དུ་རྣམ་པར་གཞག་ལ། དེའི་ཕྱིར་ཡེ་ཤེས་ཀྱི་ཁམས་པ་ཐམས་ཅད་ནི་ལྷག་པའི་ཆ་ལྟ་བུར་ལོགས་སུ་བགྲང་བ་ལ་དགོངས་ནས། འབྱུང་བ་ལྔའི་སྔོན་དང་མཐའི་གོ་རིམ་ཡང་བསམ་མི་དགོས་པར་མཐོང་ལ། སྡེ་པ་འདི་ཉིད་ལའང་། ནང་དུ་འབྱུང་བ་ཆུང་བའི་དབྱེ་བ་དགོས་པ་ཡང་འབྱུང་ཁུངས་བཤད་པ་ལས་ཤེས་པས།
དེའི་ཕྱིར་རིམ་པ་ནི། ཐཉ་ཤ་ཥ་ཀཔ་ས། ཞེས་བྱའོ། ། འདིར་ལྕེ་རྩ་ཅན་མ་བརྗོད་པར། རྣམ་པར་བཅད་པ་ཞེས་པ་ཙམ་གསུངས་པ་ནི། དེ་གཉིས་ཀ་ལ་ཐུན་མོང་དུ་རྣམ་པར་བཅད་པའི་མིང་གིས་སྟོན་པར་བཞེད་པ་སྟེ། ལྕེ་རྩ་ཅན་སྡེ་པ་འདི་ཐོག་མར་ཡོད་པ་ནི་སེམས་འགྲེལ་ཀུན་ན་གསལ་ཞིང་། རྣམ་བཅད་གསལ་བྱེད་དུ་བགྲང་དགོས་པ་ནི། སྡེབ་སྦྱོར་གྱི་གཞུང་ལས་འབྱུང་བ་དང་ཡང་རྗེས་སུ་འབྲེལ་བས། འདི་དག་འདམ་ང་ཅན་ལྟ་བུར་ཡང་ཤེས་པར་བྱ་དགོས་པར་མངོན་ནོ། །
གསུམ་པ་ཟློས་པའི་མན་ངག་བསྟན་པ་ལ་གཉིས་ཏེ། གང་ཞིག་བཟླ་བའི་སྔགས་ཀྱི་མན་ངག་དང་། ཇི་ལྟར་བཟླ་བ་སྦྱོར་བའི་མན་ངག་གོ ། དང་པོ་ནི། གསུངས་པ། ཨོཾ་ཨ་ཨཱ་ཧ་ཧཱ་ང་ཉ་ཎ་མ་ན་ཐཀ་སྭཱ་ཧཱ། གྲོང་ཁྱེད་དཀྲུགས་པའི་སྔགས་སོ། ། སྔགས་བཏུ་བའི་ལེའུ་ལས་བླ་མའི་མན་ངག་གིས་ཤེས་པར་བྱ་བ་སྟེ་རྩ་བའི་རྒྱུད་ཀྱི་མན་ངག་ནི་ངེས་པའི་དོན་ཏོ། ། ཞེས་པ་འགྱུར་རྙིང་གི་ཚིག་སྟེ། གྲོང་ཁྱེར་དཀྲུག་པའི་སྔགས་འདིར་སྨོས་པ་ནི་རྩ་བའི་རྒྱུད་ལ་བརྟེན་པ་མན་ངག་གི་ཤེས་པར་བྱ་བའོ། །
དེར་མ་ཟད་སྔགས་བཏུ་བའི་ཆོ་ག་ཡང་རྩ་བའི་རྒྱུད་ཀྱི་མན་ངག་བཞིན་ཉུང་ངུའི་རྒྱུད་འདིའི་སྔགས་བཏུ་བའི་ལེའུ་ལས་བླ་མའི་མན་ངག་གིས་ཤེས་པར་བྱ་དགོས་པ་ཡོད་པ་ཉིད་དུ་རྡོ་རྗེ་སྙིང་པོས་གསུངས་པ་སྟེ། དེ་ཡང་ཇི་ལྟར་ཡོད་ན། བརྟག་པ་ཕྱི་མའི་ལེའུ་དགུ་པའི་སྙིང་འགྲེལ་ལས། ད་ནི་སྔགས་བཏུ་བའི་ལེའུ་ཇི་ལྟ་བའི་རིམ་པ་བདག་མེད་མས་ཀྱེའི་རྡོ་རྗེ་ལ་ཞུས་པ། སྔགས་བཏུ་བ་ནི་ཇི་ལྟར་འགྱུར། ། བཅོམ་ལྡན་འདས་ཀྱིས་སླར་གསུངས་པ། ། དེ་ནི་ཁྱོད་ལ་ངས་བཤད་ཀྱིས། ། ལྷ་མོ་ཤེས་རབ་ཆེན་མོ་ཉོན། ། ཞེས་བྱ་བ་ལ། འདིའི་དོན་རྒྱས་པ་ནི་རྩ་བའི་རྒྱུད་འབུམ་ཕྲག་ལྔ་པ་ཉིད་དུ་བསྟན་པས་དེ་ལ་འཇུག་པར་བྱའོ། །
སྔགས་རྣམས་ཇི་བཞིན་ཤེས་འདོད་པས། ། སློབ་དཔོན་ལ་ནི་ཕྱག་བྱས་ལ། ། མཆོག་ཏུ་དད་པས་གུས་བཏུད་དེ། ། སྔགས་ཀྱི་དེ་ཉིད་རྩོལ་ཞེས་ཞུ། ། དེ་ལ་བླ་མ་སྐལ་ཆེན་པོས། ། ཕྱི་རོལ་སྐྱེ་བོ་མེད་པའི་སར། ། ལྕི་བ་གཙང་མས་ལེགས་བྱུགས་ལ། ། འདབ་བརྒྱད་གེ་སར་དང་ལྡན་བཅས། ། སྒོ་བཞི་རྟ་བབས་བཞིས་བརྒྱན་པ། ། ཀ་བ་བརྒྱད་དང་ཡང་དག་ལྡན། །
ཀྱེ་ཡི་རྡོ་རྗེའི་དཀྱིལ་འཁོར་མཆོག ། རྡོ་རྒྱུས་ཀྱིས་ནི་ལེགས་བྲིས་ལ། ། དེ་རྗེས་སྡེ་ཚན་གཉིས་པོ་དགོད། ། དབུས་སུ་ཀྱེ་རྡོར་བདག་མེད་ལྡན། ། ཐོད་པ་གྲི་གུག་གཟུགས་སུ་བྲིས། ། དེ་ཡི་འདབ་མ་དང་པོ་ལ། ། ཨཱ་ལི་བཅུ་དྲུག་མཁས་པས་བྲི། ། འདབ་མ་གཉིས་པར་ཀ་སོགས་ལྔ། ། གསུམ་པར་ཙ་སོགས་བློ་ལྡན་པས། ། བཞི་པར་ཊ་ལ་སོགས་ལྔ་བྲི། །
དེ་བཞིན་ལྔ་པར་ཏ་སྡེ་ལྔ། ། འདབ་མ་དྲུག་པར་ཆུ་ཡི་ཚོགས། ། བདུན་པར་མཐར་གནས་བྲི་བྱ་ཞིང་། ། བརྒྱད་པར་དྲོ་བའི་སྡེ་པ་བྲི། ། སྒོ་བཞི་པོར་ནི་ལྕགས་ཀྱུ་སོགས། ། ཞགས་པ་ལ་སོགས་བྲི་བར་བྱ། ། ལྷ་མོ་བརྒྱད་དུ་ལེགས་བསམ་ཞིང་། ། སློབ་དཔོན་རིག་མ་གཡོན་དུ་གཞག ། མཆོད་པའི་བྱེ་བྲག་སྣ་ཚོགས་ཀྱིས། ། ལེགས་པར་མཆོད་ལ་གསང་སྔགས་བཏུ། །
དེ་ནས་སློབ་མའི་སྐྱེ་བོ་མཆོག ། ཤིན་དུ་གུས་པས་ལེན་དུ་གཞུག ། གཞན་དུ་རང་དགས་ལེན་པ་གང་། ། འབྲས་བུ་མེད་ཅིང་དེ་བརླག་འགྱུར། ། ཞེས་གསུངས་པ་འདི་དག་གོ ། འདིར་འདབ་མ་བརྒྱད་ལ་སྡེ་པ་བརྒྱད་བཀོད་པའི་གོ་རིམ་ནི། དྲང་དོན་ཇི་ལྟ་བ་བཞིན་སྣང་བ། སྔགས་བཏུའི་རེའུ་མིག་ཏུ་དགོད་པ་ལ་ནི་འདི་ཁོ་ནའོ། ། ཞེས་ཀྱང་དགོངས་པར་ངེས་སོ། ། སྔགས་བཏུའི་ཆོ་ག་འདི་ལ་ནན་ཏན་དགོས་པ་ཡང་།
སྐབས་དེའི་སྙིང་འགྲེལ་ལས། ཆོ་ག་དེ་ལྟ་བུ་དང་ལྡན་པས་སྔགས་བཏུས་ཏེ་བཟླས་པ་བྱས་ན་རྒྱུད་ལས་གསུངས་པ་བཞིན་དངོས་གྲུབ་ཐོབ་པར་འགྱུར་གྱི། གཞན་དུ་ནི་མ་ཡིན་ཞེས་པའི་དོན་ཏོ། ། ཞེས་བྱ་བ་གསུངས་སོ། ། གཉིས་པ་ལ། མདོར་བསྟན། རྒྱས་བཤད་གཉིས་ཀྱི། དང་པོ་ནི། གསུངས་པ། རྩ་བའི་རྒྱུད་དུ་ངེས་པའི་དོན་གྱི་མན་ངག་ནི།
ཨཱ་ལི་ཟླ་བའི་ཆ་དབྱེ་བས་ཡུད་ཙམ་སུམ་ཅུ་རྣམས་སོ། ། ཉིན་ཞག་སོ་སོ་ལ་ཉི་མའི་གསལ་བྱེད་དྲུག་ཅུ་རྣམས་དབྱུ་གུའི་དབྱེ་བས་བཟླས་པར་བྱའོ། ། ཞེས་ཏེ། ཨཱ་ལི་བཟླ་བ་ན་སྔར་སྨོས་པ་ངེས་དོན་གྱི་རིམ་པའི་དབྱངས་ཡིག་བཅོ་ལྔ་པོ་དེ་ཉིད་ལ་ཡར་ངོ་མར་ངོའི་དབྱེ་བས་ཐུང་རིང་ཕྱེ་བ་སུམ་ཅུ་ནི། ཞག་གཅིག་གི་ཡུད་ཙམ་སུམ་ཅུའི་དབྱེ་བས་ཕྱེ་བར་ཤེས་ནས་བཟླས་པར་བྱའོ། ། དེ་བཞིན་དུ། སྔར་སྨོས་པ་ངེས་དོན་གྱི་རིམ་པའི་གསལ་བྱེད་ལྔ་ཚན་གྱི་སྡེ་པ་དྲུག་གི་དབྱེ་བས་སུམ་ཅུར་གནས་པ་ལ། ཉིན་མཚན་གྱི་དབྱེ་བས་ཐུང་རིང་དྲུག་ཅུ་རྣམས་ནི། ཞག་གཅིག་གི་དབྱུ་གུའི་དབྱེ་བས་ཕྱེ་བར་ཤེས་ནས་བཟླས་པར་བྱའོ། ། དེ་ཡང་ཐུང་ངུ་རྣམས་གཡོན་པ་དང་།
རིང་པོ་རྣམས་གཡས་པའི་དབྱེ་བས་ཕྱེ་ནས་བཟླའོ། ། ཞེས་འཆད་དོ། ། གཉིས་པ་ནི། གསུངས་པ། ཨ་ཀ་ཙ་ཊ་ཏ་པ་ཡ་ཤའི་སྒྲ་ཡིས། ཨཱ་ལི་དང་ཀཱ་ལིའི་ངེས་པའི་དོན་གྱིས་བརྗོད་དེ། ཨཱ་ལི་ཀཱ་ལིའི་བཟླས་པ་སྔགས་པས་འབུམ་ཕྲག་བཟླས་པས་ནི་འཇིག་རྟེན་གསུམ་ཡང་བསྐྱོད་པར་བྱེད་ན། གྲོང་ཁྱེར་གཅིག་ཙམ་ལྟ་ཅི་སྨོས་ཞེས་པའོ། ། ཨཱ་ལི་དང་ཀཱ་ལི་ནི་བརྗོད་པར་བྱ་སྟེ། འདི་ལྟ་སྟེ།
ཨ་ཨཱ་ཨི་ཨཱི་རྀ་རཱྀ་ཨུ་ཨཱུ་ལྀ་ལཱྀ་ཨ་ཨཱ་ཨེ་ཨཻ་ཨར་ཨཱར་ཨོ་ཨཽ་ཨལ་ཨཱལ་ཧ་ཧཱ་ཡ་ཡཱ་ར་རཱ་ཝ་ཝཱ་ལ་ལཱ། ཞེས་པ་སྤྲོ་བའི་རིམ་པ་ཨཱ་ལིའི་བཟླས་པ་དབུགས་འཇུག་པས་སོ། ། དབུགས་དབྱུང་བ་ཀཱ་ལི་སྟེ། ཀ་ཀཱ་ཁ་ཁཱ་ག་གཱ་གྷ་གྷཱ་ང་ངཱ། ཙ་ཙཱ་ཚ་ཚཱ་ཛ་ཛཱ་ཛྷ་ཛྷཱ་ཉ་ཉཱ། ཊ་ཊཱ་ཋ་ཋཱ་ཌ་ཌཱ་དྷ་དྷཱ་ཎ་ཎཱ། པ་པཱ་ཕ་ཕཱ་བ་བཱ་བྷ་བྷཱ་མ་མཱ། ཏ་ཏཱ་ཐ་ཐཱ་ད་དཱ་དྷ་དྷཱ་ན་ནཱ། ས་སཱ་ཀཔ་ཀཔཱ་ཥ་ཥཱ་ཤ་ཤཱ་ཐཉ་ཐཉཱ། ཞེས་པ་སྟེ།
དང་པོར་ཨོཾ་ཡིག་བསྐྱོད་པ་ལའོ། ། དགུག་པ་ལ་མཐར་བཽ་ཥཊ་སྦྱིན་པར་བྱ་སྟེ། དེ་ལྟར་གྲོང་ཁྱེར་བསྐྱོད་པའི་སྔགས་སོ། ། ལྷ་གཅིག་གི་བསམ་གཏན་དང་། མེ་ཏོག་དམར་པོ་ལ་བཟླས་པས་དང་། སྦྱིན་བསྲེག་གིས་སོ་ཞེས་འཆད་པར་འགྱུར་བ་ལ་བརྗོད་པར་བྱའོ། ། ཞེས་ཏེ། འདིའི་ཨ་སོགས་སུམ་ཅུ་ནི་ཡུད་ཙམ་སུམ་ཅུ་དང་། ཀ་སོགས་དྲུག་ཅུ་ནི་དབྱུ་གུ་དྲུག་ཅུ་ནི་དབྱེ་བས་བཟླས་པར་བཤད་པ་དེ་དག་སྟེ། དེ་ཡང་།
དབུགས་འཇུག་པ་ན་སུམ་ཅུ་པ་དང་། དབྱུང་བ་ན་དྲུག་ཅུ་པ་བཟླས་པ་ཨཱ་ལི་ཀཱ་ལི་འབུམ་ཕྲག་གཅིག་གིས་ནི་འཇིག་རྟེན་གསུམ་ཡང་བསྐྱོད་ཅེས་པ་སྟེ། དང་པོར་ཨོཾ་ཡིག་བསྐྱོད་པ་ལའོ། ། ཞེས་སོགས་ནི་ཐོག་མཐའི་སྤེལ་ཚིག་སྨོས་པའོ། ། ལྔ་པ་ཀུ་རུ་ཀུལླེའི་སྔགས་ཀྱི་ངེས་པ་བཤད་པ་ནི། གསུངས་པ། དེ་བཞིན་དུ་ཀུ་རུ་ཀུལླེའི་སྔགས་བརྗོད་པར་བྱའོ། ། འདིར་ཨོཾ་ཡིག་གིས་རྟེན་སྐུ་འགྲུབ་པའོ། ། ཧྲཱིཿཡིག་གིས་ལྷ་མོའི་ངག་བརྗོད་པའོ། ། རླུང་ཡིག་གིས་རིགས་ལ་ཀུ་རུ་ཀུལླེའི་འོད་དཔག་ཏུ་མེད་པས་རྒྱས་བཏབ་པའོ། །
དཔྲལ་བར་ཨོཾ་མོ། ། ལྕ་ལ་ཧྲཱིཿའོ། ། མགྲིན་པར་ཀུའོ། ། སྙིང་ཀར་རུའོ། ། ལྟེ་བར་ཀུའོ། ། གསང་བར་ལླེའོ། ། ཞེས་པ་ཡན་ལག་དགོད་པའོ། ། དབུགས་རྔུབས་པ་བཀང་ནས་འབུམ་ཕྲག་གཅིག་བཟླས་པར་བྱ་ཞིང་། དབུགས་འབྱུང་བའི་དུས་སུ་བགྲང་ཕྲེང་བསྐྱོད་པར་མི་བྱའོ། ། ཞེས་པ་ཀུ་རུ་ཀུལླེའི་སྔགས་སོ། །
ཞེས་ཏེ། འདི་ལ་ནི་དབུགས་རྔུབས་ནས་དགང་བ་བུམ་པ་ཅན་ཉིད་ཀྱི་ངང་ནས་ཡིད་ཀྱིས་བཟླས་པའི་རྡོར་བཟླས་གཙོ་བོར་བྱ་ཡི། དབྱུང་བའི་དུས་སུ་བཟླས་པ་ནི་འབུམ་ཕྲག་གི་གྲངས་སུ་མི་གཞུག་ཅེས་པའོ། ། དྲུག་པ་སྲུང་བའི་འཁོར་ལོའི་སྔགས་ཀྱི་ངེས་པ་བཤད་པ་ནི། གསུངས་པ། ད་ནི་སྲུང་བའི་སྔགས་ཀྱི་ངེས་པའི་དོན་བརྗོད་པར་བྱ་སྟེ། ཨོཾ་ཡིག་གིས་འཇམ་པའི་སྟན་བརྗོད་དོ། ། དྲི་བཟང་པོའི་ས་གཞི་ཅན་གྱི་གནས་ཡིད་དུ་འོང་བ་ཟླ་བ་ལྟ་བུ་ཡང་ངོ་། ། ར་ཡིག་གིས་ཉི་མ་བདུན་གྱི་ཉི་མའི་དཀྱིལ་འཁོར་རོ། ། ཀྵ་ཡིག་གིས་སྣ་ཚོགས་རྡོ་རྗེའོ། །
དེའི་འོག་དང་སྟེང་དང་ཕྱོགས་ཐམས་ཅད་དུ་རྩིབས་བཅུ་པའི་འཁོར་ལོ་བྱས་ནས་དེ་ནས་དབུས་སུ་ཧཱུྃ་ཡིག་ལས་ཁྲོ་བོའི་རྒྱལ་པོ་དབང་པོའོ། ། ཤར་གྱི་རྩིབས་ལ་གཤིན་རྗེ་མཐར་བྱེད་དོ། ། ལྷོའི་རྩིབས་ལ་ཤེས་རབ་མཐར་བྱེད་དོ། ། ནུབ་ཀྱི་རྩིབས་ལ་པདྨ་མཐར་བྱེད་དོ། ། བྱང་གི་རྩིབས་ལ་བགེགས་མཐར་བྱེད་དོ། ། མེར་མི་གཡོ་བའོ། ། བདེན་བྲལ་གྱི་ཕྱོགས་སུ་འདོད་པའི་རྒྱལ་པོའོ། ། རླུང་གི་མཚམས་སུ་དབྱུག་པ་སྔོན་པོའོ། ། དབང་ལྡན་གྱི་མཚམས་སུ་སྟོབས་པོ་ཆེའོ། ། སྟེང་གི་རྩིབས་ལ་གཙུག་ཏོར་རོ། །
འོག་ཏུ་གནོད་མཛེས་རྒྱལ་པོའོ། ། དེ་ནས་གཉིས་པ་བརྗོད་པས་རེ་ཕའི་ཉི་མའི་དཀྱིལ་འཁོར་རོ། ། ཀྵ་ཡིག་གིས་སྣ་ཚོགས་རྡོ་རྗེ་སྟེ། དེ་ཡི་གཅིག་ཏུ་འདྲེས་པར་གྱུར་པས་རྡོ་རྗེའི་རྭ་བ་གསུམ་མོ། ། ཧཱུྃ་ཡིག་གསུམ་གྱིས་རྡོ་རྗེའི་ས་གཞི་དང་། ཁང་པ་བརྩེགས་པ་དང་། རྡོ་རྗེ་པདྨའི་གདན་ནོ་ཞེས་པའོ། ། ཕཊ་ཡིག་གིས་ནི་གདུག་པ་ཅན་ལ་ཕུར་བུས་འདེབས་པའོ། ། སྭཱ་ཡིག་གིས་སངས་རྒྱས་དང་བྱང་ཆུབ་སེམས་དཔའ་རབ་ཏུ་སྤྱན་འདྲེན་པའོ། ། ཧཱ་ཡིག་གིས་ནི་མཆོད་པ་ལ་སོགས་པ་མཐའ་དག་དང་སྡིག་པ་བཤགས་པ་ལ་སོགས་པ་གསུངས་པར་འགྱུར་རོ། །
ཞེས་པ་སྔགས་འདིའི་ངེས་པའི་དོན་ཏོ། ། ཞེས་ཏེ། གོ་བར་ཟད་དོ། ། གཉིས་པ་སྒྲུབ་པའི་སྔགས་ཀྱི་ངེས་པ་བཤད་པ་ལ་གཉིས་ཏེ། བཤད་པར་དམ་བཅའ། བཤད་པ་དངོས་སོ། ། དང་པོ་ནི། ད་ནི་རྩ་བའི་རྒྱུད་དུ་གསུངས་པའི་ལས་ཉི་ཤུ་རྩ་བཞི་སྒྲུབ་པར་བྱེད་པ་རྣམས་ཀྱི་སྔགས་ཀྱི་ཚིག་རྣམས་བརྗོད་པར་བྱའོ། ། ཞེས་ཏེ། དེ་ལ་ལས་ཉེར་བཞི་ནི།
རེངས་པ། རྨོངས་པ། ཕུར་བུས་གདབ་པ། ༣ ཞི་བ། རྒྱས་པ། དུག་མེད་པ། ༦ དགུག་པ། དབང་དུ་བྱ་བ། གནས་ལས་བསྐྱོད་པ། ༩ སྡང་བ།
བསྐྲད་པ། དུག་སྤོང་བ། ༡༢ དུག་གཅོད་པ། གསོད་པ། འཚེ་བ། ༡༥ སླར་གསོ་བ། བསླང་བ། དགའ་བར་བྱེད་པ། ༡༨ ལྐུགས་པ་དང་། འོན་པ་དང་།
མ་ནིང་ཉིད་དུ་བྱེད་པ། ༢༡ མིག་ལོང་བ་དང་། སྣའི་སྲོག་འགོག་པ་དང་། ཡིད་སྨྱོ་བར་བྱེད་པ་རྣམས་སོ། ༢༤ ། གཉིས་པ་ལ་གཉིས། དོན་འདི་དག་བསྡུས་རྒྱུད་དུ་སྦས་པའི་ཚུལ། རྩ་རྒྱུད་ལྟར་གནས་ཚུལ་ལ་ངེས་པར་བྱ་བའོ། ། དང་པོ་ནི། གསུངས་པ།
འདིར་ཉུང་ངུའི་རྒྱུད་དུ་ལུགས་དང་མཐུན་པ་དང་། ལུགས་ལས་བཟློག་པས་ལས་ཐམས་ཅད་གདུག་པའི་སློབ་དཔོན་ཡོངས་སུ་མི་ཤེས་པ་རྣམས་ལ་སྦས་ཏེ་བླ་མ་བརྒྱུད་པའི་རིམ་པ་ལ་སོགས་པས་ཤེས་པར་བྱའི། གླེགས་བམ་བཀླགས་པས་ནི་མ་ཡིན་ནོ། ། ཞེས་སོ། ། གཉིས་པ་ལ་གསུམ་སྟེ། གསུང་གི་འཐད་པ་མདོར་བསྟན། ལས་ཀྱི་ངེས་པ་རྒྱས་པར་བཤད། ངེས་པ་དེ་དག་གི་དོན་བསྡུ་བའོ། ། དང་པོ་ནི། གསུངས་པ།
གཞན་དུ་ན་རྒྱུད་གཞན་བལྟས་ནས་གང་རིགས་པས་འཐད་པ་དང་རྒྱུད་མང་པོར་ཡང་དག་པར་རྟོགས་པར་བྱས་པའི་བཅོམ་ལྡན་འདས་ཀྱི་ངག་དེ་གཟུང་བར་བྱའི། བླུན་པོའི་དད་པ་ཉིད་ཀྱིས་ནི་མ་ཡིན་ནོ། ། དེ་སྐད་དུ། བཅོམ་ལྡན་འདས་ཀྱིས་གསུངས་པ། ངའི་གསུང་ནི། ཐོག་མར་དགེ་བ། བར་དུ་དགེ་བ། ཐ་མར་དགེ་བ་ཁོ་ན་སྟེ། ཐོག་མར་དགེ་བ་དང་། བར་དང་ཐ་མར་མི་དགེ་བ་ནི་མ་ཡིན་ནོ། །
ཇི་ལྟར་བྱིས་པའི་སྐྱེ་བོ་རྣམས་ཀྱིས་ཐོག་མ་དང་བར་དུ་མི་དགེ་བ་དང་། ཐ་མར་དགེ་བར་ཡོངས་སུ་བརྟགས་པ། ཐོག་མར་བདག་གིས་རྣམ་པར་རྟོག་པའི་སྒོམ་པ་དང་། བར་དུ་དབང་པོ་གཉིས་ཀྱི་བདེ་བའི་སྒོམ་པ་དང་། ཐ་མར་རྣམ་པར་མི་རྟོག་པར་བསྒོམ་པ་ཡིན་ལ། བདེ་བ་ཆེན་པོའི་སྒོམ་པའོ་ཞེས་བྱ་བ་ནི་མ་རུངས་པའི་ཚིག་གོ ། ཀུན་ནས་རྒྱུ་དང་མཐུན་པ་ཡི། ། འབྲས་བུ་དེ་ནི་སྐྱེ་བར་མཐོང་། ། ཁྲེ་ཚེའི་ས་བོན་རྣམས་ལས་ནི། ། སཱ་ལུའི་འབྲས་བུ་མི་སྐྱེའོ། །
རྣམ་རྟོག་ས་བོན་ལས་བྱུང་བའི། ། རྣམ་རྟོག་དང་བཅས་འབྲས་བུར་འགྱུར། ། རྣམ་རྟོག་བྲལ་ལས་སྐྱེ་བ་ནི། ། རྣམ་རྟོག་བྲལ་བའི་འབྲས་བུར་འགྱུར། ། ཞེས་བྱ་བའོ། ། རྒྱུ་དེའི་ཕྱིར། ཐོག་མར་དགེ་བ་དང་། བར་དུ་དགེ་བ་དང་། ཐ་མར་དགེ་བའོ། ། ཇི་ལྟར་ས་བོན་དེ་བཞིན་ཤིང་། །
ཤིང་དེ་ཇི་བཞིན་འབྲས་དེ་བཞིན། ། རྟེན་ཅིང་འབྲེལ་ལས་བྱུང་བ་འདི། ། འཇིག་རྟེན་ཀུན་འདིར་མཐོང་བར་འགྱུར། ། གཞན་གྱི་རིགས་ཀྱི་སྔགས་གང་ཡིན། ། དེ་ནི་ལས་གཞན་སྒྲུབ་བྱེད་མིན། ། འཇིག་རྟེན་དུ་ནི་འགའ་ཞིག་ཏུའང་། ། གདུངས་པ་ཞི་བྱེད་ཉི་མ་མིན། ། ཞེས་ཏེ། འདིར་དགོངས་པའི་སྙིང་པོ་ནི། བསྡུས་པའི་རྒྱུད་རྣམས་སུ་ཚིག་གི་རིམ་པ་དཀྲུགས་པ་དང་།
དོན་ཇི་ལྟ་བ་སྦས་ཏེ་གསུངས་པ་ཡོད་ལ། གསུང་བའི་དགོས་པ་ནི། རྡོ་རྗེ་སློབ་དཔོན་རྣམས་བླ་མ་དམ་པའི་གསུང་གི་བརྒྱུད་པ་ལ་མི་ལྟོས་པར་གླེགས་བམ་བཀླགས་པས་ཤེས་པར་རློམ་པ་དགག་པའི་དོན་དུའོ། ། དེས་ན་དེའི་སྒྲ་ཇི་བཞིན་ལ་ཞེས་པས་འཆད་པའི་སློབ་དཔོན་རྣམས་ནི་མ་རུངས་པར་འགྱུར་ཏེ་རིག་པས་མི་འཐད་པ་དང་། རྒྱུད་གཞན་དང་མི་མཐུན་པ་དུ་མ་འབྱུང་བའི་ཕྱིར་རོ། ། དེ་ཉིད་ཀྱི་ཕྱིར་རིག་པས་གྲུབ་པ་དང་། རྒྱུད་གཞན་མང་པོ་རྟོགས་པར་བྱས་པ་དང་། མཐུན་པའི་ཚིག་དེ་ནི་གཟུང་བར་བྱའི། དེ་ལས་གཞན་དུ་ན་སངས་རྒྱས་ལ་བླུན་དད་ཙམ་ཉིད་ཀྱིས་བཀླགས་ནས་འཇུག་པ་ནི་ཚུལ་མ་ཡིན་ཏེ། བཅོམ་ལྡན་འདས་ཀྱིས།
དགེ་སློང་དག་ཀྱེའི་མཁས་རྣམས་ཀྱིས། ། བསྲེགས་བཅད་བདར་བས་གསེར་བཞིན་དུ། ། ལེགས་པར་བརྟགས་ནས་ང་ཡི་ཚིག ། གཟུང་བར་བྱ་ཡི་དད་པས་མིན། ། ཞེས་བྱ་བ་གསུངས་སོ། ། ཚིག་འདི་ཉིད་ཀྱིའང་དགོངས་པ་བླང་བ་ལ། དད་པ་ཙམ་གྱི་མཐའ་དང་། རྟོག་དཔྱོད་ཁོ་ནའི་མཐའ་གཉིས་སུ་མ་ལྷུང་བ་དགོས་པ་ནི་དབུ་མའི་ལམ་སྟེ། རྒྱས་པར་གཞན་དུ་བཤད་པས་ཤེས་དགོས་སོ། ། འདིར་ནི་ཕྱོགས་གཅིག་མཐོང་བའི་བླུན་དད་ཀྱིས།
མང་དུ་མི་རྟོག་པ་དགག་པ་སྟེ། དེ་ལྟར་མ་བརྟགས་ན་ནི་རྒྱལ་བའི་གསུང་གི་ཐོག་མཐའ་བར་གསུམ་ན་བཟང་ངན་གྱི་དབྱེ་བ་མངོན་པར་སྣང་བ་རྣམས་ཀྱང་དེ་བཞིན་དུ་འགྱུར་ན་དེ་ཡང་མི་འཐད་པ་ནི། བཅོམ་ལྡན་འདས་ཀྱིས། ངའི་གསུང་ནི་ཐོག་མར་དགེ་བ། ཞེས་སོགས་སོ། ། འདིར་མ་རུངས་པར་སྟོན་པའི་ཚིག་གི་དཔེ་ལ། དང་པོར་རྟོག་སྒོམ་དང་། བར་དུ་གཉིས་སྦྱོར་གྱི་བདེ་བ་བསྒོམ་པ་དང་། ཐ་མར་མི་རྟོག་པའི་སྟོང་ཉིད་བསྒོམ་པ་བདེ་བ་ཆེན་པོ་བསྒོམ་པའོ། ། ཞེས་པའི་དོན།
དཔང་འགྱུར་ལྟར་ན། རྟོག་སྒོམ་དང་། གཉིས་སྦྱོར་ནི། དང་པོ་དང་བར་དུ་མི་དགེ་བ་དང་། མི་རྟོག་པ་ནི་ཐ་མར་དགེ་བའི་དཔེར་བྱས་ནས། སྔ་མའི་མི་དགེ་བ་གཉིས་དང་། ཐ་མའི་དགེ་བ་རྒྱུ་འབྲས་སུ་འབྲེལ་བའི་ལུང་དུ། ཚིགས་བཅད་རྣམས་སྦྱོར་དགོས་མོད་ཀྱང་། དང་པོ་གཉིས་ལ་མི་དགེ་བ་ཞེས་པའི་གཞག་མཚམས་སྨྲ་བར་དཀའ་བས་འཐད་པར་མ་མཐོང་ངོ་། ། དེས་ན་འགྱུར་རྙིང་དུ།
ཇི་ལྟར་བྱིས་པའི་སྐྱེ་བོ་རྣམས་ཀྱིས་ཐོག་མ་དང་བར་དུ་མི་དགེ་བ་དང་། ཐ་མར་མི་དགེ་བར་ཡོངས་སུ་བརྟགས་པའོ། ། ཞེས་ཡར་བཅད་ནས། སངས་རྒྱས་ཀྱི་གསུང་དུས་གསུམ་དུ་དགེ་བ་ལ། བྱིས་པའི་སྐྱེ་བོས་དུས་གསུམ་དུ་མི་དགེ་བར་བརྟགས་པ་མང་དུ་འབྱུང་ཞེས་པའོ། ། དེ་ནས། ཐོག་མར་བདག་གི་རྟོག་སྒོམ་དང་། བར་དུ་གཉིས་ཀྱི་བདེ་སྒོམ་དང་། ཐ་མར་མི་རྟོག་པའི་སྟོང་པ་བསྒོམ་པ་ལ་བདེ་བ་ཆེན་པོའི་སྒོམ་པ་ཞེས་བྱ་བ་ནི་གདུག་པའི་ཚིག་གོ ། ཞེས་པ་ནི་དེ་གསུམ་སྔ་ཕྱིའི་རྒྱུ་འབྲས་སུ་ངེས་པའི་ཚིག་ཏུ་བྱས་ནས།
མཆོག་མི་འགྱུར་གྱི་བདེ་བ་བསྒྲུབ་པའི་ཚིག་དེ་ལྟ་བུ་ནི། རྟོག་སྒོམ་དང་མི་རྟོགས་པའི་སྒོམ་རྒྱུ་འབྲས་སུ་སྦྱར་བ་ལས་མཆོག་མི་འགྱུར་སྒྲུབ་པ་འབྲེལ་མེད་ཀྱི་ཚིག་ཡིན་པས། དུས་གསུམ་དུ་དགེ་བའི་ཚིག་ཏུ་མི་འགྱུར་རོ་ཞེས་བྱ་བར་དགོངས་ནས། ཀུན་ནས་རྒྱུ་དང་མཐུན་པ་ཡི། ། ཞེས་སོགས་ཚིག་བཅད་གཉིས་དང་སྦྱར་ན་ལེགས་པར་འབྲེལ་ཏེ། རྒྱུ་དེའི་ཕྱིར། རྒྱལ་བའི་གསུང་ནི་དུས་གསུམ་དུ་དགེ་ཞེས་བྱའོ། ། འགྱུར་རྙིང་དུ། དེ་བས་ན། ཐོག་མར་དགེ་བ་དང་།
བར་དུ་དགེ་བ་དང་། ཐ་མར་དགེ་བ་ནི་རྒྱུའོ། ། ཇི་ལྟར་ས་བོན་དེ་བཞིན་ཤིང་། ། ཞེས་སོགས་འབྱུང་བ་ལ། དགོངས་པ་འདི་ཤེས་པར་བྱ་སྟེ། རྟོག་བཅས་རྟོག་མེད་ཀྱི་རྒྱུ་འབྲས་ལ་ངེས་པ་དེ་ལྟར་ཡོད་པ་དེ་བས་ན། དུས་གསུམ་དུ་དགེ་བའི་རྒྱུ་གཞན་ཡང་ཤེས་པར་བྱ་དགོས་པ་ལ། དཔེ་ནི། ས་བོན་དང་། ལྗོན་ཤིང་དང་།
འབྲས་བུའི་རིམ་པའོ། ། དོན་ནི། ཡན་ལག་བཅུ་གཉིས་ཀྱིས་མཚོན་པའི་རྟེན་ཅིང་འབྲེལ་བར་འབྱུང་བ་ཐམས་ཅད་དོ། ། བྱེ་བྲག་ཏུ་ཡང་ཤེས་པར་བྱ་དགོས་པ་ནི། ཞི་བ་སོགས་ལས་གཞན་གྱི་རིགས་ཀྱི་སྔགས་པ་གང་ཡིན་པ་དེ་ནི། དེ་ལས་གཞན་རྒྱས་པ་སོགས་གཞན་གྱི་སྒྲུབ་བྱེད་དུ་འགྱུར་བ་མིན་ཏེ། རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་རྒྱུ་འབྲས་མ་འབྲེལ་བའི་ཕྱིར། དཔེར་ན་འཇིག་རྟེན་དུ་ཡུལ་དུས་འགའ་ཞིག་ཏུ་ཡང་། གདུང་བ་ཞི་བྱེད་ཀྱི་གཉེན་པོ་ཉི་མ་མིན་པ་ཆོས་ཉིད་ཀྱིས་གནས་པ་བཞིན་ནོ། ། ཇི་སྐད་བཤད་པ་དེ་ལྟ་བས་ན།
ལས་ཀྱི་རིགས་གང་གི་སྔགས་གང་ཡིན་པ་དེ་དག་རྣམ་པར་ཕྱེ་སྟེ་བཤད་པར་བྱའོ། ། ཞེས་ཚིག་འོག་མ་དང་སྦྱར་རོ། ། གཉིས་པ་ལ་གཉིས་ཏེ། རྩ་བའི་རྒྱུད་ཀྱི་ངེས་པ་བཤད། བསྡུས་པའི་རྒྱུད་ཀྱི་དགོངས་པ་བཤད་པའོ། ། དང་པོ་ལ་གཉིས། བཤད་པར་དམ་བཅའ། བཤད་པ་དངོས་སོ། ། དང་པོ་ནི། གསུངས་པ།
ཀྱེའི་རྡོ་རྗེའི་རྩ་རྒྱུད་དུ། ཇི་ལྟར་བདག་ལ་གསལ་གསུང་བཞིན། ། དེ་ཉིད་ཉུང་རྒྱུད་འདི་རུ་ནི། ། བདག་གིས་རྒྱས་བཤད་བརྗོད་པར་བྱ། ། ཞེས་སོ། ། གཉིས་པ་ལ་བཞི། ས་བོན་གང་གིས་འགྲུབ་པའི་ངེས་པ། གནས་གང་དུ་འགྲུབ་པའི་ངེས་པ། ཆོ་ག་ཇི་ལྟ་བུས་འགྲུབ་པའི་ངེས་པ། བཟླས་བྱ་ཅི་འདྲ་བས་འགྲུབ་པའི་ངེས་པའོ། །
དང་པོ་ནི། གསུངས་པ། ས་ཡི་ས་བོན་གྱིས་རེངས་བྱེད། ། རྨོངས་དང་དེ་བཞིན་ཕུར་བུས་གདབ། ༣ ། རྟག་ཏུ་ཆུ་ཡི་ས་བོན་གྱིས། ། ཞི་རྒྱས་དེ་བཞིན་དུག་མེད་པའོ། ། འགུགས་བྱེད་དབང་དང་བསྐྱོད་པ་ནི། ། རྟག་ཏུ་མེ་ཡི་ས་བོན་གྱིས། ༩ །
སྡང་བྱེད་བསྐྲད་དང་དུག་འཕོ་བ། ། རླུང་གི་ས་བོན་རྣམས་ཀྱིས་སོ། ༡༢ ། དུག་གཅོད་གསོད་དང་འཚེ་བ་ནི། ། དེ་བཞིན་སྟོང་པའི་ས་བོན་གྱིས། ༡༤ ། གསོ་དང་བསླང་དང་དགའ་བ་ནི། ། ཡེ་ཤེས་ས་བོན་གྱིས་འགྲུབ་པའོ། ༡༨ ། ལྐུགས་དང་འོན་པ་ཉིད་དང་ཡང་། །
མ་ནིང་ཉིད་དུ་བྱེད་པ་ནི། ། ཐུགས་གསུང་སྐུ་ཡི་ས་བོན་གྱིས། ། རིམ་པ་ཇི་བཞིན་སྔགས་པས་བྱ། ༢༡ ། ས་ཆུ་མེ་རླུང་སྟོང་པ་དང་། ། ཡེ་ཤེས་དཀྱིལ་འཁོར་སྦྱོར་བ་ལས། ། རེངས་པ་ལ་སོགས་ལས་རྣམས་ནི། ། སྒྲུབ་པོ་མཆོག་གིས་བསྒྲུབ་པར་བྱ། ། མ་ནི་བྱེད་དང་ལྐུགས་ཉིད་དང་། ། ལོང་བ་དང་ནི་སྣ་འགག་དང་། །
འོན་པ་ཉིད་དང་ཡིད་སྨྱོ་བ། ། སྔ་མའི་ས་བོན་རྣམས་ཀྱིས་བསྒྲུབ། ། ཅེས་ཏེ། ས་བོན་ཡེ་ཤེས་ཀྱིས་འགྲུབ་པའོ། ། ཞེས་པ་ཡན་ནི། ས་ཆུ་མེ་རླུང་སྟོང་པ་ཡེ་ཤེས་ཀྱི་ས་བོན་རྣམས་ཀྱིས་རེངས་པ་སོགས་ཀྱི་ལས་གསུམ་ཚན་དྲུག་གིས་ཕྱེ་བའི་བཅོ་བརྒྱད་པོ་འགྲུབ་ཅེས་པའོ། ། དེ་ནས་གསུངས་པ་ནི། ལྐུགས་འོན་མ་ནིང་གསུམ་དུ་བྱེད་པ་ཨོཾ་ཨཱཿཧཱུྃ་གི་ས་བོན་གྱིས་འགྲུབ་ཅེས་པའོ། ། དེ་ལས་བྱེ་བྲག་ཏུ་ཤེས་དགོས་པ་ནི། ས་ཆུ་མེ་རླུང་སྟོང་པའི་དཀྱིལ་འཁོར་རྣམས་ཡེ་ཤེས་ཀྱི་རླུང་གི་དཀྱིལ་འཁོར་དབུ་མར་སྦྱོར་བ་ལས།
རེངས་པ་ལ་སོགས་པའི་ལས་ཆེན་བཅོ་བརྒྱད་སྒྲུབ་པོ་མཆོག་གིས་སྒྲུབ་པར་བྱེད་ཅེས་པ། དེ་ལྟ་བུའི་སྒྲུབ་མཆོག་གིས་ཇི་ལྟ་བ་བཞིན་སྒྲུབ་པར་ནུས་ཀྱི། གཞན་གྱིས་ནི་མ་ཡིན་ནོ་ཞེས་པ་དགོངས་པའོ། ། སྔར་གྱི་མ་ནིང་སོགས་གསུམ་དང་། ལོང་བ་སྣ་འགགས་སྨྱོ་བ་གསུམ་སྟེ་དྲུག་པོའང་། སྔར་སྨོས་པའི་ས་སོགས་ཁམས་དྲུག་གི་ས་བོན་རྣམས་ཀྱིས་བསྒྲུབ་ཅེས་པ་ནི། སྔ་མ་གསུམ་ཐུགས་གསུང་སྐུའི་ས་བོན་གྱིས་འགྲུབ་པར་མ་ཟད་ཅེས་པའོ། ། གཉིས་པ་ནི། གསུངས་པ། རི་བོ་རི་ཁྲོད་སྨད་ལྗོངས་དང་། །
རྒྱལ་མཚོ་ཆེན་པོའི་འགྲམ་རྣམས་དང་། ། གདོད་ནས་གྲུབ་པའི་དུར་ཁྲོད་དེ། ། གནས་འདི་རྣམས་སུ་བྱ་བ་ཡིན། ། སྔགས་བཟླས་དེ་བཞིན་བསམ་གཏན་དང་། ། སྦྱིན་བསྲེག་དཀྱིལ་འཁོར་བཞེངས་པ་ནི། ། སོ་སོའི་ལས་དང་རྗེས་མཐུན་པས། ། གཞན་དུ་དངོས་གྲུབ་སྦྱིན་མི་འགྱུར། ། སྐྱེས་པ་བུད་མེད་གནས་གཞན་དུ། ། སྔགས་དང་ལྷ་ནི་སྒྲུབ་པ་མིན། ། ཞེས་ཏེ།
གནས་འདི་དག་ཏུ་ལས་གང་ཞིག་བྱ་བ་ནི། བདེ་མཆོག་ཉུང་ངུ་ལས། རི་བོ་ཚང་ཚིང་རི་སུལ་དང་། ། རྒྱ་མཚོ་ཆེན་པོའི་འགྲམ་དང་ནི། ། གདོད་ནས་གྲུབ་པའི་དུར་ཁྲོད་དུ། ། དེར་ནི་དཀྱིལ་འཁོར་བྲི་བར་བྱ། ། ཞེས་པའི་བསྟོད་འགྲེལ་ལས། ། ལས་སྒྲུབ་པའི་དཀྱིལ་འཁོར་བཞེངས་པ་དང་། ། འཇིག་རྟེན་པའི་དངོས་གྲུབ་སྒྲུབ་པའི་དབང་དུ་མཛད་པའི་བཤད་པ་གཉིས་ལས། ། དང་པོ་ནི།
རི་བོའི་སྟེང་དུ་དཀྱིལ་འཁོར་བཞེངས་ནས་རེངས་པ་དང་། རྨོངས་པ་དང་། ཕུར་བུས་གདབ་པ་སྒྲུབ་པར་བྱའོ། ། ཚང་ཚིང་ལྗོན་པ་རྒྱས་པར་དཀྱིལ་འཁོར་བཞེངས་ནས་དབང་དང་དགུག་པ་བསྒྲུབ་པར་བྱའོ། ། རི་སུལ་ཆུ་དྭང་བ་འབབ་པའི་འགྲམ་དུ་དཀྱིལ་འཁོར་བཞེངས་ནས་ཞི་བ་དང་རྒྱས་པ་བསྒྲུབ་པར་བྱའོ། ། རྒྱ་མཚོ་ཆེན་པོའི་འགྲམ་དུ་དཀྱིལ་འཁོར་བཞེངས་ནས་དབྱེ་བ་དང་བསྐྲད་པ་དང་བསད་པ་བསྒྲུབ་པར་བྱའོ། ། དུར་ཁྲོད་དུ་དཀྱིལ་འཁོར་བཞེངས་ནས་མཁའ་འགྲོ་མའི་སྔགས་བཏུ་བ་བསྒྲུབ་པར་བྱའོ། ། ཞེས་ཏེ། རི་སུལ་ནི་འདིའི་རི་ཁྲོད་དང་དོན་གཅིག་ཅིང་། དབྱེ་བ་ནི་ཕན་ཚུན་སྡང་བར་བྱེད་པའོ། །
གཉིས་པ་ནི། དེ་བཞིན་དུ་འཇིག་རྟེན་པའི་དངོས་གྲུབ་རྣམས་ཏེ། འདིར་རི་བོར་ནི་གཏེར་གྱི་དངོས་གྲུབ་བསྒྲུབ་པར་བྱའོ། ། ཚང་ཚིང་དུ་རིན་པོ་ཆེའི་དངོས་གྲུབ་བསྒྲུབ་པར་བྱའོ། ། རི་སུལ་དུ་རོ་བཅུད་ཀྱི་དངོས་གྲུབ་བསྒྲུབ་པར་བྱའོ། ། རྒྱ་མཚོ་ཆེན་པོའི་འགྲམ་དུ་རལ་གྲིའི་དངོས་གྲུབ་བསྒྲུབ་པར་བྱའོ། ། དུར་ཁྲོད་དུ་མིག་སྨན་གྱི་དངོས་གྲུབ་བསྒྲུབ་པར་བྱའོ། ། གཞན་ཡང་གནས་དེ་རྣམས་སུ་གསུངས་པའི་ཆོ་གས་གསང་སྔགས་བསྒྲུབ་པར་བྱའོ། ། ཞེས་སོགས་གནས་འདི་དག་ཏུ་སྔགས་སྒྲུབ་པའི་རྣམ་གཞག་རྒྱ་ཆེར་གསུངས་ལ། དེ་བཞིན་དུ་དུས་འཁོར་དུ་ཡང་།
སྐྱེད་མོས་ཚལ་ལམ་རི་བོ་དང་ནི། ། ཞེས་སོགས་ཀྱི་འགྲེལ་པར། སྐྱེད་མོས་ཚལ་དུ་དབང་དགུག་དང་། ། རི་བོར་རེངས་རྨོངས་ཕུར་གདབ། ། ཅེས་སོགས་རྒྱས་པར་གསུངས་ནས། དེ་བཞིན་དུ་ཡང་གསུངས་པ། གང་ན་ས་སྐྱོང་ཆོས་ལྡན་ཞིང་། ། གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་མེད་པ། ། དེར་ནི་རྣལ་འབྱོར་བརྩམ་པར་བྱ། །
ཞེས་ཀྱང་གསུངས་སོ། ། གསུམ་པ་ཆོ་ག་ཇི་ལྟ་བུས་འགྲུབ་པའི་ངེས་པ་ལ་གསུམ་སྟེ། སྒོམ་བཟླས་མ་ཉམས་པའི་ཆོ་ག མཆོད་བྱ་མཆོད་པའི་ཆོ་ག བགྲང་ཕྲེང་བཅད་པའི་ཆོ་གའོ། ། དང་པོ་ནི། གསུངས་པ། དེ་ལ་སྔགས་ཀྱིས་རབ་བསྐུལ་ན། ། ལྷ་ནི་ལས་རྣམས་བྱེད་པར་འགྱུར། ། དེ་ཕྱིར་མཁས་པ་རྣམས་ཀྱིས་ནི། །
མིང་དང་སྐུ་ཡི་བཟླས་སྒོམ་བྱ། ། རྩ་བའི་སྔགས་ནི་སྐུ་རུ་འགྱུར། ། སྙིང་པོ་ཞེས་བྱ་མཐུ་ལྡན་གསུང་། ། དེ་བཞིན་ཉེ་བའི་སྙིང་པོ་ནི། ། ཐུགས་ཀྱི་སྔགས་སུ་བརྗོད་པར་བྱ། ། ཡེ་ཤེས་ས་བོན་ཞེས་བཤད་པ། ། ཡེ་ཤེས་སྔགས་སུ་དེ་བརྗོད་དོ། ། ས་བོན་ཉེ་བའི་སྙིང་པོ་དང་། ། སྙིང་པོ་དང་ནི་རྩ་བའི་སྔགས། ། ཡེ་ཤེས་ཐུགས་དང་གསུང་དང་སྐུ། །
རིམ་བཞིན་བསྒོམ་བྱ་བཟླས་བྱ་སྟེ། ། ཇི་སྲིད་དངོས་གྲུབ་གྱུར་གྱི་བར། ། འབད་པས་བཟླས་བྱ་མཆོད་པར་བྱ། ། གཞན་དུ་ཆོ་ག་ཉམས་པས་ནི། ། སྔགས་ཀྱི་དངོས་གྲུབ་འགྱུར་མ་ཡིན། ། དད་པས་གཟུང་བ་ཙམ་འདི་ཡིས། ། ལུས་ཉོན་མོངས་པ་འབའ་ཞིག་གོ ། ཞེས་ཏེ། དེ་ལ་སྔགས་ཀྱིས་བསྐུལ་ན་ལྷ་རྣམས་ལས་བྱེད་པར་འགྱུར་བས། དེའི་ཕྱིར་མཁས་པས་མིང་དང་སྐུའི་བཟླས་སྒོམ་བྱ།
ཞེས་པ་ནི། བཟླས་པའི་ཚེ་ཅུང་ཟད་ཀྱང་མ་ཡེངས་པར་སྐུ་ལ་དམིགས་ཤིང་། མཚན་ནས་བོད་པ་ལྟ་བུའི་ཡིད་གཞུངས་པས་བཟླ་བའི་དོན་ཏེ། དེའི་རྒྱུ་མཚན་ཡང་། སྔར་བཤད་པ་སྔགས་ཀྱི་ངེས་ཚིག་ལ་རྒྱུད་བསྐུལ་བའི་དོན་ཡོད་པ་ནི། ཨཱ་མནྟྲ་ན། ཞེས་པ་ཀུན་དུ་བོད་པ་སྟེ། སྤྱན་དྲངས་པའི་ཚུལ་གྱིས་རབ་ཏུ་བསྐུལ་བ་ཡིན་པས་སོ། ། དེ་དག་ཀྱང་། འདུས་པ་ཕྱི་མའི་རྒྱུད་ལས།
སྨྲ་ལ་བཟླས་པར་གྲགས་པས་ན། ། ངག་ཀུན་བཟླས་པ་ཞེས་བཤད་དོ། ། སྔགས་ཀུན་བོད་པ་ཞེས་བཤད་དེ། ། དེ་ཉིད་བསྐུལ་བར་སྨྲ་བའོ། ། ཞེས་དང་། རྡོ་རྗེ་རྩེ་མོ་ལས། ཅི་ཡི་ཕྱིར་ན་སྔགས་སུ་བརྗོད། ། སྔགས་ནི་ཐམས་ཅད་ཀུན་ནས་བོད། ། ཉོན་མོངས་ཞགས་པ་རྣམས་ནི་འདུལ། ། སངས་རྒྱས་ཆོས་རྣམས་སྤྱན་འདྲེན་བྱེད། །
ཅེས་སོ། ། བསྒྲུབ་བྱ་ལྷའི་སྔགས་ཀྱི་དབྱེ་བ་ཡང་རྣམ་པ་བཞི་སྟེ། ས་བོན། ཉེ་བའི་སྙིང་པོ། སྙིང་པོ། རྩ་སྔགས། ཞེས་པའི་མིང་གིས་བསྟན་པ་རྣམས་ལ་རིམ་བཞིན་ཞེས་ཡར་སྦྱར་ནས། ཡེ་ཤེས་ཐུགས་གསུང་སྐུའི་སྔགས་བཞིར་བཤད་པའོ། ། དེ་ཡང་དགྱེས་པའི་རྡོ་རྗེ་འདིར། གཙོ་བོ་ལ།
ས་བོན་ནི་ཧཱུྃ་ཉིད་དོ། ། ཉེ་སྙིང་ནི། ཨོཾ་བཛྲ་ཀརྟ་རི་ཧེ་བཛྲ་ཧཱུྃ་ཧཱུྃ་ཧཱུྃ་ཕཊ། ཅེས་པ་ལ་བཤད་དོ། ། སྙིང་པོ་ནི། དེ་ཝ་པི་ཙུའོ། ། རྩ་སྔགས་ནི་ཕྲེང་སྔགས་ཉིད་དོ། ། འདི་བཞི་ལ་བསྒོམ་བྱ་དང་བཟླས་བྱ། ཞེས་པའི་དབྱེ་བས་དང་པོ་གཉིས་ནི་བསྒོམ་བྱའི་སྔགས་ཏེ་ཧཱུྃ་ཉིད་ལ་དམིགས་པའམ། མཚན་དོན་ལ་དམིགས་པས་སོ། །
ཕྱི་མ་གཉིས་ནི་དངོས་གྲུབ་དང་ལས་སྒྲུབ་ཀྱི་ཆེ་དུ་གཙོ་ཆེར་བཟླ་བས་བཟླས་བྱ་ཞེས་བྱའོ། ། འདིའི་སྔགས་བཞི་ལ་མཆོད་སྔགས་སུ་འབྲེལ་བ་མི་སྣང་བས་མཆོད་པར་བྱ་ཞེས་པ་སྤྱིར་མཆོད་པ་ལ་སྦྱར་ཞིང་འགྱུར་རྙིང་ན། ནན་ཏན་གྱིས་ནི་བཟླས་བརྗོད་བྱ། ། ཞེས་པ་ལས་མེད་དོ། ། འདི་ཐམས་ཅད་ཀྱང་བསྒོམ་པ་དང་། བཟླས་པའི་ཆོ་ག་མ་ཉམས་པ་ལ་ནན་ཏན་དུ་འབད་པས། ཇི་སྲིད་དངོས་གྲུབ་མ་ཐོབ་ཀྱི་བར་དུ་བྱ་སྟེ། དེ་ལས་གཞན་དུ་ཆོ་ག་ཉམས་པའི། དད་པས་སྔགས་གཟུང་བ་བཟླས་པ་ལ་ནི་དངོས་གྲུབ་ཀྱི་དོན་དུ་ངལ་བ་དོན་མེད་པས། ལུས་ཉོན་མོངས་པ་འབའ་ཞིག་གོ །
ཞེས་གསུངས་སོ། ། འདིར་ཡང་། ཐུགས་རྡོ་རྗེ་ལ་སོགས་པ་རྣམས་ལ། བསྒོམ་པ་དང་། བཟླས་པ་དང་། མཆོད་པ་བྱ་བའི་དབྱེ་བ་འདི་ནས་འབྱུང་བ་དང་ཅུང་ཟད་མི་འདྲ། དུས་འཁོར་སྒྲུབ་ཐབས་ཀྱི་ལེའུའི་ཚིག་སུ་བཅད་པ་བརྒྱ་དྲུག་བཅུ་རྩ་བདུན་པ་རྩ་འགྲེལ་ལས་གསུངས་པ་ཡོད་པ་ནི། ཇི་སྐད་དུ། མིང་གི་དང་པོ་ཐུགས་རྡོ་རྗེར་འགྱུར་ཏེ་མི་ཡི་བདག་པོ་ལྷ་དང་ལྷ་མོ་རྣམས་ཀྱིའོ། ། གསུང་གི་རྡོ་རྗེ་མིང་གི་ཡི་གེ་ཐམས་ཅད་དེ་ལས་ལྷག་པ་དག་ཀྱང་སྐུ་ཡི་རྡོ་རྗེ་སྟེ། །
དེ་ལས་ཡན་ལག་སོ་སོའི་སྔགས་ནི་རྣམ་པ་མང་པོར་འགྱུར་ཏེ་བཀླགས་པས་གྲུབ་པ་བརྒྱ་ལམ་ན། ། བསྒོམ་བྱ་མཆོད་བྱ་བཟླས་བྱ་རང་གི་རྒྱལ་བའི་རིགས་ཀྱི་དབང་གིས་ཐུགས་གསུང་སྐུ་ཡི་དབྱེ་བས་སོ། ། ཞེས་པ་སྟེ། ཁམས་གསུམ་པོ་ནི་བརྟན་པ་དང་གཡོ་བའི་ཆོས་རྣམས་ཀྱི་གང་གི་མིང་གང་ཡིན་པ་དེའི་མིང་གི་དང་པོའི་ཡི་གེ་ནི་མིང་གི་དང་པོའོ། ། དེ་ཉིད་ཐུགས་ཀྱི་རྡོ་རྗེར་འགྱུར་ཏེ། མིའི་བདག་པོ་ལྷ་དང་ལྷ་མོ་རྣམས་ཀྱིའོ། ། གསུང་གི་རྡོ་རྗེ་མིང་ཐམས་ཅད་དེ། འདིར་དཔེར་ན། ཏཱ་རཱ། པཎྜ་རཱ།
མཱ་མ་ཀཱི། ལོ་ཙ་ན། ཞེས་པ་མིང་དེ་ཉིད་གསུང་གི་རྡོ་རྗེའོ། ། དེ་བཞིན་དུ་དངོས་པོ་ཐམས་ཅད་ཀྱིའོ། ། དེ་བཞིན་དུ་མིང་གི་ཡི་གེ་ཐམས་ཅད་ཀྱང་ངོ་། ། དེ་ལས་ལྷག་པ་དག་ཀྱང་སྐུ་ཡི་རྡོ་རྗེ་སྟེ། ཞེས་པ་ནི། འདིར་དཔེར་ན། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ། ཨོཾ་པཎྜ་ར་བཱ་སི་ནི་བ་ར་དེ་སྭཱཧཱ།
ཨོཾ་མཱ་མ་ཀཱི་ཀི་རི་ཀི་རི་སྭཱཧཱ། ཨོཾ་ལོ་ཙ་ནེ་བ་སུ་དེ་སྭཱཧཱ། ཞེས་པ་ལ་སོགས་པ་མིང་གི་ཡི་གེ་ལས་ལྷག་པའི་ཡི་གེ་ཐུགས་དང་གསུང་གི་ཡི་གེ་དང་བཅས་པ་རྣམས་ནི་སྐུ་རྡོ་རྗེའོ། ། སྐུ་རྡོ་རྗེ་དེ་ལས་གཞན་པ་ཕྲེང་བའི་སྔགས་གང་ཡིན་པ་དེ་ནི་ཡན་ལག་སོ་སོའི་སྔགས་ཞེས་གསུངས་ཏེ། ཇི་ལྟར་ལག་པ་དང་རྐང་པ་ལ་སོགས་པ་ལུས་ཀྱི་ཆ་ཤས་ཡིན་པ་དེ་བཞིན་དུ། མིང་གི་ཆ་ཤས་ནི་སྔགས་ཀྱི་མིང་གིའོ། ། དེ་ཡང་རྣམ་པ་མང་པོར་འགྱུར་ཏེ་བཀླགས་པས་གྲུབ་པ་བརྒྱ་ལམ་ན། འདིར་ཇི་ལྟར་དབང་གི་ལེའུ་ལས་ཡན་ལག་སོ་སོའི་སྔགས། ཨོཾ་ཨཱཿཧཱུྃ་ཧོཿཧཾཀྵམལཝརཡ་ཀཱ་ལ་ཙཀྲ་དུར་དཱནཏ་ད་མ་ཀ ཛཱ་ཏི་ཛ་རཱ་མ་རཱ་ཎཱནྟེ་ཀ
ཏྲཻ་ལོཀྱ་བི་ཛ་ཡ། མ་ཧཱ་བཱི་རེ་ཤྭ་ར། བཛྲ་བྷཻ་ར་ཝ། བཛྲ་ཀཱ་ཡ། བཛྲ་གཱ་ཏྲ། བཛྲ་ནེ་ཏྲ། ཞེས་པ་ལ་སོགས་པ་ཡན་ལག་སོ་སོའི་སྔགས་ཏེ། བརྒྱ་ལམ་ན་སྔོན་གྱི་སྐྱེ་བ་ལ་བསྒྲུབས་ན་བཀླག་པས་འགྲུབ་བོ། ། སྐྱེ་བ་འདི་ལ་བསྒྲུབས་ན་ཡང་འགྲུབ་པར་འགྱུར་ཏེ་དེ་ནས་ལས་བྱེད་དོ། ། འདིར་ཐུགས་ལ་སོགས་པ་རྣམས་ཀྱི་སྔགས་བསྒོམ་པར་བྱ་བ་ནི་མིང་གི་ཡི་གེ་དང་པོའོ། །
མཆོད་པར་བྱ་བ་ནི་མིང་གི་སྔགས་སོ། ། བཟླས་པར་བྱ་བ་ནི་མིང་། ལས་ལྷག་པའོ། ། རང་གི་རྒྱལ་བའི་རིགས་ཀྱི་དབང་གི་ཞེས་པ། བགྲང་ཕྲེང་ལ་སོགས་པའི་དབྱེ་བ་རྣམས་ཀྱིས་སོ། ། ཐུགས་ཀྱི་དབྱེ་བས་བསྒོམ་པར་བྱ་བའོ། ། གསུང་གི་དབྱེ་བས་མཆོད་པར་བྱ་བའོ། ། སྐུའི་དབྱེ་བས་བཟླས་པར་བྱ་བའོ། ། ཞེས་པ་ངེས་པའོ། ། འདིར་ཨོཾ་ཡིག་མ་གཏོགས་པའི་མིང་གི་ཡི་གེ་དང་པོ་ལྷའི་རྣམ་པར་བསྒོམ་པར་བྱའོ། །
ཨོཾ་ཡིག་དང་པོའི་མིང་ཐམས་ཅད་ལ་མཆོད་པར་བྱ་སྟེ། སྐུ་རྡོ་རྗེས་སོ། ། དེ་བཞིན་དུ་ཡན་ལག་སོ་སོ་ལ་དང་པོར་སྐུ་རྡོ་རྗེ་དང་། མཐར་ཐུགས་རྡོ་རྗེ་ཧཱུྃ་ཕཊ་ཅེས་པ་བྱིན་ནས་བཟླས་པར་བྱའོ། ། དེ་བཞིན་དུ་སེམས་ཅན་ཐམས་ཅད་ཀྱི་ལུས་དང་ངག་དང་ཡིད་ཀྱི་དབྱེ་བས་སོ། ། ཞེས་སོ། ། འདིར་བསྒོམ་བྱ་ནི། ཐུགས་ཀྱི་རྡོ་རྗེ་ཞེས་པ་མིང་ཡིག་གི་དང་པོ་སྟེ། ཇི་ལྟར་བསྒོམ་ན། ཨོཾ་ཏཱཾ་སྭཱཧཱ་ཞེས་པ་ལ།
མིང་གི་ཐོག་མར་ཨོཾ་ཡོད་ཀྱང་། དེ་མ་གཏོགས་པར། མིང་ཉིད་ཀྱི་ཡི་གེ་དང་པོ་ཏཱཾ་ཉིད་ལྷའི་རྣམ་པར་བསྒོམ། གསུང་གི་རྡོ་རྗེ་སྟེ་མིང་གི་སྔགས་རྣམས་ནི་མཆོད་པའི་སྔགས་སུ་བྱ་སྟེ། དེ་ཡང་། ཨོཾ་ཡིག་དང་པོ་དང་། ན་མཿཞེས་པ་ལྟ་བུའི་མཆོད་སྔགས་ཐ་མར་སྦྱར་ནས་ཏེ།

ཨོཾ་ཧེ་བཛྲཱ་ཡ་ན་མཿ ཞེས་པ་ལྟ་བུའོ། ། སྐུ་རྡོ་རྗེ་ཞེས་པ། མིང་གི་ཡི་གེ་ལས་ལྷག་པའི་ཡི་གེ ཐུགས་དང་གསུང་གི་ཡི་གེ་དང་བཅས་པ་ནི་རྒྱལ་བ་རིགས་དྲུག་གིས་ཕྱེ་བའི་བགྲང་ཕྲེང་དང་བཅས་པས་བཟླས་པར་བྱ་བའི་སྔགས་སུ་བྱ་སྟེ། འདིར། ཐུགས་དང་གསུང་གི་ཡི་གེ་དང་བཅས་ཞེས་པ་ནི། མིང་ཡིག་ལས་ལྷག་པ། ཐུགས་ཧཱུྃ་ཡིག་ཐུང་ངུ་དང་། གསུང་ཧཱུྃ་ཡིག་རིང་པོ། ཐ་མར་ཕཊ་ཡིག་སྐུ་གསུང་ཐུགས་གསལ་བར་བྱེད་པའི་ས་བོད་དང་སྦྱར་བ་སྐུ་རྡོ་རྗེའི་སྔགས་སུ་བྱས་ན།
ཡེས་ལེའི་འགྲེལ་པ་དང་མཐུན་ནོ་ཞེས་པ་བུ་སྟོན་ཞབས་ཀྱིས་གསུང་ངོ་། ། དེ་ལྟར་ན། འདིར་སྔགས་ལ། བསྒོམ་བྱ། བཟླས་བྱ། མཆོད་བྱའི་དབྱེ་བ་དེ་ལྟར་གསུང་པ་ཡང་ཤེས་པར་བྱའོ། ། གཉིས་པ་མཆོད་བྱ་མཆོད་པའི་ཆོ་ག་ལ་གཉིས་ཏེ། གཞུང་དཀྱུས་མའི་ཚིག་དོན་བཤད། ལག་ཏུ་བླང་བའི་རིམ་པ་སྨོས་པའོ། ། དང་པོ་ལ།
བསྟན་པ་དང་། བཤད་པ་གཉིས་ཀྱི། དང་པོ་ལའང་གཉིས། ས་བོན་གྱི་ངེས་པ་ཐོག་མར་བསྟན། བྱ་བའི་དབྱེ་བ་སྤྱིར་བསྟན་པའོ། ། དང་པོ་ནི། གསུངས་པ། ཡ་ར་ལ་ཝ་ཡི་གེ་གང་། ། རླུང་མེ་ས་དང་ཆུ་ལས་སྐྱེས། ། ཤར་དང་ལྷོ་དང་ནུབ་དང་ནི། །
བྱང་དུ་ཡང་དག་དགོད་པར་བྱ། ། རིང་རྣམས་མེ་དང་བདེན་བྲལ་དང་། ། རླུང་དང་དབང་ལྡན་རིམ་པས་སོ། ། སྟེང་དང་འོག་ཏུ་ཧཾ་ཧཿསྦྱིན། ། དབུས་སུ་ཨཾ་ཨཿརབ་མཆོད་བྱ། ། ཞེས་ཏེ། འདི་དག་གིས་ནི་གང་དུ་མཎྜལ་བྱ་བའི་ས་གཞི་དེ་ལ་འབྱུང་བ་ལྔའི་དབྱེ་བ་ཕྱེ་ནས། དེ་དག་དང་སྦྱར་བའི་ཕྱོགས་མཚམས་དང་དབུས་ཀྱི་ས་བོན་རྣམས་ལ་ཐུང་རིང་གིས་ཕྱེ་བའི་དབྱེ་བ་རེ་ཤིག་དང་པོར་སྨོས་ནས་བསྟན་པ་ཙམ་སྟེ། ཡ་ཡཱ་ཞེས་པས་ཤར་ཤར་ལྷོ་ཕྱོགས་ཀྱི་ས་བོན་ཤེས་པར་བྱ་བ་ལྟ་བུའོ། ། གཉིས་པ་ནི།
གསུངས་པ། སངས་རྒྱས་ཀུན་དང་བླ་མ་དང་། ། དམ་པའི་ཆོས་ནི་ཀློག་པ་ཡི། ། དོན་དུ་མདུན་དུ་མཎྜལ་བྱ། ། གཞན་པ་རྒྱལ་བ་ལྔ་བདག་ཉིད། ། ཅེས་ཏེ། འགྱུར་ཚིག་འདི་ལྟར་ན། མཎྜལ་གྱི་བྱ་བ་ལ་དབྱེ་ན་རྣམ་པ་བཞི་སྟེ། སངས་རྒྱས་ཀུན་གྱི་དང་། བླ་མའི་དང་།
དམ་ཆོས་ཀློག་པའི་དོན་དུ་དེ་དག་གི་མདུན་དུ་མཎྜལ་བྱ་བ་དང་། གཞན་ཡང་། རྒྱལ་བ་ལྔའི་བདག་ཉིད་ཀྱི་མཎྜལ་བྱ་བའོ། ། དེ་ལྟར་ན། དང་པོ་གསུམ་ནི་མདུན་དུ་འབུལ་བའི་ཡོ་བྱད་ཀྱི་མཎྜལ་དང་། བཞི་པ་ནི་རྒྱལ་བ་ལྔའི་བདག་ཉིད་ཀྱི་ལྷ་རྣམས་བསྐྱེད་པའི་གནས་སམ་གཞིའི་མཎྜལ་ཞེས་བྱ་བར་ངེས་སོ། ། འགྱུར་རྙིང་ལས། སངས་རྒྱས་ཀུན་གྱི་མཎྜལ་ནི། ། བླ་མའི་མདུན་དུ་བྱེད་པར་འགྱུར། ། དམ་པའི་ཆོས་ནི་ཀློག་པའི་ཕྱིར། །
རྒྱལ་ལྔའི་བདག་ཉིད་གཞན་མའོ། ། ཞེས་པའི་ཚིག་རིས་ལྟར་ན། རྣམ་པ་གཉིས་ལས་མི་བྱ་བ་འདྲ་ཡང་། ཀློག་བའི་མཎྜལ་གཅིག་ཏུ་བགྲང་བ་མཎྜལ་གྱི་ཆོ་ག་ཀུན་ན་ཡོད་ཅིང་། སངས་རྒྱས་ཀུན་གྱི། ཞེས་པ་ནི། ཆོ་ག་གཞན་ནས། སངས་རྒྱས་དང་བྱང་ཆུབ་སེམས་དཔའི་མཎྜལ་བླ་མའི་མཎྜལ་ལས་ཐ་དད་པར་སྨོས་པ་ལྟར་ན། སངས་རྒྱས་བྱང་སེམས་ཀྱི་མཎྜལ་ཞེས་པའམ། ཡང་ན་ནི།
སངས་རྒྱས་ཀུན་དངོས་བླ་མའི་མཎྜལ་ནི་དེའི་མདུན་དུ་བྱའོ། ། ཞེས་སྦྱར་དགོས་ཀྱང་འགྱུར་མི་ལེགས་ཤིང་། དེའི་ལྟར་ན་ཡང་རྒྱལ་བ་ལྔའི་བདག་ཉིད་ཀྱི་མཎྜལ་གཞན་ཡིན་པར་འགྱུར་གཉིས་ཀ་ལས་གསལ་བས། དེ་ནས་བླ་མའི་མཎྜལ་དང་། ཆོས་ཀློག་པའི་མཎྜལ་དང་། རྒྱལ་བ་ལྔའི་བདག་ཉིད་ཀྱི་མཎྜལ་ཞེས་གསུམ་དུ་འགྱུར་ཞིང་། གསུམ་པ་འདི་ཡང་མཎྜལ་གྱི་གཞི་ལ་མེ་ཏོག་བཀོད་པའི་རིམ་པ་བཞིན་ལྷ་བསྐྱེད་ནས་མཆོད་པ་ན། ལྷ་ཚོགས་ཐམས་ཅད་རྒྱལ་བ་ལྔའི་བདག་ཉིད་དུ་ཟད་པས། དེའི་བདག་ཉིད་ཀྱི་མཎྜལ་ཞེས་བྱ་བར་ངེས་ཏེ། སློབ་དཔོན་རྙོག་མེད་རྡོ་རྗེས།
ཡི་དམ་ལྷའི་མཎྜལ་ནི་སོ་སོའི་སྒྲུབ་ཐབས་ཀྱི་གཞུང་ལས་ཤེས་པར་བྱའོ། ། ཞེས་སྨོས་པ་ལྟར་རོ། ། མཎྜལ་གྱི་དབྱེ་བ་བཞི་པ་འདི་ལ། བྱ་བ་ཀུན་ལས་བཏུས་སུ། བླ་མའི་དང་། སངས་རྒྱས་ཀྱི་དང་། ཆོས་ཀྱི་དང་། དགེ་འདུན་གྱི་མཎྜལ་ཞེས་བཞིར་རྣམ་པར་གཞག་པ་ནི་འཆད་པར་འགྱུར་རོ། ། དེ་ལྟར་རྣམ་པ་དུ་མར་ཕྱེ་ཡང་། འདིར་མཎྜལ་ཞེས་སྒྲ་འཇུག་པའི་གཞི་ནི།
མཎྜལ་གྱི་སྐད་དོད་རྣམས་ཀྱི་ནང་ནས་ཟླུམ་པོ་ལ་འཇུག་པ་དེ་ཉིད་འདིར་གཟུང་བར་བྱ་བ་ཡིན་པས། ས་དེར་ཟླུམ་པོར་བསྐོར་བ་དེ་ཉིད་ལ་མཎྜལ་འདིར་ཞེས་བྱ་སྟེ། སྲད་བུ་གཟུང་ནས་མཎྜལ་བཞིས་བསྐོར་བས། ཞེས་པའི་སྐབས་ལྟ་བུའོ། ། དེས་ན་སྔགས་ཀྱི་ཐེག་པར་ནི། འདི་ལ་མཎྜལ་ཞེས་མ་བསྒྱུར་བ་ཉིད་བོད་ལ་གོ་བདེའོ། ། གཉིས་པ་བཤད་པ་ལ་གཉིས་ཏེ། མཆོད་པའི་ཡོ་བྱད་ཀྱི་མཎྜལ་བཤད་པ་དང་། ལྷའི་རྟེན་གཞིའི་མཎྜལ་བཤད་པའོ། ། དང་པོ་ནི།
གསུངས་པ། རླུང་གི་དཀྱིལ་འཁོར་ཆོས་ཀྱིས་ནི། ། ཟླུམ་པོ་ཤར་གྱི་ལུས་འཕགས་སོ། ། མེ་ཡི་དཀྱིལ་འཁོར་ངོ་བོ་ཡིས། ། འཛམ་བུ་གླིང་སྟེ་ཟུར་གསུམ་པ། ། གྲུ་བཞི་ནུབ་ཀྱི་བ་ལང་སྤྱོད། ། ས་ཡི་དཀྱིལ་འཁོར་མཚན་ཉིད་ཅན། ། ཆུ་ཡི་དཀྱིལ་འཁོར་ཆོས་ཅན་གྱི། ། ཟླ་ཕྱེད་བྱང་གི་སྒྲ་མི་སྙན། ། སྟོང་པའི་ངོ་བོས་ཟླ་བ་ཡི། །
དཀྱིལ་འཁོར་མཚན་ཉིད་ཚངས་སྒོ་ང་། ། འོག་ཏུ་ཡེ་ཤེས་ངོ་བོ་ཡིས། ། དུས་མེ་ཉི་མའི་དཀྱིལ་འཁོར་རོ། ། དབུས་སུ་ཐིག་ལེ་རྣམ་བཅད་ནི། ། སྟེང་འོག་ལྷ་ཡི་རི་བོར་འགྱུར། ། འདི་ལྟར་མཎྜལ་བྱས་ནས་ནི། ། དེ་ནས་སྔགས་སོགས་བཟླས་པར་བྱ། ། ཞེས་ཏེ། དེ་ལ། འདི་ལྟར་མཎྜལ་བྱས་ནས་ནི། །
ཞེས་བྱ་བ་ཡན་ཆད་ཀྱིས་ནི་མཎྜལ་གྱི་དབྱིབས་ཇི་ལྟར་བྱ་བ་གསུངས་ཏེ། དེ་ཡང་། ཕྱོགས་བཞིའི་རླུང་མེ་ཆུ་ས་ཆུ་ལས་སྐྱེས་པར་གསུངས་པའི་རིམ་པས། གླིང་བཞི་གཡས་སྐོར་གྱིས་ཟླུམ་པོ། གྲུ་གསུམ། གྲུ་བཞི། ཟླ་ཕྱེད་ཀྱི་རྣམ་པ་དང་། དབུས་སུ་ལྷའི་རི་བོ། དེའི་སྟེང་འོག་ཏུ་ནམ་མཁའ་དང་ཡེ་ཤེས་ཀྱི་ངོ་བོས་རིམ་པ་བཞིན་སྒྲ་གཅན་དང་ཟླ་བ། དུས་མེ་དང་ཉི་མའི་དཀྱིལ་འཁོར་གྱི་རྣམ་པ་མཚོན་པའི་དབྱིབས་སུ་བཀོད་པའི་མཎྜལ་བྱའོ། །
དེ་ནས་ནི། དེ་དག་ཏུ་བསྐྱེད་པ་དང་། བྱིན་གྱིས་བརླབ་པ་དང་། དབུལ་བའི་སྔགས་བཟླས་པར་བྱ་སྟེ། སོགས་སྒྲ་ནི་ཕན་ཚུན་བསྡུ་བའོ། ། ཇི་ལྟར་བཟླས་ན། ཤར་དུ། ཨོཾ་ཡཾ་པཱུརྦ་བི་དེ་ཧཱ་ཡ་ན་མཿཞེས་པ་ལྟ་བུ་སྟེ། དེ་ལ་ཡཾ་ཞེས་པས་ནི་རླུང་གི་ཆོས་ཅན་གྱི་ཤར་ལུས་འཕགས་པོ་བསྐྱེད་ནས། ཨོཾ་ཞེས་པས་བྱིན་གྱིས་བརླབས་ལ།
པཱུརྦ་བི་དེ་ཧཱ་ཡ་ན་མཿཞེས་པས་དབུལ་བར་བྱའོ། ། ཞེས་བྱ་བ་ནི། འདིས་མཚོན་པ་ཀུན་ལ་སྦྱར་བར་བྱའོ། ། འདིར་གོང་དུ་ས་བོན་སྨོས་པ་ན། ཡ་ཎ་ལྔའི་ཐུང་རིང་ཞེས་པ་ཙམ་ལས་མི་འབྱུང་ཡང་། འདིར་མེ་ཏོག་དགོད་དགོས་རྒྱུའི་ས་བོན་ཀུན་མཚོན་པ་ཡིན་ལ། དགོད་རྒྱུ་ལའང་ཆོས་ཀློག་པའི་དང་། བླ་མ་ལ་ཡོན་དུ་དབུལ་བ་གཉིས་ལས། དང་པོ་ལ་ནི། ཤར་དུ་ཤར་གྱི་ལུས་འཕགས་ཏེ།
ལྷོ་རུ་ལྷོ་ཡི་འཛམ་བུ་གླིང་། ། ནུབ་ཏུ་བ་ལང་སྤྱོད་ཡིན་ཏེ། ། བྱང་དུ་བྱང་གི་སྒྲ་མི་སྙན། ། དབུས་སུ་རི་རབ་མཚམས་རྣམས་སུ། ། ཉེ་གླིང་སྔར་གྱི་སྔགས་ཀྱིས་མཆོད། ། དེ་ཡི་སྟེང་དུ་གནས་པ་ཡི། ། ཤེས་རབ་ཕ་རོལ་ཕྱིན་ལ་སོགས། ། ཆོས་ལ་གུས་པས་བཀླག་པར་བྱ། ། དེ་ལ་མཆོད་སོགས་བྱས་ནས་ནི། ། འདི་ཀུན་ཡང་དག་ཉིད་དུ་དཔྱད། །
ཅེས་རི་རབ་གླིང་བཞི་ཉེ་གླིང་བརྒྱད་དང་བཅས་པ་སྔགས་ཀྱིས་འབུལ་བ་ཙམ་ལས་ལྷག་པར་བཀོད་པ་ཉུང་ལ། བླ་མའི་མཎྜལ་རྣམས་སུ་ནི། དེ་དག་གི་སྟེང་དུ་རིན་པོ་ཆེ་བདུན་གཏེར་དང་བཅས་ཏེ་བརྒྱད་བསྣན་པ་ཤས་ཆེར་བྱུང་བ། དེའི་ཚེའང་། ས་བོན་གྱི་ཡི་གེ་རྣམས་ནི་གཞུང་འདིའི་ཚིག་ལས་དཔགས་ཏེ་བཀོད་པ་ཁོ་ནར་ཡོད་དོ། ། འོན་ཀྱང་ཡི་དམ་ལྷ་ཚོགས་ཀྱི་རྟེན་གཞིའི་མཎྜལ་ལ། མཆོད་པའི་མཎྜལ་འདི་དག་གི་བཀོད་པ་མི་འབྲེལ་ཞིང་། འདི་ལྟར་བྱ་བར་གཞུང་ལས་ཀྱང་མི་མངོན་པས། འདི་ཡན་ནི་ཆོས་དང་བླ་མའི་མཎྜལ་ཞེས་བྱ་སྟེ། མཆོད་པའི་ཡོ་བྱད་ཀྱི་མཎྜལ་ལོ། །
གཉིས་པ་ལྷའི་རྟེན་གཞིའི་མཎྜལ་ལ། མདོར་བསྟན། རྒྱས་བཤད། དོན་བསྡུ་གསུམ་གྱི། དང་པོ་ནི། གསུངས་པ། ས་ལ་མཎྜལ་གཞན་པ་ནི། ། རྡུལ་མཚོན་དཀྱིལ་འཁོར་བཞིན་དུ་བྱ། ། ཕུང་པོ་ཁམས་དྲུག་གཟུགས་ལ་སོགས། ། སུམ་ཅུ་རྩ་དྲུག་རྟག་ཏུ་མཆོད། །
ཅེས་ཏེ། གཞན་པ་ཞེས་པ་ནི། བླ་མ་དང་ཆོས་ཀྱི་མཎྜལ་གཉིས་ལས། བཀོད་པ་དང་། བསྐྱེད་པ་དང་། བྱིན་གྱིས་བརླབ་པ་དང་། མཆོད་པ་ལ་སོགས་པའི་ཆོ་ག་ཐ་དད་པར་སྟོན་པའི་ཚིག་གོ ། གཞན་པ་ཇི་ལྟར་བྱ་ན། རྡུལ་ཚོན་དཀྱིལ་འཁོར་བཞིན་དུ་བྱ། ། ཞེས་པ།
དེའི་སྐབས་ཀྱི་དཀྱིལ་འཁོར་སྒྲུབ་པ་དང་མཆོད་པའི་ཆོ་ག་བཞིན་ཞེས་པ་སྟེ། འོན་ཀྱང་། འདིར་ཁྱད་པར་ནི། མཎྜལ་སྔ་མ་གཉིས་དང་སྟེགས་བུ་འཆའ་ཚུལ་ཕྱོགས་གཅིག་ཏུ་གསུང་པའི་དགོངས་པས། དཀྱིལ་འཁོར་གྱི་ས་ཆོག་ཡན་ནི་འདི་ནས་བཤད་པའི་སའི་ཆོ་ག་ཙམ་གྱིས་འགྲུབ་པར་ངེས་ཤིང་། དེ་བཞིན་དུ། ལྷ་རྣམས་ཀྱི་གནས་སུ་མེ་ཏོག་དགོད་ཅིང་། ལྷ་སོ་སོའི་སྔགས་བཟླ་བ་ཙམ་དང་བཅས་ཏེ་གསལ་གདབ་པ་དགུག་གཞུག་དབང་བསྐུར་དང་བཅས་པ་ཅི་རིགས་པའམ། ཡང་ན། སྤྱན་དྲངས་ཏེ་མེ་ཏོག་ལ་དགོད་པ་ལྟ་བུའི་ཆོ་གས་དཀྱིལ་འཁོར་འགྲུབ་པར་བཞེད་པ་ཡིན་ལ།
དེ་ལྟར་ན་འདིར་རྡུལ་ཚོན་གྱི་དཀྱིལ་འཁོར་བཞིན་ཞེས་པའང་། དེའི་སྐབས་ཀྱི་ལྷ་སྟ་གོན་བཞིན་དུ་མཆོད་པས་འགྲུབ་པའི་དོན་ཏེ། བདེ་མཆོག་པའི་ཕྱི་རོལ་མཆོད་པ་ཇི་ལྟ་བ་བཞིན་ནོ། ། དེ་ཉིད་ཀྱི་ཕྱིར་འདིར་ལྷའི་གནས་མི་འཆོལ་བའི་ཐིག་ཙམ་ལས་མ་གཏོགས་ཐིག་གི་ཆོ་ག་ཇི་ལྟ་བར་བྱ་དགོས་པའང་མ་ཡིན་ནོ། ། སྒྲུབ་པའི་མཎྜལ་འདི་ལ་བརྟེན་ནས་ཡུལ་ཇི་ཙམ་ཞིག་མཆོད་པར་བྱ་ན། རིགས་སུམ་ཅུ་རྩ་དྲུག་གི་ལྷ་རྣམས་མཆོད་ཅེས་བྱ་སྟེ། རྩ་བདུན་པ་མ་སྨོས་པ་ནི། གཙོ་བོ་ནི་ཐམས་ཅད་ཀྱི་ཁྱབ་བྱེད་ཡིན་པའི་ཕྱིར་རོ་ཞེས་གཞན་དུ་མ་ནས་འབྱུང་བ་ལྟར་རོ། ། རྩ་དྲུག་པོ་གང་ཞེ་ན། གཉིས་པ་རྒྱས་བཤད་ནི།
ས་དང་ཆུ་དང་མེ་དང་རླུང་། ། ཁུ་བ་རྡུལ་ནི་དེ་བཞིན་ཏེ། ། ཁམས་དྲུག་ཅེས་པར་བཤད་བྱས་པ། ། ལུས་ཅན་རྣམས་ཀྱི་གཟུགས་ཕུང་པོ། ། མགྲིན་གྱུར་རྐན་གྱུར་སྤྱི་བོར་གྱུར། ། མཆུར་གྱུར་སོར་གྱུར་སྣ་ལྡན་ཏེ། ། འདུ་ཤེས་དག་ནི་རྣམ་དྲུག་བསྟན། ། དངོས་དང་དངོས་མེད་དོན་གསལ་བྱེད། ། མིག་དང་རྣ་བ་སྣ་དང་ལྕེ། ། ལུས་དང་དེ་བཞིན་ཡིད་དབང་པོ། །
རྣམ་ཤེས་ཕུང་པོར་བཤད་པ་སྟེ། ། མིག་ལ་སོགས་པ་རྣམ་པ་དྲུག ། དེ་བཞིན་གཟུགས་དང་སྒྲ་དང་ནི། ། དྲི་རྣམས་དང་ནི་རོ་དང་ནི། ། རེག་བྱ་དང་ནི་ཆོས་ཀྱི་དབྱིངས། ། མྱོང་ཕྱིར་ཚོར་བ་རྣམས་སུ་བཤད། ། དེ་བཞིན་དབང་པོ་དྲུག་སྒོ་ནས། ། རྣམ་ཤེས་རྣམས་ནི་རབ་འཇུག་ཅིང་། ། ཡུལ་དང་དབང་པོ་རབ་འཇུག་བྱེད། ། འདུ་བྱེད་རྣམ་དྲུག་རབ་ཏུ་བཤད། །
རྟག་ཏུ་སྲོག་དང་ཐུར་སེལ་དག ། སྟེང་དང་འོག་གི་ལམ་གསུམ་པོ། ། རྩ་དྲུག་རྣམས་སུ་འབབ་བྱེད་པ། ། ཡེ་ཤེས་ཕུང་པོ་རྣམ་པ་དྲུག ། ཅེས་ཏེ། འདི་དག་ནི་ཕུང་པོ་དྲུག་པོ་རེ་རེ་ལ་དྲུག་དྲུག་ཏུ་ཕྱེ་བའི་ལྷ་སུམ་ཅུ་རྩ་དྲུག་ཅེས་པ་སྟེ། (Dཕུང་པོ་དྲུག་)ནི། (Eགཟུགས། འདུ་ཤེས། རྣམ་ཤེས།
ཚོར་བ། འདུ་བྱེད། ཡེ་ཤེས་ཀྱི་ཕུང་པོ་)ཞེས་པ་སྟེ། དེ་རྣམས་རེ་རེ་ཞིང་དྲུག་དྲུག་ཏུ་ཕྱེ་བ་ལའང་། དང་པོ་(Dགཟུགས་ཕུང་དྲུག་)ནི། (Eས་ཆུ་མེ་རླུང་ཁུ་རྡུལ་)ཏེ་ཁམས་དྲུག་ཅེས་པའོ། ། འདུ་ཤེས་དྲུག་ནི། མགྲིན་རྐན་སྤྱི་བོ་མཆུ་སོ་སྣ་ལྡན་རྣམས་ཀྱི་ཡི་གེའི་སྒྲས་བསྟན་པ་ཡོད་མེད་ལ་སོགས་པའི་དོན། ཡིད་ཀྱི་བརྗོད་པས་གསལ་བར་བྱེད་པའི་མཚན་མ་ཅན་ནོ། ། རྣམ་ཤེས་དྲུག་ནི།
དབང་པོ་དྲུག་ལ་བརྟེན་ནས་དོན་དྲུག་སོ་སོར་རྣམ་པར་རིག་པའོ། ། ཚོར་བ་དྲུག་ནི། ཡུལ་དབང་རྣམ་ཤེས་གསུམ་འདུས་ཤིང་ཚོགས་པའི་རེག་པའི་རྐྱེན་གྱིས་རྣམ་པ་ནི་སེམས་པའམ་གདུང་བའམ་བར་མར་མྱོང་བའི་ངོ་བོ་ཉིད་དེ། དེ་དག་ལ་ཡུལ་གྱི་དབྱེ་བས་དྲུག་ཏུ་བཤད་དོ། ། འདུ་བྱེད་དྲུག་ནི། ཡུལ་དྲུག་ལ་དབང་པོ་དྲུག་འཇུག་པ་ན་རྣམ་ཤེས་དྲུག་ལས་ཀྱི་བྱ་བ་མངོན་པར་འདུ་བྱེད་པའི་ཚུལ་གྱིས་རབ་ཏུ་འཇུག་པར་བྱེད་པའོ། ། ཡེ་ཤེས་ཀྱི་ཕུང་པོ་དྲུག་ནི། སྲོག་དང་ཐུར་སེལ་གྱི་རླུང་དག་རིམ་པ་བཞིན་ལྟེ་བའི་སྟེང་འོག་ཏུ་རོ་བརྐྱང་དབུ་མའི་དབྱེ་བས་རྩ་དྲུག་ཏུ་འབབ་ཅེས་བྱ་བས་ན་དེ་ལྟར་དྲུག་གོ ། དེ་ལྟ་བུའི་དབྱེ་བས་ལྷ་སོ་དྲུག་ཏུ་འགྱུར་བ་ནི། རིམ་པ་བཞིན།
རྣམ་སྣང་། སྣང་མཐའ། མི་བསྐྱོད། རིན་འབྱུང་། དོན་གྲུབ། རྡོར་སེམས་རྣམས་ཀྱི་རིགས་ཀྱི་དབྱེ་བས་ཕྱེ་བའི་སྒོ་ནས་སོ། ། འདི་དག་རྣལ་འབྱོར་མ་སུམ་ཅུ་རྩ་དྲུག་གྱི་དབྱེ་བས་མཆོད་གནས་སུ་བྱ་བའི་རྣམ་གཞག་ནི། དྲི་མ་མེད་པའི་འོད་དང་། བདེ་མཆོག་བསྟོད་འགྲེལ་སོགས་ལས་འབྱུང་བ་བཞིན། དེའི་བཤད་པ་གཞན་དུ་བྱས་སོ། །
གསུམ་པ་དོན་བསྡུ་ནི། གསུངས་པ། སུམ་ཅུ་རྩ་བདུན་སེམས་ཆེན་པོ། ། དམ་པ་སུམ་བཅུ་རྩ་དྲུག་གིས། ། ཁམས་ཀྱི་བསྐོར་བ་རྣལ་འབྱོར་པས། ། ཨ་སོགས་ཀ་སོགས་ཀྱིས་མཆོད་བྱ། ། ཨ་སོགས་ཀ་སོགས་རང་བཞིན་གྱིས། ། ཁམས་རྣམས་བདུན་ཅུ་རྩ་གཉིས་ཏེ། ། སྡེ་དྲུག་ཧ་སོགས་ཡི་གེ་རྣམས། ། ཐུང་ངུ་རིང་པོའི་རབ་ཕྱེ་བས། །
བདུན་ཅུ་རྩ་གཉིས་འདིར་བཤད་དོ། ། ཞེས་ཏེ། འདིར་སུམ་ཅུ་རྩ་བདུན་པ་ནི། ལུས་ལ་ཡེ་ཤེས་ཆེན་པོ་གནས། ། ཞེས་པ། ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་ཆེན་པོ་སྟེ། སེམས་ཅན་ཀུན་གྱི་སེམས་ཆེན་པོ། ། རང་བཞིན་དག་པ་གོས་པ་མེད། ། ཀུན་བཟང་ཐུགས་མཆོག་ཁ་ལོ་སྒྱུར། ། ཞེས་བྱ་བ་དེ་ཉིད་དོ། །
དེ་ཉིད་ནི་བརྟན་གཡོའི་འཇིག་རྟེན་ཀུན་གྱི་རྩ་བ་ཡིན་པའི་ཕྱིར་འདིར་གཙོ་བོ་ཉིད་དུ་རྣམ་པར་གཞག་སྟེ། དེ་ཡང་རྒྱུད་འདི་ཉིད་ཀྱི་བརྟག་པ་ཕྱི་མའི་ལེའུ་གསུམ་པ་ལས་གསུངས་པ། འདི་ཉིད་ཡེ་ཤེས་ཆེན་པོ་ཉིད། ། ཐམས་ཅད་ལུས་ལ་རྣམ་པར་གནས། ། གཉིས་དང་གཉིས་སུ་མེད་པའི་ཚུལ། ། དངོས་དང་དངོས་མེད་བདག་ཉིད་གཙོ། ། བརྟན་དང་གཡོ་བ་ཁྱབ་ནས་གནས། ། སྒྱུ་མའི་གཟུགས་ཅན་ཉིད་དུ་འདོད། ། དཀྱིལ་འཁོར་འཁོར་ལོའི་ཐབས་ཀྱིས་ནི། ། རྟག་ཏུ་ངེས་པར་འགྲོ་བར་འགྱུར། །
ཞེས་སོ། ། དཀྱིལ་འཁོར་འཁོར་ལོའི་ཐབས་ཀྱིས། ཞེས་པ་ཡང་། དམ་པ་སུམ་ཅུ་རྩ་དྲུག་གིས་བསྐོར་བ་ཐམས་ཅད་ཀྱང་གཙོ་བོའི་རྣམ་པར་རོལ་པ་ཙམ་དུ་སྟོན་པའི་གསུང་ངོ་། ། ཨ་སོགས་ཀ་སོགས་ནི། དེ་དག་གི་རང་བཞིན་གྱི་ལྷ་རྣམས་ལ་ཡི་གེ་དེ་དག་དང་སྦྱར་བའི་སྔགས་ཀྱིས་མཆོད་ཅེས་པ་སྟེ། འདི་དག་གིས་ནི་མཎྜལ་སྔ་མ་གཉིས་དང་མི་འདྲ་བར། ས་བོན་འདི་དག་དང་སྦྱར་བའི་སྔགས་ཀྱིས་མཆོད་ཅེས་པའོ། ། འདིར་མཆོད་ཡུལ་གྱི་དབྱེ་བ་ལ་བདུན་ཅུ་རྩ་གཉིས་ཞེས་པ་ནི། ཡབ་ཡུམ་ཟུང་གི་དབྱེ་བས་སུམ་ཅུ་རྩ་དྲུག་ཉིས་འགྱུར་དུ་གྱུར་པའོ། །
དེ་ལ་ཨ་སོགས་ཀ་སོགས་ཀྱིས་བདུན་ཅུ་རྩ་གཉིས་མཆོད་ཅེས་བྱ་ན། འདི་ལ་ནི་ཨ་སོགས་སོ་དྲུག་དང་ཀ་སོགས་སོ་དྲུག་ཅེས་བྱ་བར་བརྟག་དགོས་ན། དེ་དག་ཀྱང་ཇི་ལྟ་བུ་ཞེ་ན། དེ་ལ་ཨ་སོགས་སོ་དྲུག་ནི། ཨ་ཨི་རྀ་ཨུ་ལྀ་ཨཾ། ཨ་ཨེ་ཨར་ཨོ་ཨལ་ལཾ། ཧ་ཡ་ར་ཝ་ལ་ཧཾ་སྟེ་བཅོ་བརྒྱད་དང་། དེ་དག་རིང་པོར་གྱུར་པ་བཅོ་བརྒྱད་དེ། བསྡོམས་པ་ནི་དབྱངས་སོ་དྲུག་ཅེས་བྱ་སྟེ། དེས་ན་འདིར།
ཐུང་ངུ་རིང་པོའི་རབ་དབྱེ་བས། ། དབྱངས་ཏེ་སུམ་ཅུ་རྩ་དྲུག་ཉིད། ། ཅེས་སྦྱར་ནས་ཤེས་པར་བྱའོ། ། ཀ་སོགས་སོ་དྲུག་ནི། དུས་འཁོར་ཡེ་ལེའི་ཚིགས་བཅད་བརྒྱད་པར། ཀ་སོགས་ཡི་གེ་སུམ་ཅུ་ཧ་ཡ་ར་ཝ་ལར་ལྡན་ཀྵ་དང་བཅས་པ་སུམ་ཅུ་རྩ་དྲུག་ཉིད། ། ཅེས་ཀ་སོགས་སྡེ་པ་དྲུག་གི་སུམ་ཅུའི་སྟེང་དུ། ཧ་སོགས་དྲུག་དང་བཅས་པ་ནི་སུམ་ཅུ་རྩ་དྲུག་ཉིད་དེ། དེ་ཉིད་ཀྱི་ཕྱིར། སྡེ་དྲུག་ཧ་སོགས་ཡི་གེ་རྣམས། །
ཞེས་སོགས་གསུངས་པ་ཡིན་ལ། དེ་ལྟར་ན། བདུན་ཅུ་རྩ་གཉིས་འདིར་བཤད་དོ། ། ཞེས་བྱ་བའི་དོན་ནི་དེ་ལྟ་བུ་དག་གོ ། གཉིས་པ་ལག་ཏུ་བླང་བའི་རིམ་པ་ནི། ཇི་སྐད་བཤད་པའི་མཎྜལ་གྱི་བྱ་བའི་དབྱེ་བ་སྨོས་པ་དེ་དག་གི་ཆོ་གའི་ལག་ལེན་ལ་གཉིས་ཏེ། ཐུན་མོང་བའི་བཅའ་གཞིའི་ཆོ་ག་དང་། སོ་སོའི་མཆོད་པའི་ཆོ་གའོ། ། དང་པོ་ནི། ས་ལ་མཎྜལ་ཇི་ལྟར་བཅའ་བའི་ལག་ལེན་ནི་མཎྜལ་ཐམས་ཅད་ཀྱི་ཐུན་མོང་བ་ཡིན་པས།
དེའི་ཕྱིར་རེ་ཞིག་དང་པོར་འདི་བརྗོད་པར་བྱ་སྟེ། དེ་ལ་སློབ་དཔོན་སངས་རྒྱས་གསང་བའི་ཞལ་སྔ་ནས་ཀྱིས་མཛད་པ་ལས་གསུངས་པ། དང་པོ་དཀྱིལ་འཁོར་ཆེ་ཆུང་གི ། བསྐུས་པས་ཡོག་པའི་མར་བཤམས་ལ། ། ལྕི་བ་དངོས་པོ་ཉི་ཤུར་འགྱུར། ། ཆུ་ཡང་སྲང་གི་ཉི་ཤུར་འགྱུར། ། འོ་མ་དག་དང་ཞོ་དག་ཀྱང་། ། དང་པོར་མར་གྱི་སུམ་འགྱུར་རོ། ། དང་པོར་ལྕི་བ་བརྩིར་བ་ཡང་། ། བ་ཡི་ཆུ་ཡིས་བསྣོས་ལ་བརྩིར། །
དེ་ནས་ཚགས་ཀྱིས་བཙག་བྱ་སྟེ། ། དེ་ནས་དེ་རྣམས་སྦྱར་བྱས་ལ། ། ཞག་ནི་གཉིད་དང་གསུམ་བར་དུ། ། དེ་ནི་རས་སུ་བཅུག་པ་ཡང་། ། ཉི་མ་གཉིས་གཉིས་བར་ཆོད་བར། ། ཉི་མ་བདུན་དུ་རིམ་གྱིས་བྱུག ། དེ་ནས་ལག་སྣུམ་དག་གིས་བྱུག ། དེ་ནི་མི་བརྟན་པར་ཡང་བཤད། ། བརྟན་པར་བྱ་བའི་ཆོ་ག་ནི། ། མཎྜལ་ཟུར་ནི་རམ་གྱིས་བྱུག །
མདངས་ནི་བྱུང་ན་ལེགས་པར་བཤད། ། དེ་ནས་སརྫ་ས་ར་དང་། ། མར་གྱི་ལྡེ་གུ་བྱས་པ་ཡིས། ། དཀྱིལ་འཁོར་ལ་ནི་བསྐུས་བྱས་ན། ། མེ་ལོང་དང་ནི་ཆུ་ཤེལ་ལྟར། ། བཞིན་ལ་སོགས་པ་སྣང་བར་འགྱུར། ། མཎྜལ་བྱ་བའི་ཆོ་ག་འདི་ནི་ཕ་རོལ་དུ་ཕྱིན་པ་དང་གསང་སྔགས་གཉིས་ཀའི་ཐུན་མོང་བའོ། ། ཞེས་ཏེ། བའི་རྣམ་ལྔ་ལ་ཚད་གཞག་པ་ནི་འདིའི་ཞིབ་ཁྱད་དུ་སྣང་ཞིང་། སརྫ་ས་ར་ནི་སྤོས་དཀར་རོ། །
དེ་ནི་བཅའ་བའི་ཚུལ་ཞིབ་མོ་སྟེ། རགས་པ་ནི། ཛེ་ཏཱ་རིས་མཛད་པ་ལས། གཙང་བྱེད་བ་ཡི་ལྕི་བ་ནི། ། ཆུ་དང་འོ་མ་ཞོ་དང་མར། ། སྣོད་གཙང་བཀོལ་ཏེ་ཆུ་རྣམས་དབོ། ། ཚིགས་མ་དོར་ཏེ་དབུས་ཀྱི་ཆས། ། དབྱིབས་ཅི་འདྲ་བའི་མཎྜལ་ནི། ། ས་བདག་ཁྲུ་གང་ཡན་ཆད་ཕྱིར། ། གསང་སྔགས་འདོན་ལ་གཞོལ་བས་བྱུག །
ཅེས་ཏེ། རྒྱལ་པོའི་ཁྲུ་གང་ཡན་ཆད་གྲུ་བཞི་པ་ལ། ཨོཾ་བཛྲ་བྷཱུ་མི་ཧཱུྃ། ཞེས་བརྗོད་ཅིང་བྱུགས་ལ། ཨོཾ་བཛྲ་རེ་ཁེ་ཧཱུྃ། ཞེས་བསྐོར་བའི་དོན་ཏོ། ། གཉིས་པ་སོ་སོ་བའི་མཆོད་པའི་ཆོ་ག་ལ་གཉིས་ཏེ། དཀྱིལ་འཁོར་པའི་མཆོད་ཆོག་དང་། ལྷག་མ་གཞན་གྱི་མཆོད་ཆོག་གོ ། དེ་དག་ལས་ལྷག་མ་གཞག་ཅེས་པ།
བླ་མ་དང་། ཆོས་ལ་སོགས་པ་སྟེ། དེ་དག་གི་མཆོད་ཆོག་ནི། མཎྜལ་གྱི་ཆོ་གའི་རྣམ་གཞག་རྒྱས་པ་གཞན་དུ་བཤད་པ་ལས་ཤེས་པས། དེས་ན་འདིར་དང་པོ་ནི། གཞན་པ་རྒྱལ་བ་ལྔ་བདག་ཉིད། ། ཅེས་པས་བསྟན་པ་དཀྱིལ་འཁོར་པའི་ལྷ་མཎྜལ་དུ་མཆོད་པའི་ཆོ་ག་སྟེ། དེ་དག་ནི་སྙིང་འགྲེལ་འདིར་བཤད་པ་དང་། ལྷ་སྟ་གོན་གྱི་ཁ་འཕངས་སྦྱར་བ་ལས་ལེགས་པར་རྟོགས་ནུས་མོད། འོན་ཀྱང་འདིར་ལག་ཏུ་བླང་བདེ་བའི་ལག་ལེན་གཞུང་ལུགས་དང་སྦྱར་ཏེ་བརྗོད་པར་བྱ་ན་ནི།
རྣལ་འབྱོར་གྱི་དབང་ཕྱུག་ཆེན་པོ་མཚོ་སྐྱེས་ཞབས་ཀྱིས། དཔལ་དགྱེས་པ་རྡོ་རྗེའི་མཎྜལ་གྱི་ཆོ་ག་གཞུང་ལས་འདི་སྐད་ཅེས་འབྱུང་སྟེ། རྣམ་པར་སྨིན་པའི་ལུས་ཀྱི་སྙིང་ཀར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཟླ་བའི་གཟི་ལྟར་དཀར་པོ་བསམས་ཏེ། དེ་ལས་འོད་ཟེར་དཀར་པོ་སྤྲོས་པས་ལུས་བཀང་བས་སྡིག་པ་དག་པར་བསམས་ལ། དེ་ནས་སྟོང་པ་ཉིད་བསྒོམས་ལ། ཧཱུྃ་ཞེས་བརྗོད་པས། བདག་ཉིད་ལས་ཀྱི་ཧེ་རུ་ཀ་ཞལ་གཅིག་ཕྱག་གཉིས་པར་བསྒོམ་སྟེ། དེའི་སྤྱི་བོར་ཟླ་བའི་དཀྱིལ་འཁོར་གྱི་སྟེང་དུ་ཨོཾ་དཀར་པོ་བསམ། ལྐོག་མར་པདྨ་འདབ་མ་བརྒྱད་པའི་སྟེང་དུ་ཨཱཿདམར་པོ་བསམ། སྙིང་ཀར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་སྔོན་པོ་བསམས་ལ་ཨོཾ་ཨཱཿཧཱུྃ།
རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཞེས་བྱ་བས་བསྲུངས་ཏེ། བདུད་རྩིའམ། བའི་རྣམ་ལྔ་ལ་སོགས་པ་ལ་ཨོཾ་ཨཱཿཧཱུྃ་བཟླས་ལ། ཨོཾ་བཛྲ་རེ་ཁེ་ཧཱུྃ། ཞེས་ཟློས་ཤིང་མཎྜལ་བྱུག་པར་བྱའོ། ། དེ་ནས་ལག་པ་བཤལ་ལ་ཐལ་མོ་སྦྱར་ཏེ། ཕན་ཡོན་བརྗོད་པར་བྱའོ། ། ཆུ་བཅས་ལྕི་བ་སྦྱིན་པ་ཡིན། ། སྐྱང་ནུལ་བྱས་པ་ཚུལ་ཁྲིམས་ཡིན། །
གྲོག་མོ་སོགས་བསལ་བཟོད་པ་ཡིན། ། བྱ་བ་བརྩམས་པ་བརྩོན་འགྲུས་ཡིན། ། སྐད་ཅིག་རྩེ་གཅིག་བསམ་གཏན་ཡིན། ། རི་མོ་སྙོམས་པ་ཤེས་རབ་ཡིན། ། ཐུབ་པའི་མཎྜལ་བྱས་པས་ཕ་རོལ་ཕྱིན་དྲུག་དེ་དག་བརྙེས་པར་འགྱུར། ། ལྷ་མི་ཁྱད་པར་ཅན་སྐྱེ་ཟླ་ལྟར་གཟི་འཕགས་ཤིང་། ། ནད་ཀུན་ལས་གྲོལ་གསེར་གྱི་མདོག་དག་འདྲ་བར་འགྱུར། ། རྒྱལ་རིགས་འབྲུ་དང་གསེར་སོགས་འབྱོར་པ་ལྡན་པར་སྐྱེ། ། དེས་ན་བདེ་གཤེགས་མཆོག་གི་ཁྱིམ་དུ་ལུས་ལས་བྱ། ། ཞེས་བརྗོད་དོ། །
དེ་ནས་ལག་པ་གཡོན་པས་ས་ལ་རེག་པར་བྱས་ལ། ཨོཾ་མེ་དི་ནི་བཛྲཱི་བྷ་ཝ་བཛྲ་བནྡྷ་ཧཱུྃ། ཞེས་བརྗོད་པ་ཙམ་གྱིས་ས་གཞི་དེ་སྣ་ཚོགས་རྡོ་རྗེར་གྱུར་པར་བསམ་མོ། ། དེ་ནས་མེ་ཏོག་གི་ཚོམ་བུ་དཀྱིལ་འཁོར་དུ་དགོད་པར་བྱ་སྟེ། དབུས་སུ་ཨོཾ་ཨཱཿཧཱུྃ་ན་མཿཞེས་བརྗོད་དེ་མེ་ཏོག་དོར་རོ། ། ཤར་དུ། གཾ་གཽ་རཱི་ན་མཿ ཞེས་བྱ་བས་མེ་ཏོག་དོར་རོ། ། ལྷོར། ཙཾ་ཙཽ་རཱི་ན་མཿ
ཞེས་བྱ་བས་མེ་ཏོག་དོར་རོ། ། ནུབ་ཏུ། བཾ་བཻ་ཏ་ལཱི་ན་མཿ ཞེས་བྱ་བས་དོར་རོ། ། བྱང་དུ། གྷཾ་གྷསྨ་རཱི་ན་མཿ ཞེས་བྱ་བས་དོར་རོ། ། དབང་ལྡན་དུ། པཾ་པུཀྐ་སཱི་ན་མཿ ཞེས་བྱ་བས་དོར་རོ། །
མེའི་མཚམས་སུ། སཾ་ས་ཝ་རཱི་ན་མཿ ཞེས་བྱ་བས་དོར་རོ། བདེན་བྲལ་དུ། ལཾ་ཙཎྜ་ལཱི་ན་མཿ ཞེས་བྱ་བས་སོ། ། རླུང་མཚམས་སུ། ཌཾ་ཌོམྦི་ནི་ན་མཿ ཞེས་པས་སོ། ། དེ་དག་ནི་མེ་ཏོག་གི་ཚོམ་བུའི་དཀྱིལ་འཁོར་རོ། །
དེ་ནས་བདག་ཉིད་ཀྱི་སྙིང་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་ཐམས་ཅད་ཀྱི་ཤངས་བུག་གཡོན་པ་ནས་ཞུགས་ཏེ། ཐུགས་ཀའི་པདྨ་ལ་བསྣུན་པ་ཙམ་གྱིས་ཐུགས་བསྐུལ་ནས། ཕྱོགས་བཅུའི་སངས་རྒྱས་ཐམས་ཅད་དགྱེས་པ་རྡོ་རྗེ་ལྷ་དགུའི་དཀྱིལ་འཁོར་དུ་སྤྲུལ་ཏེ་མདུན་གྱི་ནམ་མཁའ་ལ་བྱོན་པར་བསམས་ལ། དེའི་འོད་ཟེར་གྱི་སྣ་ལ་འཇུས་ཏེ་འོངས་པའི་བགེགས་ཐམས་ཅད་ཚར་གཅད་པའི་བསམ་པས། ཧཱུྃ་བཞིས་བགེགས་བསྐྲད་པར་བྱའོ། ། དེ་ནས། ཨོཾ་བཛྲ་གཽ་རཱི་ཨཱ་ཀརྴ་ཡ་ཛཿ ཨོཾ་བཛྲ་ཙཽ་རཱི་པྲ་བེ་ཤ་ཡ་ཧཱུྃ། ཨོཾ་བཛྲ་བཻ་ཏ་ལཱི་བནྡྷ་ཡ་བཾ། ཨོཾ་བཛྲ་གྷསྨ་རཱི་བ་ཤིཾ་ཀུ་རུ་ཧོཿ
ཞེས་བརྗོད་པས་ཡེ་ཤེས་ཀྱི་ལྷ་དགུ་མེ་ཏོག་གི་ཚོམ་བུའི་དཀྱིལ་འཁོར་ལ་དགུག་པ་དང་གཞུག་པ་དང་བཅིང་བ་དང་དབང་དུ་བྱ་བ་སྟེ། ཡི་གེ་བརྒྱ་པས་ཀྱང་བརྟན་པར་བྱའོ། ། དེ་ནས་ཕྱག་བྱ་སྟེ། གཏི་མུག་གིས་མནན་འགྲོ་བལྟས་ཏེ། ། འགྲོ་བ་གཏི་མུག་ཞི་བྱའི་ཕྱིར། ། རྡོ་རྗེ་ཅན་གྱིས་གཽ་རཱི་མཛད། ། དེ་བས་གཽ་རཱི་བསྟོད་ཕྱག་འཚལ། ། ཞེ་སྡང་གིས་མནན་འགྲོ་བལྟས་ནས། ། འགྲོ་བ་ཞེ་སྡང་ཞི་བྱའི་ཕྱིར། ། རྡོ་རྗེ་ཅན་གྱི་ཙཽ་རཱིར་མཛད། །
དེ་བས་ཙཽ་རཱི་བསྟོད་ཕྱག་འཚལ། ། ང་རྒྱལ་གྱིས་མནན་འགྲོ་བལྟས་ནས། ། འགྲོ་བ་ང་རྒྱལ་ཞི་བྱའི་ཕྱིར། ། གཙོ་བོས་བཻ་ཏ་ལཱི་གཟུགས་མཛད། ། དེ་བས་བཻ་ཏ་བསྟོད་ཕྱག་འཚལ། ། འདོད་ཆགས་ཀྱིས་དཀྲུགས་འགྲོ་བལྟས་ནས། ། འགྲོ་བ་འདོད་ཆགས་ཞི་བྱའི་ཕྱིར། ། གཙོ་བོས་གྷསྨ་རཱི་གཟུགས་མཛད། ། དེ་བས་གྷསྨ་རཱི་བསྟོད་འདུད། ། བདག་མེད་མ་དང་གཉིས་མེད་གཟུགས། །
ཕྱག་འཚལ་འདུད་ཅིང་ཕྱག་འཚལ་འདུད། ། ཡེ་ཤེས་ལྔ་དང་སྐུ་གསུམ་བདག ། རྡོ་རྗེ་མཁའ་འགྲོ་ལ་ཕྱག་འཚལ། ། དེ་ནས་ཡང་། ཨོཾ་དེ་བ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཞེས་བཅོམ་ལྡན་འདས་ལ་མཆོད་ལ། ཨོཾ་ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་ཨཿཞེས་བྱ་བས་བཅོམ་ལྡན་འདས་མ་ལ་མཆོད་དོ། ། ཡང་། ཨོཾ་ཨཥྚཱ་ན་ནཱ་ཡ་ན་མཿ ཨོཾ་པིངྒརྡྷོ་ཀེ་ཤ་ཝརྟམ་ནེ་ན་མཿ
ཨོཾ་ཙ་ཏུརྦིཾ་ཤ་ཏི་ནེ་ཏྲཱ་ཡ་ན་མཿ ཨོཾ་ཥོ་ཌ་ཤ་བྷུ་ཛཱ་ཡ་ན་མཿ ཨོཾ་ཀྲྀཥྞ་ཛཱི་མཱུ་ཏ་ཝ་པུ་ཥེ་ན་མཿ ཨོཾ་ཀ་པཱ་ལ་མཱ་ལཱ་དྷ་རི་ཎེ་ན་མཿ ཨོཾ་ཨཱདྷྨ་ཏ་ཀཱུ་ར་ཙིཏྟྲཱ་ཡ་ན་མཿ ཨོཾ། ཨརྡྷེནྡུ་དཾཥྚི་ནེ་ན་མཿ ཞེས་བྱ་བ་རྐང་པ་བརྒྱད་ཀྱིས་མཆོད་དོ། ། དེ་ནས་ནང་དང་ཕྱི་དང་དེ་ཁོ་ན་ཉིད་ཀྱི་མཆོད་པས་ཀྱང་ཡང་དག་པར་མཆོད་དེ། ཕྱི་རོལ་གྱི་བྱ་བའི་མཆོད་པས་ཀྱང་མཆོད་ལ།
ཨོཾ་ཨཱཿཧཱུྃ་ཞེས་བཟླས་པའི་མེ་ཏོག་དང་མཆོད་རྫས་ཐམས་ཅད་ལ་བསྣུན་པས། བྱིན་གྱིས་བརླབས་ནས། ཨོཾ་སརྦྦ་སཾ་ཤོ་དྷ་ནེ་ཧཱུྃ་ཕཊ་སྭཱཧཱ། ཞེས་བྱ་བས་དྲི་ཆབ་ཀྱིས་བསངས་ཏེ། ཨོཾ་བཛྲ་ནི་རི་ཏི་ཧཱུྃ་ཞེས་བྱ་བས་ཞབས་བསིལ་ཕུལ་ལ། ཨོཾ་ཧྲཱིཿབི་ཤུདྡྷཿསརྦ་དྷརྨྨཱཿསརྦྦ་པཱ་པཾ་ནི་སཾ་ཤོ་དྷ་ཡ། སརྦྦ་བི་ཀལྤན྄་ཨ་པ་ན་ཡ་ཧཱུྃ། ཞེས་བྱ་བས་ཞལ་བསིལ་ཕུལ། ཛཿཧཱུྃ་བཾ་ཧོཿ ཁཾ་རཾ།
ཞེས་བྱ་བས་ཨརྒྷཾ་ཕུལ། ཨོཾ་བཛྲ་དྷཱུ་པེ་ཨཱ་ཧཱུྃ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱྃ། ཨོཾ་བཛྲ་ནཻ་བི་དྱེ་ཨཱཿཧཱུྃ། ཨོཾ་བཛྲ་གྷཎྚ་གྷ་ཊ་ཧཱུྃ་ཕཊ། ཅེས་བྱ་བས་གོ་རིམ་བཞིན་དུ། མེ་ཏོག་དང་། སྤོས་དང་།
མར་མེ་དང་། ལྷོ་བཤོས་དང་། སིལ་སྙན་རྣམས་དབུལ་བར་བྱའོ། ། གཞན་ཡང་དཔལ་དགྱེས་པའི་རྡོ་རྗེའི་དཀྱིལ་འཁོར་འཁོར་ལོ་དང་བཅས་པ་རྣམས་ལ་བདག་དབུལ་བར་བགྱི་ལགས་ཀྱིས། ཐུགས་རྗེ་ཆེན་པོས་བཞེས་སུ་གསོལ། དེ་ནས་བསྟོད་པ་ཉི་ཤུ་པས་ཀྱང་བསྟོད་ལ། དེ་ནས་སྡིག་པ་བཤགས་པར་བྱ་སྟེ། ཇི་སྲིད་འཁོར་བ་ཐོག་མ་མེད་པའི་འཁོར་བར་ཕྱིན་ཅི་ལོག་གི་རྟོག་པས་བསགས་པའི་སྡིག་པའི་ལས་བདག་གིས་བགྱིས་པ་དང་། བགྱིས་པ་ལ་རྗེས་སུ་ཡི་རང་བ་དེ་དག་ཐམས་ཅད་བཅོམ་ལྡན་འདས་ཀྱི་སྤྱན་སྔར་བཤགས་ཤིང་། ཕྱིས་སྡོམ་པར་བགྱིད་དོ། །
སེམས་ཅན་ཐམས་ཅད་ཀྱི་དགེ་བའི་རྩ་བ་ཇི་སྙེད་པ་འདི་ལྟ་སྟེ། སངས་རྒྱས་དང་། བྱང་ཆུབ་སེམས་དཔའ་དང་། སོ་སོའི་སྐྱེ་བོ་ཐམས་ཅད་ཀྱི་བསོད་ནམས་ལ་རྗེས་སུ་ཡི་རང་བར་བགྱིད་དོ། ། བདག་བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ་ཐུགས་རྗེ་ཆེན་པོ་དང་ལྡན་པའི་ཁམས་གསུམ་བདེ་བ་ཆེན་པོར་རྣམ་པར་རོ་གཅིག་པའི་སངས་རྒྱས་དགྱེས་མཛད་རྡོ་རྗེ་དང་། དེས་གསུངས་པའི་སྔགས་དང་ཕྱག་རྒྱ་ཐེག་པ་ཆེན་པོའི་ཆོས་མ་ལུས་པ་དང་དཀྱིལ་འཁོར་ལ་སོགས་པའི་ཆོས་དང་། བྱང་ཆུབ་སེམས་དཔའ་ཕྱིར་མི་ལྡོག་པའི་དགེ་འདུན་དང་དེའི་འཁོར་ལོ་ལ་འཁོར་བར་གནས་པའི་ལྷ་མོའི་ཚོགས་ལ་བདག་སྐྱབས་སུ་མཆིའོ། ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བགྱིའོ། ། སེམས་ཅན་ཐམས་ཅད་ལ་ཕན་པ་དང་བདེ་བ་སྒྲུབ་པ་དང་། འདི་དག་ཇི་སྲིད་མཐར་ཐུག་པའི་མྱ་ངན་ལས་འདས་པའི་སངས་རྒྱས་ཀྱི་བྱང་ཆུབ་ལ་དགོད་པའི་ཕྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བགྱིའོ། །
དཀོན་མཆོག་གསུམ་ལ་སྐྱབས་སུ་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་ཡི་རང་སྟེ། ། སངས་རྒྱས་བྱང་ཆུབ་ཡིད་ཀྱིས་གཟུང་། ། ཞེས་སེམས་བསྐྱེད་ལ། དེ་ནས་བླ་ན་མེད་པའི་ཐེག་པ་ཆེན་པོའི་ལམ་ཉིད་ལ་བརྟེན་པར་བྱའོ། ། བདག་ཉིད་ཀྱང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ལུས་འབུལ་ལགས་ཀྱིས། ཐུགས་རྗེ་ཆེན་པོ་དང་ལྡན་པ་རྣམས་ཀྱིས་བཞེས་སུ་གསོལ། ཞེས་ལུས་ཕུལ་ཏེ། དེ་ནས་སྨོན་ལམ་གདབ་པར་བྱ་བ་ནི།
རིགས་སྐྱེས་རྗེས་སུ་མ་ཉམས་ཤིང་། ། དམ་ཚིག་ཅན་དགྱེས་རྡོ་རྗེ་འཆང་། ། སྙིང་རྗེར་ལྡན་ཞིང་བླ་མར་གུས། ། སྐྱེ་ཞིང་སྐྱེ་བར་བདག་གྱུར་ཅིག ། ལག་ན་རྡོ་རྗེ་དྲིལ་བུ་འཁྲོལ། ། ཟབ་མོའི་ཆོས་ནི་འདོན་པ་དང་། ། བཙུན་མོའི་ཁུ་བ་མཉམ་ཟས་ཅན། ། སྐྱེ་ཞིང་སྐྱེ་བར་བདག་གྱུར་ཅིག ། ཧེ་རུ་ཀ་དཔལ་བདག་གྱུར་ནས། ། སེམས་ཅན་རྣམས་ཀྱི་དོན་ཡང་བྱེད། །
ཧེ་རུ་ཀ་ཡི་གོ་འཕང་མཆོག་ཐོབ་ནས། ། སེམས་ཅན་མ་ལུས་འདི་ལ་འཇོག་པར་ཤོག ། དེ་ལྟར་བསྟོད་པའི་མཆོད་སྦྱིན་ལས་ནི་རྡོ་རྗེ་རིགས་མཆོག་ཏུ་ནི་བདག་མྱུར་སྐྱེ་གྱུར་ཅིག ། སེམས་ཅན་ཕན་ཕྱིར་ཡང་དག་ཐབས་ཀྱི་ཡོན་ཏན་དང་ལྡན་འཇམ་པའི་དབྱངས་བཞིན་བདག་གྱུར་ཅིག ། རྣལ་འབྱོར་མ་ཀུན་ལ་ནི་དཔེ་མེད་བདེ་སྟེར་རྡོ་རྗེ་སེམས་དཔའ་བཞིན་དུ་བདག་གྱུར་ཅིག ། ཕྱག་རྒྱ་དྲུག་གིས་བདག་བརྒྱན་དུར་ཁྲོད་གནས་སུ་ཚངས་པར་སྤྱོད་དང་ལྡན་པར་བདག་གྱུར་ཅིག ། དེའི་འོག་ཏུ་ཡི་གེ་བརྒྱ་པས་ཆོ་ག་ཁ་བསྐང་ཞིང་བཤགས་པ་བྱ་སྟེ། ཨོཾ་བཛྲ་ཧེ་རུ་ཀ་ས་མ་ཡ་མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ། དྲིཌྷོ་མེ་བྷ་ཝ།
སུ་ཏོ་ཥྱོ་མེ་བྷ་བ། ཨ་ནུ་རཀྟོ་མེ་བྷ་བ། སུ་པོ་ཥྱོ་མེ་བྷ་བ། སརྦྦ་སིདྡྷི་མྨེ་པྲ་ཡཙྪ། སརྦྦ་ཀརྨྨ་སུ་ཙ་མེ། ཙིཏྟཾ་ཤྲི་ཡཿཀུ་རུ་ཧཱུྃ་ཧ་ཧ་ཧ་ཧ་ཧོཿ བྷ་ག་ཝཱན་སརྦྦ་ཏ་ཐཱ་ག་ཏ་བཛྲ་མཱ་མེ་མུཉྫ་བཛྲཱི་བྷ་བ་མ་ཧཱ་ས་མ་ཡ་སཏྭ་ཨཱཿ ཞེས་པས་བཤགས་ལ། ཡེ་ཤེས་ཀྱི་ལྷ། ཨོཾ་ཨཱཿཧཱུྃ་བཛྲ་མུཿ
ཞེས་བྱ་བས་གཤེགས་སུ་གསོལ་ལོ། ། དམ་ཚིག་པ་བདག་གི་ཐུགས་ཀར་བསྡུས་ལ། མེ་ཏོག་གི་ཚོམ་བུ་དབུས་སུ་བསྡུས་ནས་ཨོཾ་ཨཱཿཧཱུྃ་བཟླས་ལ་གཞག་གོ ། ཞེས་བྱ་བ་གསུངས་ཏེ། དོན་ནི་གོ་བར་ཟད་ཅིང་། འདིས་ནི་མེ་ཏོག་གི་ཚོམ་བུའི་མཎྜལ་དུ་ལྷ་མཆོད་པ་ཀུན་མཚོན་པར་ནུས་ལ། མེ་ཏོག་གི་ཚོམ་བུའི་དཀྱིལ་འཁོར་རོ་ཞེས་གསུངས་པ་འདིས་ནི། མངོན་པར་བརྗོད་པ་བླ་མའི་རྒྱུད་དུ། དཀྱིལ་འཁོར་དྲུག་གསུངས་པའི། ལྔ་པ་མེ་ཏོག་དགོད་པ་སྟེ།
ཞེས་པ་སྟེ། དཀྱིལ་འཁོར་འདི་ལྟ་བུ་ལ་དགོངས་ཞེས་སྔ་རབས་རྣམས་གསུངས་པ། དགོངས་པ་ལ་གནས་པ་གསལ་བར་བྱས་པའང་ཡིན་ནོ། ། གསུམ་པ་བགྲང་ཕྲེང་བཅང་བའི་ཆོ་ག་ནི། གསུངས་པ། ཨ་སོགས་ཀ་སོགས་ཡང་དག་ལྡན། ། ཡི་གེ་བརྒྱད་ནི་བརྒྱད་ལྷག་པ། ། བགྲང་ཕྲེང་དུ་ནི་རབ་བརྗོད་བྱ། ། རྣལ་འབྱོར་པ་ཡིས་སྔགས་བཟླས་པའོ། ། གསལ་བྱེད་སུམ་ཅུ་དྲུག་ཐུང་བའི། །
བཅོ་བརྒྱད་དབྱངས་རྣམས་དང་ལྡན་པ། ། བརྒྱད་ལྷག་བརྒྱ་ཡི་ཕྱེད་རྣམས་ཀྱིས། ། བགྲང་ཕྲེང་དུ་ནི་དེར་བརྗོད་བྱ། ། རྒྱུ་སྐར་རྐང་པའི་དབྱེ་བ་ཡིས། ། གསུམ་པར་ཡོངས་སུ་བརྗོད་པར་བྱ། ། རྒྱུ་སྐར་ཕྱེད་ཀྱི་ཆ་ཡིས་ནི། ། བཞི་པ་དེ་ཉིད་གང་ཕྱིར་ཡིན། ། སུམ་ཅུ་དྲུག་གི་དབྱངས་དབྱེ་བས། ། ལྔ་པར་ཡོངས་སུ་བརྗོད་པར་བྱ། ། རྒྱུ་སྐར་ལོངས་སྤྱོད་དབྱེ་བ་ཡིས། །
དྲུག་པར་ཡོངས་སུ་བརྗོད་པར་བྱ། ། བཅོ་བརྒྱད་དབྱངས་ཀྱི་དབྱེ་བ་ཡིས། ། བདུན་པར་ཡོངས་སུ་བརྗོད་པར་བྱ། ། སླར་ཡང་སུམ་ཅུ་རྩ་དྲུག་གི ། གསལ་བྱེད་དབྱེ་བས་བརྒྱད་པའོ། ། དཀའ་ཐུབ་ཙམ་གྱི་བགྲང་ཕྲེང་གིས། ། འདི་ལྟར་རྣམ་པ་བརྒྱད་དུ་བཤད། ། ཤེལ་གྱི་བཅོ་བརྒྱད་རྣམས་ཀྱིས་གཅིག ། བརྟུལ་ཞུགས་ཅན་གྱིས་ཞི་བར་བྱེད། ། མུ་ཏིག་སུམ་ཅུ་དྲུག་དབྱངས་སུ། །
བརྗོད་པས་མི་རྣམས་རྒྱས་པའོ། ། ཉི་ཤུ་རྩ་བདུན་རྒྱུ་སྐར་གྱི། ། མི་སོས་གསོད་ལ་བཤད་པའོ། ། དེ་ཡི་ཉིས་འགྱུར་བོང་བུའི་སོས། ། སྡང་བར་བྱེད་དང་སྐྲོད་ལའང་འགྱུར། ། གསལ་བྱེད་སུམ་ཅུ་དྲུག་དག་པས། ། དབང་དུ་བྱ་སོགས་བོ་དེ་ཙེས། ། དབྱངས་དང་གསལ་བྱེད་ཡོངས་བསྲེས་པ། ། བཞི་ལྷག་པ་ཡི་ལྔ་བཅུ་ཡིས། ། པད་མ་ཞེས་པའམ་ཡང་ན་ནི། །
ཙནྡན་ས་བོན་གྱིས་དགུག་པའོ། ། རྒྱུ་སྐར་ཕྱེད་ཀྱི་རྐང་པ་ཡིས། ། རྨོངས་པར་བྱེད་ལ་ལུང་ཏང་བཤད། ། དབྱངས་དང་གསལ་བྱེད་རྐང་པ་དག ། རེངས་ལ་རུ་རག་ཤ་རུ་བཤད། ། དེ་ལྟར་དག་པའི་ལས་ལ་ནི། ། དག་པ་རྣམ་པ་བརྒྱད་དུ་བཤད། ། འདྲེས་པ་རྣམ་པ་སྣ་ཚོགས་པའི། ། ས་བོན་ནམ་འདིར་ནོར་བུས་བྱ། ། ཁམས་ཀྱི་ཁ་དོག་དབྱེ་བ་ཡིས། །
ཇི་ལྟར་རྙེད་པ་དེ་བཞིན་བྱོས། ། ཞེས་ཏེ། འདི་བཤད་པ་ལ་གཉིས། རྣམ་གཞག་སྤྱིར་བསྟན་པ་དང་། གཞུང་གི་ཚིག་དོན་དགྲོལ་བའོ། ། དང་པོ་ནི། བགྲང་ཕྲེང་གི་རྣམ་པར་གཞག་པ་ལ། རྒྱུད་སྡེ་གཞན་གྱི་བཤད་པ་ནས་འབྱུང་བ་འདིར་སྨོས་ན་ནི་ཡི་གེ་མང་བར་འགྱུར་བས། སེམས་འགྲེལ་ཕྱོགས་ནས་འབྱུང་བ་ཙམ་སྨོས་པ་ལ་ནི། གྲངས་ཀྱི་རྣམ་པ་དང་།
རྒྱུའི་དབྱེ་བ་གཉིས་ལས། དང་པོ་ལ། ལས་ཀྱི་དབྱེ་བས་མང་ཉུང་གི་རྣམ་པ་སོ་སོར་ཕྱེ་བ་ནི་གཞུང་གི་ཚིག་དོན་གྱིས་འདི་ཉིད་དུ་གསལ་བར་འགྱུར་ལ། མང་བའི་ཕྱོགས་ནི། དུས་ཀྱི་འཁོར་ལོ་ལས་བགྲང་ཕྲེང་རབ་གནས་ཀྱི་སྐབས་སུ། བགྲང་ཕྲེང་ལ། ཡང་ཧཱུྃ་གི་ཡི་གེ་ནོར་བུ་ཡོངས་སུ་བགྲང་བ་རྣམས་ནི་མཚན་དང་དཔེ་བྱད་རྣམས། ཞེས་ནོར་བུའི་གྲངས་སུམ་ཅུ་རྩ་གཉིས་དང་། དཔེ་བྱད་བརྒྱད་ཅུ་སྟེ་བརྒྱ་རྩ་བཅུ་གཉིས་གསུངས་པ་ལྟ་བུ་སྟེ། འདི་ལ་ནི་ལས་སོ་སོའི་དབྱེ་བ་མི་བཞེད་པའོ། །
ཡང་འགྲེལ་ཆེན་དུ། བརྒྱ་རྩ་བཅུ་གཉིས་པོ་དེ་རྣམས་ལས། སྐུ་དང་གསུང་དང་ཐུགས་དང་ཡེ་ཤེས་ཀྱི་གནས་རྣམས་སྤངས་ནས། ལྷག་མ་བརྒྱད་རྩ་བརྒྱད་པོ་རྣམས་བགྲང་ཕྲེང་ལ་སྟེ། ལྷུན་པོ་ལ་ཞལ་བཞིའོ། ། ཞེས་མཚན་དཔེ་དག་པའི་ནོར་བུ་བརྒྱད་དང་བཅུ་གཉིས་ལས། སྐུ་གསུང་ཐུགས་ཡེ་ཤེས་རྡོ་རྗེ་བཞི་སྤྱི་ཁྱབ་ཡིན་ཞིང་། ལྷུན་པོའི་ཞལ་བཞི་དག་པས་མདོ་འཛིན་བཞི་བརྩེགས་དང་། ལྷག་མ་ཕྲེང་རྡོག་བརྒྱད་རྩ་བརྒྱད་དུ་གསུངས་པ་ནི། འཆད་པར་འགྱུར་བ།
རེངས་པ་ལ་རུ་རཱཀྵའི་ཕྲེང་བའི་གྲངས་བཤད་པ་དང་མཐུན་ནོ། ། རྒྱུའི་དབྱེ་བ་ནི། མང་བའི་ཕྱོགས་ལ། ཕྱག་རྡོར་བསྟོད་འགྲེལ་དུ། མི་དང་། རྔ་མོ་དང་། བོང་བུའི་རུས་པ་གསུམ། པདྨ་དང་། ཙནྡན་དམར་པོ་དང་། ལུང་ཏང་དམར་པོ་གསུམ།
བོ་དེ་ཙེ་དང་། རུ་རཱཀྵ་དང་། ཁྲའི་ཕྲེང་བ་གསུམ། ཤེལ་དང་། མུ་ཏིག་དང་། དུང་གསུམ་སྟེ་བཅུ་གཉིས་སུ་བཤད་ལ། བརྒྱད་དུ་གསུངས་པ་ནི། དུས་འཁོར་དབང་ལེ་ལས། ཤེལ་དང་མུ་ཏིག་དང་ནི་མི་དང་བོང་བུའི་སོའམ་རུས་པ་དག་དང་བོ་དེ་ཙེ་དང་ནི། ། པད་མ་ཞེས་བྱ་དབང་མིག་ལུང་ཏང་བདེ་གཤེགས་རིགས་ཀྱི་དབང་གིས་སྔགས་བཟླས་པ་ལ་ཕྲེང་བར་འགྱུར། །
ཞེས་ཏེ། ཞི་བ་ལ་ཤེལ། རྒྱས་པ་ལ་མུ་ཏིག བསད་པ་ལ་མིའི་སོ། ། བསྐྲད་པ་ལ་བོང་བུའི་སོའམ་རུས་པ། དབང་ལ་བོ་དེ་ཙེ། དགུག་པ་ལ་པདྨའམ་ཙནྡན་དམར་པོ། རེངས་པ་ལ་དབང་མི་གསྟེ་རུ་དྲཱཀྵ། རྨོངས་པ་ལ་ལུང་ཏང་གི་བགྲང་ཕྲེང་སྟེང་བརྒྱད་གསུངས་ལ། དགྱེས་རྡོར་ཉུང་ངུའི་རྒྱུད་འདི་ཉིད་དུ་ནི།
ཤེལ་གྱིས་རེངས་པར་བཟླས་པ་ཉིད། ། དབང་ལ་ཙནྡན་དམར་པོ་ཉིད། ། ལུང་ཏང་གིས་ནི་མངོན་སྤྱོད་ཉིད། ། ནི་རང་ཤུས་ནི་སྡང་བ་ལ། ། རྟ་ཡི་རུས་པས་སྐྲོད་པ་ཉིད། ། བྲམ་ཟེའི་རུས་པས་དགུག་པ་ཉིད། ། གླང་པོའི་རུས་པའི་ཆར་དབབ་པ། ། མ་ཧེ་ཡིས་ཀྱང་བསད་པ་ལའོ། ། ཞེས་བརྒྱད་གསུངས་ཤིང་། འཆད་པར་འགྱུར་བའི་གཞུང་འབུམ་ཕྲག་ལྔ་པ་ལས་བརྒྱད་གསུངས་པ་ནི།
དུས་ཀྱི་འཁོར་ལོ་ཇི་ལྟ་བ་ཉིད་དུ་གསལ་བས་ཤེས་པར་འགྱུར་རོ། ། གཉིས་པ་ལ་གཉིས་ཏེ། ནོར་བུའི་གྲངས་ཀྱི་རྣམ་པ་བརྒྱད་དུ་བཤད་པ་དང་། དེ་ཉིད་ལས་ཀྱི་དབྱེ་བ་བརྒྱད་དང་སྦྱར་བའོ། ། དང་པོ་ནི། འདིར་བགྲང་ཕྲེང་གི་ནོར་བུའི་གྲངས་ཀྱི་དབྱེ་བ་ནི་རྣམ་པ་བརྒྱད་དེ། བརྒྱ་རྩ་བརྒྱད་པ་དང་། ༡ དེའི་ཕྱེད་ལྔ་བཅུ་རྩ་བཞི་པ་དང་། ༢ ཉེར་བདུན་པ་དང་། ༣ ཡང་ལྔ་བཅུ་རྩ་བཞི་པ་དང་།
༤ སུམ་ཅུ་རྩ་དྲུག་པ་དང་། ༥ ཡང་ལྔ་བཅུ་རྩ་བཞི་པ་དང་། ༦ རྩ་བརྒྱད་པ་དང་། ༧ ཡང་སུམ་ཅུ་རྩ་དྲུག་པའོ། ༨ ། བརྒྱད་པོ་དེ་དག་ཀྱང་རྣམ་པར་དག་པའི་གྲངས་མི་མཚུངས་པ་དང་། ཕྲེང་བའི་རྒྱུ་མི་འདྲ་བའི་དབྱེ་བས་ཕྱེ་བ་སྟེ། དེ་ལ་དང་པོ་བརྒྱད་རྩ་བརྒྱད་པ་ནི་སྔར་བཤད་པ་གསལ་བྱེད་སོ་དྲུག་ཐུང་རིང་གིས་ཕྱེ་བ་བདུན་ཅུ་རྩ་གཉིས་ལ། དབྱངས་བཅོ་བརྒྱད་ཐུང་རིང་གི་སུམ་ཅུ་རྩ་དྲུག་བསྣན་པའི་ཨ་སོགས་ཀ་སོགས་བརྒྱད་ལྷག་པའི་བརྒྱ་རྣམ་པར་དག་པ་སྟེ་རུ་རཱཀྵའི་ཕྲེང་བའི་གྲངས་སོ། ། གཉིས་པ་ལྔ་བཅུ་རྩ་བཞི་པ་ནི།
གསལ་བྱེད་སོ་དྲུག་དབྱངས་ཐུང་ངུ་བཅོ་བརྒྱད་དང་བཅས་པ་དག་པ་སྟེ། པདྨའམ། ཙནྡན་གྱི་ཕྲེང་བའི་གྲངས་སོ། ། གསུམ་པ་ཉེར་བདུན་པ་ནི། རྒྱུ་སྐར་གྱི་གྲངས་དག་པ་སྟེ་མི་སོའི་ཕྲེང་བའི་གྲངས་སོ། ། བཞི་པ་ལྔ་བཅུ་རྩ་བཞི་པ་ནི། རྒྱུ་སྐར་རྣམས་ཀྱི་རྐང་པའི་ཕྱེད་ཀྱི་ཆ་རྣམ་པར་དག་པ་སྟེ་རྒྱུ་སྐར་ཉེར་བདུན་གྱི་རྐང་པ་བཞི་བཞི་བསྡོམས་པ་ནི་བརྒྱ་རྩ་བརྒྱད་ཡིན་ལ། དེའི་ཕྱེད་ནི་ལྔ་བཅུ་རྩ་བཞི་ཡིན་པས་སོ། ། དེ་ནི་ལུང་ཏང་གི་ཕྲེང་བའི་གྲངས་སོ། ། ལྔ་པ་སུམ་ཅུ་རྩ་དྲུག་པ་ནི།
དབྱངས་སོ་དྲུག་དག་པ་སྟེ་མུ་ཏིག་གི་ཕྲེང་བའི་གྲངས་སོ། ། དྲུག་པ་ལྔ་བཅུ་རྩ་བཞི་པ་ནི། རྒྱུ་སྐར་གྱི་ལོངས་སྤྱོད་ཟེར་ཡང་། འགྱུར་རྙིང་དུ། སྐར་མ་ཆ་ཤས་དབྱེ་བ་ཡིས། ། ཞེས་པ། སྐར་མ་ཉེར་བདུན་ཆ་ཤས་གཉིས་སུ་ཕྱེ་བས་ལྔ་བཅུ་རྩ་བཞི་པ་ཞེས་བྱ་སྟེ། འོག་ཏུ། ཉེར་བདུན་པ་མི་སོའི་གྲངས་སུ་བཤད་པའི་རྗེས་སུ་དེའི་ཉིས་འགྱུར་བོང་བུའི་སོས། ཞེས་པའི་དོན་ཏེ།
འདིར་ཉེར་བདུན་གྱི་གྲངས་བྱས་ན་བོང་བུའི་སོའི་གྲངས་སྟོན་བྱེད་འདི་གྲངས་སྟོན་པའི་སྐབས་འདིར་ཆད་པར་འགྱུར་བ་དེ་ལྟར་མི་བྱའོ། ། བདུན་པ་བཅོ་བརྒྱད་པ་ནི། དབྱངས་བཅོ་བརྒྱད་ཀྱི་དབྱེ་བ་སྟེ་ཤེལ་གྱི་ཕྲེང་བའི་གྲངས་སོ། ། བརྒྱད་པ་སུམ་ཅུ་རྩ་དྲུག་པ་ནི། གསལ་བྱེད་སོ་དྲུག་དག་པ་སྟེ་བོ་དེ་ཙེའི་ཕྲེང་བའི་གྲངས་སོ། ། དེ་ལྟར་གྲངས་ཀྱི་དབྱེ་བ་རྣམ་པ་བརྒྱད་དུ་བཤད་པ་དེ་དག་ནི། དཀའ་ཐུབ་ཅན་ཞེས་པ། སྔགས་ཀྱི་སྡོམ་བརྩོན་རྣམས་ཀྱི་ཕྲེང་བའི་གྲངས་སོ། ། གཉིས་པ་དེ་ཉིད་ལས་ཀྱི་དབྱེ་བ་དང་སྦྱར་བ་ནི། ཤེལ་གྱི་བཅོ་བརྒྱད་རྣམས་ཀྱིས་གཅིག །
བརྟུལ་ཞུགས་ཅན་གྱིས་ཞི་བར་བྱེད། ། ཅེས་པ་ནས། དེ་ལྟར་དག་པའི་ལས་ལ་ནི། ། དག་པ་རྣམ་པ་བརྒྱད་དུ་བཤད། ། ཅེས་པའི་བར་ཏེ། ཕྲེང་བའི་གྲངས་དང་རྒྱུའི་དབྱེ་བ་བརྒྱད་པ་དེ་དག་ལས་ཀྱི་དབྱེ་བ་བརྒྱད་དང་སྦྱོར་བ་སྟེ། ཞི་བ་དང་། རྒྱས་པ་དང་། གསོད་པ་དང་། སྡང་བར་བྱེད་པ་སོགས་དང་།
དབང་དུ་བྱ་བ་སོགས་དང་། དགུག་པ་དང་། རྨོངས་པར་བྱེད་པ་དང་། རེངས་པར་བྱ་བ་སྟེ། བརྒྱད་དང་སྦྱར་བས་རྟོགས་པར་སླའོ། ། བརྒྱད་པོ་དེ་པས། དག་པ་ཞེས་བྱ་བ་འབའ་ཞིག་པ་སྟེ། ལས་གཞན་དང་མ་འདྲེས་པའི་དབང་དུ་བྱས་པ་སྟེ། འདྲེས་པ་ཞི་རྒྱས་ཐུན་མོང་གི་ལས་ལྟ་བུ་ལ་ནི། སྔགས་ཀྱི་ས་བོན་ནམ།
ནོར་བུའི་གྲངས་སམ། ཁམས་ཀྱི་ཁ་དོག་གི་དབྱེ་བ་ཇི་ལྟར་རིགས་པ་རྣམས་བསྲེས་ལ་རྣམ་པ་སྣ་ཚོགས་པའི་ལས་ལ་བྱོས་ཤིག ཅེས་མན་ངག་ཏུ་གདམས་པའོ། ། བཞི་པ་བཟླས་པའི་བྱ་བ་ཅི་འདྲ་བས་འགྲུབ་པའི་ངེས་པ་ལ། བཤད་པར་དམ་བཅའ་བ་དང་། ངེས་པ་བཤད་པ་དངོས་གཉིས་ཀྱི། དང་པོ་ནི། གསུངས་པ། དེ་ནས་འདི་ལ་རྣལ་འབྱོར་པའི། ། གང་གིས་མྱུར་དུ་འགྲུབ་བྱེད་འགྱུར། །
རིགས་ལས་སྐྱེས་པར་གྱུར་པ་དང་། ། སྔགས་ཀྱི་མཚན་ཉིད་བཤད་པར་བྱ། ། ཞེས་ཏེ། ཁམས་གང་གི་རིགས་ལས་བྱུང་བའི་སྔགས་ཞེས་པའོ། ། གཉིས་པ་ལ་དྲུག་སྟེ། ཕྱི་ནང་ཁམས་ཀྱི་ངེས་པ་དབྱེ་བ། ངེས་པའི་དབང་གིས་ལས་རྣམས་བྱེད་ཚུལ། ཁམས་ལ་བརྟེན་པའི་དགྲ་གྲོགས་བརྩི་བ། ། བརྩིས་པའི་བཟླས་པ་ལས་རྣམས་འགྲུབ་ཚུལ། མན་ངག་ཚང་བས་འགྲུབ་པའི་ངེས་པ།
མན་ངག་སྤངས་པས་འགྲུབ་པ་མེད་ཚུལ་ལོ། ། དང་པོ་ལ་གཉིས་ཏེ། ཡི་གེའི་སྒོ་ནས་རིགས་ཀྱི་འཇོག་ཚུལ། སུམ་ཅུ་རྩ་བདུན་རིགས་ཀྱི་ངེས་པའོ། ། དང་པོ་ལ་ལྔ་སྟེ། ཡི་གེའི་ཁམས་དང་། འབྱུང་ཁུངས་འཇོག་ཚུལ། ཁམས་དྲུག་ལྡན་པས་བསྒྲུབ་པའི་ངེས་པ། གནས་ལ་བརྟེན་ནས་ཡི་གེའི་འབྱུང་ཚུལ། ས་བོན་དང་ཁམས་ཀྱི་ཁ་དོག་དབྱེ་བ།
ཡི་གེ་སོ་སོའི་ཁམས་ཀྱི་རྣམ་གཞག་གོ ། དང་པོ་ནི། གསུངས་པ། ཨ་ཀུ་ཧ་ཐཀ་མགྲིན་བྱུང་གང་། ། དབྱངས་དང་གསལ་བྱེད་མཚན་ཉིད་རྣམས། ། ནམ་མཁའི་ཁམས་ལས་ཡང་དག་བྱུང་། ། དེ་རྣམས་ཧ་ཡིག་ཀྱིས་ཤེས་བྱེད། ། ཨི་ཙུ་ཡ་ཤ་རྐན་ལས་བྱུང་། ། དབྱངས་དང་གསལ་བྱེད་མཚན་ཉིད་རྣམས། ། རླུང་གི་ཁམས་ལས་ཡང་དག་བྱུང་། །
དེ་རྣམས་ཡ་ཡིག་ཀྱིས་ཤེས་བྱེད། ། རྀ་ཊུ་ར་ཥ་སྤྱི་བོ་ལས། ། དབྱངས་དང་གསལ་བྱེད་མཚན་ཉིད་རྣམས། ། མེ་ཡི་ཁམས་ལས་ཡང་དག་བྱུང་། ། ར་ཡིག་ཡི་གེས་ཤེས་པར་བྱེད། ། ཨུ་པུ་ཝ་ཉཔ་ཆུར་གྱུར་གང་། ། དབྱངས་དང་གསལ་བྱེད་མཚན་ཉིད་རྣམས། ། ཆུ་ཡི་ཁམས་ལས་ཡང་དག་བྱུང་། ། དེ་རྣམས་ཝ་ཡིག་གིས་ཤེས་བྱེད། ། ལི་ཏུ་ལ་ས་སོ་ལས་སྐྱེས། །
དབྱངས་དང་གསལ་བྱེད་མཚན་ཉིད་རྣམས། ། ས་ཡི་ཁམས་ལས་ཡང་དག་བྱུང་། ། དེ་རྣམས་མ་ཡིག་གིས་ཤེས་བྱེད། ། དབྱངས་དང་གསལ་བྱེད་སྤངས་པ་ཡི། ། རྗེས་སུ་ང་རོ་རྣམ་བཅད་ཀྱང་། ། ཡེ་ཤེས་ཁམས་ལས་ཡང་དག་བྱུང་། ། དེ་ལྟར་རིགས་ཀྱི་ཁམས་དྲུག་པོ། ། ཞེས་ཏེ། ཕལ་ཆེར་ནི། སྔར་གྲོང་ཁྱེར་བསྐྱོད་པའི་སྔགས་ཀྱི་ངེས་དོན་སྐབས་ཀྱི་བཤད་པས་གོ་བར་ཟད་ལ།
འདིར། ཧ་ཡིག་གིས་ཤེས་པར་བྱེད་དོ་ཞེས་སོགས་ནི། དེ་རྣམས་སྟོང་པ་ནམ་མཁའི་ཁམས་ལས་བྱུང་བར་ནི་ཧ་ཡིག་གིས་མཚོན་ནས་ཤེས་པར་བྱའོ། ། ཞེས་སོགས་སྦྱར་ནས། ཡི་གེ་རྣམས་ལ་རིགས་ཀྱི་ཁམས་དྲུག་དབྱེ་བའི་ཚུལ་ནི་དེ་ལྟ་བུའོ། ། དེ་ཡང་། ཡ་ཎ་ལྔའི་ཁམས་ནི་རིམ་པ་བཞིན་ནམ་མཁའ་རླུང་མེ་ཆུ་ས་ཞེས་ཡོངས་སུ་གྲགས་པའི་ཕྱིར། དེ་དང་འབྱུང་ཁུངས་མཐུན་པ་རྣམས་ཀྱང་དེའི་ཁམས་ལས་བྱུང་བ་དང་། ལྷག་མ་ང་རོ་རྣམ་བཅད་ནི་ཡེ་ཤེས་ལས་བྱུང་བར་ཤུགས་ཀྱིས་གྲུབ་ཅེས་པའོ། ། གཉིས་པ་ནི།
གསུངས་པ། ས་དང་ཆུ་དང་སྲེག་ཟ་རླུང་། ། ཁུ་བ་དང་ནི་རྡུལ་གྱི་རིགས། ། ཁམས་དྲུག་ལྡན་པར་འདིར་བརྗོད་དེ། ། སྐྱེས་བུ་གང་ཟག་ཆེན་པོ་འོ། ། གཙོ་བོ་ཨ་སོགས་ཀ་སོགས་བདག ། མངའ་བདག་སྔགས་ཀུན་བསྐྱེད་མཛད་པའོ། ། ཕུང་པོ་ཁམས་ཀྱི་སྔགས་བདག་ཉིད། ། སོ་སོར་བསྡུས་པ་བདེ་བྱེད་ཀྱིས། ། སྒྲ་སྒྲུབ་པ་ཡི་དོན་དུ་བསྟན། །
སྔགས་གྲུབ་པ་ལའང་དེ་ཁོ་ན། ། ཐམས་ཅད་མཁྱེན་པས་དེ་ཉིད་བསྔགས། ། བྱིས་པ་ཀློག་པའི་རིམ་པས་མིན། ། ཞེས་ཏེ། གང་ཟག་ཆེན་པོའོ་ཞེས་པ་ཡན་གྱིས་ནི། སྔགས་སྒྲུབ་པའི་རྟེན་དུ་ཁམས་དྲུག་ལྡན་གྱི་སྐྱེས་བུ་བསྔགས་པར་བསྟན་ལ། དེ་མན་གྱིས་ནི། སྐྱེས་བུ་དེས་སྒྲུབ་པའི་སྔགས་ལ་ཨ་སོགས་ཀ་སོགས་ཀྱི་རིམ་པ་ཡང་ཕུང་པོ་དྲུག་དང་ཁམས་དྲུག་གི་དབྱེ་བས་སྡེ་ཚན་དུ་བསྡུས་པ། བདེ་བྱེད་ཀྱིས་སྒྲ་སྒྲུབ་པའི་དོན་གྱི་ཡི་གེ་བསྡུ་བ་ལས་ཇི་ལྟར་བསྟན་པ་དེ་དང་འདྲ་བར། ཐམས་ཅད་མཁྱེན་པས་སྔགས་སྒྲུབ་པའི་ཡི་གེ་བསྡུ་བའི་ཚུལ་ཡང་རིམ་པ་དེ་ཁོ་ན་བསྔགས་ཀྱི།
བྱིས་པ་ཀློག་པའི་རིམ་པས་ནི་མ་ཡིན་ནོ། ། གསུམ་པ་ནི། གསུངས་པ། མགྲིན་པ་རྐན་དང་མགྲིན་པ་མཆུ། ། འདྲེས་པ་གསལ་བྱེད་དབྱངས་རྣམས་གང་། ། གནས་གཉིས་པ་དང་གཞན་པ་རྣམས། ། རང་བཞིན་དག་པའོ་གཉིས་སྐྱེས་མིན། ། མགྲིན་པ་ལ་སོགས་གནས་གཅིག་ཏུ། ། རང་བཞིན་དག་པ་ལས་སྐྱེས་དབྱངས། ། རྟག་ཏུ་བརྗོད་པར་བྱ་བའི་སྔགས། །
དེ་ནི་གནས་གཉིས་བརྗོད་པ་མིན། ། ཨ་ཡིག་དབྱངས་དང་ལྡན་པ་ཡིས། ། གང་ཞིག་རང་གི་གནས་མི་འདོར། ། དེ་ནི་རང་བཞིན་གྱིས་དག་པའོ། ། གསལ་བྱེད་རྣམ་བཅད་ཐིག་ལེ་ཅན། ། ཨེ་ཡིག་ལ་སོགས་དབྱངས་ལྡན་པས། ། གནས་གཉིས་པ་རུ་གང་འཇུག་པ། ། རང་བཞིན་དག་པ་ཞེས་དེ་མིན། ། གསལ་བྱེད་ཉིས་འགྱུར་དུ་འགྱུར་རོ། ། ཞེས་ཏེ།
འདིར་ཡི་གེ་ལ། འབྱུང་སའི་གནས་ལ་བརྟེན་ནས། རང་བཞིན་དག་པ་བ་དང་། གནས་གཉིས་འདྲེས་མ་ཞེས་བྱ་བ་གཉིས་ལས། དང་པོ་ནི་མགྲིན་པ་ལ་སོགས་པའི་གནས་གཅིག་ཏུ་སྐྱེས་པ་ཨ་ཞེས་པ་དང་ཀ་ཞེས་པ་ལྟ་བུའོ། ། གཉིས་པ་ནི་མགྲིན་པ་དང་རྐན་གྱི་གནས་གཉིས་འདྲེས་པ་ཀི་ཞེས་པ་ལྟ་བུ་དང་། མགྲིན་པ་དང་མཆུའི་གནས་གཉིས་འདྲེས་པ་ཀུ་ཞེས་པ་ལྟ་བུ་དང་། གཞན་ཡང་། རྣམ་བཅད་དང་ཐིག་ལེ་ཅན་གྱི་དབྱངས་གསལ་རྣམས་ལྟ་བུའོ། ། བཞི་པ་ནི།
གསུངས་པ། དབང་ཆེན་དཀྱིལ་འཁོར་སེར་པོ་སྟེ། ། ལ་ཡི་ཡི་གེ་ལས་བྱུང་བའོ། ། ཆུ་ཡི་དཀྱིལ་འཁོར་དཀར་པོ་སྟེ། ། ཝ་ཡི་ཡི་གེ་ལས་བྱུང་བའོ། ། མེ་ཡི་དཀྱིལ་འཁོར་དམར་པོ་སྟེ། ། རེ་བའི་ཡི་གེ་ལས་བྱུང་བའོ། ། རླུང་གི་དཀྱིལ་འཁོར་ནག་པོ་སྟེ། ། ཡ་ཡི་ཡི་གེ་ལས་བྱུང་བའོ། ། ནམ་མཁའི་དཀྱིལ་འཁོར་ལྗང་གུ་སྟེ། །
ཡི་གེ་ཧ་ལས་བྱུང་བ་འོ། ། རྣམ་བཅད་ཐིག་ལེ་ལས་བྱུང་བ། ། ཡེ་ཤེས་ཁ་དོག་ཀུན་ལ་སྐྱེས། ། དེ་བཞིན་ཏ་སྡེ་ལི་ཡིག་གི ། ཡི་གེ་ལས་སྐྱེས་སེར་པོ་སྟེ། ། པ་སྡེ་ལ་སོགས་ཨུ་ཡིག་གི ། དབྱངས་ལས་བྱུང་བ་དཀར་པོར་བཤད། ། ཊ་སྡེ་ལས་བྱུང་རྀ་ཡིག་གི ། དབྱངས་ལས་བྱུང་བ་དམར་པོའོ། ། ཙ་སྡེ་ལས་སྐྱེས་ཨི་ཡིག་གི །
དབྱངས་ལས་བྱུང་བ་ནག་པོར་བཤད། ། ཀ་སྡེ་ལས་སྐྱེས་ཨ་ཡིག་གི ། དབྱངས་ལས་བྱུང་བ་ལྗང་གུར་བཤད། ། དེ་བཞིན་ས་ཡིག་ལས་བྱུང་དང་། ། ཨལ་ཡིག་ལས་བྱུང་སེར་པོའོ། ། དཀར་པོ་ཀཔ་ཡིག་ལས་བྱུང་དང་། ། ཨེ་ཡིག་ཡོན་ཏན་ལས་བྱུང་བའོ། ། དམར་པོ་ཥ་ཡིག་ལས་བྱུང་དང་། ། ཨར་ཡིག་ཡོན་ཏན་ལས་བྱུང་བའོ། ། ནག་པོ་ཤ་ཡིག་ལས་བྱུང་དང་། །
ཨེ་ཡིག་ཡོན་ཏན་ལས་བྱུང་བའོ། ། ལྗང་གུ་ཐཀ་ཡིག་ལས་བྱུང་དང་། ། ཨ་ཡིག་ཡོན་ཏན་ལས་བྱུང་བའོ། ། ཞེས་ཏེ། ཡི་གེ་སོ་སོའི་ཁམས་ཀྱི་དབྱེ་བས་སོ་སོའི་ཁ་དོག་རྣམ་པར་དབྱེ་བ་སྟེ། དུས་འཁོར་དུ། སྣ་ཚོགས་གནག་དམར་རི་བོང་ཅན་དང་གསེར་འདྲ་ཕུང་པོ་ཁམས་ཀྱི་ལྷག་པའི་ལྷ་དང་ལྡན་པའོ། ། ཞེས་གསུངས་པ་ལྟ་བུའོ། ། ལྔ་པ་ནི། གཙོ་བོའི་ཁམས་ཀྱི་རྣམ་གཞག་དང་།
རང་བཞིན་ཞེས་པ་ཕལ་པའི་ཁམས་ཀྱི་རྣམ་གཞག་གཉིས་ཀྱིས་ཤེས་པར་བྱ་དགོས་པ་ཡང་། གསུངས་པ། ཨ་ཨི་རྀ་ཨུ་ལྀ་ཞེས་འདི། ། དག་པ་རང་བཞིན་ལས་སྐྱེས་དབྱངས། ། ཨ་ཨེ་ཨར་ཨོ་ཨལ་ཞེས་འདི། ། ཡོན་ཏན་རང་བཞིན་གཉིས་ལས་སྐྱེས། ། ཧ་ཡ་ར་ཝ་ལ་ཞེས་འདི། ། ཡཎ་དུ་བསྒྱུར་བ་དེ་བཞིན་གཉིས། ། ཕལ་པ་གཙོ་བོས་གཉིས་དབུས་སུ། ། གཙོ་བོ་དཀྱིལ་འཁོར་འདྲེན་པའོ། །
སླར་ཡང་སྡེ་པ་སོ་སོ་ལ། ། རང་བཞིན་རྣམ་པ་ལྔ་རུ་བཤད། ། ང་ཉ་ཎ་ན་མ་ཞེས་འདི། ། སྟོང་པའི་ཁམས་ལས་བྱུང་རྣམས་སོ། ། གྷ་ཛྷ་ཌྷ་དྷ་བྷ་འདི་རྣམས། ། རླུང་གི་ཁམས་ལས་ཡང་དག་བྱུང་། ། ག་ཛ་ཌ་ད་བ་འདི་རྣམས། ། མེ་ཡི་ཁམས་ལས་ཡང་དག་བྱུང་། ། ཁ་ཚ་ཋ་ཐ་ཕ་ཞེས་འདི། ། ཆུ་ཡི་ཁམས་ལས་བྱུང་བ་རྣམས། །
ཀ་ཙ་ཊ་ཏ་པ་འདི་རྣམས། ། ས་ཡི་ཁམས་ལས་བྱུང་བ་རྣམས། ། རིགས་དྲུག་ཡི་གེའི་དབྱེ་བ་ཡིས། ། རང་བཞིན་གཙོ་བོའི་དབྱེ་བ་ལས། ། ཡི་གེ་སོ་སོའི་དབྱེ་བ་ཡིས། ། རིགས་ནི་རྣམ་པ་ལྔ་རུ་འགྱུར། ། ཞེས་ཏེ་གོ་བར་ཟད་དོ། ། གཉིས་པ་རིགས་སུམ་ཅུ་རྩ་བདུན་གྱི་ངེས་པ་ནི། གསུངས་པ། ཇི་ལྟར་ས་དང་མཇུག་མ་སེར། །
དེ་ལྟར་མཇུག་དང་ལུས་དབང་པོ། ། ཆུ་དང་ཟླ་བ་ཇི་ལྟར་དཀར། ། དེ་ལྟར་འདུ་ཤེས་ལྕེ་དབང་པོ། ། མེ་དང་ཉི་མ་ཇི་ལྟར་དམར། ། ཚོ་བ་མིག་སྟེ་དེ་དག་ཀྱང་། ། རླུང་དང་སྒྲ་གཅན་ཇི་ལྟར་གནག ། དེ་ལྟར་འདུ་བྱེད་དང་ནི་སྣའོ། ། ཇི་ལྟར་ནམ་མཁའ་རྒྱུ་བ་ལྗང་། ། རྣམ་ཤེས་རྣ་བ་དེ་ལྟར་རོ། ། ཡེ་ཤེས་རི་བྱི་ཇི་ལྟར་སྔོ། །
དེ་ལྟར་ཡེ་ཤེས་ཡིད་བཤད་དོ། ། དེ་བཞིན་དྲི་དང་གཟུགས་དག་དང་། ། རོ་དང་རེག་བྱ་ཁོ་ན་དང་། ། སྒྲ་དང་ཆོས་ཀྱི་དབྱིངས་ཀྱང་སྟེ། ། ཁམས་དྲུག་རིགས་ཏེ་རིམ་པ་ལས། ། དེ་བཞིན་བཤང་ལམ་རྐང་པ་དང་། ། ལག་པ་ངག་གི་དབང་དེ་བཞིན། ། བྷ་ག་མཆོག་གི་དབང་པོ་ཡང་། ། ས་ལ་སོགས་པའི་རིགས་ལས་བྱུང་། ། དེ་བཞིན་བརྗོད་དང་ལེན་པ་དང་། །
འགྲོ་དང་བཤང་གཅི་འཛག་ཉིད་དང་། ། ཁུ་བ་འཕོ་བའི་བྱ་བ་སྟེ། ། འདི་རྣམས་ས་སོགས་རིགས་ལས་བྱུང་། ། དེ་ལྟར་ཁམས་དྲུག་བརྗོད་པ་དང་། ། ཕུང་པོ་དྲུག་དང་དབང་པོ་དྲུག ། ཡུལ་དང་ལས་ཀྱི་དབང་པོ་རྣམས། ། ལས་ཀྱི་དབང་པོའི་བྱ་བ་དྲུག ། ཕུང་པོ་དྲུག་དང་ཁམས་དབྱེ་བས། ། ཁམས་རྣམས་སུམ་ཅུ་རྩ་དྲུག་རྣམས། ། སུམ་ཅུ་བདུན་པ་ཤེས་རབ་སྟེ། །
ཆོས་ཀུན་སྟོང་པ་ཉིད་གཅིག་པའོ། ། ཞེས་ཏེ། དེ་ཡང་། ཁམས་དྲུག་དང་། ཕུང་པོ་དྲུག་དང་། དབང་པོ་དྲུག་དང་། ཡུལ་དྲུག་དང་། ལས་ཀྱི་དབང་པོ་དྲུག་དང་། ལས་ཀྱི་དབང་པོའི་བྱ་བ་དྲུག་སྟེ། ཁམས་སུམ་ཅུ་རྩ་དྲུག་པོ་རྣམས་ཕྱི་དང་ནང་གི་དབྱེ་བས་གནས་པ་ལ།
ཁམས་དྲུག་གིས་ཕྱེ་བའི་ས་བོན་ལས་ལྷ་སོ་སོའི་རིགས་དང་། མདོག་དང་། སྔགས་ཀྱི་དབྱེ་བ་ཤེས་པས་སུམ་ཅུ་རྩ་དྲུག་ཏུ་རྣམ་པར་གཞག་པ་དང་། ། རྩ་བདུན་པ་ཆོས་ཐམས་ཅད་འོད་གསལ་སྟོང་པ་ཉིད་དུ་གཅིག་པ་ཁྱབ་བྱེད་ཀྱི་ངོ་བོས་གནས་པ་སྟེ། སྔར་མཎྜལ་གྱི་སྐབས་སུ་བཤད་པ་བཞིན་ནོ། ། གཉིས་པ་ངེས་པའི་དབང་གིས་ལས་རྣམས་བྱེད་ཚུལ་ལ། ཕྱེ་སྟེ་བཤད་པ་དང་། བསྡུས་ཏེ་བསྟན་པའོ། ། དང་པོ་ལའང་གཉིས་ཏེ། བཟླས་པའི་ཁམས་ལས་རྣམས་བྱེད་ཚུལ་དང་།
ཡེ་ཤེས་ཀྱི་ངེས་པས་ལས་རྣམས་བྱེད་ཚུལ་ལོ། ། དང་པོ་ལ། དག་པའི་ལས་དང་། འདྲེས་མའི་ལས་གཉིས་ཀྱི། དང་པོ་ནི། གསུངས་པ། ཁམས་རྣམས་ཕྱི་དང་ལུས་ལ་ཡང་། ། ཇི་ལྟར་ལུས་ལ་དེ་བཞིན་གཞན། ། དག་པའི་ས་ཡིས་རེངས་པ་ཡིན། ། དག་པའི་ཆུ་ཡིས་ཞི་བའོ། །
དག་པའི་རླུང་གིས་སྡང་བར་བྱེད། ། དག་པའི་སྟོང་པས་འཚོ་བ་དང་། ། ཡེ་ཤེས་དག་པས་གསོད་པ་སྟེ། ། དག་པའི་ལས་རྣམས་དྲུག་ཅེས་པའོ། ། ཞེས་སོ། ། དེ་ལ་ཏ་ཡིག་ནི་དག་པའི་ས་ཞེས་བྱ་སྟེ། ཏ་སྡེ་ནི་ས་ཡིན་ལ། དེའི་ནང་ནས་ཀྱང་ས་ཡིན་པས་ས་འབའ་ཞིག་པ་ཡིན་པའི་ཕྱིར་རོ། ། དེ་བཞིན་དུ། ཕ་ཡིག་དག་པའི་ཆུ་ཡིན་པ་སོགས་འགྲེའོ། །
གཉིས་པ་ནི། རྣམ་པར་བསྲེས་པས་གཞན་རྣམས་ཏེ། ། ས་དང་ཆུ་ནི་བསྲེས་པ་ཡིས། ། ལུས་ཅན་ཀུན་གྱི་རྒྱས་པའོ། ། རླུང་དང་མེ་ནི་རྣམ་བསྲེས་པས། ། ལུས་ཅན་ཐམས་ཅད་འགུག་པའོ། ། རླུང་དང་ཆུ་ནི་རྣམ་བསྲེས་པས། ། མི་རྣམས་ཀྱི་ནི་བསྐྱོད་པར་འགྱུར། ། ས་དང་སྟོང་པ་བསྲེས་པ་ཡིས། ། ལུས་ཅན་རྣམས་ཀྱི་ལྟུང་བར་འགྱུར། །
ས་དང་ཡེ་ཤེས་བསྲེས་པ་ཡིས། ། ལྟུང་བ་སླར་ཡང་སློང་བར་བྱེད། ། ཆུ་དང་མེ་ནི་བསྲེས་པ་ཡིས། ། སྐྱེས་པ་བུད་མེད་འཇུ་བར་བྱེད། ། ས་དང་རླུང་དུ་བསྲེས་པ་ཡིས། ། རྨོངས་དང་ཕུར་བུས་འདེབས་པར་འགྱུར། ། སྟོང་པ་དང་ནི་ཆུ་བསྲེས་པས། ། སེམས་ཅན་རྣམས་ནི་རྟ་བར་འགྱུར། ། སྟོང་པ་ཡེ་ཤེས་བསྲེས་པ་ཡིས། ། ཕྱིར་ཡང་འཚོ་བ་ཉིད་ཡིན་ནོ། །
མེ་དང་ས་ནི་བསྲེས་པ་ཡིས། ། ལུས་ཅན་ཐམས་ཅད་གདུང་བར་བྱེད། ། མེ་དང་སྟོང་པ་བསྲེས་པ་ཡིས། ། ལུས་ཅན་རྣམས་ལ་རིམས་སུ་འགྱུར། ། མེ་དང་ཡེ་ཤེས་བསྲེས་པ་ཡིས། ། ལུས་ཅན་རྣམས་ལ་འཁྲུག་པར་འགྱུར། ། སྣ་ཚོགས་ངེས་པར་སྐྲོད་པར་བྱེད། ། རླུང་དང་ཡེ་ཤེས་བསྲེས་པ་ཡིས། ། སྐད་ཅིག་གིས་ནི་ཁམས་གསུམ་འཆིང་། ། སྟོང་པ་ཡེ་ཤེས་བསྲེས་པ་ཡིས། །
ལུས་ཅན་ཐམས་ཅད་བསྐྱེད་པའོ། ། ཞེས་ཏེ། དེ་ཡང་། ཐ་ཡིག་ནི་ས་དང་ཆུ་བསྲེས་པ་ཞེས་བྱ་སྟེ། ཏ་སྡེ་ས་ཡིན་ལ། དེའི་ནང་ནས་ཆུའི་ཁམས་ཡིན་པའི་ཕྱིར། ཛ་ཡིག་ནི་རླུང་དང་མེ་བསྲེས་པ་སྟེ། ཙ་སྡེེ་རླུང་ཡིན་ལ། དེའི་ནང་ཚན་གྱི་མེའི་ཁམས་ཡིན་པའི་ཕྱིར། དེ་བཞིན་དུ།
ཚ་ཡིག་རླུང་དང་ཆུ་བསྲེས་པ་ཡིན་པ་སོགས་ཀུན་ལ་འགྲེ་ཞིང་། དེ་ལྟ་བུའི་ཡི་གེ་རྣམས་ཀྱི་ལས་སོ་སོ་འགྲུབ་ཅེས་བྱའོ། ། ལས་སྒྲུབ་པ་དེ་དག་ནི། ཇི་ལྟར་ལུས་ལ་དེ་བཞིན་གཞན། ། ཞེས་པ་ལས། གཞན་ཡིན་ལ། ལུས་ཀྱི་དབང་དུ་བྱས་ན་ནི། ས་དང་ཆུ་བསྲེས་པས་ལུས་ཅན་ཀུན་གྱི་ལུས་རྒྱས་པར་བྱེད། ཅེས་སོགས་སྦྱར་རོ། ། གཉིས་པ་ཡེ་ཤེས་ཀྱི་ངེས་པས་ལས་རྣམས་བྱེད་ཚུལ་ནི།
རླུང་སེམས་དབུ་མར་སྦྱོར་བའི་རྣལ་འབྱོར་པས་དེ་ལྟ་བུའི་བཟླས་པ་ལ་མི་ལྟོས་པར་ཡང་ལས་རྣམས་འགྲུབ་བོ་ཞེས་པ་ལ་དགོངས་ཏེ་གསུངས་པ། ཡེ་ཤེས་གཅིག་པུས་ལས་རྣམས་ཀུན། ། ཡེ་ཤེས་སྨྲ་བ་རྣམས་ཀྱིས་བྱེད། ། བཟླས་བརྗོད་མེད་ཅིང་བགྲང་ཕྲེང་མེད། ། སྦྱིན་སྲེག་སྔགས་དང་མཆོད་པ་མེད། ། ལས་རྣམས་ཐམས་ཅད་རྣལ་འབྱོར་པས། ། བསམ་གཏན་ཙམ་གྱིས་འགྲུབ་པར་འགྱུར། ། ཞེས་སོ། ། གཉིས་པ་བསྡུས་ཏེ་བསྟན་པ་ནི། དེ་ལྟར་སྔགས་གང་རིགས་གསུམ་དང་། །
བཞི་དང་ལྔ་ཡི་རིགས་རྣམས་ཀྱང་། ། ཁམས་རྣམས་ཀྱི་ནི་རང་བཞིན་ལས། ། ཆོ་ག་མཐའ་ཡས་ལས་རྣམས་བྱེད། ། ཅེས་པ་དེ་ལྟར་རིགས་དྲུག་སྔགས། ། དག་པ་དང་ནི་ཕན་ཚུན་འདྲེས། ། དེ་རྣམས་གྲངས་མེད་སེམས་ཅན་གྱིས། ། ལྷ་ཡི་དངོས་གྲུབ་སྒྲུབ་པའོ། ། ཞེས་ཏེ། ཇི་སྐད་བཤད་པ་དེ་ལྟར་ཡི་གེ་རྣམས་ལ་ཁམས་དྲུག་གམ་རིགས་དྲུག་ཏུ་ཕྱེ་ནས། དག་པ་དང་འདྲེས་མ་གཉིས་སུ་བསྡུས་པ་འདི་ལས་ནི།
སྔགས་གང་ཞིག་སྐུ་གསུང་ཐུགས་ཀྱི་རིགས་གསུམ་དང་། རྡོ་རྗེ་བཞིའི་རིགས་དང་། སངས་རྒྱས་ལྔའི་འམ་ཡུམ་ལྔའི་རིགས་སུ་ཕྱེ་བ་རྣམས་ཀྱི་ལས་ཀྱི་ཆོ་ག་མཐའ་ཡས་པ་རྣམས་ཀྱང་དྲུག་པོ་འདི་དག་གི་ངེས་པས་ལས་རྣམས་བྱེད་ཅིང་། དངོས་གྲུབ་རྣམས་སྒྲུབ་པའོ་ཞེས་བྱ་བར་དགོངས་སོ། ། གསུམ་པ་ཁམས་ལ་བརྟེན་པའི་དགྲ་གྲོགས་བརྩི་བ་ལ་བཤད་པར་དམ་བཅའ་ནི། ལྷ་ཡི་དངོས་གྲུབ་སྒྲུབ་པ་ལ། ཁམས་ལྔ་ཡི་ནི་རང་བཞིན་ལས། ། སྔགས་ཀྱི་མཚན་ཉིད་བརྗོད་པར་བྱ། ། དགྲ་དང་བཤེས་དང་བཏང་སྙོམས་པ། ། སེམས་ཅན་དོན་ཕྱིར་བརྗོད་པའོ། །
ཞེས་སོ། ། དེ་ནས་བཤད་པ་དངོས་ལ་གཉིས་ཏེ། ཡི་གེའི་ཁམས་དང་དགྲ་གྲོགས་བརྩི་ཚུལ། སྐྱེས་པའི་ཁྱིམ་དང་མིང་གི་བརྩི་ཚུལ་ལོ། ། དང་པོ་ལ་གཉིས། སྤྱིའི་ངེས་པས་འབྱུང་ཆེན་བརྩི་ཚུལ། དེ་ལས་བྱུང་བའི་འབྱུང་ཆུང་བརྩི་བའོ། ། དང་པོ་ལ་གསུམ་སྟེ། ཕན་ཚུན་དགྲ་དང་གྲོགས་སུ་འགྱུར་ཚུལ། ཡི་གེ་གང་ལ་བརྩི་བའི་ངེས་པ།
སྲོག་དང་ལུས་ཀྱི་དགྲ་གྲོགས་བསྟན་པའོ། ། དང་པོ་ནི། གསུངས་པ། ཨ་ཀུ་ཧ་ཐཀ་མགྲིན་བྱུང་གང་། ། དབྱངས་དང་གསལ་བྱེད་མཚན་ཉིད་རྣམས། ། སྟོང་པ་རླུང་སོགས་སྔགས་རྣམས་ཀྱི། ། གྲོགས་པོ་ཉིད་ཀྱི་རྟག་ཏུ་གནས། ཨི་ཙུ་ཡ་ཤ་རྐན་བྱུང་རྣམས། ། དབྱངས་དང་གསལ་བྱེད་མཚན་ཉིད་རྣམས། ། རླུང་གི་ཁམས་ལས་ཡང་དག་བྱུང་། །
ཆུ་ལས་སྐྱེས་པ་རྣམས་ཀྱི་དགྲ། ། རྀ་ཊུ་ར་ཥ་སྤྱི་བོ་སྐྱེས། ། དབྱངས་དང་གསལ་བྱེད་མཚན་ཉིད་རྣམས། ། མེ་ཡི་ཁམས་ལས་ཡང་དག་བྱུང་། ། ས་ལས་སྐྱེས་པ་རྣམས་ཀྱི་དགྲ། ། ཨུ་པུ་ཝ་ཀཔ་མཆུ་སྐྱེས་གང་། ། དབྱངས་དང་གསལ་བྱེད་མཚན་ཉིད་རྣམས། ། ཆུ་ཡི་ཁམས་ལས་ཡང་དག་བྱུང་། ། མེ་ལས་སྐྱེས་པ་རྣམས་ཀྱི་དགྲ། ། ལྀ་ཏུ་ལ་ས་སོ་སྐྱེས་གང་། །
དབྱངས་དང་གསལ་བྱེད་མཚན་ཉིད་རྣམས། ། ས་ཡི་ཁམས་ལས་ཡང་དག་བྱུང་། ། རླུང་ལས་སྐྱེས་པ་རྣམས་ཀྱི་དགྲ། ། རྟག་ཏུ་རླུང་གི་གྲོགས་པོ་མེ། ། ཐ་མལ་པ་ཆུ་ནུས་མེད་ཕྱིར། ། མེ་ཡི་གྲོགས་པོ་རྟག་ཏུ་རླུང་། ། ས་ནི་བཏང་སྙོམས་ནུས་མེད་ཕྱིར། ། ཆུ་ཡི་གྲོགས་པོ་ས་ཡིན་ཏེ། ། ཐ་མལ་པ་མེ་ནུས་མེད་ཕྱིར། ། ས་ཡི་གྲོགས་པོ་ཆུ་ཡིན་ཏེ། །
ཐ་མལ་པ་རླུང་ནུས་མེད་ཕྱིར། ། ཞེས་ཏེ། གོ་བར་ཟད་དོ། ། ཟུངས་སུ་གཟུང་སླ་བ་ནི། ། ཆུ་མེ་ས་རླུང་གཡས་སྐོར་གྱིས། ། གྲུ་བཞིར་བཀོད་པའི་ཟུར་ཐད་གྲོགས། ། ཀུན་དང་ནམ་མཁའ་བཞི་པོ་ཡི། ། གཡས་སྐོར་ཐ་མལ་གཡོན་སྐོར་དགྲ། ། ཞེས་བྱའོ། ། གཉིས་པ་ནི།
གསུངས་པ། ཨོཾ་གྱི་ཡི་གེ་སྤངས་ནས་ནི། ། སྔགས་ཀྱི་ཡི་གེ་དང་པོ་རིགས། ། དེ་ཉིད་སྔགས་ཀྱི་ཐུགས་ཡིན་ཏེ། ། གཟུགས་ནི་རྫོགས་པའི་རྒྱུ་ཡིན་ནོ། ། གང་ཚེ་སྔགས་ཀྱི་དང་པོ་ཡི། ། ཡི་གེ་གསལ་བྱེད་གཞན་བརྩེགས་ན། ། དེ་དག་ལས་དེར་དང་པོ་གཟུང་། ། དང་པོར་བརྗོད་པའི་རྒྱུ་ཡི་ཕྱིར། ། དབྱངས་དང་གསལ་བྱེད་དབྱེ་བ་ཡིས། །
དེ་ཉིད་རྣམ་པ་གཉིས་སུ་འགྱུར། ། ཞེས་ཏེ། ཐོག་མའི་ཨོཾ་གྱི་ཡི་གེ་དེ་ཉིད་དགྲ་གྲོགས་བརྩི་བའི་གཞིར་འཛིན་པ་སྤངས་ནས་ནི། སྔགས་ཀྱི་ཐོག་མའི་ཡི་གེ་དང་པོ་དེ་ཉིད་གཞིར་གཟུང་བར་རིགས་ཤིང་། སྔགས་ཀྱི་ཡི་གེ་དང་པོ་དེ་ཉིད་སྔགས་ཀྱི་ཐུགས་རྡོ་རྗེ་ཡིན་ཏེ། སྐུ་རྫོགས་པའི་རྒྱུའོ། ། དེ་བཞིན་དུ། དུས་འཁོར་ལས། མིང་གི་དང་པོ་ཐུགས་རྡོ་རྗེར་འགྱུར་ཏེ་མི་ཡི་བདག་པོ་ལྷ་དང་ལྷ་མོ་རྣམས་ཀྱིའོ། ། ཞེས་པས།
ལྷའམ་སྒྲུབ་པ་པོ་རང་གི་མིང་ཡིག་དང་པོ་དེ་ཉིད་དགྲ་གྲོགས་བརྩི་བའི་གཞི་དང་། མིང་གི་ཐུགས་རྡོ་རྗེ་ཞེས་བྱའོ། ། གང་གི་ཚེ་སྔགས་སམ་མིང་གི་དང་པོའི་ཡི་གེ་དང་གསལ་བྱེད་གཞན་བརྩེགས་པ་ཧྲཱིཿདང་ཤྲཱི་ལྟ་བུ་ཡིན་ན་ཡང་དེ་དག་ལས་དང་པོ་ཧ་དང་ཤ་ལྟ་བུ་བརྩི་བའི་གཞིར་གཟུང་དགོས་ཏེ། དེ་དག་དང་པོར་བརྗོད་པར་བྱ་བ་ཡིན་པའི་ཕྱིར་རོ། ། དེ་བཞིན་དུ་བརྩི་བའི་གཞི་ལ་དབྱངས་དང་གསལ་བྱེད་ཀྱི་དབྱེ་བ་ཡོད་པས་ན། བརྩི་ཚུལ་དེ་ཉིད་ལ་ཡང་དབྱངས་ཀྱི་དགྲ་གྲོགས་དང་། གསལ་བྱེད་ཀྱི་དགྲ་གྲོགས་རྣམ་པ་གཉིས་སུ་འགྱུར་རོ། ། གསུམ་པ་ནི། གསུངས་པ། སྲོག་གི་དགྲ་དང་གྲོགས་པོ་དང་། །
ལུས་ཀྱི་ཡང་ནི་བརྗོད་པར་བྱ། ། སྲོག་གི་དགྲ་དང་གྲོགས་པོའམ། ། ཐ་མལ་པ་ནི་དབྱངས་རྣམས་བཤད། ། ལུས་ཀྱི་དགྲ་དང་གྲོགས་པོ་དང་། ། བཏང་སྙོམས་པ་རྣམས་གསལ་བྱེད་བཤད། ། དབྱངས་ཀྱི་དགྲ་ཡིས་སྒྲུབ་པ་པོའི། ། སྲོག་འཕྲོག་བྱེད་དེ་ཐེ་ཙོམ་མེད། ། ལུས་ཀྱི་དགྲ་བོ་གསལ་བྱེད་ཀྱི། ། མཚན་ཉིད་ཅན་གྱིས་ནད་སོགས་བྱེད། ། ཅེས་ཏེ།
གོ་བར་ཟད་ལ། འདིར། དེ་ལྟར་སྔགས་དང་རང་མིང་གི ། ཐོག་མར་ཕན་གནོད་ཤེས་བྱས་ནས། ། འཁྲུག་པ་ལ་ཡང་དགྲ་གྲོགས་ཀྱིས། ། རྒྱལ་འཕམ་འདུམས་པ་སོགས་ཞེས་བྱ། ། དབྱངས་ཡིག་དགྲར་གྱུར་འཆི་འགྱུར་ཞིང་། ། གསལ་བྱེད་དགྲར་གྱུར་ནད་མང་འབྱུང་། ། ཐ་མལ་གྱུར་ན་ཉོན་མོངས་ཏེ། ། གྲོགས་པོར་གྱུར་ན་དངོས་གྲུབ་སྟེར། །
དེས་ན་ཕན་ཚུན་གྲོགས་གྱུར་པའི། ། ཡི་གེ་རྣམས་ཀྱི་སྔགས་བཟླས་བྱ། ། ཞེས་ཀྱང་གཟུང་ངོ་། ། གཉིས་པ་དེ་ལས་བྱུང་བའི་འབྱུང་ཆུང་བརྩི་བ་ནི། གསུངས་པ། སྡེ་པ་གཅིག་ལའང་ཀ་ལ་སོགས། ། གསལ་བྱེད་ཆོས་ཅན་ལྔ་རྣམས་གང་། ། དེ་རྣམས་ས་ལ་སོགས་པའི་རིགས། ། སྔགས་སྒྲུབ་པ་ལ་ཤེས་པར་བྱ། ། ང་ཉ་ཎ་ན་མ་འདི་རྣམས། །
གཞན་རྣམས་གྲོགས་པོ་ཉིད་དུ་གནས། ། གྷ་ཛྷ་ཌྷ་དྷ་བྷ་འདི་རྣམས། ། ཆུ་ལས་སྐྱེས་པ་རྣམས་ཀྱི་དགྲ། ། ག་ཛ་ཌ་ད་བ་འདི་རྣམས། ། ས་ལས་སྐྱེས་པ་རྣམས་ཀྱི་དགྲ། ། ཁ་ཚ་ཋ་ཐ་ཕ་ཞེས་འདི། ། མེ་ལས་སྐྱེས་པ་རྣམས་ཀྱི་དགྲ། ། ཀ་ཙ་ཊ་ཏ་པ་ཞེས་འདི། ། རླུང་ལས་སྐྱེས་པ་རྣམས་ཀྱི་དགྲ། ། དེ་ལྟར་ཕན་ཚུན་གྲོགས་པོ་དང་། །
ཐ་མལ་སྔ་མ་བཞིན་ཤེས་བྱ། ། ཞེས་ཏེ། ཀ་སྡེ་སོགས་ལྔ་པོ་རང་རང་གི་ནང་ཚན་གྱི་ཡི་གེ་ལྔ་ལའང་། མས་རིམ་གྱིས། ནམ་མཁའ་རླུང་མེ་ཆུ་སའི་ཁམས་ཀྱི་དབྱེ་བ་ཡོད་པས། དེ་དག་ནི་འབྱུང་བ་ཆུང་བ་ཞེས་རྣམ་པར་གཞག་ནས། དེ་ལས་བརྟགས་པའི་བརྩི་ཚུལ་ཡང་འདི་ལྟར། ང་ཉ་སོགས་ལྔ་པ་ལྔ་པོ་འདི་རྣམས་ནི་ནམ་མཁའ་སྟེ་གཞན་གང་དང་ཡང་ཕན་ཚུན་གྲོགས་པོ་ཉིད་དུ་གནས་ལ། གྷ་སོགས་བཞི་པ་རྣམས་ནི་རླུང་སྟེ་ཆུ་སྐྱེས་རྣམས་ཀྱི་དགྲའོ། ། ག་སོགས་གསུམ་པ་རྣམས་ནི་མེ་སྟེ་ས་སྐྱེས་རྣམས་ཀྱིའོ། །
ཁ་སོགས་གཉིས་པ་ནི་ཆུ་སྟེ་མེ་སྐྱེས་རྣམས་ཀྱིའོ། ། ཀ་སོགས་དང་པོ་ནི་ས་སྟེ་རླུང་སྐྱེས་རྣམས་ཀྱིའོ། ། དེ་བཞིན་དུ། ཟུར་ཐད་ཕན་ཚུན་གྲོགས་པོ་དང་། གཡོན་སྐོར་ཐ་མལ་པར་གནས་ཚུལ་སྔར་བཞིན་ཤེས་པར་བྱའོ། ། འདིར་གསལ་བྱེད་ཀྱི་འབྱུང་ཆུང་བརྩི་བ་ལ། མཐར་གནས་དང་། དྲོ་བ་དང་། ལྕེ་རྩ་ཅན་དང་། མཆུ་ཅན་དང་།
རྣམ་བཅད་དང་། རྗེས་སུ་ང་རོ་རྣམས་ཀྱི་བརྩི་བ་མ་གསུངས་པ་གང་ལས་ཤེས་པར་བྱ་བ་ཡིན་ཞེ་ན། འདི་ལ་ཁ་ཅིག ལ་ས་གཉིས་དང་པོ་ལྔ་བཞིན་ས་ཁམས་དང་། ཝ་ཀཔ་གཉིས་གཉིས་པ་ལྔ་བཞིན་ཆུ་ཁམས་དང་། ར་ཥ་གཉིས་གསུམ་པ་ལྔ་བཞིན་མེ་ཁམས་དང་། ཡ་ཤ་གཉིས་བཞི་པ་ལྔ་བཞིན་རླུང་ཁམས་དང་། ཧ་ཐཀ་གཉིས་པ་ལྔ་པ་ལྔ་བཞིན་ནམ་མཁའི་ཁམས་དང་། རྣམ་བཅད་ནི་རའམ་ས་ཡིན་པས་མེའམ་ས་ཁམས་དང་། རྗེས་སུ་ང་རོ་ནི་ནམ་མཁའི་ཁམས་སོ་ཞེས་འཆད་མོད་ཀྱང་།
འདིར་སྡེ་པ་ལྔ་མིན་པ་ལ་འབྱུང་ཆུང་བཤད་དགོས་པ་གཞུང་གི་དགོངས་པ་ལ་མེད་པས། རྒྱུ་མེད་དུ་ངལ་བའི་དོན་མེད་ཅིང་། མཐར་གནས་བཞི་ནི་རྣམ་པ་ཐམས་ཅད་དུ་འབྱུང་བ་ཆེན་པོ་བཞིའི་ངོ་བོ་ཉིད་པས་འབྱུང་བ་ཆུང་བ་ཞེས་བྱ་བའི་བརྩི་གཞག་དགོས་པ་རིག་པའི་ཚུལ་མ་ཡིན་པས་ཤིན་དུ་ཡང་མི་འཐད་པའོ། ། གཉིས་པ་སྐྱེས་པའི་ཁྱིམ་དང་མིང་གི་བརྩི་ཚུལ་ལ་གསུམ། གཉིས་གའི་བརྩི་ཚུལ་མདོར་བསྟན། གཉིས་ཀྱི་སྐྱེས་ཁྱིམ་རྒྱས་པར་བཤད། སྐབས་ཀྱི་དོན་བསྡུས་ཏེ་བསྟན་པའོ། ། དང་པོ་ནི། གསུངས་པ། སྔགས་ཀྱི་དང་པོར་ཡི་གེ་གནས། །
རང་གི་སྡེ་པའམ་གཞན་རྣམས་ལའང་། ། སྒྲུབ་པ་པོ་ཡི་ཡི་གེ་གཉིས། ། སྐྱེ་ལ་སྐྱེས་དང་མིང་སྐྱེས་འགྱུར། ། དེ་ཡང་རྣམ་གཉིས་ཡོངས་ཤེས་བྱ། ། དབྱངས་དང་གསལ་བྱེད་མཚན་ཉིད་དོ། ། ཞེས་ཏེ། ལྷའི་སྔགས་ཀྱི་དང་པོར་ཡི་གེ་གང་གནས་པ་དེའི་རང་གི་སྡེ་པའམ་གཞན་ལ་ཡང་རུང་སྟེ། སྒྲུབ་པ་པོའི་ཡི་གེ་དང་པོ་གཉིས་དང་སྦྱར་ལ་བརྩི་བར་བྱའོ། ། གཉིས་པོ་གང་ན། སྒྲུབ་པ་པོ་སྐྱེ་བའི་དུས་ཀྱི་དུས་སྦྱོར་གྱི་ཆུ་ཚོད་ཀྱི་རིགས་ལས་སྐྱེས་པའི་ཡི་གེ་དང་།
མིང་ལས་སྐྱེས་པའི་ཡི་གེའོ། ། ཡི་གེ་དེ་དག་ལ་ཡང་དབྱངས་དང་གསལ་བྱེད་ཀྱི་དབྱེ་བས་རྣམ་པ་གཉིས་སུ་འགྱུར་རོ། ། གཉིས་པ་ལ་གཉིས། ཁྱིམ་ལ་འཆར་བའི་ཡི་གེ་སྦྱོང་ཚུལ། ཕྱི་ནང་དུས་ལ་འཆར་བའི་ངེས་པའོ། ། དང་པོ་ནི། གསུངས་པ། སྐྱེས་བུའམ་བུད་མེད་སྐྱེ་དུས་སུ། ། ཆུ་སྲིན་ལ་སོགས་དུས་སྦྱོར་གང་། ། དབྱུ་གུ་ལྔ་ཡི་བདག་ཉིད་གྱུར། །
དེ་ཡིས་གསལ་བྱེད་སྦྱང་བར་བྱ། ། ཆུ་སྲིན་ལ་ནི་ཀ་སོགས་ལྔ། ། དབྱུ་གུའི་དབྱེ་བས་སྦྱར་བར་བྱ། ། བུམ་པ་ལ་ཡང་ང་སོགས་ལྔ། ། སྟོང་པ་སོགས་རིམ་དབྱེ་བ་ལས། ། ཉ་ལའང་ཙ་ལ་སོགས་རྣམས་ལྔ། ། ལུག་ལའང་ཉ་སོགས་རིམ་པ་བཞིན། ། གླང་ལའང་ཊ་སོགས་ལྔ་རྣམས་སོ། ། འཁྲིགས་པ་ཎ་སོགས་དེ་བཞིན་ནོ། ། པ་སོགས་ཀརྐ་ཊ་སྦྱོར་ལ། །
མ་སོགས་སེང་གེའི་དུས་སྦྱོར་ལའོ། ། བུ་མོ་ལ་ན་ིཏ་སོགས་ལྔ། ། སྲང་ལ་དེ་བཞིན་ན་སོགས་རྣམས། ། སྡིག་པ་ལ་ནི་ས་སོགས་ལྔ། ། གཞུ་ལ་ཐཀ་ལ་སོགས་རྣམས་བཤད། ། སྡུད་དང་སྤྲོ་བའི་སྦྱོར་བས་སོ།། །། PAGE * MERGEFORMAT 2 དགྱེས་པའི་རྡོ་རྗེ། དགྱེས་པའི་རྡོ་རྗེའི་སྔགས་ཀྱི་དེ་ཁོ་ན་ཉིད་ལ་འཇུག་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
