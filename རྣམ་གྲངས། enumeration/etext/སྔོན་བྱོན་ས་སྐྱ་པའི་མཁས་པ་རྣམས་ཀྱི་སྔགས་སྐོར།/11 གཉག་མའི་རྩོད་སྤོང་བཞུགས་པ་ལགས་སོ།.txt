སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༡༡
གཉག་མའི་རྩོད་སྤོང་བཞུགས་པ་ལགས་སོ།
༄༅། །གཉག་མའི་རྩོད་སྤོང་བཞུགས་པ་ལགས་སོ།། ན་མོ་གུ་རུ་བྷྱཿ མཐུ་སྟོབས་དབང་ཕྱུག་དཔལ་ལྡན་བིརྺ་པ། ། རྟག་ཏུ་གཞན་དོན་མཛད་ལ་མགོས་ཕྱག་འཚལ། ། དཔལ་ལྡན་ངན་པར་གྲགས་པའི་ཞབས་པད་ལ། ། གུས་པས་ཕྱག་འཚལ་བརྩེ་བས་གཟུང་དུ་གསོལ། ། མགོན་པོ་ཁྱོད་ཀྱི་ཐུགས་དང་བདག་གི་སེམས། ། དབྱེ་བ་མེད་པར་བྱིན་གྱིས་བརླབ་ཏུ་གསོལ།། །། གསུམ་པ་མན་ངག་སྦྱིན་པ་ལ། རྗེ་བཙུན་མཐུ་སྟོབས་ཀྱི་དབང་ཕྱུག་ཀུན་དགའ་སྙིང་པོས་མཛད་པའི་རྩ་བ་རྡོ་རྗེ་ཚིག་རྐང་གི་འགྲེལ་པ།
གཉག་མ་ཞེས་བྱ་བ་ལ། གཞན་དག་གིས་གཞན་དུ་བརྟགས་པ་སྤང་བར་བྱ་བའི་ཕྱིར་འདི་བྲི་བར་བྱའོ། ། དེ་ལ། བླ་མ་ཞེས་པར། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། འདིར་བླ་མ་ལ། ཕྱི་དང་ནང་དང་གསང་བ་དང་མཐར་ཐུག་གིས་བཏགས་པ་ནི། དབང་བཞིའི་སྦྱང་གཞི་དང་སྦྱོང་བྱེད་ལ་སོགས་པ། ཕྱི་དང་ཕྱི་བསྒོམ་པ་དང་།
ནང་དང་ནང་བསྒོམ་པ་ལ་སོགས་པ་ཡིན་པའི་ཕྱིར་དེ་སྐད་ཅེས་བྱའོ། ། ཞེས་ཟེར་རོ། ། གཞན་དག་ནི་དེ་བཀག་ནས། དབང་བཞི་བསྐུར་བའི་བླ་མས་ཕྱི་ཡུལ་ལ་སྒྲོ་འདོགས་གཅོད་པ་དང་། ནང་རང་འབྱུང་གི་ཡེ་ཤེས་སྟོན་པ་ལ་སོགས་པའི་ཕྱིར་དེ་སྐད་ཅེས་བྱའོ། ། ཞེས་འདོན་པར་བྱེད་དོ། ། དེ་གཉིས་ཀ་ཡང་རིགས་པ་མ་ཡིན་ཏེ། འདིར་ནི་བླ་མ་ཕྱིའི་སྒྲོ་འདོགས་གཅོད་པར་བྱེད་པ་དང་། ནང་རང་འབྱུང་གི་ཡེ་ཤེས་སྟོན་པར་བྱེད་པ། ཞེས་པ་ལ་སོགས་པར་བཤད་ཀྱི།
ཕྱི་དང་ནང་ལ་སོགས་པའི་མིང་གིས་བླ་མ་ལ་བཏགས་པ་མེད་པའི་ཕྱིར་དང་། གཞན་དུ་ན་རྒྱུད་སྟོན་པ་དང་། མན་ངག་སྟོན་པ་ཞེས་འབྱུང་ན་ཡང་། བླ་མ་ལ་རྒྱུད་དང་མན་ངག་ལ་སོགས་པའི་མིང་གིས་བཏགས་པར་ཧ་ཅང་ཐལ་ཆེ་བའི་ཕྱིར་རོ། ། ཞེས་གསུངས་སོ། ། དེ་ལ་ཕྱོགས་སྔ་མ་དང་པོ་དེ་ནི། བླ་མ་དམར་གྱི་བཞེད་པ་ཡིན་ལ། གཉིས་པ་ནི་བླ་མ་དམ་པ་སོགས་བཞེད་མོད། དེ་དག་འོག་ཏུ་དཔྱད་པར་བྱ་ཞིང་། སྐབས་སུ་བབ་པ་ཁྱེད་ཀྱི་དགག་པ་དེ་དག་མི་འཐད་དེ།
འདིར་སྒྲོ་འདོགས་གཅོད་པར་བྱེད་པ་ལ་སོགས་པའི་མིང་གིས་མ་བཏགས་ན། བླ་མ་བཞི་སོ་སོར་ངེས་པར་མི་ནུས་པའི་ཕྱིར་དང་། སྒྲོ་འདོགས་ཡོངས་སུ་གཅོད་པ་སོགས་བསྟན་བྱ་ཆོས་ཀྱི་སྒྲ་དོན་ཡིན་ཡང་། བྱེད་པའི་བླ་མ་ཞེས་བྱེད་ལས་ཀྱི་སྒོ་ནས་མིང་དུ་བཏགས་ནས་རང་གིས་ཀྱང་གསུངས་བཞིན་དུ། སྙོན་བཏེངས་བ་ཙམ་དུ་ཟད་པའི་ཕྱིར་ཏེ། འདི་ལྟར། ཁྱེད་རང་ཉིད་ཀྱི་བླ་མའི་དབྱེ་བར། ཕྱི་སྒྲོ་འདོགས་ཡོངས་སུ་གཅོད་པར་བྱེད་པའི་བླ་མ། ནང་རང་བྱུང་གི་ཡེ་ཤེས་སྟོན་པར་བྱེད་པའི་བླ་མ། གསང་བ་ལྷན་ཅིག་སྐྱེས་པའི་ཡེ་ཤེས་སྟོན་པར་བྱེད་པའི་བླ་མ།
མཐར་ཐུག་ཆོས་ཐམས་ཅད་ཤིན་ཏུ་རྣམ་པར་དག་པའི་དེ་ཁོ་ན་ཉིད་སྟོན་པར་བྱེད་པའི་བླ་མ་རྡོ་རྗེ་སློབ་དཔོན་ནོ། ། དེ་ལ་བླ་མ་དང་པོ་ནི། ཞེས་སོགས། བླ་མ་ལས་བྱེད་ལས་ཀྱི་མིང་གིས་བཏགས་ནས། སོ་སོར་ཕྱེ་ནས་གསུངས་པའི་ཕྱིར་རོ། ། དེ་བཞིན་དུ་རྒྱུད་སྟོན་པའི་བླ་མ་དང་། མན་ངག་སྟོན་པའི་བླ་མ་ཞེས་པ་ནི་ཁྱེད་རང་གིས་ཀྱང་གསུངས་ལ། དེ་ལྟར་སྨྲས་པས། བླ་མ་ལ་རྒྱུད་དང་མན་ངག་གི་མིང་གིས་བཏགས་དགོས་པར་མཚུངས་པས། ཧ་ཅང་ཐལ་བ་ནི།
ལྷམ་བཟོ་བ་ལ་ལྷམ་མཁན་ཞེས་པའི་མིང་གིས་འདོགས་པ། ལྷམ་མཁན་ལ་ལྷམ་ཞེས་པའི་མིང་གིས་བཏགས་དགོས་པར་མཚུངས་པ། འདི་ནི་ཁོ་བོ་ཅག་ལ་འཇུག་པའི་གོ་སྐབས་མེད་དེ། བྱེད་ལས་ཀྱི་མིང་གིས་བཏགས་ན། བྱ་རྒྱུའི་སྒོ་ནས་མིང་གིས་བཏགས་པ་ཡིན་པར་བཞེད་པ་མ་ཡིན་པའི་ཕྱིར་རོ། ། འོན་ཏེ་ཁྱེད་ཅག་ཕྱིའི་བླ་མ་ཞེས་པ་མ་ཡིན་ནམ། དེ་ལྟར་ན་རྒྱུད་ཀྱི་བླ་མ་ཞེས་པར་འགྱུར་དགོས་པས། དེའི་ཕྱིར་སྨྲས་པ་ཡིན་ནོ། ། ཞེ་ན། དེ་ཉིད་རྒྱས་ལ་སངས་རྒྱས་བསྙད་ཇི་བཞིན། །
དེ་བཞིན་སེམས་ཙམ་གཙོར་གྱུར་འཇིག་རྟེན་ལ། ། མདོ་ལས་སེམས་ཙམ་ཞེས་གསུངས་གཟུགས་ནི་འདིར། ། འགོག་པ་དེ་ལྟ་མདོ་ཡི་དོན་མ་ཡིན། ། ཞེས་པ་ལྟར། བར་གྱི་ཚིག་མི་མངོན་པར་བྱས་པ་ཡིན་པའི་ཕྱིར་དང་། ཕྱིའི་བླ་མ་ཞེས་སོགས་འབྱུང་ཁུངས་ཀྱི་ཚིག་ཡོད་པའི་ཕྱིར། བྱེད་པའི་འབྱུང་ཁུངས་སུ་སྦྱར་བར་བྱ་བ་ཡིན་པའི་ཕྱིར་དང་། རྒྱུད་དང་མན་ངག་སྟོན་པའི་བླ་མ་ལ་ཡང་། རྒྱུད་ཀྱི་བླ་མ། མན་ངག་གི་བླ་མ།
ཞེས་བསྡུས་མིང་གིས་བརྗོད་དུ་རུང་བའི་ཕྱིར་རོ། ། ད་ནི་བླ་མ་དམར་གྱིས་བཞེད་པ་དེ་ཉིད། རྗེ་བཙུན་གོང་མའི་བཞེད་པར་འགྱུར་མི་འགྱུར་དཔྱད་པར་བྱ་སྟེ། དམར་མར། དེ་ལྟར་ན་བུམ་དབང་བསྐུར་བའི་བླ་མ་དེ་ལ་ཕྱིའི་བླ་མ་ཟེར་ལ། དབང་གོང་མ་གསུམ་དང་འབྲེལ་བའི་བླ་མ་དེ་ལ་ནང་དང་གསང་བ། མཐར་ཐུག་གི་མིང་གིས་འདོགས་པའི་རྒྱུ་མཚན་ཅི་ཞེ་ན། བུམ་དབང་གི་ལུས་སྦྱང་གཞི་རྩ་དེ། དབང་གོང་མ་གསུམ་གྱི་སྦྱང་གཞི་རྩ་ཡིག་ལ་སོགས་པ་ལ་ལྟོས་ནས། རགས་ཤིང་རྟོགས་སླ་ལ།
ལུས་ཀྱི་ཕྱི་ན་ཡོད་པའི་ཕྱིར་དང་། དབང་དེ་དང་འབྲེལ་བའི་ལམ་བསྐྱེད་པའི་རིམ་པ། སྐུ་མདོག་ཞལ་ཕྱག་ལ་སོགས་པ་ལུས་ཀྱི་ཕྱི་བསྒོམ་པའི་ཕྱིར་དང་། ལམ་དེ་དང་འབྲེལ་བའི་ལྟ་བ་ཉམས་མྱོང་ཏིང་ངེ་འཛིན་གྱི་ངོ་བོ་ཉིད་གསུམ། གཙོ་བོར་ཕྱི་ཡུལ་གྱི་སྟེང་དུ་བསྐྱེད་པའི་ཕྱིར། ཕྱིའི་ཐ་སྙད་དུ་བཞག་གོ ། དབང་གོང་མ་གསུམ་གྱི་སྦྱང་གཞི། རྩ་ཡིག་ལ་སོགས་པ་ནང་ལ་སོགས་པར་འཇོག་པའི་རྒྱུ་མཚན་ནི་ཕྲ་ཞིང་རྟོགས་དཀའ་མི་གསལ་བར་ཡོད་པས་སོ། ། ཤེས་རབ་ཡེ་ཤེས་བསྐུར་བའི་བླ་མ་དེ་ལ་གསང་བའི་བླ་མ་ཞེས་ཟེར་བ་ནི། དབང་དེའི་སྦྱང་གཞི་ཁམས་དྭངས་མ་དེ།
རྩ་ཡི་གེའི་ནང་ནའང་ཤིན་ཏུ་སྦས་ནས་གསང་བ་ལྟ་བུར་ཡོད་པས་སོ། ། དབང་རིན་པོ་ཆེ་བཞི་པ་བསྐུར་བའི་བླ་མ་དེ་ལ། མཐར་ཐུག་གི་བླ་མ་ཞེས་ཟེར་བ་ནི། དབང་དེའི་སྦྱང་གཞི་རྩ་དང་ཡི་གེ་དང་ཁམས་བདུད་རྩི་གསུམ་ཅར་ལ་ཁྱབ་ཅིང་དབང་བྱེད་པའི་སྙིང་པོ་ཡེ་ཤེས་ཀྱི་རླུང་དེ་སྦྱང་གཞིའི་མཐར་ཐུག་ཡིན་པའི་ཕྱིར་དང་། དེའི་སྦྱོང་བྱེད་དབང་དང་ལམ་དང་། ལྟ་བ་དང་གྲུབ་མཐའ་དང་འབྲས་བུ་ཐམས་ཅད་ཀྱི་བཞི་པའི་ཕྱོགས་དེ་མཐར་ཐུག་ཡིན་པའི་ཕྱིར་རོ། ། ཞེས་གསུངས་སོ། ། དེ་ལ་ཕྱིའི་བླ་མ་དང་། ནང་དང་། གསང་བ་དང་།
མཐར་ཐུག་གི་བླ་མ་ཞེས་པའི་བསྡུས་མིང་། རྗེ་བཙུན་གོང་མས་གསལ་བར་གསུངས་པ་མ་མཐོང་ཡང་། བསྡུས་མིང་དེ་ལྟར་དུ་བཏགས་པ་ལ་འགལ་བ་མེད་དེ། གོང་དུ་བཤད་པ་དེ་དག་གིས་ཕྱིར་རོ། ། ལུས་ཀྱི་ཕྱི་ན་ཡོད་པའི་ཕྱིར་ཞེས་པ་ནི། རྗེ་བཙུན་གོང་མའི་དགོངས་པ་མ་ཡིན་ཏེ། སྲས་དོན་མར། ལུས་རགས་པ་དབང་རྟེན་ཁོག་པ་དང་བཅས་པ། ཕྲ་བ་རྩའི་འཁོར་ལོ་རང་བཞིན་གྱིས་ལྷུན་གྲུབ་ཏུ་གནས་པ་དེ་ཉིད་ལ། དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་ཞེས་ཀྱང་བྱ་ལ།
ཞེས་གསུངས་པས། ཕྲ་བ་རྩའི་འཁོར་ལོ་ལུས་ཀྱི་ཕྱི་ན་ཡོད་པ་མི་རིག་པའི་ཕྱིར་དང་། དེ་བཞིན་དུ་བསྐྱེད་པའི་རིམ་པ་སྐུ་མདོག་ཞལ་ཕྱག་ལ་སོགས་པ་ལུས་ཀྱི་ཕྱི་བསྒོམ་ཞེས་པའང་། ནང་དབྱིབས་ཀྱི་ལམ་བསྒོམ་པར་བཞེད་པ་ཉིད་ཀྱིས་གསལ་བ་ཡིན་པའི་ཕྱིར་རོ། ། བླ་མ་དམ་པའི་བཞེད་པ་ནི། མན་ངག་གི་མཛོད་དུ། དེར་འཇོག་པའི་རྒྱུ་མཚན་ནི། ཅི་སྟེ་བླ་མ་བཞི་པོ་དེ་དག་ལ། ཕྱི་ནང་གསང་བ་མཐར་ཐུག་ཏུ་འཇོག་པའི་རྒྱུ་མཚན་ཅི་ཡིན་སྙམ་ན། བུམ་དབང་བསྐུར་བའི་བླ་མས།
ཕྱིའི་ཡུལ་ལ་སྒྲོ་འདོགས་གཅོད་པའི་ཕྱིར། དེ་སྐད་ཅེས་བྱ་སྟེ། བླ་མས་བསྟན་པའི་བསྐྱེད་རིམ་བསྒོམ་པས། ལྟ་བ་སྐྱེས་པ་ན། སྣང་ཕྱོགས་སྟོང་ཕྱོགས་ཟུང་འཇུག་གི་ངོ་བོ་ཉིད་གསུམ་གྱིས་ཕྱི་ཡུལ་ལ་སྣང་བ་སྟོང་པ་སྣང་སྟོང་ཐ་དད་དུ་འཛིན་པའི་སྒྲོ་འདོགས་གཅོད་པས་སོ། ། གསང་དབང་བསྐུར་བའི་བླ་མས། རང་གི་ལུས་ལས་སྐྱེས་པའི་རང་འབྱུང་ཡེ་ཤེས་སྟོན་པའི་ཕྱིར་དེ་སྐད་ཅེས་བྱ་སྟེ། བླ་མས་བསྟན་པའི་ཙཎྜ་ལི་བསྒོམ་སྟེ། ནང་རྟེན་དཀྱིལ་འཁོར་བཞི་ལ་གནད་དུ་བསྣུན་པས། ཕྱིའི་རྟེན་ལ་མ་ལྟོས་པར།
སེམས་ལ་རང་འབྱུང་ཡེ་ཤེས་སྐྱེ་བའི་ཕྱིར་རོ། ། ཤེས་རབ་ཡེ་ཤེས་བསྐུར་བའི་བླ་མས། དབང་གསུམ་པའི་ལམ་ལས་སྐྱེས་པའི་ལྷན་སྐྱེས་འཆར་ཚུལ་སྟོན་པའི་ཕྱིར་དེ་སྐད་ཅེས་བྱ་སྟེ། ཕྱག་རྒྱའི་ལམ་དེ་ཐེག་པ་ཐུན་མོང་ལ་མ་གྲགས་པས་མོས་པ་ཙམ་ཡང་བྱ་བར་དཀའ་བའི་ཕྱིར་གསང་ཞིང་སྦ་བར་བྱ་བ་ཡིན་ལ། ལམ་དེ་བསྒོམ་པས་ཞུ་བདེ་ལྷན་སྐྱེས་ཀྱི་རྟོགས་པ་འཆར་བའི་ཕྱིར་རོ། ། བཞི་པ་བསྐུར་བའི་བླ་མས། ལམ་གྱི་མཐར་ཐུག་ཆོས་ཐམས་ཅད་ཀྱི་དེ་ཁོ་ན་ཉིད་སྟོན་པའི་ཕྱིར་དེ་སྐད་ཅེས་བྱ་སྟེ། བཞི་པའི་ལྟ་བ་བདེ་སྟོང་མཆོག་དེ་ལྟ་བའི་མཐར་ཐུག་དང་། ཆོས་ཐམས་ཅད་ཀྱི་ཆོས་ཉིད་ཡིན་པའི་ཕྱིར། བྱ་བ་བཞི་བྱེད་པས་དེ་ལྟར་བཞག་གི
དམར་གྱིས་དང་པོ་ལམ་དང་། ཕྱི་མ་གསུམ་ལྟ་བའི་མིང་གིས་བཏགས་ཞེས་པ་ནི་མ་ངེས་པ་སྟེ། བུམ་དབང་གི་ལྟ་བ་གསུམ་ལ་ཡང་སྒྲོ་འདོགས་གཅོད་པའི་རྒྱུ་མཚན་སྦྱར་དུ་རུང་བའི་ཕྱིར་རོ། ། དེ་བཞིན་དུ་ཕྱི་ནང་ལ་སོགས་པ་ལ་ཡང་བུམ་དབང་གི་སྦྱང་གཞི་རྩ་རགས་ཤིང་རྟོགས་སླ་ལ་ལུས་ཀྱི་ཕྱི་ན་ཡོད། བསྐྱེད་རིམ་ཀྱང་ལུས་ཀྱི་ཕྱི་བསྒོམ། ངོ་བོ་ཉིད་གསུམ་ཡང་ཡུལ་གྱི་སྟེང་དུ་སྐྱེ་བས་ཕྱི་ཞེས་བྱ་ལ། གསང་དབང་གི་སྦྱང་གཞི་རྩ་ཡིག་དེ་ལུས་ཀྱི་ནང་དུ་སྦས་ཤིང་། མི་གསལ་བར་ཡོད་པས་ནང་དང་། དབང་གསུམ་པའི་སྦྱང་གཞི་དྭངས་མ་དེ་ཡི་གེ་དེའི་ནང་ན་ཤིན་ཏུ་སྦས་ཤིང་གསང་བར་ཡོད་པས་གསང་བ། བཞི་པའི་སྦྱང་གཞི་རླུང་དེ།
སྦྱང་གཞི་མཐར་ཐུག་ཡིན་ཞིང་། དེ་སྦྱོང་བྱེད་དབང་ལམ་ལྟ་གྲུབ་འབྲས་བུ་ཐམས་ཅད་མཐར་ཐུག་ཡིན་པའི་ཕྱིར། སྦྱང་གཞིའི་དབང་གིས་བླ་མ་ལའང་བཏགས་སོ། ། ཞེས་ཟེར་མོད་ཀྱི། སྦྱང་གཞི་རྩ་གསུམ་ལ་སོགས་པ་ལུས་ཀྱི་ནང་ན་ཡང་ཡོད་ལ། རྩ་འགའ་ཞིག་ལུས་ཀྱི་ཕྱི་ན་ཡང་ཡོད་ཅིང་། དྭངས་མ་ཕྱི་ནང་གི་ཆ་ཐམས་ཅད་ན་ཡོད་པའི་ཕྱིར། སྔ་མ་ཁོ་ནར་མ་ངེས་སོ། ། ཞེས་ངོ་བོ་ཉིད་གསུམ་གྱི་སྐབས་སུ། གཞི་ལམ་འབྲས་བུ་ཐམས་ཅད་ཕྱི་ནང་སོགས་སུ་འཇོག་པ་མཛད་ནས་ཕན་ཚུན་འཆད་པ་ན།
དང་པོ་དང་བཞི་པ་གཉིས་ལྟ་བ་ཁོ་ན་དང་། གཉིས་པ་སྦྱང་གཞི། གསུམ་པ་ལམ་ཁོ་ན་ལ་ཕྱི་ནང་སོགས་སུ་བཤད་ནས་ལྷག་མ་རྣམས་མཚོན་པར་མཛད་པ་ཡིན་ནོ། ། རྗེ་བཙུན་གོང་མའི་བཞེད་པ་ནི། སྦྱང་གཞི་ནས་བརྩམས་ཏེ་འབྲས་བུའི་བར་ཐམས་ཅད་ལ་ཕྱི་ནང་སོགས་སུ་བཞག་ནས། དེ་དག་ཕྱི་ནང་སོགས་སུ་འཇོག་པའི་རྒྱུ་མཚན་འཆད་པ་ན། སྲས་དོན་མར། བུམ་ཤེས་གཉིས་ལ་མི་གསལ་ཡང་། གསང་དབང་གི་ཐད་དུ། རྩའི་ནང་ན་ཡི་གེ་སྦས་པའི་ཚུལ་དུ་ཡོད་པས་ནང་སྟེ་ཞེས་དང་།
མཐར་ཐུག་ཞེས་པ། དབང་གི་མཐར་ཐུག་བཞི་པ་དེ་བཞིན་དུ། ལམ་ལྟ་བ་གྲུབ་མཐའ་རྣམས་ལ་ཡང་སྦྱར་ཏེ། དེ་ལས་གཞན་གོང་ན་མེད་པས། ལམ་བོགས་དབྱུང་དུ་མེད་པ་ཞེས་བྱ་བའི་དོན་ཏོ། ། ཞེས་གསུངས་ལ། དེ་བཞིན་དུ། དཔེ་མཛོད་མར་ཡང་། འཇོག་ཚུལ་སྔ་མ་དང་འདྲ་བར་བཞག་ནས་རྒྱུ་མཚན་འཆད་པ་ན། ཡི་གེའི་དོན་ཕྱི་ལུས་རྩ་གནས་ནི།
འོག་མ་གསུམ་ལས་རགས་པས་ཕྱི་ཞེས་བྱའོ་ཞེས་དང་། ནང་ནི་རྩའི་ནང་ན་གནས་པས་ཡི་གེ་ལ་ནང་ཞེས་བྱའོ། ། ཞེས་དང་། གསང་བ་ནི་རྩ་ཡི་གེའི་ནང་ན་གནས་པ་ཞེས་དང་། དེ་ལ་མཐར་ཐུག་ན། བདེ་སྟོང་མཆོག་སྟེ་ཐམས་ཅད་ཀྱི་མཐར་ཐུག་གོ ། ཞེས་གསུངས་སོ། ། འོ་ན་རྗེ་བཙུན་གོང་མས་ཀྱང་། བཞི་པ་མ་གཏོགས། སྦྱང་གཞི་གཅིག་པུ་ལ་སྦྱར་བས་ཉི་ཚེར་མི་འགྱུར་རམ་ཞེ་ན།
བཞི་པ་ལ་བཤད་པས་ཐམས་ཅད་ལ་མཚོན་པར་ནུས་པའི་ཕྱིར། རྗེ་བཙུན་གོང་མའི་བཞེད་པ་ཉིད་ཤིན་ཏུ་ཕུལ་དུ་བྱུང་བ་ཡིན་ནོ། ། དང་པོ་ལམ་དང་ཕྱི་མ་གསུམ་ལྟ་བའི་མིང་གིས་བཏགས་པར། རྗེ་བཙུན་གོང་མ་བཞེད་པ་ཡིན་ཏེ། སྲས་དོན་མར། བླ་མ་བཞི་པོ་དེ་ལ་ལམ་དང་ལྟ་བ་དང་། གྲུབ་མཐའ་ལ་སོགས་པ་གང་ནས་ཀྱང་མིང་བཏགས་སུ་བཏུབ་ཀྱང་། དང་པོ་ནི་ལམ་ལས་མིང་བཏགས་ལ། ཕྱི་མ་གསུམ་ནི་ལྟ་བ་ནས་མིང་བཏགས་ཏེ། དེའི་འཐད་པའམ།
རྒྱུ་མཚན་ནི་གང་ཡང་མི་གསུངས་སོ། ། ཞེས་དང་། སྒ་ཐེང་མར། དང་པོ་ནི་ལམ་སྟོན་པའི་སྒོ་ནས་མིང་བཏགས། ལྷག་མ་གསུམ་ལམ་ཉམས་སུ་བླང་བ་ལ་སོགས་པར་སྟོན་ཀྱང་། ལྟ་ཉམས་གསུམ་བསྐྱེད་པའི་སྒོ་ནས་མིང་བཏགས། ཞེས་དང་། དེ་བཞིན་དུ། ཞུ་བྱས་མ། ཡུམ་དོན་མ།
ཟླ་རྒྱལ་མ་རྣམས་སུའང་། སྔ་མ་ལམ་དང་། ཕྱི་མ་ལྟ་བ་ནས་བཏགས་པར་བཤད་ལ། སྒྲོ་འདོགས་ནི་དབང་མ་བསྐུར་ལམ་མ་བསྟན་ཙམ་ན། ལུས་ལ་རྟེན་གཞལ་ཡས་ཁང་དང་། རྩ་གནས་རྣམས་ན། བརྟེན་པ་ཕོ་བྲང་ལྔའི་ལྷ་བརྒྱ་ལྔ་བཅུ་རྩ་བདུན་གྱི་བཞུགས་ཚུལ་དང་། སྐུ་མདོག་དང་། ཕྱག་མཚན་དང་། བཞུགས་ས་རྣམས་མི་ཤེས་པ་དང་།
དེའི་ཆ་ལག་བཟླས་པ་དང་གཏོར་མ་དང་། སྦྱིན་སྲེག་ལ་སོགས་པ་མི་ཤེས་པ་ནི་སྒྲོ་འདོགས་སོ། ། དེ་རྣམས་བསྟན་པས་དེ་ཁོ་ན་ལྟར་ཤེས་པ་ནི་སྒྲོ་འདོགས་ཆོད་པའོ། ། ཞེས་སྒྲོ་འདོགས་གཅོད་པ་ལམ་གྱི་ཆ་ནས་འཇོག་པར་མཛད་པ་ཡིན་ནོ། ། ལམ་དང་ལྟ་བ་ལས་འདོགས་པའི་རྒྱུ་མཚན་འཆད་པ་ན། དམར་གྱིས། བླ་མའི་མིང་གི་རྣམ་གྲངས་བཞིའི། དང་པོ་ལམ་ལས་མིང་དུ་བཏགས་ལ། ཕྱི་མ་གསུམ་ལྟ་བ་ལས་མིང་དུ་འདོགས་པའི་རྒྱུ་མཚན་ཅི་ཞེ་ན། འདིར་རྣལ་འབྱོར་གྱི་དབང་ཕྱུག་ཆེན་པོ་བིརྺ་པའི་བཞེད་པས།
རྟོགས་པ་ཙམ་ལ་ལྟ་བར་བཞག་པ་དང་། ཉམས་མྱོང་ཏིང་ངེ་འཛིན་ལ་ལྟ་བར་འཇོག་པའི་ལུགས་གཉིས་ལས། སྔ་མ་ནི་ཐོས་བསམ་གྱིས་སྒྲོ་འདོགས་བཅད་ནས་ཆོས་ཐམས་ཅད་རང་བཞིན་མེད་པར་གོ་བའི་དོན་སྤྱི་ཙམ་ཡིན་ཞིང་། སྐབས་འདིར་གཙོ་མི་ཆེ་ལ། ཕྱི་མ་ནི་དོན་རང་གི་མཚན་ཉིད་ཀྱི་ཕྱོགས་གཅིག་རྟོགས་པའི་ཕྱིར། གཙོ་བོར་བཞེད་པས་ན། དེ་ལྟ་བུའི་ལྟ་བ་དེ་རྟོགས་པར་བྱེད་པ་ལ། བུམ་དབང་དང་འབྲེལ་བའི་ལམ་བསྐྱེད་པའི་རིམ་པ་དབྱིབས་སྒོམ་པ་མི་ཟབ་སྟེ། རྟེན་ལུས་དང་། བརྟེན་པ་སེམས་ལས།
བསྐྱེད་རིམ་གཙོ་བོར་སེམས་ལ་གནད་དུ་བསྣུན་པའི་ཕྱིར། ལྟ་བའི་ཉམས་མྱོང་སྐྱེ་བ་བུལ་ཞིང་། ལམ་ཡུན་རིང་དུ་འགོར་བས་ན་བསྐྱེད་རིམ་གྱི་སྔོན་འགྲོ་བུམ་དབང་བསྐུར་བའི་བླ་མ་དེ་ལ། རྒྱུ་ལམ་གྱི་མིང་གིས་བཏགས་སོ། ། ཡང་བསྐྱེད་རིམ་གྱི་ལམ་དེ། སེམས་ཀྱིས་སེམས་ལ་གནད་དུ་བསྣུན་པ་གཙོ་ཆེ་བའི་ཕྱིར། ཕར་ཕྱིན་དང་ཐུན་མོང་དུ་རྟོགས་པ་ཙམ་ལ་ལྟ་བར་འཇོག་པ་དང་ཡང་ཚུལ་མཚུངས་སོ། ། བླ་མ་ཕྱི་མ་རྣམས་ལ་ལྟ་བས་མིང་དུ་འདོགས་པ་ནི། དབང་གོང་མ་གསུམ་དང་འབྲེལ་བའི་ལམ། རྫོགས་རིམ་རྟེན་ལུས་ལ་གནད་དུ་བསྣུན་པས།
བརྟེན་པ་སེམས་ལ་རྟོགས་པ་མྱུར་དུ་སྐྱེ་བའི་ཕྱིར། འབྲས་བུ་ཉམས་མྱོང་ཏིང་ངེ་འཛིན་གྱི་མིང་གིས་བཏགས་སོ། ། ཞེས་གསུངས་སོ། ། དེ་ལ། བསྟན་བཅོས་དེ་ཉིད་འདུས་པ་ལས། སྐྱོན་བརྗོད་པ་ན། དེ་ནི་མ་ཡིན་ཏེ། དང་པོའི་སྐབས་ཀྱི་སྒྲོ་འདོགས་གཅོད་པ་ཞེས་པ་ལྟ་བ་ངོ་བོ་ཉིད་གསུམ་ལ་ཡང་འཇུག་པས། ལམ་གྱི་ཆོས་ཙམ་སྨྲོས་པ་མ་ཡིན་པའི་ཕྱིར་དང་། ཏིང་ངེ་འཛིན་སེམས་ལ་རེངས་པ་ལྟ་བུ།
གཙོ་བོར་སེམས་ལ་གནད་དུ་བསྣུན་པ་ཡིན་པས་མི་ཟབ་པར་འགྱུར་བ་དང་། འཁྲུལ་འཁོར་ཡན་ལག་ལྔ་སྦྱོངས་ལྟ་བུ། གཙོ་བོར་ལུས་ལ་གནད་དུ་བསྣུན་པ་ཡིན་པས་ཆེས་ཟབ་པར་འགྱུར་བའི་ཕྱིར། ལྟ་བ་ལས་ཀྱང་གྲུབ་མཐའ་དང་འབྲས་བུ་ཟབ་པ་ཡིན་པས་ཕྱི་མའི་སྐབས་སུ་དེ་དག་སྨྲོས་པར་རིགས་པའི་ཕྱིར་རོ། ། ཞེས་གསུངས་སོ། ། དེ་དག་ལས་སྔ་མ་དེ་དག་མི་འཐད་དེ། བསྐྱེད་རིམ་གྱི་གཙོ་བོ་ལུས་རྩ་ལ་གནད་དུ་བསྣུན་པ་ཡིན་པའི་ཕྱིར་དང་། རྟོགས་པ་ཙམ་ལ་ལྟ་བར་འཇོག་པ་དང་ཚུལ་མི་མཚུངས་ཏེ། དེས་ནི་རྣམ་རྟོག་རྒྱུན་ཆགས་ཀྱི་དུག་ཞི་བར་བྱེད་མི་ནུས་ལ། བསྐྱེད་པའི་རིམ་པས་ནི་ཞི་བར་བྱེད་ནུས་པ་ཡིན་པའི་ཕྱིར་རོ། །
ཕྱི་མ་དགག་པ་དེ་ནི་མི་འཐད་དེ། སྒྲོ་འདོགས་གཅོད་པའི་ཞེས་པ་ལམ་ཁོ་ན་ལ་འཇུག་པས། ལམ་གྱི་ཆོས་སྨྲོས་པ་ཡིན་པའི་ཕྱིར་དང་། ཏིང་ངེ་འཛིན་སེམས་ལ་རེངས་པ་ཞེས་པ། གསང་རླུང་སེམས་ལ་རེངས་པ་ལ་ཟེར་ན། དེ་ནི་རླུང་སྲོག་པ་རྩ་ལ་རེངས་པ་ལ་བཞེད་པའི་ཕྱིར། གཙོ་བོ་སེམས་ལ་གནད་དུ་བསྣུན་པ་ཡིན་པའི་ཤེས་བྱེད་མེད་པའི་ཕྱིར་དང་། འཁྲུལ་འཁོར་ཡན་ལག་ལྔ་སྦྱོངས་ལྟ་བུ་མི་ཟབ་པར་བསྒྲུབ་པའི་ལུང་རིགས་ཅི་ཡང་མེད་པའི་ཕྱིར་རོ། ། གཞན་ཡང་། བསྟན་བཅོས་དེ་ཉིད་འདུས་པ་ལས།
རང་གི་ལུགས་འཇོག་པ་ན། འོ་ན་ཇི་ལྟར་ཞེ་ན། བུམ་དབང་གི་སྐབས་སུ་སྒྲོ་འདོགས་གཅོད་པ་གཙོ་ལ། ཕྱི་མ་གསུམ་དུ་ཉམས་སུ་ལེན་པ་གཙོ་བོར་བསྟན་པའི་ཕྱིར་དང་། ལྟ་བ་ཡོད་ན་ལམ་སྔོན་དུ་སོང་ཞིང་། གྲུབ་མཐའ་ལ་སོགས་པའི་ཡོན་ཏན་ཡང་ངེས་པར་འགྲུབ་པས་ན། རང་འབྱུང་ཡེ་ཤེས་ལ་སོགས་པ་ནི། ཉམས་སུ་བླང་བྱའི་གཙོ་བོར་ཤེས་པར་བྱའོ། ། ཞེས་གསུངས་སོ། ། དེ་ལ་ཡང་འགལ་བ་སྣང་སྟེ།
སྒྲོ་འདོགས་གཅོད་པ་ལམ་ཁོ་ན་ཡིན་ན། གོང་དུ་སྒྲོ་འདོགས་པ་ཞེས་པ་ལམ་དང་ལྟ་བ་ཐུན་མོང་པའི་ཆོས་དང་ཞེས་ཁྱེད་རང་གིས་བཤད་པ་དང་འགལ་བའི་ཕྱིར་དང་། ལྟ་བ་ཁོ་ན་ཡིན་ན། ཕྱི་མ་གསུམ་ལས་ལོགས་སུ་བཀར་བ་འགལ་བའི་ཕྱིར་དང་། ཐུན་མོང་བ་ཡིན་ན། འདི་ཁོ་ན་ལ་ལམ་ལྟར་གཉིས་ཀ་ནས་འདོགས་པའི་རྒྱུ་མཚན་ད་དུང་འཆད་དགོས་པའི་ཕྱིར་རོ། ། འོ་ན་ཇི་ལྟར་ཞེ་ན། ཞུ་བྱས་མར། འོ་ན་བུམ་དབང་གི་ལམ་ལ་མིང་འདོགས་པས། གཞན་གསུམ་ལྟ་བ་ལས་མིང་འདོགས་པའི་རྒྱུ་མཚན་ཅི་ཡིན་སྙམ་ན།
བུམ་དབང་གི་སྐབས་སུ་ཉམས་སུ་མྱོང་བ་མ་སྐྱེས་ལ། གོང་མ་གསུམ་གྱི་སྐབས་སུ་ཉམས་སུ་མྱོང་བ་ཅི་རིགས་པ་སྐྱེ་བ་ལ་དགོངས་ནས། དེ་ལྟར་བཏགས་པ་ཡིན་ལ། བུམ་དབང་གི་དུས་སུ་ཡང་ཉམས་སུ་མྱོང་བ་སྐྱེས་ན། ལྟ་བ་ལས་མིང་བཏགས་པས་ཆོག་གོ ། ཞེས་འབྱུང་ལ། ཡང་རྣམ་པ་གཅིག་ཏུ་ན། དང་པོ་ལམ་ལས་བཏགས་པ་ནི། ལམ་སོགས་གཞན་གྱིས་ཀྱང་མིང་འདོགས་སུ་རུང་བར་མཚོན་པར་བྱ་བའི་ཕྱིར་དང་། འཇིག་རྟེན་པའི་ལམ་དུ་ལམ་གཞན་གསུམ་འཇུག་ལྡོག་བྱེད་ཀྱང་།
བསྐྱེད་པའི་རིམ་པའི་ལམ་ཐམས་ཅད་དུ་འཇུག་པའི་ཕྱིར། ལམ་བཞིའི་ནང་ནས་བསྐྱེད་པའི་རིམ་པ་རྒྱུན་བརྟན་པ་ཡིན་པའི་ཕྱིར་དང་། གཞན་གསུམ་ལ་ལྟ་བ་ཡོད་ན་དབང་ལམ་སྔོན་དུ་སོང་ཞིང་། གྲུབ་འབྲས་ངེས་པར་འབྱུང་བ་དང་། ལྟ་བ་ཉམས་སུ་བླང་བྱའི་གཙོ་བོར་ཤེས་པར་བྱ་བའི་ཕྱིར་རོ། ། ཞེས་སྨྲས་ནའང་། འགལ་བ་མེད་དམ་སྙམ་མོ། ། དེ་ལྟ་ན་བླ་མ་དམ་པས་བུམ་དབང་གི་ལྟ་བ་གསུམ་ལ་ཡང་སྒྲོ་འདོགས་གཅོད་པའི་རྒྱུ་མཚན་སྦྱོར་དུ་རུང་ཞེས་གསུངས་པ། གོང་མའི་གསུང་དང་འགལ་ལོ་ཞེ་ན་མ་ཡིན་ཏེ། ཞུ་བཅས་མར་བུམ་དབང་གི་དུས་སུ་ཡང་ཉམས་མྱོང་སྐྱེས་ན་ལྟ་བའི་མིང་གིས་བཏགས་པས་ཆོག་གོ །
ཞེས་གསུངས་པ་ལྟར། མ་ངེས་པའི་ཕྱོགས་གསལ་བར་མཛད་པའི་ཡིན་པའི་ཕྱིར་རོ། ། གཞན་ཡང་། བསྟན་བཅོས་དེ་ཉིད་འདུས་པ་ལས། རྩ་དང་ཁམས་ཀྱང་ལུས་ཀྱི་ཕྱི་ན་ཡོད་པ་ཡང་མི་རིགས་ཏེ། རྩ་ཇི་ལྟར་རགས་ཀྱང་། ལྤགས་པའི་ནང་ན་ཡོད་པའི་ཕྱིར་དང་། རྩི་སྐྱའི་ཟིལ་པ་ནི། ཁམས་དེ་རྩ་འགའ་ཞིག་གི་ཕྱི་ན་ཡོད་པའི་དཔེ་ཡིན་གྱི། ལུས་ཀྱི་ཕྱི་ན་ཡོད་པའི་དཔེ་མ་ཡིན་པའི་ཕྱིར་ཏེ།
ཕྱིར་ལྷུང་བའི་ཡི་གེ་ཙམ་ནི། གནས་གྱུར་པར་མི་སྲིད་པའི་ཕྱིར་རོ། ། ཞེས་གསུངས་སོ། ། དེ་ལ་རྗེ་བཙུན་གོང་མའི་ལུགས་ཚད་མར་བྱེད་ན། རྩི་སྐྱའི་ཁར་ཞེས་པས། རྩའི་ཕྱི་ན་ཡོད་པར་སྟོན་ན། ཤིན་ཏུ་དྭངས་པའི་རྒྱ་མཚོ་ལ་ཉི་མ་ཤར་བ་ལྟ་བུ། ཞེས་པའང་། རྩའི་ཕྱི་རོལ་ལ་འགོས་པ་ལྟ་བུར་འདོད་དགོས་པར་འགྱུར་བའི་ཕྱིར་དང་། ཀོ་ཀ་ལི་ཀའི་ལྐོག་མ་ལྟ་བུ་ཞེས་པའང་།
ཕྱིའི་ཁ་དོག་ལ་བཞེད་པ། དེའང་ཕྱི་ན་ཡོད་པར་འདོད་དགོས་པའི་ཕྱིར་དང་། ཁམས་ཕྲ་བ་ཡིན་ན། རྩའི་ཕྱི་རོལ་ཁོ་ན་ན་ཡོད་པར་འདོད་པ་ཧ་ཅང་བཞད་གད་ཡིན་པའི་ཕྱིར་དང་། དཔེ་དེ་གསུམ་ལ། ཕྱི་ནང་གི་ཁྱད་པར་ཅི་ཡང་མེད་པའི་ཕྱིར་དང་། རྗེ་བཙུན་གོང་མའི་ལུགས་ཚད་མར་མི་བྱེད་ན། དེ་ཉིད་དཔེར་བྱེད་པ་འགལ་བའི་ཕྱིར་རོ། ། འོ་ན་དཔེ་དེ་གསུམ་གྱི་དོན་ཇི་ལྟ་བུ་ཞེ་ན། འདིར་ཁམས་ཕྲ་བ་ནི་གསུམ་སྟེ།
ཤིན་ཏུ་དྭངས་ཤིང་ཐོགས་པ་མེད་པས་ཕྲ་བ་དང་། ཁ་དོག་ཤིན་ཏུ་གསལ་བས་ཕྲ་བ་དང་། དངོས་པོ་ཤིན་ཏུ་ཆུང་བས་ཕྲ་བའོ། ། དེ་ལ་དྭངས་ཤིང་ཐོགས་པ་མེད་པས་ཕྲ་བར་བཞག་ན། ཤིན་ཏུ་དྭངས་པའི་རྒྱ་མཚོ་ལ་ཉི་མ་ཤར་བ་ལྟ་བུ། ཞེས་པ་སྟེ། རྒྱ་མཚོར་ཉི་མའི་དཀྱིལ་འཁོར་ཤར་བ་ན། ཁ་དོག་གསལ་ལ་ཐོགས་པ་མེད་པའི་གཟུགས་བརྙན་སྣང་ཞིང་། རྒྱ་མཚོ་གསལ་བར་བྱེད་པ་ལྟར། ཁམས་རགས་པ་ཐམས་ཅད་ལ།
ཁམས་ཕྲ་བ་དྭངས་མ་དེ་ཉིད་གནས་ཏེ། དེ་ནི་དྭངས་མ་ལ་ཕྲ་བར་བཞག་པའོ། ། ཁ་དོག་ཤིན་ཏུ་གསལ་བས་ཕྲ་བར་བཞག་ན། བྱ་ཀོ་ཀ་ལི་ཀའི་ལྐོག་མ་ལྟ་བུ་ཞེས་པ་སྟེ། ཁམས་ལ་ལ་དག་རགས་པ་ཐོགས་པ་དང་བཅས་ཀྱང་། ཁ་དོག་ཤིན་ཏུ་གསལ་བ། ཀོ་ཀ་ལི་ཀའི་ཁ་དོག་སྣ་ཚོགས་སུ་སྣང་ཞིང་། འོད་འཕྲོ་བ་ལྟ་བུ་དག་ཡོད་དེ། ཁ་དོག་གསལ་བ་ལ་ཕྲ་བར་བཞག་པའོ། ། དངོས་པོ་ཤིན་ཏུ་ཆུང་བས་ཕྲ་བར་བཞག་ན།
རྩི་སྐྱའི་ཁར་ཟིལ་པ་ཆགས་པ་ལྟ་བུ་ཞེས་པ་སྟེ། རྩ་འགའ་ཞིག་གི་ནང་ན། རྩི་སྐྱ་ལ་ཟིལ་པ་ཆགས་པ་ལྟ་བུར། དངོས་པོ་ཤིན་ཏུ་ཆུང་ངུ་དག་ཡོད་དེ། བོངས་ཆུང་བ་ལ་ཕྲ་བར་བཞག་པའོ། ། དེ་ལྟར་ན། དྭངས་པ་ལ་འཇོག་ན། ཁ་དོག་ཤིན་ཏུ་གསལ་བ་ལ་འཇོག་ན། དངོས་པོ་ཤིན་ཏུ་ཆུང་བ་ལ་འཇོག་ན་ཞེས་འཇོག་ཚུལ་མི་འདྲ་བ་གསུམ་དུ་ཡོད་པས་ན། དཔེ་རེ་རེའི་མཐར་འམ་གྱི་སྒྲ་གསུངས་པ་ཡིན་ནོ། །
འོ་ན་ཀློག་སྐྱ་མ་དང་། ཡུམ་དོན་མ་དང་། ཟླ་རྒྱལ་མ་རྣམས་སུ། ཁམས་ཕྲ་བ་དེ་དག་སྙིང་ག་ན་གནས་པར་བཤད་པ་མ་ཡིན་ནམ་ཞེ་ན། དེ་ནི་གཙོ་བོ་སྨྲོས་པ་ཡིན་པའི་ཕྱིར་རོ། ། འོ་ན། ཨེའི་ཆ་བྱད་བཟང་པོ་ཅན། ། ཞེས་སོགས་ཀྱི། བྷ་ག་ཨེའི་རྣམ་པར་བསྟན་ཅིང་། བན་དྷེ་མར།
རྩ་ཡི་གེ་ནི་རགས་པ་རྡོ་རྗེ་དང་པདྨ་ཞེས་གསུངས་པས། དེ་དག་ལུས་ཀྱི་ཕྱི་ན་ཡོད་པའི་ཕྱིར། ངེས་བཟུང་གི་ཚིག་ལ་གནོད་སྙམ་ན། དེ་ཡང་མ་ཡིན་ཏེ། བྷ་གའི་དམིགས་པའི་རྣམ་པ་ཨེ་ཞེས་མི་བྱ་སྟེ། ནང་གི་རྣམ་པ་ཨེ་ཞེས་པ་ཡིན་པའི་ཕྱིར་རོ། ། ཡང་། བསྟན་བཅོས་དེ་ཉིད་འདུས་པར། ཞབས་ཀྱི་པདྨ་ཞེས་པ་གདན་གྱི་པདྨ་ལ་བྱེད་པ་ལེགས་པ་མ་ཡིན་ཏེ། ཆུ་སྐྱེས་ཀྱིས་ཕྱག་གི་པདྨ་བརྒྱན་པ་ཞེས་པ་ལྟ་བུའང་།
པདྨས་པདྨ་བརྒྱན་པ་ཞེས་པ་ལྟ་བུར་ཐལ་བའི་ཕྱིར་དང་། པདྨའི་གདན་མེད་ན་ཞབས་པད་ལ་འདུད་པ་མི་འབྱུང་བར་ཐལ་བའི་ཕྱིར་རོ། ། འོ་ན་ཇི་ལྟར་ཞེ་ན། བླ་མའི་ཞབས་འདབ་མ་རྒྱས་པ་དང་། མདངས་གསལ་བ་ལ་སོགས་པའི་སྒོ་ནས་པདྨ་འདྲ་བས་པདྨ་ཞེས་གཟུགས་ཅན་གྱི་རྒྱན་དུ་བྱས་ཏེ། དེ་ལྟར་ན་ཞབས་ཀྱི་པདྨ་ཞེས་གཞི་མཐུན་བསྡུ་བའོ། ། ཞེས་གསུངས་སོ། ། དེ་ནི་མ་ཡིན་ཏེ། པདྨས་པདྨ་བརྒྱན་ཅེས་པ་ཚིག་ལ་མི་འབྱུང་བས། ཚིག་སྐྱོན་མེད་པའི་ཕྱིར་དང་།
དོན་ལ་ཕྱག་གཉིས་པདྨ་མ་ཡིན་པས། པདྨས་པདྨ་བརྒྱན་པར་མི་འགྱུར་བའི་ཕྱིར་དང་། བླ་མ་དཀྱིལ་འཁོར་གྱི་གཙོ་བོ་དང་དབྱེར་མེད་དུ་ལྟ་བས། གདན་པདྨ་མེད་པར། བར་སྣང་ལ་ཅག་མོ་ཕུག་ཏུ་བཞུགས་པ་བསྒོམས་པ་ལ་དགོས་པ་མེད་པའི་ཕྱིར་དང་། ཐ་མལ་པའི་སྣང་ངོར་འབོལ་ལྟ་བུ་ལ་བཞུགས་པས། པདྨ་ལ་མི་བཞུགས་པར་བསྒྲུབ་མི་ནུས་པའི་ཕྱིར་དང་། འབོལ་སྟན་ལ་ཡང་། པདྨ་ཞེས་གཟུགས་ཅན་གྱི་རྒྱན་སྦྱར་དུ་རུང་བའི་ཕྱིར་དང་། སྐུའི་དམན་པ་ཞབས་ཡིན་ཞིང་།
དེ་ལས་དམན་པ་གདན་ཡིན་པས། གདན་ལ་ཡང་འདུད་ན། ཞབས་ལ་ལྟ་སྨོས་ཀྱང་ཅི་དགོས་ཞེས་ཤེས་པར་བྱེད་པའི་ཕྱིར་ཡིན་པས། ཞབས་ལ་པདྨ་ཞེས་གཟུགས་ཅན་གྱི་རྒྱན་དུ་བྱས་ནས་འདུད་པ་ལས། དགོས་པ་ཤིན་ཏུ་ཆེ་བའི་ཕྱིར་རོ།། །། ལམ་འབྲས་ཞེས་པར། བསྟན་བཅོས་དེ་ཉིད་འདུས་པ་ལས། གཞན་དག་ན་རེ། ལམ་དང་འབྲས་བུ་གཉིས་དངོས་པོ་ཐ་དད་མ་ཡིན་གྱི། ངོ་བོ་གཅིག་ལ་ལྡོག་པ་ཐ་དད་ཙམ་ཡིན་ལ།
ལམ་ལ་འབྲས་བུའི་ཆོས་ཐམས་ཅད་ཚང་བ་དང་འབྲས་བུ་ལམ་དུ་བྱེད་པའམ། འབྲས་བུ་དེ་ཡང་ལམ་གནས་གྱུར་པ་ཡིན་པ་དང་། རླུང་སེམས་ཀྱི་རྟེན་འབྲེལ་གྱིས་རྟེན་འབྲེལ་གྱི་གནད་གཅིག་ཤེས་པས། འཁོར་འདས་ལ་སྲིད་ཚད་ཉམས་སྣང་ལ་ཤར་བ་རྣམས་ཀྱི་རྒྱུ་མཚན་སྣང་ཚུལ་དང་བཅས་པ་ཡང་དག་ཤེས་པ་ལ་སོགས་པའོ། ། ཞེས་གསུངས་སོ། ། དེ་ནི་མ་ཡིན་ཏེ། ལམ་དང་འབྲས་བུ་ངོ་བོ་གཅིག་ཡིན་ན། རྒྱུ་དང་འབྲས་བུ་མ་ཡིན་པར་འགྱུར་བ་དང་། ཡང་ན་བདག་ལས་བདག་ཉིད་སྐྱེ་བར་གྲངས་ཅན་གྱི་གྲུབ་མཐའ་ལྟར་འགྱུར་བ་དང་། ལམ་གྱི་དུས་ན་སྒྲིབ་པ་ཐམས་ཅད་ལས་གྲོལ་བའི་རྫོགས་པའི་སངས་རྒྱས་ཡོད་པར་འགྱུར་བས།
ལམ་གྱིས་འབྲས་བུ་རིམ་གྱི་བསྒྲུབ་མི་དགོས་པར་འགྱུར་བ་དང་། འབྲས་བུ་ནི་ལམ་གནས་གྱུར་པ་ཡིན་ན། ལམ་དང་དངོས་པོ་གཅིག་པ་འགལ་བའི་ཕྱིར་དང་། འཁོར་འདས་ལ་སྲིད་ཚད་ཉམས་སྣང་ལ་ཤར་ན་ཀུན་མཁྱེན་དུ་ཐལ་བའི་ཕྱིར་རོ། ། ཞེས་གསུངས་སོ། ། དེ་ལ་ཕྱོགས་སྔ་མ་དེ་ནི། དམར་གྱི་བཞེད་པ་ཡིན་ལ། དངོས་པོ་ཐ་དད་མ་ཡིན་ནམ་ཞེས་པ། ས་འོག་ན་ཡོད་པའི་གསེར་དང་། དེ་གསེར་གྱི་རྒྱན་དུ་བྱས་པ་གཉིས།
གསེར་ཡིན་པར་མཚུངས་པ་ལྟ་བུ་ཙམ་ལ་འཇོག་ན། དེ་ལྟ་ཡིན་མོད། དེ་ལྟ་མ་ཡིན་ན། དངོས་པོ་ཐ་དད་ཡིན་པ་དང་། མ་ཡིན་པ་གཉིས་ཀ་མི་རིགས་ཏེ། རྟེན་འབྲེལ་ཡིན་པའི་ཕྱིར། དེ་སྐད་དུ། གང་ལ་བརྟེན་ནས་གང་འབྱུང་བ། ། དེ་ནི་རེ་ཤིག་དེ་ཉིད་མིན། ། དེ་ལས་གཞན་པའམ་མིན་པ་སྟེ། །
དེ་ཕྱིར་ཚད་མིན་རྟག་པའང་མིན། ། ཞེས་གསུངས་པའི་ཕྱིར། ལྡོག་པ་ཐ་དད་ཙམ་ཞེས་པ་ནི་ཤིན་ཏུ་ཡང་མི་འཐད་དེ། སྤང་བྱ་སྤངས་མ་སྤངས་ལ་སོགས་པ་དང་། ཐོབ་བྱ་ཐོབ་མ་ཐོབ་ལ་སོགས་པ་ཐ་དད་དུ་དབྱེ་བར་བྱས་པའི་ཆོས་ཚད་མེད་ཡོད་པའི་ཕྱིར་རོ། ། དགག་པ་དེ་ཡང་འཐད་པ་མ་ཡིན་ཏེ། བུམ་པ་སྐད་ཅིག་སྔ་མ་དང་ཕྱི་མ་ཡང་རྒྱུ་འབྲས་མ་ཡིན་པར་འགྱུར་བའི་ཕྱིར་དང་། ཡང་ན་བདག་ལས་བདག་ཉིད་སྐྱེ་བ་གྲངས་ཅན་གྱི་གྲུབ་མཐའ་ལྟར་འགྱུར་བའི་ཕྱིར་དང་། གསེར་ལ་གསེར་འགར་གྱི་རྒྱན་དུ་བྱས་པ་ན་གསེར་མ་ཡིན་པར་འགྱུར་བའི་ཕྱིར་དང་། ཉམས་སྣང་ལ་ཤར་ན་ཀུན་མཁྱེན་དུ་འགལ་བའི་ཕྱིར་རོ། །
འོ་ན་རྗེ་བཙུན་གོང་མའི་བཞེད་པ་ཇི་ལྟ་བུ་ཞེ་ན། ལམ་འབྲས་བུ་དང་བཅས་པ། འབྲས་བུ་ལམ་དང་བཅས་པ་ཞེས་པའི་ཚིག་འདི་གཉིས་ལ། གཞི་ལམ་འབྲས་བུ་འབྲེལ་ཆགས་པར་སྟོན་པ་དང་། གསང་སྔགས་འབྲས་བུ་ལམ་དུ་བྱེད་པའི་རྒྱུ་མཚན་དུ་སྟོན་པ་དང་། ཞར་ལ་གཞི་ལམ་འབྲས་བུའི་ངོ་བོ་གཅིག་ཏུ་སྟོན་པ་སྟེ། གསུམ་དུ་བཞེད་པ་ཡིན་པས། དང་པོ་ནི། དཔེ་མཛོད་མར། དེ་ལ་དང་པོ་ལམ་འབྲས་བུ་དང་བཅས་པ་ནི།
རྒྱུ་ལ་ལྷུན་གྲུབ་ཏུ་གནས་པ། ལམ་དང་འབྲས་བུ་དང་མ་འབྲེལ་ན། ལམ་ཉམས་སུ་བླངས་པ་ལ་དོན་མེད་པས། ལམ་དང་འབྲས་བུ་ལ་འབྲེལ་པར་སྟོན་ནོ། ། ཞེས་དང་། གཉིས་པ་འབྲས་བུ་ལམ་དང་བཅས་པ་ཞེས་བྱ་བ་ནི། འབྲས་བུ་དེ་རྒྱུ་མེད་པར་མི་འབྱུང་བས་རྒྱུ་མ་ལྟོས་སོ་ཞེས་བྱ་བ་སྟེ། ཞེས་གསུངས་སོ། ། གཉིས་པ་ནི་སྲས་དོན་མར། གསང་སྔགས་འབྲས་བུ་ལམ་དུ་བྱེད་པ་ལ་དགོངས་ནས།
ལམ་གྱི་དུས་ན་འབྲས་བུ་ཡང་མི་འབྲལ་བར་ལྷུན་གྲུབ་ཏུ་གནས་ཏེ། དེ་ཡང་ལུས་ལ་རྩ་གནས། རྩ་དེ་ལ་སྤྲུལ་སྐུ་རང་བཞིན་གྱིས་ལྷུན་གྲུབ་ཅེས་བྱ་སྟེ། རྩ་མེད་ན་སྤྲུལ་སྐུ་འབྱུང་བའི་རྒྱུ་མེད་པ་དང་། རྩ་དེ་ཉིད་ལམ་གྱི་རྟེན་འབྲེལ་གྱིས་གནས་གྱུར་པས་ལན་གཅིག་སྤྲུལ་སྐུར་འཆར་བའི་ཕྱིར་རོ། ། དེ་བས་ན་རང་བཞིན་ལྷུན་གྲུབ་དང་། འགྱུར་དུ་རུང་བ་གཉིས་ལ་དགོངས་ནས། རྒྱུ་རྩ་དེ་ལ་སྤྲུལ་སྐུ་རང་བཞིན་ལྷུན་གྲུབ་ཏུ་བཞག་པས། རྒྱུ་ལམ་གྱི་དུས་ན་འབྲས་བུ་ཡང་མ་ནོར་བར་གནས་པས་གསང་སྔགས་ལམ་ཉེ་བའི་གནད་ཀྱང་དེ་ཡིན་ནོ། ། དེས་ན་བུམ་པའི་དབང་དེ་ལ་སྤྲུལ་སྐུའི་དབང་ཞེས་བྱ་བ་དང་།
ལམ་ལྟ་བ་སྤྲུལ་སྐུའི་གྲུབ་མཐའ་ཞེས་བྱ་བར་འགྱུར་གསུངས། དེས་རྒྱུ་ལ་ལྷུན་གྲུབ་ཏུ་རྩི་བའོ། ། དེ་ཉིད་ཀྱང་ལམ་འབྲས་གསུངས་མོད་ཞེས་བྱ་བས་བསྟན་ཏོ། ། དེས་གཞན་གསུམ་ལ་ཡང་བསྒྲེས་ཏེ་ཤེས་པར་བྱའོ། ། ཡང་འབྲས་བུ་ལམ་དང་བཅས་པའི་གདམས་ངག་ཞེས་ཀྱང་བྱ་སྟེ། མཐར་ཐུག་འབྲས་བུའི་གནས་སྐབས་ན། རྒྱུ་ལམ་གྱི་ཆོས། རྟེན་རྩ་དང་ཡི་གེ་ལ་སོགས་པ་ཐམས་ཅད་མ་སྤངས་ཏེ། གནས་གྱུར་གྱི་ཚུལ་གྱིས་ཟག་པ་མེད་པའི་ཡེ་ཤེས་གཅིག་གི་སྣང་བས་བསྡུས་ནས་ཡོད་པར་བཞེད་དོ། ། དཔེར་ལྕགས་སྲང་སྟོང་གསེར་འགྱུར་གྱི་རྩིས་བསྒྱུར་བའི་ལྕགས་ཀྱི་ངོ་བོ་མ་བརླག་པ་དང་མཚུངས་སོ། །
ཞེས་གསུངས་ལ། གསུམ་པ་ནི། ལྕགས་སྲང་ཞེས་སོགས་ཀྱིས་བསྟན་པ་ཡིན་ནོ།། །། སེམས་ཅན་ལ་ཞེས་སོགས་ཀྱི་ཐད་དུ། བསྟན་བཅོས་དེ་ཉིད་འདུས་པ་ལས། ད་ནི་ཡན་ལག་གི་དོན་བཤད་པར་བྱ་སྟེ། འདི་ལ་གསུམ་ལས། མ་དག་པའི་སྣང་བའི་རྟེན་ནི། སེམས་ཅན་ལ་ཞེས་སྨྲོས་ཏེ། སྤྱིར་རིགས་དྲུག་གིས་བསྡུས་སེམས་ཅན་ཏེ།
གཟུང་འཛིན་དང་བཅས་པའི་སེམས་གང་ལ་ཡོད་པ་དང་། ཁྱད་པར་དུ་གང་ཟག་གཅིག་གི་རྒྱུད་ལ་བཞག་གོ ། རྒྱུ་ནི་ཉོན་མོངས་པ་ལ་ཞེས་སྨྲོས་ཀྱང་། རྒྱུ་བདག་ཏུ་འཛིན་པ་ལ་བརྟེན་ནས་ཉོན་མོངས་པ་འབྱུང་། རྐྱེན་དེ་ལ་བརྟེན་ནས་ལས་བསགས་པས། ལས་དང་ཉོན་མོངས་པའི་བག་ཆགས་ཀྱི་སྟོབས་ཀྱིས་སྣང་བའོ། ། སྣང་བ་རང་གི་ངོ་བོ་ནི། མ་དག་པའི་སྣང་བ་ཞེས་པ་སྟེ། བྱིས་པ་སོ་སོའི་སྐྱེ་བོ་མི་བདེན་པ་ལ་བདེན་པར་འཛིན་པ་ལ་སོགས་པ། ཕྱིན་ཅི་ལོག་སྒྲོ་བཏགས་ཡུལ་དུ་བྱེད་པའི་སྣང་བ་གང་ཡིན་པའོ། །
དེ་ལ་གཉིས་ཏེ། སྤྱིར་འཁྲུལ་པའི་སྣང་བ་དང་། བྱེ་བྲག་ཏུ་ལས་ཀྱི་སྣང་བའོ། ། དེ་ལ་དང་པོ་ནི་སེམས་ཅན་གྱི་སྣང་བ་ཐམས་ཅད་རང་གི་སེམས་ལས་ཕྱི་རོལ་གྱི་དོན་དུ་གྲུབ་པ་མེད་ཀྱང་། སེམས་ལས་ཐ་དད་བདེན་པར་བཏགས་པ་སྟེ། རབ་རིབ་ཀྱིས་ཁེབས་པའི་མིག་དག་ལ། ནམ་མཁའ་ལ་སྐྲ་ཤད་འཛག་པར་སྣང་བ་དང་མཚུངས་སོ། ། གཉིས་པ་ནི་ལས་ཐ་དད་དུ་བསགས་པས་སྣང་བའང་ཐ་དད་དུ་སྣང་སྟེ། དངོས་པོ་ཆུ་ལྟ་བུ་གཅིག་ལ་དམྱལ་བ་ལ་ཟངས་བཞུ་བའི་ཁུ་བ་དང་། ཡི་དྭགས་ལ་རྣག་ཁྲག་དང་།
ལྷ་ལ་བདུད་རྩི་ལ་སོགས་པར་སྣང་བ་གང་ཡིན་པའོ། ། ཉམས་ཀྱི་སྣང་བའི་རྟེན་ནི། རྣལ་འབྱོར་པ་ཞེས་པ་སྟེ། ལུས་ཁྱད་པར་དུ་གྱུར་པའི་གང་ཟག རྒྱུད་ཡོངས་སུ་དག་པའི་གང་ཟག ཉམས་རྒྱུད་ལ་སྐྱེས་པའི་གང་ཟག་གོ ། དེ་ལ་དང་པོ་ལུས་ཁྱད་པར་ཅན་ནི། ཟ་མ་དང་། མ་ནིང་དང་། འོན་ལོང་དང་།
ཡན་ལག་ཉིང་ལག་ཉམས་པ་དང་། ཞ་བོ་དང་། སྒུར་པོ་ལ་སོགས་པའི་སྐྱོན་མེད་པ་གཅིག་དགོས་ཏེ། ཟ་མ་དང་མ་ནིང་ལ་དབང་གསུམ་པ་དང་། བཞི་པ་རྟེན་ཅན་དང་། ལྟ་བ་གསོ་བ་ཕྱག་རྒྱ་བསྟེན་པའི་རྟེན་འབྲེལ་མི་འགྲིག་པས་སོ། ། འོན་ལོང་དུ་སོང་ན། ཡུལ་གྱི་བདུད་རྩི་བསྟེན་པ་ལ་སོགས་པའི་རྟེན་འབྲེལ་འགགས་པས་སོ། ། ངག་སྐྱོན་མེད་དགོས་ཏེ། ངག་ཞི་དྲག་འདྲེན་པའི་རྦ་རླབས་ཀྱི་རྟེན་འབྲེལ་མི་འགྲིག་པས་སོ། །
ཡན་ལག་དང་ཉིང་ལག་ཉམས་ན། མགོ་བོ་མཇིང་པ་བསྒྱུར་བ་ལ་སོགས་པ་སྦྱང་པ་ཁྱད་པར་ཅན་གྱི་རྟེན་འབྲེལ་མི་འགྲིག སེང་གེ་རྣམ་གྲོལ་ལ་སོགས་པའི་ཕྱག་རྒྱས་རླུང་རེངས་ལ་སོགས་པའི་གེགས་བསལ་མི་ནུས་པས་སོ། ། ཞ་སྒུར་ལ་སོགས་པར་གྱུར་ན། རྩ་དང་རྩ་ནང་གི་ཐིག་ལེ་ཉམས་པས་ཏིང་ངེ་འཛིན་གྱི་རྒྱུ་མེད་པའི་ཕྱིར་ཏེ། དེ་རྣམས་དང་བྲལ་བ་སྟེ། མདོར་ན་རྡོ་རྗེའི་ལུས་སྐྱོན་མེད་གཅིག་དགོས་སོ། ། གཉིས་པ་རྒྱུད་ཡོངས་སུ་དག་པ་གཉིས་ཏེ། ཐོས་བསམ་དང་བསླབ་པས་དག་པ་དང་། ངག་གི་དག་པའོ། །
དང་པོ་ནི། རང་གཞན་གྱི་སྡེ་སྣོད་ཀྱི་དོན་ལ་ཐོས་བསམ་གྱིས་སྒྲོ་འདོགས་གཅོད་པས་ཡིད་ཆེས་པ་སོ་སོ་ཐར་པའི་སྡོམ་པ་གང་རུང་གི་སྟེང་དུ་བྱང་ཆུབ་སེམས་དཔའི་བསླབ་པ་དང་ལྡན་པས་དབང་བསྐུར་བའི་སྣོད་དུ་བྱས་པའོ། ། གཉིས་པ་ནི། རང་ལུས་དཀྱིལ་འཁོར་བཞི་སྐུ་བཞིར་སྦྱང་རུང་གི་རྟེན་དུ་བྱ་བའི་ཕྱིར། རྒྱུད་སྨིན་པར་བྱེད་པའི་དབང་བཞི་རྫོགས་པར་ཐོབ་པའོ། ། གསུམ་པ་ནི། དེ་ཙམ་ལའང་ཉམས་ཀྱི་སྣང་བ་མི་འབྱུང་སྟེ། དེའི་སྟེང་དུ་སྒོམ་པའི་སྟོབས་ཀྱིས་ཐ་མལ་གྱི་རྣམ་རྟོག་རྒྱུན་ཆགས་ཀྱི་འཇུག་པ་སྤངས་ཏེ། ཏིང་ངེ་འཛིན་གྱི་ཉམས་དང་ལྡན་པའོ། ། རྒྱུ་ནི།
ཏིང་ངེ་འཛིན་ཞེས་པ་ལས་མ་སྨྲོས་ཀྱང་། ཤུགས་ཀྱིས་བསྟན་པ་བསྒོམ་པའི་སྟོབས་ཀྱིས་རྩ་ཡི་གེའི་ཕོ་བྲང་དུ་རླུང་སེམས་མཁའ་འགྲོ་ཡབ་ཡུམ་བཅུའི་འདུ་འཕྲོད་ཀྱིས་སེམས་ཀུན་གཞི་བྱིན་གྱིས་བརླབས་པའོ། ། གསུམ་པ་སྣང་བ་རང་གི་ངོ་བོ་ནི། ཉམས་ཀྱི་སྣང་བ་ཞེས་སྨྲོས་ཏེ། དེ་ཡང་རྒྱུད་ལ་འབྱུང་ཚོད་ཀྱི་དབང་དུ་བྱས་ན་བསམ་གྱིས་མི་ཁྱབ་ཀྱང་། རིགས་བསྡུ་ན་བཅོ་ལྔ་ལས། ལམ་གསུམ་ནི། འཇུག་པ་སེལ་བའི་ལམ། ཆགས་པ་གཅོད་པའི་ལམ། བྱང་ཆུབ་ཆེན་པོའི་ལམ་མོ། །
ཉམས་གསུམ་ནི། ལུས་ཉམས། སེམས་ཉམས། རྨི་ཉམས་སོ། ། རྟེན་འབྲེལ་གསུམ་ནི། རླུང་ལོག་གི་རྟེན་འབྲེལ། མཐོང་སྣང་གི་རྟེན་འབྲེལ། རྨི་ལམ་གྱི་རྟེན་འབྲེལ་ལོ། ། དྲོད་གསུམ་ནི། རྣམ་རྟོག་སྔོན་དུ་སོང་བའི་དྲོད།
ཁམས་དགུ་འདུས་པའི་དྲོད། ཐིག་ལེ་འབར་ཞིང་འདུས་པའི་དྲོད་དོ། ། ཏིང་ངེ་འཛིན་གསུམ་ནི། མཚན་ཉིད་སྣ་ཚོགས་ཀྱི་ཏིང་ངེ་འཛིན། རང་བཞིན་སྟོང་པའི་ཏིང་ངེ་འཛིན། ངོ་བོ་ཟུང་འཇུག་གི་ཏིང་ངེ་འཛིན་ནོ། ། དེ་ལ་ལམ་གསུམ་གྱི་དང་པོ་འཇུག་པ་སེལ་བ་ནི། ལྷའི་སྤྱན་དབུ་མ་ལ་སོགས་པ། དམིགས་པའི་རྟེན་གང་རུང་གཅིག་ལ་འདུས་ནས་གཞན་རྐྱེན་གྱིས་མི་འཕྲོག་པར་སེམས་རྩེ་གཅིག་ཏུ་ཟིན་པ་སྟེ། དཔེར་ན་སྐྱེས་བུ་གནད་པར་མདའ་བསྣུན་པའམ།
སྦྲང་བུ་གར་སྤྱིན་ལ་ཆགས་པའམ། རྟ་འགྲོ་འཕྲོ་ལ་བཟུང་བ་ལྟ་བུའོ། ། དེ་ལ་ཅིའི་ཕྱིར་འཇུག་པ་སེལ་བའི་ལམ་ཞེས་བྱ་ཞེ་ན། དམིགས་པའི་རྟེན་ལ་སེམས་ཟིན་ནས་ཐ་མལ་རྣམ་རྟོག་རྒྱུན་ཆགས་ཀྱི་འཇུག་པ་སེལ་བས་སོ། ། གཉིས་པ་ཆགས་པ་གཅོད་པའི་ལམ་ནི། དེ་ལྟར་སེམས་གནས་ཀྱང་དེར་འཛིན་མེད་དེ། ཉམས་ཐམས་ཅད་ཀྱང་སྟོང་ཉམས་སུ་སྐྱེ་ཞིང་དམིགས་པ་ལ་ཞེན་ཆགས་དང་བྲལ་བས་སོ། ། གསུམ་པ་བྱང་ཆུབ་ཆེན་པོའི་ལམ་ནི། དེ་ལྟར་དམིགས་པའི་ཡུལ་སྤྱན་དབུ་མ་ལྟ་བུ་ལ་སེམས་གནས་ཤིང་དེར་འཛིན་མེད་ཀྱང་། སྤྱན་དབུ་མ་གསལ་བ་མི་འགག་པ་ཟུང་འཇུག་ཏུ་སྐྱེ་བས་སམ།
ཡང་ན་དམིགས་པའི་ཡུལ་སྲོག་རྩོལ་ལྟ་བུ་གཅིག་བསྒོམ་པས། དེ་ལ་སེམས་གནས་འཕྲོ་ལ། དེ་མེད་པར་བསྒོམ་པའི་ཡུལ་གྱི་རྣམ་པ་གཞན། དུ་བ་ལ་སོགས་པའི་སྣང་བ་ཤར་ནས། དེ་ལ་སེམས་གནས་ཏེ། དེ་ལྟ་བུ་ཆེད་དུ་བྱ་བ་མ་ཡིན་པས། བདེན་པ་མ་ཡིན་ལ། ཉམས་ཀྱི་སྣང་བ་ལ་ཤར་བས་རྫུན་པ་མ་ཡིན་ཏེ། ཡུལ་སྣང་སྟོང་ཟུང་འཇུག བྱང་ཆུབ་ཆེན་པོའི་ལམ་ཞེས་བྱའོ། །
ཉམས་གསུམ་གྱི་དང་པོ་ལུས་ཉམས་ནི། བསྒོམ་པ་ལ་སོགས་པའི་སྟོབས་ཀྱིས་ལུས་རྩ་ལ་གནད་དུ་བསྣུན་པས་སེམས་ཟིན་ཏེ། རླུང་ནང་དུ་ལོག་པ་ལ་བརྟེན་ནས། སྟོད་དུ་གཟེར་བ་དང་། སྨད་དུ་འབྱང་བ་དང་། ཚ་བ་དང་། འབྲབ་པ་དང་། དྲོད་དང་། བདེ་བ་སྐྱེ་བ་ལ་སོགས་པ་ལུས་ལ་འབྱུང་བ་རྣམས་ལུས་ཉམས་ཞེས་བྱའོ། ། གཉིས་པ་སེམས་ཉམས་ནི།
རྩ་ཡི་གེ་ལ་གནད་དུ་བསྣུན་པ་ལས་བྱུང་བ་སྟེ། ཉོན་མོངས་པ་དང་། མྱ་ངན་དང་། རིགས་དྲུག་དང་། ཆོས་སྐུའི་ཉམས་ལ་སོགས་པ་དུ་མ་འབྱུང་བ་རྣམས་སེམས་ཉམས་ཞེས་བྱའོ། ། གསུམ་པ་རྨི་ལམ་ནི། ཐམས་ཅད་དུ་བྱ་བ་པའི་རླུང་ལ་གནད་དུ་བསྣུན་པ་ལ་སོགས་བྱུང་བ་སྟེ། དེ་ལ་རླུང་ཟིན་པ་ལས། རླུང་གི་རང་བཞིན་གཡོ་བ་ཡིན་ཏེ། རྨི་ལམ་དུ་ཡང་གཡོ་བའི་རྣམ་པ་རྣམས་རྨི་བ་ནི།
རྟ་རྒྱུག་པ་དང་། རང་ནམ་མཁའ་ལ་འཕུར་བ་དང་། བྱ་ཁྱུ་རྣམས་རྨི་ལམ་གྱི་རྐྱེན་གྱིས་འབྱུང་བས། རྨི་ལམ་ཞེས་བྱའོ། ། རྟེན་འབྲེལ་གསུམ་གྱི་དང་པོ་རླུང་ལོག་གི་རྟེན་འབྲེལ་ནི། སེམས་ཟིན་པས་ཀྱང་རླུང་ལོག རླུང་ལོག་པས་ཀྱང་སེམས་ཟིན་ནོ། ། དེ་སྟོབས་ཀྱིས་འཕར་གཡོ་དང་། མཆོང་རྒྱུག་ཀུ་ཅོ་ལ་སོགས་པ་སྣ་ཚོགས་པ་འབྱུང་བས་སོ། ། གཉིས་པ་མཐོང་སྣང་གི་རྟེན་འབྲེལ་ལ་བཞི་ལས།
དང་པོ་ལུས་རྩའི་མཐོང་སྣང་ནི། ཀུན་འདར་ལ་བརྟེན་པའི་རོ་རྐྱང་གཉིས་ཀྱི་མདུད་པ་སོ་གཉིས་ཀྱི་དོག་པའི་གནས་སུ་རླུང་སེམས་འདུས་པས་རི་བྲག་མཐོང་བ་དང་། རྩ་འཛིན་ཆུང་ངུ་སྟོང་ཕྲག་བདུན་བཅུ་རྩ་གཉིས་ཀྱི་གནས་སེམས་འདུས་པས། ཤིང་སྡོང་གི་བར་དུ་རང་གི་ལུས་ཆུད་པ་ལ་སོགས་པར་མཐོང་བ་དང་། རིགས་དྲུག་གི་ཡི་གེར་རླུང་སེམས་འདུས་པ་ལས། རིགས་དྲུག་གི་གནས་མཐོང་བ་ལ་སོགས་པ་འབྱུང་ངོ་། ། གསུམ་པ་ཁམས་བདུད་རྩིའི་མཐོང་སྣང་ནི། སྙིང་གའི་ཡིག་འབྲུ་ལྔར་བདུད་རྩི་ལྔ་མཉམ་པར་འདུས་ན་རྒྱལ་བ་རིགས་ལྔ་མཐོང་བ་དང་། སྨིན་མཚམས་གསང་གནས་ཀྱི་བདུད་རྩི་དཀར་དམར་གཉིས་སྟོབས་འཕེལ་ན། སྟོང་གསུམ་གྱི་ཉི་ཟླ་མཐོང་བ་ལ་སོགས་པ་འབྱུང་ངོ་། །
བཞི་པ་རླུང་གི་མཐོང་སྣང་ནི། ས་རླུང་ལ་སོགས་པ་རང་གནས་ལྟེ་བ་ལ་སོགས་པར་མཐོང་བའོ། ། གསུམ་པ་རྨི་ལམ་གྱི་རྟེན་འབྲེལ་ཞེས་བྱ་བ་ནི། སྔར་མཐོང་སྣང་གི་སྐབས་སུ་བསྟན་པ་དེ་ཉིད་ཀྱི་རྒྱུ་ལ་གཉིད་ཀྱིས་རྐྱེན་བྱས་ཏེ། སྔར་གྱི་མཐོང་སྣང་དེ་རྣམས་རྨི་ལམ་དུ་འབྱུང་བ་ནི་རྨི་ལམ་གྱི་རྟེན་འབྲེལ་ལོ། ། དེ་ལྟར་ན་རྨི་ལམ་དང་རྨི་ལམ་གྱི་རྟེན་འབྲེལ་ཞེས་བྱ་བ་ལ་ཁྱད་པར་ཅི་ཡོད་ཅེ་ན། རྨི་ལམ་གྱི་རྒྱུ་ནི་རླུང་ཟིན་པ་ཙམ་ཡིན་པས། འབྲས་བུའི་རྟགས་རྟ་རྨི་བ་ལ་སོགས་པ་ཙམ་འབྱུང་སྟེ་ཁྱབ་ཆུང་ལ། རྨི་ལམ་གྱི་རྟེན་འབྲེལ་ནི། རྒྱུ་ནང་གི་རྟེན་དཀྱིལ་འཁོར་བཞི་རྟེན་འབྲེལ་མི་འདྲ་བ་དུ་མ་ལ་བརྟེན་ནས།
རྐྱེན་གཉིད་ཀྱིས་བསླད་པས་འབྲས་བུ་རྨི་ལམ་མི་འདྲ་བ་སྣ་ཚོགས་འབྱུང་བས་ཁྱབ་ཆེའོ། ། དྲོད་གསུམ་གྱི་དང་པོ་རྣམ་རྟོག་སྔོན་དུ་སོང་བའི་དྲོད་ཅེས་བྱ་བ་ནི། མཉམ་བཞག་ལ་ལྷ་སྐུ་ལ་སོགས་པ་བསྒོམས་ཀྱང་། སྔར་མཐོང་ཐོས་ཀྱི་དོན་རྒོད་རྒོད་རྩེད་རྩེད་ལ་སོགས་པ་ངོ་མཚར་གྱི་ལྟད་མོ་སྣ་ཚོགས་པ་ཤར་ནས། དེ་ལ་སེམས་ཟིན་པ་ན་གཞན་གྱི་ལུགས་ཀྱི་རྒོད་པར་འཆད་པ། འདི་པའི་ལུགས་ཀྱི་དེ་ཉིད་ཀྱིས་རྒྱུ་བྱས་ནས་ཏིང་ངེ་འཛིན་སྐྱེས་པ་རྣམ་རྟོག་སྔོན་དུ་སོང་བའི་དྲོད་ཅེས་བྱ་བར་འདོད་དོ། ། རླུང་སེམས་ཀྱི་འདུ་འཕྲོ་ལ་མ་ལྟོས་པར་རྣམ་རྟོག་ཉིད་རྒྱུར་སོང་ནས་སེམས་གནས་པ་འདི་ལས་མེད་དོ། ། ཁམས་དགུ་འདུས་པའི་དྲོད་ཅེས་བྱ་བ་ནི། དེ་ལ་ཁམས་དགུ་ནི། བདུད་རྩི་ལྔ།
འབྱུང་བ་བཞིའི་རླུང་གི་ནུས་པ་དང་དགུའོ། ། དེ་རྣམས་ཀྱི་དྭངས་མས་ལུས་ཀྱི་གཟུངས་བྱེད། སེམས་ཀྱི་རྟེན་བྱེད་ཅིང་། ལུས་ཐམས་ཅད་ལ་ཁྱབ་སྟེ། ཏིལ་ལ་ཏིལ་མར་གྱིས་ཁྱབ་པ་ལྟར་གནས་ལ། དེའི་རྣམ་པ། བྱ་ཀོ་ཀ་ལི་ཀའི་མགྲིན་པའམ། རྩི་སྐྱའི་ཁར་ཟིལ་པ་ཆགས་པ་ལྟ་བུར་ཁ་དོག་སྣ་ཚོགས་སུ་གནས་སོ། ། འདུས་ཞེས་པ་ནི། བསྒོམས་པའི་སྟོབས་ཀྱིས་རླུང་ནང་དུ་ལོག་སྟེ་རྩ་གནས་ཐམས་ཅད་དུ་སོང་བས་ཁམས་དགུའི་དྭངས་མ་གཡོས་ཏེ།
ཕོ་བྲང་འདུ་པ་བཞི་ལ་སོགས་པར་འདུས་སོ། ། དྲོད་ཅེས་བྱ་བ་ནི། དེའི་སྟོབས་ཀྱིས་ཀུན་གཞི་བྱིན་གྱིས་བརླབས་ནས་ཉམས་ཀྱི་སྣང་བ་ལ་རིགས་དྲུག་གི་གྲོང་ཁྱེར་དང་། དུ་བ་ལ་སོགས་པའི་རྟགས་དང་། དེ་བཞིན་གཤེགས་པའི་སྐུ་ལ་སོགས་པ་མཐོང་བར་འགྱུར་རོ། ། ཐིག་ལེ་འབར་ཞིང་འདུས་པའི་དྲོད་ཅེས་བྱ་བ་ནི། བསྒོམ་པའི་སྟོབས་ཀྱིས་ཏེ། གཏུམ་མོའི་མེས་རྩ་བྲལ་ཞིང་། མེས་བཞུ་བས་དང་པོ་ཐིག་ལེ་འབར་བའི་དྲོད་ཀྱི་སྐབས་སུ་ཐིག་ལེའི་ཟུག་འབྱུང་། གཉིས་པ་གཡོ་བའི་དྲོད་ལས་བདེ་བ་འབྱུང་།
གསུམ་པ་བརྟན་པའི་དྲོད་ལས་ཡོན་ཏན་འཆར་རོ། ། ཏིང་ངེ་འཛིན་གསུམ་ལ་མཚན་ཉིད་སྣ་ཚོགས་ཀྱི་ཏིང་ངེ་འཛིན་ནི། ཉམས་སྣང་ལ་བདེ་བ་གསལ་བ་དངོས་པོ་སྣ་ཚོགས་པ་འབྱུང་ངོ་། ། རང་བཞིན་སྟོང་པའི་ཏིང་ངེ་འཛིན་ནི། རང་བཞིན་གྱིས་སྣང་བ་ཐམས་ཅད་ནུབ་ནས་སྟོང་པ་འབའ་ཞིག་ཏུ་ཕྱེད་འགྲོ་བ་སྐྱེའོ། ། ངོ་བོ་ཟུང་འཇུག་གི་ཏིང་ངེ་འཛིན་ལ་གསུམ་ལས། ཡུལ་སྣང་སྟོང་ཟུང་འཇུག་ནི། གཙོ་བོར་ཡུལ་གྱི་སྟེང་དུ་སྐྱེ། ངོ་བོ་མི་རྟོག་པར་སྐྱེ། ཤེས་པ་གསལ་སྟོང་ཟུང་འཇུག་ནི།
གསལ་བ་སེམས་ཀྱི་སྟེང་དུ་སྐྱེ། ལུས་བདེ་སྟོང་ཟུང་འཇུག་ནི། རང་གི་ལུས་ཀྱི་སྟེང་དུ་སྐྱེ། ངོ་བོ་བདེ་བར་སྐྱེའོ། ། དེ་ལྟར་ཉམས་བཅོ་ལྔ་པོ་ཐམས་ཅད་ཀྱང་། རྒྱུ་རླུང་སེམས་ཀྱི་རྟེན་འབྲེལ་ལས། གྲངས་གོ་རིམ་ངེས་པ་མེད་པར། རིམ་པ་ཡིན་མིན་དུ་འགྲིག་པས། འབྲས་བུ་ཉམས་ཀྱང་རིམ་པ་ཡིན་མིན་དུ་སྐྱེ་བས་ན། དེ་རྣམས་གང་རུང་ཡང་ཏིང་ངེ་འཛིན་དུ་ངོ་ཤེས་པར་བྱས་ལ་ལམ་དུ་བསྲེལ་ལོ། །
དེ་རྣམས་ཀྱང་ཚོགས་ལམ་གྱི་འབྲས་བུ། སྦྱོར་ལམ་དྲོད་ཀྱི་ཡེ་ཤེས། སེམས་དང་པོ་གནས་པ་ནས་བཟུང་ནས་མཐར་ཕྱིན་གྱི་ལམ་ས་ཕྱེད་དང་བཅུ་གསུམ་གྱི་བར་དུ་སྣང་བ་ཅི་འབྱུང་ཉམས་ཀྱི་སྣང་བ་ཡིན་ནོ། ། ཞེས་གསུངས་སོ། ། འོན་ཀྱང་དེ་དག་ལས་འགའ་ཞིག་ནི་གསུང་གི་དགོངས་པ་མ་ཡིན་ཏེ། རྟེན་གྱི་སྐབས་སུ་ཉམས་རྒྱུད་ལ་སྐྱེས་པ་ཞེས་པ་དང་། ཁྱད་པར་ཆོས་གསུམ་ལྡན་དུ་བྱས་ནས། དེའི་དོན་ཡང་བསྒོམ་པའི་སྟོབས་ཀྱིས་ཐ་མལ་པའི་རྣམ་རྟོག་རྒྱུན་ཆགས་ཀྱི་འཇུག་པ་སྤངས་ཏེ། ཏིང་ངེ་འཛིན་གྱི་ཉམས་དང་ལྡན་པ། ཞེས་བཤད་པ་འདིར་བསྒོམ་པའི་སྟོབས་ནི་རྒྱུའི་ཁྱད་པར་དང་།
ཏིང་ངེ་འཛིན་གྱི་ཉམས་ནི་ཡུལ་ཅན་ངོ་བོའི་ཁྱད་པར་དང་། དེ་དང་ལྡན་པའི་གང་ཟག་ནི་རྟེན་གྱི་ཁྱད་པར་ཏེ། འདིར་ཐམས་ཅད་བརྗོད་པའི་རྟེན་གྱི་ཁྱད་ཆོས་དང་པོ་གཉིས་དང་། རྒྱུ་དང་ངོ་བོའི་ཁྱད་པར་སྔ་ཕྱིར་བརྗོད་པ་རྣམས་དོན་མེད་པར་འགྱུར་བའི་ཕྱིར་དང་། དང་པོར་གནས་དང་། དེ་ནས་དམིགས་པ་ལ་མ་ཞེན་པ་དང་། དུ་བ་ལ་སོགས་པ་ལ་སེམས་ཟིན་པ་ནི། ཕྱི་རོལ་པ་ལ་ཡོད་པའི་ཕྱིར་དང་། ཐང་ཆེན་པོ་ལ་འགྲོ་མི་ནུས་པ་ལ་སོགས་པ་མི་གཡོ་བའི་རྨི་ལམ་ཡང་རྨི་ལམ་དུ་བཞེད་པས། རྨི་ཉམས་དང་།
རྨི་ལམ་གྱི་རྟེན་འབྲེལ་གྱི་ཁྱད་པར་ཡང་མ་ཕྱེད་པར་ཟད་པའི་ཕྱིར་དང་། གཉིད་ཀྱི་རྐྱེན་བྱས་པ་ཡང་གཉིས་ཀ་ལ་འདྲ་བའི་ཕྱིར་དང་། ཉམས་ཀྱི་དབྱེ་བར་ངག་ཉམས་དོར་ནས། རྨི་ལམ་ཉིད་བརྗོད་པ་གསུང་གི་དོན་ཡིན་པའི་ཤེས་བྱེད་མེད་པའི་ཕྱིར་དང་། ཡུལ་སྣང་སྟོང་ཟུང་འཇུག་གི་ཏིང་ངེ་འཛིན་ཟླ་བོའི་སྟོབས་ཀྱིས་ངོ་བོ་སྣང་བར་སྐྱེ་ཞེས་བརྗོད་པར་རིགས་ཀྱི། མི་རྟོག་པར་སྐྱེའོ་ཞེས་འཆད་པའི་ཤེས་བྱེད་མེད་པའི་ཕྱིར་རོ། ། ལ་ལ་ན་རེ། གཞན་རྣམས་འདྲ་བ་ལས། མི་འཕྲོ་བས་འཇུག་པ་སེལ་བ། རྟོག་མེད་ཀྱི་ངང་ལ་ལྷན་གྱིས་གནས་པས་ཆགས་པ་གཅོད་པ།
དམིགས་བཅས་སམ་དམིགས་མེད་གང་ལ་ཡང་མི་གནས་པར་དུ་བ་ལ་སོགས་པ་ལ་སེམས་གནས་པ་ནི་བྱང་ཆུབ་ཆེན་པོའི་ལམ་འདུན་པ་མ་སོང་བར་རྟེན་འབྲེལ་གྱིས་རྨི་ལམ་དུ་ཏིང་ངེ་འཛིན་དུ་མ་སྐྱེ་བ་ནི་རྨི་ཉམས། འདུན་པ་ལ་བརྟེན་ནས་གང་འདུན་པའི་དོན་དེ་རྨི་ལམ་དུ་འཆར་བ་ནི་རྨི་ལམ་གྱི་རྟེན་འབྲེལ། ཡུལ་མ་འགགས་པར་གསལ་བར་སྣང་བ་དེ་ལ་བརྟེན་ནས་ཡིད་རྟོག་མེད་དུ་གནས་པས་ན་སྟོང་པ། དེ་གཉིས་ཏིང་ངེ་འཛིན་གཅིག་ལ་ཚང་བས་ཟུང་འཇུག བྱིང་རྨུགས་དང་བྲལ་བས་གསལ་བ། ལུས་ཚོར་སིམ་པར་མྱོང་བས་བདེ་བ་སྟེ། སྟོང་པ་དང་ཟུང་འཇུག་གི་ཚུལ་ནི་ཐམས་ཅད་འདྲེའོ། ། ཞེས་འཆད་དོ། ། དེ་ཡང་མ་ཡིན་ཏེ། འདིར་བཤད་པའི་རྟོག་མེད་འཁྲུལ་ཤེས་ཡིན་ན།
ཟླ་བ་གཉིས་སྣང་ལ་སོགས་པའི་བློ་བཞིན་དུ་ཕྱིན་ཅི་ལོག་ཏུ་འགྱུར་བའི་ཕྱིར་དང་། རྟོག་མེད་མ་འཁྲུལ་བའི་རྣལ་འབྱོར་འགའ་ཞིག་བསྒོམ་པའི་སྟོབས་ཀྱིས་ཐོབ་པ་ཉིད་ཡིན་ན། རྣལ་འབྱོར་མངོན་སུམ་དུ་འགྱུར་བས། འཇིག་རྟེན་པའི་ལམ་གྱི་སྐབས་ན་ཡང་ཡོད་པར་ཁས་བླངས་པ་དང་འགལ་བའི་ཕྱིར་དང་། རེ་ཞིག་ཡུལ་གཞན་ལ་མི་འཕྲོ་བ་ཙམ་ལ་རྟོག་མེད་དུ་རྟགས་པ་ཡིན་ན། ཆགས་པ་གཅོད་པའི་ལམ་ནས་བདེ་སྟོང་ཟུང་འཇུག་གི་ལམ་འདི་དག་ཕྱི་རོལ་པ་ལ་ཡང་ཡོད་པར་འགྱུར་བའི་ཕྱིར་དང་། ཉམས་དང་ཏིང་ངེ་འཛིན་གྱི་ཁྱད་པར་མ་ཕྱེད་པར་ཟད་པའི་ཕྱིར་དང་། འདུན་པའམ་ཏིང་ངེ་འཛིན་གྱི་སྟོབས་ཀྱིས་རྨི་ལམ་དུ་ཤར་བ་ནི། རྨི་ལམ་གྱི་རྟེན་འབྲེལ་ལོ། ། ཞེས་སྨྲས་ན་ཉེས་པ་ཅུང་ཟད་མེད་པའི་ཕྱིར་རོ། །
ཞེས་གསུངས་སོ། ། དེ་ལ་ཕྱོགས་སྔ་མ་དང་པོ་དེ་ནི། དམར་གྱི་བཞེད་པ་ཡིན་ཞིང་། ཕལ་ཆེར་རྗེ་བཙུན་གོང་མའི་བཞེད་པ་དང་མཐུན་ལ། འགའ་ཞིག་ནི་རྗེ་བཙུན་གོང་མའི་བཞེད་པ་མ་ཡིན་ཏེ། རྨི་ཉམས་ཀྱི་ཐད་དུ། རླུང་གི་རླུང་ཟིན་པའི་རྨི་ཉམས་ཁོ་ན་བསྟན་ལ། གོང་མའི་དགོངས་པ་ནི། སྲས་དོན་མར་ཡང་རྨི་ལམ་ན་རྟ་ཞོན་ཅིང་གྱེན་མཐུར་ལ་ཕྱིན་པ་དང་། ཆུ་བོ་ལ་གྲུར་འཇུག་པ་ལ་སོགས་པ་སྣ་ཚོགས་བྱུང་།
ཞེས་གསུངས་པས། སྔ་མས་རླུང་གི་རླུང་ཟིན་པའི་རྨི་ཉམས་དང་། ཕྱི་མས་ཆུ་རླུང་ཟིན་པའི་རྨི་ཉམས་དངོས་སུ་བསྟན་ནས། སོགས་ཁོངས་སུ་མེ་རླུང་ཟིན་པའི་རྨི་ཉམས། གྲོང་ཁྱེར་ཆེན་པོ་མེས་འཚིག་པ་དང་། ནམ་མཁའི་རླུང་གི་རྨི་ཉམས་སྣང་བ་གང་ལ་ཡང་ཐོགས་པ་མེད་པ་དང་། ས་རླུང་གི་རྨི་ཉམས་ཐང་ཆེན་པོ་ལ་འགྲོ་མི་ནུས་པ་དང་། མཉམ་རྒྱུའི་རྨི་ཉམས་ལྷ་མོ་གླུ་ལེན་པ་ལ་སོགས་པ་བསྡུས་ནས་བསྟན་པའི་ཕྱིར། ཤིན་ཏུ་རྒྱ་ཆེ་བ་ཡིན་ནོ། ། འོ་ན་རྨི་ལམ་དུ་དེ་བཞིན་གཤེགས་པའི་སྐུ་འབྱུང་བ་དང་།
སྟོང་གསུམ་ལ་སོགས་པའི་ཉི་ཟླ་སྐར་མ་མཐོང་བ་དང་། རིགས་དྲུག་གི་སྔགས་མཐོང་སྣང་གསུམ་སོགས་རྨི་ལམ་དུ་འབྱུང་བ་རྣམས། རྨི་ཉམས་མ་ཡིན་ནམ་ཞེ་ན། མ་ཡིན་ཏེ། རླུང་ཟིན་པ་ཁོ་ནའི་ཉམས་མ་ཡིན་པའི་ཕྱིར། རྨི་ཉམས་ཀྱི་རྟེན་འབྲེལ་དུ་བསྡུའོ། ། འོ་ན་དེ་དག་གི་ཐད་སོ་རྣམས་སུ། རྨི་ཉམས་ཀྱི་རྟེན་འབྲེལ་ཞེས་མི་འབྱུང་བས་མ་ཡིན་ནོ་ཞེ་ན། ཉེ་ཚིག་སྨྲོས་པ་སྟེ། རྨི་ཉམས་ཀྱི་རྟེན་འབྲེལ་འཆད་པའི་ཐད་དུའང་།
རྨི་ཉམས་ཞེས་དུ་མ་སྨྲོས་པའི་ཕྱིར་རོ། ། སྣང་སྟོང་ཟུང་འཇུག་ངོ་བོ་མི་རྟོག་པར་སྐྱེ་བ་དང་། གསལ་སྟོང་ཟུང་འཇུག་ངོ་བོ་གསལ་བར་སྐྱེ་བ་དང་། བདེ་སྟོང་ཟུང་འཇུག་ངོ་བོ་བདེ་བར་སྐྱེ་ཞེས་པ། སྲས་དོན་མར་ནི་མི་འབྱུང་ལ། གཉིས་མཚན་སོ་སོར་ཏིང་ངེ་འཛིན་གཅིག་ལ་རོ་གཅིག་པར་བཞེད་པའི་ཕྱིར། ངོ་བོ་ཟུང་འཇུག་ཏུ་སྐྱེའི། ངོ་བོ་གསལ་བ་སོགས་སུ་སྐྱེས་ན། ངོ་བོ་ཟུང་འཇུག་གི་ཏིང་ངེ་འཛིན་དུ་མི་འགྱུར་རམ་སྙམ་མོད། ཞུ་བྱས་མར་ནི།
དེ་ཁོ་ན་ལྟར་བྱུང་ངོ་། ། ཕྱོགས་སྔ་དང་པོ་ལ་དགག་པ་བརྗོད་པ་མི་འཐད་དེ། ཕྱི་དབྱིབས་ཀྱི་བདེ་གཤེགས་ཞེས་སོགས་བརྗོད་པ་དོན་མེད་པར་ལྟ་སྟེ། བདེ་བར་གཤེགས་པ་ལ་ཞེས་པས། རྟེན་གྱི་ཁྱད་པར་བརྗོད་ཟིན་པའི་ཕྱིར། འོན་ཏེ་ཕྱི་དབྱིབས་ཀྱི་བདེ་གཤེགས་ཞེས་སོགས་མ་བརྗོད་ན། བདེ་གཤེགས་ཞེས་པ་ཙམ་གྱིས་ངོས་མ་ཟིན་པའི་ཕྱིར་ཞེ་ན། འོ་ན་ཏིང་ངེ་འཛིན་དང་ལྡན་པ་ཞེས་པ་ཙམ་གྱིས་རྣལ་འབྱོར་པ་ངོས་མ་ཟིན་པའི་ཕྱིར། ཁྱད་ཆོས་གསུམ་ལྡན་སོགས་སྨྲོས་དགོས་པ་ཡིན་པའི་ཕྱིར་དང་། དེ་བཞིན་དུ་གཞན་ལ་ཡང་བསྒྲེས་ཏེ་ཤེས་པར་བྱའོ། །
ཞེས་གནས་དང་དམིགས་པ་ལ་མི་ཞེན་པ་དང་། དུ་སོགས་ལ་སེམས་ཟིན་པ་ཕྱི་རོལ་པ་ལ་ཡོད་དུ་ཆུག་མོད། ཞི་གནས་ཙམ་འཇུག་སེལ་གྱི་ལམ་དུ་མི་བཞེད་པའི་ཕྱིར་དང་། དེ་བཞིན་དུ་དམིགས་པ་གང་ཡང་རུང་བ་ལ་མ་ཞེན་པ་ཙམ་དང་། ཐབས་གང་ཡང་རུང་བས་བསྐྱེད་པའི་དུ་སོགས་ཙམ་ལ་སེམས་ཟིན་པ། ཆགས་གཅོད་དང་། བྱང་ཆེན་གྱི་ལམ་དུ་མི་བཞེད་པའི་ཕྱིར་དང་། ཐང་ཆེན་པོ་ལ་འགྲོ་མི་ནུས་བཞིན་དུ་འགྲོ་བ། མི་གཡོ་བ་ཡིན་པ་འགལ་བའི་ཕྱིར་དང་། སེམས་གནས།
རྟ་རྨི། རྩ་རླུང་གི་ཟུག་འབྱུང་ཞེས་པས། རྨི་ཉམས་ཉིད་དངོས་སུ་བསྟན་པ་ཡིན་པའི་ཕྱིར་རོ། ། ཕྱོགས་སྔ་མ་གཉིས་པ་དེ་ནི། བླ་མ་དམ་པ་ལ་སོགས་པ་བཞེད་པ། སྲས་དོན་མར། རྟེན་འབྲེལ་རྒྱུར་འགྲོ་ལ་རྨི་ལམ་འབྲས་བུར་འགྲོ་བའམ། རྨི་ཉམས་ནི་རླུང་ཟིན་ཅིང་སེམས་གནས་པ་ཙམ་དང་པོ་ཉིད་ལ་འབྱུང་ལ། རྟེན་འབྲེལ་ནི་རླུང་སེམས་ཅུང་ཞིག་ཟིན་ཅིང་བརྟན་པ་རྣམས་ལ་འབྱུང་བས། རྒྱུ་འབྲས་སྔ་ཕྱི་དང་།
བརྟན་མི་བརྟན་གྱི་ཁྱད་པར་དུ་བཞེད་དོ། ། ཉམས་ཐམས་ཅད་རིམ་པ་ཡིན་མིན་དུ་སྐྱེ་བས། ཅག་གེ་བ་རྩིར་མི་བཏུབ་བམ་སྙམ་ཞེས་གསུང་ལ། སྲས་དོན་མའི་ལུགས། གཉིས་པ་དང་མཚུངས་པར། དཔེ་མཛོད་མར། རྨི་ཉམས་ནི། རླུང་ཟིན་པ་འབའ་ཞིག་གི་ཉམས་ཡིན་པས་ཁྱབ་ཆུང་ལ། རྨི་ལམ་གྱི་རྟེན་འབྲེལ་ནི། རླུང་སེམས་ཡབ་ཡུམ་ཐམས་ཅད་ཀྱི་རྟེན་འབྲེལ་ཡིན་པས་ཁྱབ་ཆེའོ་ཞེས་གསུངས་སོ། །
ཞེས་གསུངས་སོ། ། ཕྱོགས་སྔ་གཉིས་པ་ལ། དགག་པ་བརྗོད་པའང་མི་འཐད་དེ། རྟོག་པ་གཞན་གྱིས་སྟོང་པ་ལ། རྟོག་མེད་དུ་བཞག་པ་ཡིན་པའི་ཕྱིར། རྟོག་མེད་འཁྲུལ་ཤེས་ཡིན་མིན་གྱི་དཔྱད་པ་སྐབས་སུ་མ་བབ་པའི་ཕྱིར་དང་། རིམ་པ་གཉིས་ཀྱི་རྣལ་འབྱོར་དང་། དེ་ལས་སྐྱེས་པའི་ཏིང་ངེ་འཛིན་གྱི་འཇུག་པ་སེལ་བ་དང་། ཆགས་པ་གཅོད་པ་སོགས་སུ་བཞེད་པས། འདིར་བཞེད་པའི་ཆགས་པ་གཅོད་པ་ནས་ཟུང་འཇུག་གི་བར་དུ།
ཕྱི་རོལ་པ་ལྟ་ཞོག མཚན་ཉིད་ཐེག་པ་ཁོ་ན་ལ་གནས་པ་རྣམས་ལ་ཡང་། གཉིད་ཀྱི་རྨི་ལམ་དུ་ཡང་རྨི་བའི་སྐལ་བ་མེད་པའི་ཕྱིར། འདུན་པ་དང་། ཏིང་ངེ་འཛིན་གྱི་སྟོབས་ཀྱིས་རྨི་ལམ་དུ་ཤར་བ་ནི། རྨི་ལམ་གྱི་རྟེན་འབྲེལ་ལོ་ཞེས་སྨྲས་ན། ཉེས་པ་ཅུང་ཟད་ཀྱང་མེད་པར་བླ་མ་དམ་པ་བཞེད་པ་ཁོ་ན་ཡིན་པའི་ཕྱིར་རོ། ། རང་ལུགས་འཇོག་པ་ན། བསྟན་བཅོས་དེ་ཉིད་འདུས་པ་ལས། འོ་ན་ཇི་ལྟར་ཞེ་ན།
ཕལ་ཆེར་ནི་ལུགས་དང་པོ་ལྟར་ཡིན་ལ། འོན་ཀྱང་ལམ་གསུམ་གྱི་སྐབས་སུ་ཕལ་པ་དང་། ཁྱད་པར་ཅན་གཉིས་ལས། ཕལ་པ་ནི་སྔར་བཤད་པའི་སྟེང་དུ་ཐོས་བྱུང་གི་ཤེས་རབ་ཀྱིས་དམིགས་པ་ལ་ཆགས། དབང་རྟུལ་དད་པའི་རྗེས་འབྲང་གི་ལམ་མོ། ། ཁྱད་པར་ནི། ཡང་དག་པའི་ཞི་གནས་ནི་འཇུག་པ་སེལ་བའི་ལམ། ཡང་དག་པའི་ལྷག་མཐོང་ནི་ཆགས་པ་གཅོད་པའི་ལམ། དེ་གཉིས་ཟུང་དུ་འཇུག་པ་བདེ་བ་ཆེན་པོའི་ལམ་ནི། བྱང་ཆུབ་ཆེན་པོའི་ལམ་ཞེས་པ་སྟེ།
ཞེས་པ་དང་། ཉམས་གསུམ་གྱི་སྐབས་སུ། ལུས་ཉམས་དང་། ངག་ཉམས་དང་། སེམས་ཉམས་གསུམ་ལས། ལུས་ཉམས་ནི། ལུས་རྩ་ལ་གནད་དུ་བསྣུན་པས་སེམས་ཟིན་པ་སྟེ། འཕར་བ་དང་། གཡོ་བ་ལ་སོགས་པའོ། ། ངག་ཉམས་ནི།
རྩ་ཡི་གེ་ལ་གནད་དུ་བསྣུན་པས་སེམས་ཟིན་པ་སྟེ། ལྷའི་སྐད་ལ་སོགས་པ་རང་བབས་སུ་འབྱུང་བའོ། ། སེམས་ཉམས་ནི། རླུང་ཁམས་ལ་གནད་དུ་བསྣུན་པས་སེམས་ཟིན་པས། བདེ་སྡུག་དང་། སྟོང་པའི་ཉམས་ལ་སོགས་པ་སེམས་ཀྱི་རྩལ་དུ་མར་འཆར་བའོ། ། རྨི་ཉམས་ནི། རྨི་ལམ་དུ་དེ་གསུམ་གང་རུང་འཆར་བ་སྟེ། དེ་གསུམ་དུ་འདུ་ཞིང་། གཞུང་ལས་ཀྱང་མཐོང་སྣང་།
རྨི་ལམ་ཉམས་ཞེས། ཐ་དད་པ་ཁོ་ནར་གསུངས་ཀྱི། རྨི་ཉམས་ཞེས་པ་ནི་ཅུང་ཟད་ཀྱང་མ་གསུངས་སོ། ། ཞེས་གསུངས་སོ། ། དེ་ནི་མི་འཐད་དེ། ཡང་དག་པའི་ཞི་གནས་ཞེས་པ། མཚན་ཉིད་ཐེག་པར་བསྟན་པའི་ཞི་གནས་ཡིན་ན། དེ་ནི་རྣམ་རྟོག་གི་འཇུག་པ་བཀག་ཀྱང་། འདིར་བསྟན་པའི་འཇུག་སེལ་གྱི་ལམ་མ་ཡིན་པའི་ཕྱིར་དང་། རིམ་གཉིས་ཀྱི་རྣལ་འབྱོར་ལ་བརྟེན་ནས་ལྷུན་གྱིས་གྲུབ་པར་འཇུག་པའི་ཏིང་ངེ་འཛིན་ལ་ཟེར་ན།
དེ་ནི་འཇུག་སེལ་གྱི་ལམ་གྱིས་སྒྲུབ་དགོས་པའི་ཕྱིར་དང་། དེ་བཞིན་དུ། ཡང་དག་པའི་ལྷག་མཐོང་ཡང་སྔ་མ་ལྟར་ཡིན་ན། འདིར་བསྟན་ཆགས་པ་གཅོད་པའི་ལམ་མ་ཡིན་ལ། རིམ་གཉིས་ཀྱི་རྣལ་འབྱོར་ལ་སྐྱེས་པའི་ཏིང་ངེ་འཛིན་གསུམ་ལ་ཟེར་ན། དེ་ནི་འཇུག་སེལ་དང་ཆགས་གཅོད་ཀྱི་ལམ་གྱིས་སྒྲུབ་དགོས་པའི་ཕྱིར་དང་། རྨི་ལམ་དུ་དེ་གསུམ་གང་རུང་འཆར་བས་རྨི་ཉམས་དེ་གསུམ་དུ་འདུ་ན། རྟེན་འབྲེལ་གསུམ་ཡང་གཉིས་སུ་འདུ་བར་ཐལ་ཏེ། སྔ་མ་གཉིས་གང་རུང་། རྨི་ལམ་དུ་རྨི་བ་རྨི་ཉམས་ཀྱི་རྟེན་འབྲེལ་ཡིན་པའི་ཕྱིར།
འདོད་ན་ཉམས་བཅོ་ལྔར་ངེས་པ་ཉམས་པའི་ཕྱིར་དང་། མཐོང་སྣང་རྨི་ཉམས་ཞེས་པའི་ཉམས་སྤྱི་སྒྲ་ཡིན་ཀྱང་། འདིར་ལུས་ཉམས་ཁོ་ན་ལ་འཇུག་སྟེ། ཕྱི་རྟེན་འབྲེལ་རླུང་ལོག་སོགས་གསུམ་ཞེས་པའི་མཐོང་སྣང་རྨི་ལམ་ཐམས་ཅད་ཉམས་དང་། རླུང་ལོག་ལུས་ཉམས་ཡིན་པའི་ཕྱིར། ཉམས་ཞེས་པ་འདི་ལུས་ཉམས་ཁོ་ན་ལ་འཇུག་པ། བླ་མའི་མན་ངག་དང་བྲལ་བས་རྟོགས་པ་མ་ཡིན་པའི་ཕྱིར་དང་། རྨི་ཉམས་ལ་རྨི་ཉམས་ཞེས་ངེས་པར་གསུང་དགོས་ན་ལུས་ཉམས་སོགས་ལ་ཡང་མཚུངས་པས། རྡོ་རྗེའི་ཚིག་རྐང་ཉིད་དུ་གསུམ་ཀ་ལ། ཉམས་ཀྱི་ཁྱད་པར་གྱི་ཚིག་མ་སྦྱར་བས།
ཐམས་ཅད་ཀྱང་ཉམས་མ་ཡིན་པའི་ཕྱིར་དང་། ངག་ཉམས་ཞེས་པ། རིགས་དྲུག་གི་རྩར་རླུང་སེམས་འདུས་པའི་ཉམས་ཀྱི་སྐབས་སུ་གསུང་མོད། སེམས་ཉམས་དང་། མཐོང་སྣང་མ་ཡིན་ཞིང་། གཉིད་རྐྱེན་གྱིས་མ་བསླད་པར་རགས་པར་སྣང་བ་ཡིན་པའི་ཕྱིར། ལུས་ཉམས་བསྡུད་པ་ཡིན་པའི་ཕྱིར་དང་། རླུང་ལོག་གི་རྟེན་འབྲེལ་དུ། དམར་གྱི་འཕར་གཡོ་མཆོང་རྒྱུག་ཀུ་ཅོ་ལ་སོགས་པ་སྣ་ཚོགས་འབྱུང་བ། ཞེས་ཀུ་ཅོ་ལུས་ཉམས་ཀྱི་རྟེན་འབྲེལ་དུ་བསྟན་པ།
ཁྱེད་རང་གིས་ཀྱང་མ་བཀག་པར་རང་ལུགས་སུ་བཞག་པའི་ཕྱིར་རོ། ། རང་གི་ལུགས་ནི་སྲས་དོན་མ་དང་། དཔེ་མཛོད་མ་བཞིན་དུ་ཤེས་པར་བྱ་ཞིང་། སྐྱོན་སྤོངས་རྣམས་ཀྱིས་ཀྱང་ཤུགས་ཀྱིས་རྟོགས་པར་འགྱུར་ལ། ཅུང་ཟད་ཞིབ་ཏུ་ན། རིམ་གཉིས་ཀྱི་རྣལ་འབྱོར་གྱིས་ཐ་མལ་རྣམ་རྟོག་གི་འཇུག་པ་བཀག་པ་ནི། འཇུག་པ་སེལ་བའི་ལམ་ཏེ། མཚན་གཞི་ངོས་འཛིན་པ་ན། སྲས་དོན་མར། ལྷ་ལ་སོགས་པའི་དམིགས་པ་གང་རུང་གཅིག་ལ་སེམས་ཟིན་པའི་ཞེས་དང་།
གདམས་ངག་དྲུག་གི་ཐད་དུ། དང་པོར་བསམ་གཏན་གྱི་མན་ངག་དགུ་ཚང་བར་བྱས་ལ། སྲོག་རྩོལ་ལྟ་བུ་གཅིག་ལ་རླུང་སེམས་གཉིས་རྗེས་སུ་འགྲོ་ལྡོག་མཐུན་པར་བསྒོམ་པས། དེ་ཉིད་ལ་བློ་གནས་ཏེ། རྟ་འགྲོ་འཕྲོ་ལ་བཟུང་བའམ། ཆུ་འགྲོ་འཕྲོ་ལ་བཀག་པ་ལྟ་བུར་གྱུར་ན། ཞེས་གསུངས་པས་སོ། ། འོན་ཏེ་དམིགས་པ་གང་རུང་གཅིག་ལ། ཞེས་གསུངས་པ་མ་ཡིན་ནམ་ཞེ་ན། འདིར་རིམ་གཉིས་ཀྱི་རྣལ་འབྱོར་གྱི་དམིགས་པ་གང་ཡང་རུང་བ་སྐབས་དོན་ཡིན་པའི་ཕྱིར་རོ། །
འོ་ན་རིམ་གཉིས་ཀྱི་དམིགས་པ་གང་རུང་བསྒོམ་པའི་ཚེ། སེམས་གནས་ཀྱང་དེར་འཛིན་མེད་པ་དང་། སྟོང་ཉམས་སུ་སྐྱེས་ན་རིམ་གཉིས་ཀྱི་དམིགས་པ་གང་རུང་ལ་སེམས་གནས་པ་མ་ཡིན་པས། འཇུག་སེལ་དུ་མི་འགྱུར་རམ་སྙམ་ན། རིམ་གཉིས་ཀྱི་རྣལ་འབྱོར་ལས་བྱུང་ཞིང་སེམས་གནས་པས། འཇུག་སེལ་དུའང་འགྱུར་ཞིང་། དམིགས་པ་དེ་ཉིད་ལ་སེམས་དཔའི་ཆགས་པ་བཅད་པས། ཆགས་པ་གཅོད་པའི་ལམ་ཞེས་བྱ་བར་འགྱུར་བ་ཡིན་ནོ། ། དེས་ནི་བྱང་ཆུབ་ཆེན་པོ་ལའང་ཤེས་པར་བྱས་ཏེ། ལམ་ཕྱི་མ་གཉིས་ཡིན་ན།
དང་པོ་ཡིན་པས་ཁྱབ་པ་ཡིན་ནོ། ། སྤྱིར་རིམ་གཉིས་ཀྱི་རྣལ་འབྱོར་ཁོ་ན་ལ། འཇུག་སེལ་སོགས་སུ་བཞེད་དམ་ཞེ་ན། རིམ་གཉིས་ཀྱི་རྣལ་འབྱོར་བསྒོམ་པ་ལས། སྐྱེས་པའི་ལྟ་གྲུབ་རྣམས་ཀྱང་ལམ་དེ་དག་ཡིན་ཏེ། ལམ་བཞི་པོ་ལ་འཇུག་སེལ་སོགས་ཀྱིས་ཁྱབ་པར་བཞེད་པའི་ཕྱིར་རོ།། །། དག་པའི་སྣང་བ་ཞེས་པར། བསྟན་བཅོས་དེ་ཉིད་འདུས་པ་ལས། འོ་ན་མ་དག་པའི་སྣང་བ་འདི་སངས་རྒྱས་ལ་འཆར་ན་འཁྲུལ་པར་འགྱུར་ལ། མེད་ན་ནི་ཤེས་བྱ་ཐམས་ཅད་མཁྱེན་པར་འགལ་ལོ་ཞེ་ན།
ཁ་ཅིག་ན་རེ། དེ་ནི་མ་ཡིན་ཏེ། དེ་ཙམ་ན་འཁྲུལ་པ་ཐམས་ཅད་སྤངས་པའི་ཕྱིར་རོ། ། འོ་ན་སྣང་བ་འདི་དག་བོར་བའི་སྣང་བ་ལོགས་པ་གཅིག་ཡོད་དམ་སྙམ་ན། མེད་དེ། མ་དག་པའི་སྣང་བ་འདི་ཉིད་གནས་གྱུར་ནས་ཡེ་ཤེས་ཡོངས་སུ་དག་པ་གཅིག་གི་ངོ་བོར་འཆར་ཏེ། སྣང་བ་འདི་སེམས་ཡིན་པས་སེམས་དག་མ་དག་གི་རྗེས་སུ་བྱེད་པའི་ཕྱིར་རོ། ། དེས་ན་སེམས་ཅན་གྱི་དུས་ཀྱི་མ་དག་པའི་སྣང་བ་དེ་ཉིད། རྣལ་འབྱོར་གྱི་སྐབས་སུ་ཉམས་ཀྱི་སྣང་བར་འགྱུར་ལ། རྣལ་འབྱོར་པའི་ཉམས་ཀྱི་སྣང་བ་དེ་མཐར་ཐུག་འབྲས་བུའི་དུས་སུ།
རང་གི་ཟག་པ་མེད་པའི་ཡེ་ཤེས་སུ་དག་པ་ཉིད་ལས་མ་རྟོགས་འཁོར་འདས་ཀྱི་སྣང་བ་ཐ་དད་པ་གཅིག་ཀྱང་མེད་པར་རྟོགས་ཏེ། དེ་ཙམ་ན་སེམས་ཅན་སངས་རྒྱས་སུ་གྱུར་པས་དེ་གཉིས་རོ་གཅིག ལམ་འབྲས་བུར་གནས་གྱུར་པས་དེ་གཉིས་རོ་གཅིག རྟོགས་པ་ཡེ་ཤེས་སུ་གྱུར་པས་སྤང་གཉེན་རོ་གཅིག་ཅེས་གསུངས་སོ། ། དེ་ནི་མ་ཡིན་ཏེ། ཁྱེད་རང་ལྟར་ན། སྣང་བ་འདི་ཡང་མེད། འདི་ལས་ལོག་པ་ཡང་མེད་པས། སངས་རྒྱས་ཀྱི་ཡེ་ཤེས་ལ་སྣང་བ་མེད་པར་འགྱུར་བའི་ཕྱིར་དང་། དེ་ལྟ་ན་དག་པའི་སྣང་བ་རབ་འབྱམས་འཆར་བ་དང་།
ཤེས་བྱ་ཇི་སྙེད་པ་ཐམས་ཅད་མངོན་སུམ་དུ་མཁྱེན་པ་དང་འགལ་བའི་ཕྱིར་དང་། སྣང་བ་ཐམས་ཅད་སེམས་ཡིན་པ་ཡང་འོག་ནས་འགོག་པའི་ཕྱིར་དང་། རང་ཙམ་ལས་གཞན་ཅུང་ཟད་ཀྱང་མ་མཁྱེན་པའི་ཐམས་ཅད་མཁྱེན་པ་ཡང་འགལ་བ་ཡིན་པའི་ཕྱིར་ཏེ། དབུ་མ་བདེན་གཉིས་ལས། གང་ལ་དོན་གཞན་ཡོངས་བཅད་པའི། ། ཤེས་པ་ཅུང་ཟད་ཀྱང་མེད་པ། ། དེ་ཡིས་ཐམས་ཅད་མཁྱེན་པ་འདིར། ། རྟགས་ཡིན་ཅུང་ཟད་འགག་པ་མེད། ། ཅེས་གསུངས་པ་ལྟར་རོ། ། རོ་གཅིག་ཞེས་པའི་དོན་ཡང་།
རྫས་གཅིག་པའམ་ངོ་བོ་གཅིག་པ་གང་ཡིན་གྲང་། དེ་ལ་རེ་ཞིག་འཁོར་བ་དང་། མྱ་ངན་ལས་འདས་པ་དང་། སེམས་ཅན་དང་། རྫོགས་པའི་སངས་རྒྱས་ལ་སོགས་པ་རྫས་གཅིག་པར་རིགས་པ་མ་ཡིན་ཏེ། སེམས་ཅན་ཡང་དྲི་མ་ཐམས་ཅད་དང་བྲལ་བའམ། རྫོགས་པའི་སངས་རྒྱས་ཀྱང་དྲི་མ་དང་བཅས་པར་འགྱུར་བ་ལ་སོགས་པའི་ཕྱིར་རོ། ། དེ་ཁོ་ནར་ངོ་བོ་གཅིག་ཅེས་བྱ་བ་ཡང་དོན་མེད་དེ། གདོད་མ་ནས་འཁོར་བ་དང་། མྱ་ངན་ལས་འདས་པ་ངོ་བོ་གཅིག་པར་ཁྱེད་ཉིད་འདོད་པའི་ཕྱིར་རོ། །
སྔར་སེམས་ཅན་ཡིན་པ་ཕྱིས་སངས་རྒྱས་སུ་འགྱུར་བས། རོ་གཅིག་པར་རིག་པ་ཡང་མ་ཡིན་ཏེ། ལྕགས་གསེར་དུ་བསྒྱུར་བར་གྲགས་པ་འདི་དག་ལ། ཕྱིས་གསེར་གྱི་གནས་སྐབས་སྐྱེས་པ་ན། ལྕགས་ཀྱི་གནས་སྐབས་འགགས་པ་དེས་ན། ཕ་ཤི་བ་དང་བུ་རྫས་གཅིག་ཏུ་འདོད་པ་ལྟར་བབ་ཅོལ་ཡིན་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ། འདི་ལྟར་རྒྱུ་ཡང་མ་ཡིན་པའི་ཕྱིར། འབྲས་བུ་ཐམས་ཅད་མེད་པར་ཐལ་ཏེ།
དེ་ལྟར་ཡང་། གང་ལ་བརྟེན་ཅིང་གང་འབྱུང་བ། ། དེ་ནི་རེ་ཞིག་དེ་ཉིད་མིན། ། དེ་ལས་གཞན་པའང་མིན་པ་སྟེ། ། དེ་ཕྱིར་ཆད་མིན་རྟག་པའང་མིན། ། ཞེས་སོ། ། ཇི་སྙེད་པ་མཁྱེན་པའང་མི་འགལ་ཏེ། མ་དག་པའི་སྣང་བ་འདི་བདོ་བའི་ལོགས་པ་ཡོད་པར་མི་བཞེད་པའི་ཕྱིར་དང་། སྣང་བ་སེམས་ཡིན་པས་འགོག་ན། དམར་གྱི་མ་དག་པའི་སྣང་བར།
སྣང་བ་ཐམས་ཅད་རང་གི་སེམས་ལས་ཕྱི་རོལ་གྱི་དོན་དུ་གྲུབ་པ་མེད་ཀྱང་། ཞེས་པ་ལ་དགག་པ་མ་བརྗོད་པར་རང་ལུགས་སུ་བཞག་པ་འགལ་བའི་ཕྱིར་དང་། རང་ཙམ་ལས་གཞན་ཅུང་ཟད་ཀྱང་མི་མཁྱེན་པར་ཁས་བླངས་པ་མེད་པའི་ཕྱིར་དང་། རོ་གཅིག་ཞེས་པ་གཉིས་སུ་མེད་པའི་དོན་ཡིན་ལ། དེ་ལ་རྫས་གཅིག་པའམ། ངོ་བོ་གཅིག་པ་གང་ཡིན་གྲང་། ། ཞེས་དགག་པ་བརྗོད་པ་རྣམས་ནི་གྱི་ན་ཙམ་དུ་ཟད་དེ། དེ་ཙམ་ན་འཁོར་འདས་རོ་གཅིག ཞེས་སོགས་ཀྱི་འཇུག་སྡུད་དུ། གཉག་མར།
དེ་ཙམ་ན་བླང་དོར་གཉིས་མེད། སྤངས་ཐོབ་གཉིས་མེད་ཞེས་བྱ་བའི་དོན་ཏོ། ། ཞེས་གསུངས་ལ། གཉིས་སུ་མེད་པ་ནི། ཟུང་འཇུག་གམ། བརྗོད་བྲལ་གྱི་མིང་གི་རྣམ་གྲངས་ཡིན་པས། གཉིས་སུ་མེད་པ་མིང་ཙམ་སྟེ། ། དེ་ལ་མིང་ནི་ཡོད་མ་ཡིན། ། གཉིས་མེད་མིང་དུ་བཟུང་བ་ལ། ། དེ་ལ་རྣལ་འབྱོར་པས་བཟོད་མཛོད། །
ཅེས་བཞེད་པ་ཡིན་པའི་ཕྱིར་དང་། ཞིབ་ཏུ་ནི་འཁོར་འདས་དབྱེར་མེད་ཀྱི་ཐད་དུ་ཤེས་པར་བྱའོ།། །། ཀུན་གཞི་རྒྱུ་རྒྱུད་ལ་ཞེས་པའི་ཐད་དུ། བསྟན་བཅོས་དེ་ཉིད་འདུས་པ་ལས། རྒྱུད་གསུམ་གྱི་ཁྱད་པར་ནི། ཁ་ཅིག་ན་རེ། འབྲས་བུ་རྡོ་རྗེ་འཛིན་པ་བསྐྱེད་པའི་ནུས་པ་དང་ལྡན་པའི་སེམས་ཀྱི་འོད་གསལ་རང་བཞིན་འོད་གསལ་བ། ས་བོན་གྲུང་མོ་ལྟ་བུའི་ཀུན་གཞི་རྒྱུ་རྒྱུད། དེ་ལ་གནས་པའི་ནུས་པ། ལུས་ལ་རྟེན་འབྲེལ་འགྲིག་པ་ལ་སོགས་པའི་སྒོ་ནས།
སྨིན་པར་བྱེད་པ་རྐྱེན་ཆུ་ལུད་ལྟ་བུའི་ལུས་ཐབས་རྒྱུད། ནུབ་པ་དེ་མངོན་དུ་བྱེད་པའི་སྐུ་བཞི་ནི། འབྲས་བུ་སྨིན་པ་ལྟ་བུའི་ཕྱག་རྒྱ་ཆེན་པོ་འབྲས་བུའི་རྒྱུད་དོ། ། ཞེས་གསུངས་སོ། ། དེ་ནི་མ་ཡིན་ཏེ། དཔེ་དང་དོན་ཁྱབ་ཆུང་པའི་ཕྱིར་རོ། ། དཔེ་ཁྱབ་ཆུང་སྟེ། ས་བོན་གྲུང་མོ་རང་གི་རིགས་རྒྱུན་མ་ཆད་པས་འབྲས་བུ་དེར་གནས་འགྱུར་པ་མ་ཡིན་པའི་ཕྱིར་དང་། ཁྱེད་རང་རྒྱུ་འབྲས་ངོ་བོ་གཅིག་ལ་ལྡོག་པ་ཐ་དད་ཙམ་དུ་འདོད་པའི་ཕྱིར་རོ། ། དོན་ཁྱབ་ཆུང་སྟེ།
རྒྱུའི་སྐུ་དང་གསུང་དང་ཐུགས་ཀྱི་རྡོ་རྗེ་གསུམ་ཀ ལམ་གྱིས་སྨོན་པར་བྱས་ཏེ། ཅི་རིགས་པར་སྐུ་གསུམ་དུ་གནས་འགྱུར་བ་ཡིན་པས། སེམས་ཀྱི་རང་བཞིན་འོད་གསལ་ཉིད་རྒྱུ་རྒྱུད་དུ་དམིགས་ཀྱིས་བསལ་མི་དགོས་པའི་ཕྱིར་དང་། ལུས་ལ་སོགས་པའི་དཀྱིལ་འཁོར་བཞི་ནི། ཆུ་ལུད་ལྟ་བུ་ཡིན་པས། སྐུ་བཞིའི་འབྲས་བུར་གནས་འགྱུར་བ་མ་ཡིན་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ། བློ་གྲོས་གསལ་བའི་དཔེར་ཉི་མ་བཀོད་པའི་ཚེ།
བེམ་པོ་ཡིན་པར་བཞེད་མི་དགོས་པར་ལྟར། འབྲས་བུ་བསྐྱེད་པའི་སྒོ་ནས་དཔེར་བཞག་གི ཇི་ལྟ་བ་བཞིན་མཚོན་པའི་སྒོ་ནས་དཔེར་བཞག་པ་མ་ཡིན་པའི་ཕྱིར་དང་། ལུས་རྩ་དང་། རྩ་ཡི་གེ་དང་། ཁམས་བདུད་རྩི་དང་། སྙིང་པོ་ཡེ་ཤེས་རླུང་རྣམས་ལམ་གྱིས་སྨིན་པར་བྱས་ཏེ། སྐུ་བཞིའི་འབྲས་བུར་གནས་འགྱུར་བར་བཞེད་པའི་ཕྱིར་དང་། འདིར་དངོས་སུ་མ་སྨྲོས་པ་ནི། གཙོ་བོ་ཙམ་བསྟན་པར་བཞེད་པ་ཡིན་པའི་ཕྱིར་དང་།
ལུས་ལ་སོགས་པའི་དཀྱིལ་འཁོར་བཞི། ཆུ་ལུད་ལྟ་བུ་ཡིན་པར་དངོས་ཤུགས་གང་ལ་ཡང་སྨྲས་པ་མེད་པའི་ཕྱིར་དང་། ལུས་ཐབས་རྒྱུད་ཅེས་པ། ལུས་ལ་གནད་དུ་བསྣུན་པར་བྱེད་པའི་ཐབས་ཀྱི་རྒྱུད་ཅེས་བྱ་བ་ཡིན་པའི་ཕྱིར་རོ། ། དེས་ན་དཔལ་ལྡན་ས་སྐྱ་པའི་ལུགས་ཉིད་ཤིན་ཏུ་ཁྱད་པར་དུ་འཕགས་པ་ཡིན་པར་རིག་པར་བྱའོ།། །། ཀུན་གཞི་རྒྱུ་རྒྱུད་ཅེས་པར། བསྟན་བཅོས་དེ་ཉིད་འདུས་པ་ལས། ད་ནི་རྒྱུ་རྒྱུད་བྱེ་བྲག་ཏུ་བཤད་པར་བྱ་སྟེ། འདི་ལ་ཁ་ཅིག་ན་རེ། དཀྱིལ་འཁོར་བཞི་ནི་ཀུན་གཞིའི་རྟེན་ཡིན་ལ།
བརྟེན་པ་ཀུན་གཞི་རང་གི་ངོ་བོ་ནི། སེམས་མྱོང་རིག་བྱེ་བྲག་ཏུ་མ་ཕྱེ་བ། རིགས་སུ་མ་ལྷུང་བ། ཐབས་རིགས་པ་གསལ་ལ་མ་འགགས་པ། ངོ་བོ་སྟོང་པ། ལས་ཀྱི་བག་ཆགས་འཇོག་པའི་གཞིར་གྱུར་པའི། ཤེས་པ་དེ་ཉིད་ཡིན་ནོ། ། ཞེས་གསུངས་སོ། ། དེ་ནི་མ་ཡིན་ཏེ། དེ་ལྟ་བུའི་ཀུན་གཞི་དེ་གང་།
མངོན་པའི་སྡེ་སྣོད་ནས་བཤད་པ་དེ་ཉིད་ཡིན་ནམ། དེ་ལས་གཞན་ཡིན། མངོན་པར་བཤད་པ་དེ་ཉིད་ཅེ་ན། དེ་ལྟར་ན་མྱོང་རིག་བྱེ་བྲག་ཏུ་ཕྱེ་བར་འགྱུར་ཏེ། རྣམ་ཤེས་ཚོགས་དྲུག་ལས་རྫས་ལོགས་པ་ཡིན་པའི་ཕྱིར་རོ། ། རིགས་ཕྱོགས་སུ་མ་ཆད་པ་ཡང་མ་ཡིན་ཏེ། ངོ་བོ་རྣམ་པར་ཤེས་པ་གཙོ་བོའི་རིས་སུ་ཆད་པ་དང་། དམིགས་རྣམ་མི་གསལ་བའི་ཕྱོགས་སུ་ཆད་པའི་ཕྱིར་རོ། ། གལ་ཏེ་ཕྱོགས་རིགས་སུ་ཆད་པ་ནི། འདིའོ་ཞེས་འཛིན་པ་མེད་པ་ལ་བྱེད་དོ་ཞེ་ན།
མ་ཡིན་ཏེ། དེ་ལྟར་ན། མྱོང་རིག་བྱེ་བྲག་ཏུ་ཕྱེ་བར་འགྱུར་ཏེ། རྟོག་མེད་ཁོ་ན་ཡིན་དགོས་པའི་ཕྱིར་རོ། ། གལ་ཏེ་བྱེ་བྲག་མ་ཕྱེ་བའི་དོན་ཡང་། འདིའོ་ཞེས་འཛིན་པ་མེད་པ་ལ་བྱེད་དོ་ཞེ་ན། མ་ཡིན་ཏེ། དེ་གཉིས་ཟློས་པར་འགྱུར་བའི་ཕྱིར་རོ། ། གསལ་བ་ཡང་མི་རིགས་ཏེ། རྣམ་པར་རིག་པ་མི་རིག་པ་ཞེས་དམིགས་རྣམས་མི་གསལ་བར་བཞེད་པའི་ཕྱིར་རོ། །
གལ་ཏེ་གསལ་བའི་དོན་རིག་པར་སྐྱེས་པ་ཙམ་ཡིན་ནོ་ཞེ་ན། འོ་ན་མྱོང་རིག་ཅེས་པ་འདི་ཉིད་ལས་ལོགས་སུ་སྨྲོས་པ་དོན་མེད་པར་འགྱུར་རོ། ། གལ་ཏེ་མངོན་པ་ལྟར་མིན་ཏེ། འདི་ནི་ཤེས་པ་ཐམས་ཅད་ཀྱི་ནང་བལྟས་ཀྱི་རང་རིག་ཙམ་ལ་བཞག་པ་ཡིན་ནོ་ཞེ་ན། དེ་ཡང་མ་ཡིན་ཏེ། སྒོ་ལྔའི་ཤེས་པ་ནི་མི་བརྟན་པས་བག་ཆགས་སྒོ་བར་བྱ་བའི་ཕྱིར་གཞིར་མི་རིགས་པའི་ཕྱིར་རོ། ། གལ་ཏེ་ཡིད་ཀྱི་ཤེས་པ་འདི་ཉིད་འཛིན་མེད་ལ་བཞག་པས་བློ་མ་བཅོས་པ་གཅིག་འབྱུང་བ་དེ་ཉིད་ཀུན་གཞི་ཡིན་ནོ་ཞེ་ན། དེ་ཡང་མ་ཡིན་ཏེ། བློ་འཕྲོས་པའི་ཚེ་ཀུན་གཞི་མེད་པར་འགྱུར་བའི་ཕྱིར་རོ། ། ཞེས་གསུངས་སོ། །
དེ་ནི་རིགས་པ་མ་ཡིན་ཏེ། མངོན་པ་ནས་བཤད་པའི་ཀུན་གཞི་དང་། འདིར་བསྟན་ཀུན་གཞི་མཚུངས་སམ་སྙམ་པ་ནི། མཁས་པ་དག་ལ་སྐྱེ་བའི་གོ་སྐབས་མེད་དེ། འདིར་གསལ་སྟོང་ཟུང་འཇུག་ཏུ་བཞེད་པའི་ཕྱིར་དང་། རིས་སུ་མ་ཆད་པ་ཞེས་པའང་། སེམས་ཡིད་རྣམ་ཤེས་གསུམ་དུ་ཕྱེ་བའི་རིགས་སུ་མ་ལྷུང་བའི་དོན་ཡིན་པའི་ཕྱིར་དང་། མྱོང་རིག་ཞེས་པ་རིག་པར་སྐྱེས་པ་ཙམ་གྱི་དོན་དུ་མ་འཆད་པའི་ཕྱིར་དང་། དེའི་ཕྱིར་གསལ་བའི་དོན་རིག་པར་སྐྱེས་པ་ཡིན་པ་དང་། ཟློས་སྐྱོན་ཅི་ཡང་མེད་པའི་ཕྱིར་དང་།
ནང་བལྟས་ཀྱི་རང་རིག་ཙམ་དང་། ཡིད་ཤེས་འཛིན་མེད་ལ་བཞག་པའི་མ་བཅོས་པ་ཀུན་གཞིར་ཁས་མི་ལེན་པའི་ཕྱིར་རོ། ། འོ་ན་ཇི་ལྟར་ཞེ་ན། མྱོང་རིག་བྱེ་བྲག་ཏུ་མ་ཕྱེ་བ། རིས་སམ་ཕྱོགས་སུ་མ་ལྷུང་བའི་ཤེས་པ་གསལ་སྟོང་ཟུང་འཇུག་ཉིད། འདིར་བརྟེན་པ་ཀུན་གཞིར་བཞེད་པ་ཡིན་ནོ། ། དེ་ལ། ཁ་ཅིག སེམས་དང་ཡིད་དང་རྣམ་པར་ཤེས། ། དོན་གཅིག་ཞེས་པ་ལྟར།
རྣམ་པར་ཤེས་པ་ཚོགས་དྲུག་ཏུ་འདོད་པ་དག་ཡོད་ལ། རྣམ་པར་ཤེས་པ་ཚོགས་དྲུག་ནི། ཡུལ་མྱོང་བའམ་རིག་པས། བྱེ་བྲག་ཏུ་ཕྱེ་བ་ཡིན་པས། དེ་ཉིད་བཅད་པའི་ཕྱིར། མྱོང་རིག་བྱེ་བྲག་ཏུ་མ་ཕྱེ་བ་ཞེས་སྨྲོས་པ་ཡིན་ནོ། ། ཡང་ཁ་ཅིག་དག སེམས་ནི་ཀུན་གཞིའི་རྣམ་པར་ཤེས་པའོ། ། ཡིད་ནི་ཉོན་མོངས་པ་ཅན་གྱི་ཡིད་དོ། ། རྣམ་པར་ཤེས་པ་ནི་འཇུག་པའི་རྣམ་པར་ཤེས་པའོ། །
ཞེས་སྨྲ་བ་དག་ཡོད་ལ། དེ་དག་ནི་འཇུག་ཤེས་ལས་གཞན་པའི་ཉོན་ཡིད་དང་ཀུན་གཞི་དག་བཞེད་པས། དེ་དག་བཅད་པའི་ཕྱིར། རིས་ཕྱོགས་སུ་མ་ལྷུང་བ་ཞེས་སྨྲོས་པ་ཡིན་ནོ། ། རང་གི་ངོ་བོ་ནི། གསལ་སྟོང་ཟུང་འཇུག་སྟེ། གསལ་བ་ནི། བེམ་པོ་ལས་ལོག་ནས་ཤེས་པར་སྐྱེས་ཙམ་ཡིན་ལ། སྟོང་པ་ནི་ཤེས་པ་དེའི་རང་བཞིན། སྤྲོས་པ་ཐམས་ཅད་ཀྱིས་གདོད་མ་ནས་སྟོང་པ་གང་ཡིན་པའོ། །
དེ་གཉིས་རྫོགས་པའི་སངས་རྒྱས་ཀྱིས་ཀྱང་སོ་སོར་དབྱེ་བར་མི་ནུས་པས་གསལ་སྟོང་ཟུང་འཇུག་སྟེ། དེ་ཉིད་ལ་འདིར། རྟེན་པ་ཀུན་གཞི་ཞེས་བཞེད་པ་ཡིན་ནོ། ། དེ་ལྟ་ཡིན་པ་དེའི་ཕྱིར། མངོན་པར་རྟོགས་པ་དཔག་བསམ་གྱི་ལྗོན་ཤིང་ལས། ཀུན་གཞིའི་རྣམ་པར་ཤེས་པའི་ཆོས་ཉིད་གནས་གྱུར་པ་ནི། ཆོས་ཀྱི་དབྱིངས་ཀྱི་ཡེ་ཤེས་སོ། ། ཀུན་གཞི་ཉིད་གནས་གྱུར་པ་ནི་མེ་ལོང་ལྟ་བུའི་ཡེ་ཤེས་སོ། ། ཞེས་གསུངས་སོ།། །། འཁོར་ཚང་བས་ཞེས་པར།
བསྟན་བཅོས་དེ་ཉིད་འདུས་པ་ལས། དེ་ལ་འཁོར་འདས་ཀྱི་ཆོས་ཚང་ཚུལ་ནི། ཁ་ཅིག་ན་རེ། ལུས་ལ་ཚང་སྟེ། རོ་རྐྱང་ལ་སོགས་པར་འཁོར་བ་དང་འབྲེལ་པ་རྣམས་ཀྱིས་འཁོར་བ་བསྐྱེད། དབུ་མ་ལ་སོགས་པ་མྱང་འདས་དང་འབྲེལ་བ་རྣམས་ཀྱིས་མྱང་འདས་བསྐྱེད་པའི་ཕྱིར་རོ། ། འཁོར་བའི་ཆོས་ཐམས་ཅད་སེམས་ཀྱི་མཚན་ཉིད་ཀྱི་ཚུལ་དུ་ཚང་སྟེ་མཚན་ཉིད་སྣ་ཚོགས་ཡིན་ཞིང་དེ་ལྟར་ཡང་སྣང་སྟེ། ཀུན་གཞི་ལ་དགེ་མི་དགེའི་བག་ཆགས་བསགས་པས། འཆི་ཁར་བག་ཆགས་ཀྱིས་མཚམས་སྦྱར་ཏེ། རིགས་དྲུག་སོ་སོའི་གནས་གཟུགས་ལོངས་སྤྱོད་རིགས་སོགས་སྣ་ཚོགས་ཀྱི་བག་ཆགས་ཐམས་ཅད།
རིགས་དྲུག་གི་རྩ་དང་ཡི་གེས་བྱས་ནས། རིགས་དྲུག་སོ་སོའི་གནས་སུ་འཕངས་པས། ལུས་སོ་སོར་སྨིན་ཏེ། ཚ་གྲང་། བཀྲེས་སྐོམ། བྱིང་རྨུགས་ཆོས་བརྒྱད་ལ་ཆགས་པ། ཁོང་ཁྲོ། དགའ་བདེ། སོགས་ཀྱི་རིགས་དྲུག་སོ་སོའི་སྣང་བ་འབྱུང་བའོ། ། ཡང་ལམ་གྱི་ཆོས་ཐམས་ཅད་སེམས་ཀྱི་ཡོན་ཏན་གྱི་ཚུལ་དུ་ཚང་སྟེ།
ཉན་རང་། ཕར་ཕྱིན། གསང་སྔགས་ཀྱི་ལམ། བདེན་བཞི། རྟེན་འབྲེལ། ཕར་ཕྱིན་དྲུག བསྐྱེད་རྫོགས་དང་། དེ་དག་གི་ལྟ་བ། གང་ཟག་གི་བདག་མེད། གཟུང་བ་རང་བཞིན་མེད་པ།
གཟུང་འཛིན་གཉིས་མེད་ཀྱི་རང་རིག་སྒྱུ་མ་ལྟ་བུ། ཆོས་ཐམས་ཅད་རབ་ཏུ་མི་གནས་པ། ཟུང་འཇུག་སྤྲོས་བྲལ། ལམ་བསྒོམ་པའི་ཉམས་ཀྱི་སྣང་བ་བཅོ་ལྔ་ལ་སོགས་པ་ཐམས་ཅད་ཀུན་གཞི་ཉིད་ལམ་གྱིས་སྦྱངས་པའི་ཡོན་ཏན་པའི་ཕྱིར་རོ། ། འབྲས་བུའི་ཆོས་ཐམས་ཅད། སེམས་ཀྱི་ནུས་མཐུའི་ཚུལ་དུ་ཚང་སྟེ། ཀུན་གཞི་ལ་ཉན་ཐོས་ཀྱི་ལམ་འབྲས་སྐྱེས་བུ་ཟུང་བཞི། གང་ཟག་ཡ་བརྒྱད། རང་རྒྱལ་གྱི་ལམ་འབྲས། ཚོགས་སྤྱོད་དང་སེ་རུ་ལྟ་བུ།
བྱང་སེམས་ཀྱི་འབྲས་བུ་སྐུ་གསུམ། སྔགས་ཀྱི་ལམ་འབྲས། ཐུན་མོང་བ་ཕྲིན་ལས་བཞི། གྲུབ་ཆེན་བརྒྱད། མཆོག་སྐུ་གསུང་ཐུགས་མི་བཟད་པ་རྒྱན་གྱི་འཁོར་ལོ་རྣམས་བསྐྱེད་པའི་ནུས་པ་ཡོད་པས་སོ། ། ཞེས་ཟེར་རོ། ། དེ་ནི་མ་ཡིན་ཏེ། རྒྱུ་ཐམས་ཅད་ལ་འབྲས་བུ་ཚང་བ་ཧ་ཅང་ཐལ་བའི་ཕྱིར་དང་། རྒྱུ་ལ་འབྲས་བུ་ཚང་ན། འབྲས་བུ་ལ་རྒྱུ་ཚང་བར་མཚུངས་པས།
རྫོགས་པའི་སངས་རྒྱས་ལ་ཡང་སྔར་གྱི་འཁོར་བའི་ཆོས་ཐམས་ཅད་ཚང་བར་མཚུངས་པའི་ཕྱིར་དང་། སེམས་ལ་ཚོགས་གཉིས་སྣ་ཚོགས་བསག་པ་ལས་མྱང་འདས་ཀྱི་ཆོས་མཐའ་ཡས་པ་འབྱུང་བས། མྱང་འདས་ཀྱི་ཆོས་ཐམས་ཅད་སེམས་ལ་མཚན་ཉིད་ཀྱི་ཚུལ་དུ་ཚང་བར་མཚུངས་པ་དང་། སེམས་ལ་འཁོར་བ་བསྐྱེད་པའི་ནུས་པ་ཡོད་པས་འཁོར་བའི་ཆོས་ཐམས་ཅད་སེམས་ལ་ནུས་མཐུའི་ཚུལ་དུ་ཚང་བར་མཚུངས་པའི་ཕྱིར་དང་། དཔྱིད་ཀྱི་ཞིང་ལ་ལོ་ཐོག་ཐམས་ཅད་ཚང་བར་མི་འགྲུབ་པ་བཞིན། དེའི་ནུས་མཐུ་ཚང་བས་དེ་ཚང་བར་ཡང་མི་འགྲུབ་པའི་ཕྱིར་རོ། ། ཞེས་གསུངས་སོ། ། དེ་ལ་དགག་པ་དེ་དག་ནི་ཤིན་ཏུ་མི་འཐད་དེ། རྒྱུ་ཐམས་ཅད་ལ་འབྲས་བུ་ཚང་བར་ཁས་བླངས་པ་མེད་པའི་ཕྱིར་དང་། རྒྱུ་ལ་འབྲས་བུ་ཚང་བས་དེ་ཚང་བར་ཡང་མི་འགྲུབ་པའི་ཕྱིར་ཏེ། །
ཞེས་གསུངས་སོ། ། རྒྱུ་ལ་འབྲས་བུ་ཚང་བས་འབྲས་བུ་ལ་རྒྱུ་ཚང་བའི་མཚུངས་པ་ནི། རྡོ་རྗེའི་ཚིག་རྐང་དང་། རང་ཉིད་ལ་ཡང་ཅོ་འདྲི་བར་ཟད་དེ། རྡོ་རྗེའི་ཚིག་རྐང་ལས། ཀུན་གཞི་རྒྱུ་རྒྱུད་ལ་འཁོར་འདས་ཚང་བས་རྩ་རྒྱུད་ཅེས་གསུངས་པའི་ཕྱིར་དང་། རང་གིས་ཀྱང་། དེའི་འགྲེལ་པར་ཀུན་གཞི་རྒྱུ་རྒྱུད་ལ་འཁོར་འདས་ཚང་བར་གསུངས་པའི་ཕྱིར་དང་། ཀུན་གཞི་རྒྱུ་རྒྱུད་ལས་གཞན་པའི་རྒྱུ་ལ་འབྲས་བུ་ཚང་བར་ཁོ་བོ་ཅག་གིས་སྨྲས་པ་མེད་པའི་ཕྱིར་དང་། ཚོགས་གཉིས་ལས་བྱུང་བའི་མྱང་འདས་ནི།
མཚན་ཉིད་སྣ་ཚོགས་ཡིན་པར་འགལ་ཏེ། མཚན་ཉིད་སྣ་ཚོགས་ཡིན་ན་འཁོར་བའི་སྣང་བའམ། ཉམས་ཀྱི་སྣང་བ་གང་རུང་ཡིན་པར་བཞེད་པའི་ཕྱིར་དང་། གནས་སྐབས་ཀྱི་ཡོན་ཏན་དང་། མཐར་ཐུག་གི་འབྲས་བུ་ཞེས་ཐ་སྙད་བྱས་པ་ཡིན་པས། སྟོབས་བཅུ་ལ་སོགས་པ་ཉིད་གནས་སྐབས་ཀྱི་ཡོན་ཏན་མ་ཡིན་པའི་ཕྱིར་དང་། རྒྱུ་རྒྱུད་འཁོར་བའི་གནས་སྐབས་སུ། འབྲས་རྒྱུད་ནུས་མཐུའི་ཚུལ་དུ་ཚང་བར་མཚུངས་པས། འཁོར་བའང་ནུས་མཐུའི་ཚུལ་དུ་ཚང་བར་འདོད་དགོས་པར་འཕེན་པ་ནི། རྒྱུ་ས་བོན་གྱི་དུས་ན།
འབྲས་བུ་ནུས་མཐུའི་ཚུལ་དུ་ཚང་ན་ས་བོན་ཡང་ནུས་མཐུའི་ཚུལ་དུ་ཚང་བར་འདོད་དགོས་སོ་ཞེས་པ་ལྟར། བཞད་གད་ཁོ་ན་ཡིན་པའི་ཕྱིར་དང་། ནུས་མཐུ་ཚང་བས་ཚང་བ་མི་འགྲུབ་ན། རྒྱུ་རྒྱུད་ལ་འབྲས་རྒྱུད་མངོན་གྱུར་གྱི་སྒོ་ནས་ཚང་བར་ཁྱེད་རང་ཡང་མི་འདོད་པས། རྒྱུ་རྒྱུད་ལ་འབྲས་རྒྱུད་མ་ཚང་བར་འགྱུར་བའི་ཕྱིར་དང་། གལ་ཏེ་འབྲས་རྒྱུད་མངོན་གྱུར་གྱི་སྒོ་ནས་ཚང་ན་སྐལ་ལྡན་གྱི་སེམས་ཅན་ལ་བླ་མེད་རྫོགས་བྱང་གི་ནུས་མཐུ་སྟོབས་ཅན་གནས་པས་རང་གི་མངོན་དུ་བྱ་བའི་རྫོགས་བྱང་འགྲུབ་ངེས་ཀྱི་སྒོ་ནས་ཚང་ངོ་། ། ཞེས་ཁྱེད་རང་གི་བཤད་པ་དང་འགལ་བའི་ཕྱིར་དང་། རྒྱུ་རྒྱུད་ལ་འབྲས་རྒྱུད་ནུས་མཐུ་དང་མངོན་འགྱུར་གྱི་སྒོ་ནས་མ་ཚང་ཡང་། དབྱེར་མེད་ཀྱི་སྒོ་ནས་ཚང་བ་ཡོད་དེ། ཕྱོགས་བཅུའི་རྣལ་འབྱོར་གྱི་དབང་ཕྱུག་རྣམས་ཀྱིས།
སེམས་ཅན་ཐམས་ཅད་ཀྱི་སྙིང་པོ་ལ་ཡེ་ཤེས་པའི་ཚོགས་རྣམས་དབྱེར་མེད་དུ་དགུག་ཞུགས་ལ་སོགས་པས་ཡང་ཡང་བསྲེས་པས། མཐར་ཐུག་གི་འབྲས་བུ་ཡེ་ཤེས་པ་རྣམས་རྟེན་ལ་ཡེ་ཤེས་པ་བཅུག་པ་ལྟར། དབྱེར་མེད་དུ་ཚང་བའི་ཕྱིར་རོ། ། ཞེ་ན། དེ་ནི་ཤིན་ཏུ་ཡང་མི་འཐད་དེ། ཡེ་ཤེས་པ་དེ་ནི་གཞན་རྒྱུད་ཀྱིས་བསྡུས་པ་ཡིན་པའི་ཕྱིར་ཏེ། རང་རྒྱུད་ཀྱི་རྒྱུད་གསུམ་གང་ཡང་མ་ཡིན་པའི་ཕྱིར་དང་། དེ་ཉིད་ལམ་གྱིས་སྦྱང་དགོས་པ་ཡང་མ་ཡིན་ལ། སྦྱངས་ཀྱང་རང་རྒྱུད་ཀྱི་འབྲས་རྒྱུད་དུ་འགྱུར་བ་མི་སྲིད་པའི་ཕྱིར་དང་།

རང་རྒྱུད་ཀྱི་འབྲས་རྒྱུད་དུ་འགྱུར་བ་མི་སྲིད་ཀྱང་། རང་རྒྱུད་ཀྱི་རྒྱུ་རྒྱུད་ཡིན་ན་ནི། མུན་པ་སྣང་བའི་རྒྱུར་ཁས་བླངས་པ་ལྟར་ཧ་ཅང་ཐལ་བའི་ཕྱིར་རོ། ། དེས་ན་རྗེ་བཙུན་ས་སྐྱ་པ་ཉིད་ཇི་ལྟར་བཞེད་པ་དེ་ཁོ་ན་ལེགས་པ་ཡིན་ནོ། ། ཡང་བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། ལྷན་ཅིག་སྐྱེས་པའི་ཆོས་གསུམ་དང་། ཉམས་སུ་བླང་བའི་གནད་གསུམ་ཤེས་པར་བྱའོ། ། ཕྱི་ནང་གིས་བསྡུས་པའི་ཆོས་ཐམས་ཅད་རང་གི་སེམས་སུ་འདུས་ཏེ། དེ་ཡང་ཇི་ལྟར་ཡང་སེམས་ཀྱི་གསལ་བ་མི་འདོར་བ་ཡིན་ཏེ། གསལ་བ་སེམས་ཀྱི་མཚན་ཉིད་ཅེས་བྱ།
གསལ་བ་དེ་ཡང་ལེགས་པར་རྟགས་ན། གནས་སམ། རིགས་སམ། ཁ་དོག་གམ། དབྱིབས་ལ་སོགས་པ་གང་ལྟར་བཙལ་ཡང་མ་རྙེད་ཅིང་མ་གྲུབ་སྟེ། སྟོང་པ་སེམས་ཀྱི་རང་བཞིན་ཞེས་བྱ། དེ་ལྟར་ན་གསལ་བ་བཙལ་བས་མ་སྙེད་པ་ལ་སྟོང་པ་ཞེས་བྱ། སྟོང་པ་ཚོལ་མཁན་དེ་ཉིད་ལ་གསལ་བ་ཞེས་བྱ་སྟེ། དེས་ན་གསལ་སྟོང་ཟུང་འཇུག་ཅེས་བྱ་བའམ། དབྱེར་མེད་དམ།
བརྗོད་བྲལ་ལམ། བཅོས་མིན་སེམས་ཀྱི་ངོ་བོ་ཞེས་བྱ་བ་ཡིན་ནོ། ། དེ་ལྟར་མ་རྟོགས་པར་རང་བཞིན་གསལ་བ་ལ་འཁྲུལ་ནས། རགས་པ་ལུས་དང་། ཨོཾ་དང་། འདོད་ཆགས་ལ་སོགས་པ་སྐྱེ། སྟོང་པ་འཁྲུལ་ནས་བརྗོད་པ་ངག་དང་། ཧཱུྃ་དང་། ཞེ་སྡང་ལ་སོགས་པ་སྐྱེ། ཟུང་འཇུག་ལ་འཁྲུལ་ནས་འཕྲོ་བ་ཡིད་དང་།
ཨཱཿདང་། གཏི་མུག་ལ་སོགས་པ་བསྐྱེད་དོ། ། ཞེས་སྤྲོས་པ་བཅད་དེ་བསྒོམ་པར་བྱའོ། ། ཉམས་སུ་བླང་བའི་གནད་གསུམ་ནི། ཆོས་ཐམས་ཅད་སེམས་སུ་བསྒྲུབ། སེམས་སྒྱུ་མར་བསྒྲུབ། སྒྱུ་མ་རང་བཞིན་མེད་པར་བསྒྲུབ་པའོ། ། སེམས་སུ་བསྒྲུབ་པ་ལ། རྡོ་རྗེ་གུར་ལས། རིན་ཆེན་སེམས་ལས་ཕྱིར་གྱུར་པའི། །
སངས་རྒྱས་མེད་ཅིང་སེམས་ཅན་མེད། ། རྣམ་པར་ཤེས་པའི་གནས་དོན་ནམ། ། ཕྱི་རོལ་གྱུར་པ་ཅུང་ཟད་མེད། ། ཅེས་པ་དང་། ལང་ཀར་གཤེགས་པ་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང་། ། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་དང་།
དེ་ཉིད་ལས། ཆོས་རྣམས་སེམས་ཉིད་སྣང་བ་ཞེས་གསུངས་པའི་ཕྱིར་རོ། ། རིགས་པ་ནི། ཆོས་འདི་རྣམས་སེམས་ཡིན་ཏེ། ཕྱི་རོལ་ན་མེད་ཅིང་གསལ་བར་སྣང་བའི་ཕྱིར་རོ། ། དཔེར་ན་རྨི་ལམ་ལ་སོགས་པ་བཞིན་ནོ། ། སྒྱུ་མར་བསྒྲུབ་པ་ནི། འོ་ན་སེམས་སུ་བདེན་ནམ་ཞེ་ན། མི་བདེན་ཏེ། འཁྲུལ་རྒྱུའི་དབང་གིས་སེམས་ཉིད་སྣ་ཚོགས་སུ་སྣང་བར་སྐྱེའི།
དེ་མེད་ན་མི་སྐྱེ་བའི་ཕྱིར། དཔེར་ན་སྒྱུ་མ་ལ་སོགས་པ་བཞིན་ནོ། ། སྒྱུ་མ་རང་བཞིན་མེད་པར་བསྒྲུབ་པ་ནི། རྟེན་འབྲེལ་སྒྱུ་མ་ལྟར་སྣང་བ་འདིའང་རང་བཞིན་མེད་དེ། སྐྱེ་འགག་འགྲོ་འོང་དང་བྲལ་བའི་ཕྱིར་ཏེ། རང་རང་གི་སྒྱུ་ལ་མ་བརྟེན་པར་འབྱུང་བ་མེད་པས་འགག་པ་མེད། རྒྱུ་སྔ་མ་སྔ་མ་འབྲས་བུ་ཕྱི་མ་ཕྱི་མར་འཕོས་པ་མིན་པས་སྐྱེ་བ་མེད་པའི་ཕྱིར་རོ། ། ཞེས་སོ། ། དེ་ཡང་བརྗོད་བྲལ་ཡིན་ཏེ། ཉམས་སུ་མྱོང་ཡང་སྨྲ་མི་ཤེས་པའི་ཕྱིར་དང་།
སྨྲས་ཀྱང་བདག་འཛིན་བསྐྱེད་པའི་ཕྱིར། དཔེར་ན་བུ་ཆུང་རྒོད་པ་དང་། ལྐུག་པའི་རྨི་ལམ་ལ་སོགས་པ་བཞིན་ནོ། ། འདི་ལ་ཐུན་མོང་མིན་པའི་དཔེ་ནི་བཞི་སྟེ། དབང་གསུམ་པའི་ཡེ་ཤེས་རྒྱུ་འབྲས་གཉིས་དང་། གསང་བའི་སྙོམས་འཇུག་དང་། ཨ་ར་བཏབ་པའི་ཡེ་ཤེས་སོ། ། དེ་ལ་ཐུན་མོང་བའི་དཔེས་རྟོགས་པ་ནི། རྒྱུ་དུས་ཀྱི་ལྟ་བ་དུག་བཅས་ཡིན་ལ། ཐུན་མོང་མ་ཡིན་པའི་དཔེའམ།
གཏུམ་མོ་སོགས་ལས་སྐྱེས་པ་ནི། ལྟ་བ་དུག་མེད་ཅེས་གསུངས་སོ། ། དེ་རྣམས་ནི་སེམས་གཟུད་པའི་དབང་མ་རྟོགས་པར་སྒྲ་ཇི་ལྟ་བ་ཡིན་ན་ལེགས་པ་མ་ཡིན་ཏེ། ངོ་བོ་ཉིད་ཀྱི་སྐུ་ལ་སོགས་པ་འདུས་མ་བྱས་ཀྱི་ཆོས་དུ་མ་ཡོད་པས་ཆོས་ཐམས་ཅད་གསལ་བ་སེམས་ཀྱི་མཚན་ཉིད་དུ་མི་རིགས་པའི་ཕྱིར་དང་། ཁ་དོག་དང་དབྱིབས་ལ་སོགས་པ་ཉིད་སེམས་ཡིན་པས་སེམས་ཁ་དོག་ལ་སོགས་པ་ཡིན་པ་མི་རྙེད་པར་ཡང་མ་གྲུབ་པའི་ཕྱིར་དང་། ཁ་དོག་ལ་སོགས་པར་མ་རྙེད་ཀྱང་། བརྟགས་ན་མྱོང་རིག་ཙམ་དུ་ཡང་མི་རྙེད་པའི་གནད་མ་བརྗོད་པས་གང་དུ་ཡང་མ་གྲུབ་པར་ཡང་མི་ཤེས་པའི་ཕྱིར་དང་། དངོས་པོའི་གསལ་བ་དང་ཟུང་འཇུག་གི་གསལ་བ་གཉིས་དོན་མི་གཅིག་པར་འགྱུར་བས། འབྲེལ་བའི་ཟུང་འཇུག་ཏུ་མི་རིགས་པའི་ཕྱིར་དང་། ཟུང་འཇུག་ཡིན་ན་བརྗོད་བྲལ་ཡིན་པར་མི་འགྲུབ་པའི་ཕྱིར་དང་།
ཡང་ན་བརྗོད་བྲལ་བཏགས་པ་བར་འགྱུར་བའི་ཕྱིར་དང་། ངག་དང་ཨཱཿདང་། ཡིད་དང་ཧཱུྃ་རྣམས་སྡེ་ཚན་གཅིག་པ་ཉིད་ཡིན་པས་གོ་ལོག་པའི་ཕྱིར་དང་། སྙིང་པོའི་འབྲས་བུ་གསུམ་ནི། རྡོ་རྗེ་ཡི་གེ་ཡིན་པས་འཁྲུལ་པའི་དབང་གིས་བྱུང་བར་མི་རིགས་པའི་ཕྱིར་དང་། གཞན་དུ་ན་ལུས་ལ་གནས་ཀྱང་ལུས་སྐྱེས་མིན། ཞེས་པ་ལ་སོགས་པ་དང་འགལ་བའི་ཕྱིར་ཏེ། ཆོས་གསུམ་གྱི་རྣམ་གཞག་དེ་ཉིད་མི་འཐད་དོ། ། གནད་གསུམ་རྣམ་གཞག་ལ་ཡང་ཆོས་ཐམས་ཅད་སེམས་སུ་མི་འཐད་དེ། སྒྲུབ་བྱེད་མེད་གནོད་བྱེད་ཡོད་པའི་ཕྱིར་རོ། །
སྒྲུབ་བྱེད་མེད་དེ། གུར་གྱི་དགོངས་པ་ནི། སེམས་ལས་རྫས་གཞན་པའི་གང་ཟག་དང་། བེམ་པོ་བདེན་པ་བ་འགོག་པའི་ཕྱིར་དང་། མདོ་དེའི་དགོངས་པ་ནི། གཟུགས་ལ་ལྷག་པར་ཆགས་པའི་གང་ཟག་ལ་གཟུགས་སུ་ཞེན་པ་བཟློག་པ་ཙམ་དུ་གསུངས་པ་ཡིན་པ་དང་། རྡོ་རྗེའི་ཚིག་གི་དོན་ནི། ཆོས་རྣམས་སེམས་ཉིད་ཀྱི་སྣང་བ་ཞེས་པའི་དོན་ལ། སེམས་ཉིད་སྣང་བ་ཞེས་ཚིག་བསྡུ་བྱས་པའམ། ཡང་ན་ཕྱི་ཡུལ་གྱི་བར་ཆད་ནང་སེམས་ལ་ཞེན་པར་བྱས་པའི་ལམ་བསྒོམ་པའི་བློ་ངོ་ནས་སྣང་བ་སེམས་སུ་བསྒོམས་ཏེ།
བསྲུང་བ་བྱེད་པ་ཡིན་པར་གསུངས་པའི་ཕྱིར་དང་། ལམ་བློ་ངོའི་སྒོ་ནས་དོན་ཐོབ་ཏུ་འགྱུར་ན་ཁྱེད་རང་ལྟར་ན་སེམས་ཅན་ཐམས་ཅད་སངས་རྒྱས་སུ་འགྱུར་བ་ལ་སོགས་པ་ཧ་ཅང་ཐལ་ཆེས་པའི་ཕྱིར་དང་། རྨི་ལམ་ཕྱི་རོལ་ན་མེད་པས་ཆོས་གཞན་ཡང་ཕྱི་རོལ་ན་མེད་པར་འགྲུབ་ན། རྨི་ལམ་གྱི་བུད་མེད་སོགས་ཀྱི་དོན་བྱེད་མི་ནུས་པས། ཉིན་བར་གྱིས་ཀྱང་མི་ནུས་པར་འགྱུར་བའི་ཕྱིར་དང་། རྨི་ལམ་གྱི་བུད་མེད་ཀྱིས་དེའི་དོན་བྱེད་ནུས་ན་རྨི་ལམ་དུ་བསྒྲོད་པས་ཕམ་པ་སོགས་འབྱུང་བར་འགྱུར་བ་དང་། རྨི་ལམ་དུ་སངས་རྒྱས་པར་མཐོང་བ་ན་སངས་རྒྱས་སུ་ཡང་འགྱུར་བ་དང་། རྨི་ལམ་ན་ཡང་ཁྱི་ལ་སོགས་པ་མེད་བཞིན་དུ་སྣང་བར་ཁྱེད་རང་ཡང་འདོད་པས། ཉིན་པར་ཡང་ཁྱི་སོགས་མེད་བཞིན་དུ་སྣང་བར་འགྱུར་བ་དང་། ཁྱི་སོགས་མེད་ན་ལས་རྒྱུ་འབྲས་ཅི་ཡང་མེད་པར་མཚུངས་པ་དང་།
རྨི་ལམ་ན་ཡང་ལྷ་ལ་སོགས་པ་མཐོང་བ་ཡོད་པས་ཕྱི་རོལ་གཞན་མེད་པར་ཡང་མི་འགྲུབ་པའི་ཕྱིར་དང་། སངས་རྒྱས་ཀྱི་ཡེ་ཤེས་ཀྱི་ཆོས་ཅན་རྟེན་འབྲེལ་ཇི་སྙེད་པ་ཐམས་ཅད་མངོན་སུམ་དུ་མཁྱེན་པར་འདོད་པས། རྟེན་འབྲེལ་ཐམས་ཅད་སངས་རྒྱས་ཀྱི་ཡེ་ཤེས་སུ་ཐལ་བའི་ཕྱིར་རོ། ། གནོད་བྱེད་ཡོད་དེ། གཞི་དུས་ན་མི་འཐད། ལམ་དུས་ན་མི་འཐད། འབྲས་དུས་ན་མི་འཐད་པའི་ཕྱིར་རོ། ། སྐྱོན་དང་པོ་གནས་ཏེ། ལུས་ཀྱི་དཀྱིལ་འཁོར་བཞི་རྟེན་པར་ཁས་བླངས་པའི་ཕྱིར་དང་། གཞན་དུ་རང་ཙམ་ཞིག་རིག་གི་གཞན་རིག་པ་མེད་པར་མཚུངས་པས།
གཞན་དད་དུས་དང་སྦྱིན་གཏོང་བྱེད་པ་ལ་སོགས་པ་དང་། ཁྱད་པར་གཞན་གྱིས་གཞན་ལ་ཆོས་བསྟན་ཏེ། ཡིད་ཆེས་པ་ལ་སོགས་པ་གསུམ་མི་འཐད་པར་འགྱུར་བའི་ཕྱིར་རོ། ། སྐྱོན་གཉིས་པ་གནས་ཏེ། ལུས་ལ་གནད་དུ་བསྣུན་པ་ཟབ་ཀྱི། སེམས་ལ་གནད་དུ་བསྣུན་པ་དེ་བས་མི་ཟབ་པ་ཡང་འགལ་བའི་ཕྱིར་དང་། ས་ཆུ་ལ་ཐིམ་པ་ནས་བཟུང་སྟེ། རླུང་རྣམ་ཤེས་ལ་ཐིམ་པའི་རིམ་པ་ཡང་ཐམས་ཅད་རྣམ་ཤེས་ཁོ་ན་ཡིན་ན་མི་རུང་བའི་ཕྱིར་དང་། བྱང་སེམས་ཀྱི་ལུས་མི་འདྲ་བ་བརྒྱར་སྤྲུལ་པ་ན། སེམས་ཀྱང་མི་འདྲ་བ་བརྒྱར་སྤྲུལ་པར་འགྱུར་བ་དང་།
དེས་སྟོང་གསུམ་གྱི་རྡུལ་ཕྲ་རབ་ཀྱི་གྲངས་ཤེས་པ་ལ་སོགས་པ་ཡང་མི་འཐད་པར་འགྱུར་བའི་ཕྱིར་རོ། ། སྐྱོན་གསུམ་པ་གནས་ཏེ། སངས་རྒྱས་ཀྱང་རང་རིག་ཙམ་དུ་ཟད་པར་འགྱུར་བས་རྟེན་འབྲེལ་ཐམས་ཅད་མངོན་སུམ་དུ་མཁྱེན་པ་འགལ་བ་དང་། ཆོས་དབྱིངས་མངོན་སུམ་དུ་མཁྱེན་པ་ཡང་མི་འགལ་བར་སྣང་བ་ནི་འགལ་ཞིང་། གསལ་བར་སྣང་བ་ནི་སངས་རྒྱས་རང་གི་ཐུགས་སུ་འགྱུར་བས་རྟེན་འབྲེལ་འདུས་བྱས་སུ་འགྱུར་བ་དང་། སྐུ་ཐམས་ཅད་རང་དོན་ཆོས་སྐུ་འབའ་ཞིག་ཏུ་འགྱུར་གྱི། གཞན་དོན་གཟུགས་སྐུ་མི་འབྱུང་བ་དང་། འབྱུང་དུ་ཆུག་ཀྱང་གདུལ་བྱའི་སེམས་ཡིན་ན་ནི་སྒྲིབ་བྱས་ཀྱི་སྐུར་འགྱུར་ཞིང་། སངས་རྒྱས་ཀྱི་ཐུགས་ཡིན་ན། གདུལ་བྱ་ལ་དངོས་སུ་མི་སྣང་བ་ལ་སོགས་པ་ཧ་ཅང་ཐལ་ཆེས་པའི་ཕྱིར་རོ། །
སེམས་སྒྱུ་མ་ལྟ་བུར་ཡང་རྟགས་དེས་འགྲུབ་པ་མ་ཡིན་ཏེ། འགྲུབ་ན་སེམས་ཀྱི་རྫུན་ཕུགས་བཤིག་སྟེ། ཤེས་རབ་ཀྱིས་རྣམ་པར་དཔྱད་ན་རྡུལ་ཙམ་མི་དམིགས་ཚེ། འཇིག་རྟེན་དག་ན་ཤེས་རབ་ཕ་རོལ་ཕྱིན་གྲངས་བགྲོད། ། ཅེས་པའི་ཚུལ་ཡང་དག་པའི་ཤེས་རབ་ཀྱི་ངོ་བོར་སྟོང་ཉིད་ནམ་མཁའ་ལྟ་བུར་འཆར་དགོས་པ་ལ། རྒྱུའི་དབང་གིས་སྐྱེས་པར་དངོས་སྨྲ་བ་གྲུབ་ཀྱང་། བདེན་མེད་དུ་མ་གྲུབ་པའི་ཕྱིར་དང་། རྟགས་འདིའི་ཚེར་མ་ཡང་ཕྱུང་བ་མེད་པའི་ཕྱིར་རོ། ། སྒྱུ་མ་རང་བཞིན་མེད་པར་རྟགས་ངེས་པར་འགྲུབ་པ་མ་ཡིན་ཏེ། དེ་ལས་སྔར་ལྟར་རིགས་ཤེས་ཀྱི་ངོར་སྒྱུ་མ་སྟོང་ཉིད་དུ་འཆར་དགོས་པ་ལ་རྒྱུ་ལ་མ་བརྟེན་པར་འབྱུང་བ་མེད་པས་འགག་པ་མེད་པ་དང་།
རྒྱུ་སྔ་མ་སྔ་མ་འབྲས་བུ་ཕྱི་མ་ཕྱི་མར་འཕོ་བ་མེད་པས་སྐྱེ་བ་མེད་པ་འདི་ཡང་དངོས་སྨྲ་བ་ཕལ་ཆེར་གྱིས་གྲུབ་ཀྱང་རང་བཞིན་མེད་པར་མ་གྲུབ་པའི་ཕྱིར་རོ། ། དེས་ན་འདི་ནི། མུ་སྟེགས་ཀྱི་གཞུང་ལས། རྣམ་རིག་ཙམ་ནི་རྟག་ཏུ་རྣམ་པར་དག ། ཅེས་པ་དང་། ཡོན་ཏན་རྣམས་ཀྱི་རང་བཞིན་མཆོག ། མཐོང་བའི་ལམ་དུ་འགྲོ་མ་ཡིན། ། མཐོང་བའི་ལམ་དུ་གང་གྱུར་པ། ། འདི་ཀུན་སྒྱུ་མ་བཞིན་དུ་བསོག ། ཅེས་པ་དང་།
རྨི་ལམ་སྒྱུ་མ་ཇི་འདྲ་བ། ། དྲི་ཟའི་གྲོང་ཁྱེར་ཇི་འདྲར་མཐོང་། ། དེ་ལྟར་འཇིག་རྟེན་འདི་དག་མཐོང་། ། འགག་པ་མེད་ཅིང་སྐྱེ་བ་མེད། ། བཅིངས་པ་མེད་ཅིང་བསྒྲུབ་པ་མེད། ། ཐར་འདོད་མེད་ཅིང་ཐར་པ་མེད། ། ཆགས་པ་འཇིགས་དང་ཁྲོ་བྲལ་བ། ། རིག་བྱེད་མཐར་ཕྱིན་ཐུབ་རྣམས་ཀྱིས། ། སྤྲོས་པ་ཉེར་ཞི་གཉིས་མེད་པའི། ། རྣམ་པར་མི་རྟོག་འདི་མཐོང་ངོ་། །
ཞེས་པ་ལ་སོགས་པའི་ལུགས་ལྟར་རང་བཞིན་མེད་པ་ལ་སོགས་པའི་ཚིག་ཙམ་སྒྲོགས་པ་ཡིན་ནོ། ། བརྗོད་བྲལ་དུ་ཡང་དེ་དག་གིས་ལེགས་པར་འགྲུབ་པ་མ་ཡིན་ཏེ། མྱོང་ན་མཁས་པས་སྨྲ་ཤེས་པ་ཡིན་པའི་ཕྱིར་དང་། མི་མཁས་པས་སྨྲས་མ་ཤེས་པ་ནི་བླུན་པའི་རྣམ་འགྱུར་དུ་ཟད་པའི་ཕྱིར་དང་། གང་བརྗོད་ཀྱང་བདག་འཛིན་སྐྱེ་ན་བདག་མེད་ཅེས་བརྗོད་ཀྱང་བདག་འཛིན་སྐྱེ་བར་འགྱུར་བའི་ཕྱིར་རོ། ། དེའི་ཕྱིར་དེ་ལྟ་བུའི་སྒྱུ་མ་དང་། རང་བཞིན་མེད་པ་དང་། བརྗོད་བྲལ་གྱི་ཚུལ་ཙམ་ནི་ལེགས་ཀྱང་། སེམས་ཙམ་གྱི་གྲུབ་མཐའ་ལས་མི་འདའ་སྟེ། ཇི་སྐད་དུ།
བྱུང་བདེན་སྒྱུ་མ་ལ་སོགས་བཞིན། ། ཞེས་པ་དང་། དེས་ན་མཚན་ཉིད་སྟོང་པའི་ཕྱིར། ། རང་བཞིན་མེད་པར་རབ་ཏུ་བཤད། ། ཅེས་དང་། དེ་ལྟར་ཆོས་ཐམས་ཅད་བརྗོད་དུ་མེད་པའོ། ། ཞེས་དང་། ཡོད། ། སྤྲོས་ཀུན་ཡུལ་མིན་རང་བཞིན་ཡོད། ། ཞེས་པ་ལྟ་བུའོ། །
གལ་ཏེ་དེ་དག་ནི་རྣལ་འབྱོར་དབང་ཕྱུག་གི་སྙན་རྒྱུད་ཀྱི་གསུང་ཡིན་ནོ་ཞེ་ན། གསུང་པ་ནི་སྲིད་དེ། ཇི་ལྟར་ནད་པ་ནད་པ་ལ། ། སྨན་པས་སྨན་ནི་གཏོང་བ་ལྟར། ། དེ་བཞིན་སངས་རྒྱས་སེམས་ཅན་ལ། ། ཇི་ལྟར་བཟོད་པའི་ཆོས་སྟོན་ནོ། ། ཞེས་པ་ལྟར་མི་འགལ་བའི་ཕྱིར་རོ། ། འཕགས་པ་བྱམས་པས་མདོ་སྡེ་རྒྱན་ལ་སོགས་པ་བཞིན་ནོ། ། འོན་ཀྱང་རྩ་བ་རྡོ་རྗེའི་ཚིག་རྐང་ལས་ནི། ཁྱེད་ཀྱིས་དེ་ལྟར་མི་ཤེས་ཏེ།
ཤེས་པར་བྱེད་པའི་རིགས་པ་ཅུང་ཟད་ཀྱང་མེད་པའི་ཕྱིར་རོ། ། མཐར་ཐུག་གི་བཞེད་པ་ནི་དེ་ལྟར་མ་ཡིན་པར་ཤེས་ཏེ། མཁས་ཤིང་མཆོག་གི་དངོས་གྲུབ་རྙེད་པའི་རྣལ་འབྱོར་གྱི་དབང་ཕྱུག་ཆེན་པོ་ཡིན་པས་ཟབ་མོའི་ལྟ་བ་ཁྱད་པར་ཅན་ཐུགས་སུ་མ་ཆུད་པ་མི་སྲིད་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ། ངོ་བོ་ཉིད་ཀྱི་སྐུ་ལ་སོགས་པ་འདུས་མ་བྱས་ཀྱི་ཆོས་གཞན་ཡང་ཡོད་པས། ཆོས་རྣམས་སེམས་ཉིད་ཀྱི་སྣང་བ་ཞེས་པའང་མི་རིགས་པར་མཚུངས་པའི་ཕྱིར་དང་། ཁ་དོག་དང་དབྱིབས་ལ་སོགས་པ་སེམས་ཡིན་ཀྱང་དེ་དག་ཀྱང་བཙལ་བས་མ་རྙེད་པའི་ཕྱིར་དང་། གང་ལྟར་ཡང་མ་རྙེད་པའི་གནད་ཉམས་སུ་བླང་བའི་ཆོས་གསུམ་གྱི་ཐད་དུ་རྒྱས་པར་སྟོན་པས་མ་བརྗོད་པ་གྱི་ན་ཡིན་པའི་ཕྱིར་དང་། དངོས་པོའི་གསལ་བ་དང་ཟུང་འཇུག་གི་བསལ་བ་དོན་མི་གཅིག་པར་འགྱུར་བའི་རྒྱུ་མཚན་མེད་པའི་ཕྱིར་དང་།
ཟུང་འཇུག་དང་བརྗོད་བྲལ་ནི་འདིར་མིང་གི་རྣམ་གྲངས་སུ་བཞེད་པའི་ཕྱིར་དང་། གཉིས་སུ་མེད་པ་མིང་ཙམ་སྟེ། ། དེ་ལ་མིང་ནི་ཡོད་མ་ཡིན། ། གཉིས་མེད་མིང་དུ་བཟུང་བ་ལ། ། དེ་ལ་རྣལ་འབྱོར་པས་བཟོད་མཛོད། ། ཅེས་རྣལ་འབྱོར་གྱི་དབང་ཕྱུག་ཆེན་པོ་རྟོག་རྩེ་བའི་བཞེད་པ་ཡང་དེ་ལྟར་ཡིན་པའི་ཕྱིར་དང་། དེ་ལྟ་མ་ཡིན་ན་ཁྱེད་རང་གི་ལམ་གྱི་སྔོན་འགྲོར་བསྟན་པའི་རྣལ་འབྱོར་གསུམ་པ་བརྗོད་མེད་ཀྱི་རྣལ་འབྱོར་ལས་ཀྱང་། ལམ་གྱི་དངོས་གཞིར་བསྟན་པའི་དབང་བཞིའི་ལྟ་བ། སྣང་སྟོང་ཟུང་འཇུག་དང་། གསལ་སྟོང་ཟུང་འཇུག་དང་།
བདེ་སྟོང་ཟུང་འཇུག་དང་། བདེ་སྟོང་མཆོག་རྣམས་དམན་པར་འགྱུར་ཏེ། ཟུང་འཇུག་ཡིན་ན་བརྗོད་བྲལ་ཡིན་པར་མི་གྲུབ་པའི་ཕྱིར་རོ། ། འདོད་པར་མི་ནུས་ཏེ། ལམ་གྱི་སྔོན་འགྲོའི་ལྟ་བ་ལས། ལམ་གྱི་དངོས་གཞིའི་ལྟ་བ་རྣམས། ། བོང་པའི་རྦབ་བཞིན་དུ་འགྱུར་བ། བཞད་གད་ཀྱི་གནས་ཡིན་པའི་ཕྱིར་དང་། ངག་དང་། ཨ།
ཡིད་དང་། ཧཱུྃ་སྡེ་ཚན་གཅིག་ཡིན་པ་ལ་རྒྱུད་སྡེ་ལ་ལར་གསུངས་མོད། འགའ་ཞིག་ཏུ་རླུང་འཇུག་ནས་གསུམ་དང་སྡེ་ཚན་འདི་བཞིན་དུ་གསུངས་པས། གོ་ལོག་པ་མ་ཡིན་པའི་ཕྱིར་དང་། སྙིང་པོའི་འབྲས་བུ་ཡིན་པར་ཁས་བླངས་པ་མེད་པའི་ཕྱིར་དང་། སྣང་བ་སེམས་སུ་ཁས་བླངས་ཀྱང་། རྣལ་འབྱོར་གྱི་རིམ་པ་འཕར་རྒྱུ་གཞན་ཡོད་པས་མཐར་ཐུག་གི་ལྟ་བ་མ་ཡིན་པའི་ཕྱིར་དང་། དེའི་ཕྱིར་རྟེན་འབྲེལ་ཐམས་ཅད་སངས་རྒྱས་ཀྱི་ཡེ་ཤེས་སུ་ཐལ་བ་དང་། གཞི་ལམ་འབྲས་བུའི་དུས་གསུམ་དུ་མི་འཐད་པའི་སྐྱོན་བརྗོད་པ་སོགས། སྐྱོན་དུ་བརྗོད་པའི་གོ་སྐབས་མེད་པའི་ཕྱིར་དང་།
སེམས་སྒྱུ་མ་ལྟ་བུར་བསྒྲུབ་པ་ལ། སྟོང་ཉིད་ནམ་མཁའ་ལྟ་བུ་འཆར་དགོས་པའང་བཞད་གད་ཆེན་པོ་ཡིན་པའི་ཕྱིར་དང་། འདིར་དཔེས་བསྒྲུབ་པ་ཡིན་གྱི་རྟགས་ཀྱིས་སྒྲུབ་པ་མ་ཡིན་པའི་ཕྱིར་དང་། རྒྱུ་ལ་བརྟེན་ནས་འབྱུང་བ་ཙམ་རྟེན་འབྲེལ་གྱི་དོན་དུ་སྨྲ་བ་མེད་པའི་ཕྱིར་ཏེ། སློབ་དཔོན་འཕགས་པས། གང་ལ་བརྟེན་ནས་གང་བྱུང་བ། ། དེ་ནི་རེ་ཤིག་དེ་ཉིད་མིན། ། དེ་ལ་གཞན་པའང་མིན་པ་སྟེ། ། དེ་ཕྱིར་ཆད་མིན་རྟག་པའང་མིན། ། ཞེས་པ་ལྟར།
འཁོར་འདས་དབྱེར་མེད་དུ། དེ་ལྟར་སྐྱེ་བ་དང་། འཇིགས་པ་དང་། འགྲོ་བ་དང་། འོང་བ་དང་། མཐའ་མ་དང་དབུས་མེད་པར། ཆོས་ཐམས་ཅད་ལ་སྒྲོ་འདོགས་དང་སྐུར་འདེབས་ལས་ཡོངས་སུ་གྲོལ་བ་ཞེས་བྱ་བ་འདི་ནི། རྟེན་ཅིང་འབྲེལ་པར་འབྱུང་བ། ཞེས་བྱ་བ་ཡིན་ནོ། ། ཞེས་རང་བཞིན་གྱིས་སྐྱེ་འགག་དང་བྲལ་བའི་རྟེན་འབྲེལ་ཞལ་གྱིས་བཞེས་པ་ཡིན་པའི་ཕྱིར་དང་།
བརྗོད་བྲལ་དུ་དཔེ་དེས་མི་གྲུབ་ན། རྒྱུད་ཉིད་ལས། དེ་ལས་ཅི་ཞིག་སྐྱེ་ཞེ་ན། ། གཞོན་ནུའི་དགའ་བ་ཇི་ལྟ་འམ། ། ལྐུག་པའི་རྨི་ལམ་ཇི་བཞིན་ནོ། ། ཞེས་སོགས་ཀྱིས་བརྗོད་བྲལ་དུ་བསྟན་པ་དང་འགལ་བའི་ཕྱིར་དང་། རང་ཉིད་ཀྱིས་ཀྱང་རྒྱུད་ཀྱི་འབྲེལ་པར། དེ་ལས་དཔེའི་ཡེ་ཤེས་རང་། རྗེས་སུ་མཐུན་པར་སྐྱེ་སྟེ། དེ་ཅི་འདྲ་བ་ཞིག་སྐྱེ་ན།
གཞོན་ནུས་འཁྲིག་པའི་དགའ་བ་མྱོང་བ་ཇི་ལྟའི་མྱོང་བ་ཡང་སྨྲ་མི་ཤེས་པས་ལྐུག་པའི་རྨི་ལམ་ཇི་ལྟ་བའོ། ། ཞེས་དང་། རང་གི་འཁོར་འདས་དབྱེར་མེད་ཀྱི་ཁྲིད་དུ། དེ་ལ་དཔེ་ནི། གཞོན་ནུ་མ་དང་སྙོམས་པར་འཇུག་པ་དང་། རྡོ་རྗེའི་རྦ་རླབས་འདེབས་པ་ལས་བྱུང་བའི་ཤེས་པ་རྟོག་མེད་ལ་སོང་བ་དེ་ཡིན། སྒྲ་ནི་འདི་ཐམས་ཅད་སྟོང་པ་དང་མི་སྟོང་པ་ལ་སོགས་པ་གང་དུ་ཡང་བརྗོད་མི་ཤེས། གང་དུའང་བསམ་དུ་མེད་པ་ལས་བྱུང་བའི་ཤེས་པ་རྟོག་མེད་ལ་སོང་བ་དེ་ཡིན། སྒྲ་ནི་འདི་ཐམས་ཅད་སྟོང་པ་དང་མི་སྟོང་པ་ལ་སོགས་པ་གང་དུ་ཡང་བརྗོད་མི་ཤེས། གང་དུའང་བསམ་དུ་མེད་པ་ཕྱག་རྒྱ་ཆེན་པོའི་ངང་ལ་ཞོག་ཅེས་པ་ལྟ་བུ་ཡིན།
ཞེས་བཤད་པས་ན། རང་གིས་རང་ལ་སྐྱོན་བརྗོད་པ་ཁོ་ན་ཡིན་པའི་ཕྱིར་རོ། ། འོན་ཏེ་བླུན་པོ་ལ་དཔེ་དང་། བརྡ་ཙམ་བསྟན་ནས། ལྟ་བ་རྟོགས་པར་ཐ་སྙད་བྱེད་པ་ཡིན་ལ། མཁས་པ་ལ་རྟག་འཛིན་གྱི་སྒོ་ནས་སྟོན་པ་ཡིན་ནོ། ། ཞེ་ན། བླུན་པོ་ལ་དཔེ་བསྟན་པས་བརྗོད་བྲལ་དུ་གྲུབ་ན། བརྗོད་བྲལ་དུ་དཔེ་དེས་གྲུབ་པར་འགྱུར་བའི་ཕྱིར་དང་། བླུན་པོ་ལ་ཡང་གྲུབ་ན།
མཁས་པ་ལ་ལྟ་སྨྲོས་ཀྱང་ཅི་དགོས་པའི་ཕྱིར་དང་། བླུན་པོ་ལ་དཔེ་བསྟན་པས་མི་གྲུབ་ན། ཐ་སྙད་བཏགས་པ་ལ་དགོས་པ་མེད་པའི་ཕྱིར་དང་། སྔགས་ཀྱི་ཐུན་མོང་མ་ཡིན་པའི་ལྟ་བ་ནི་དཔེ་ཁོ་ནས་སྟོན་པར་བཞེད་པའི་ཕྱིར་དང་། གསུམ་པའི་ཡེ་ཤེས་ཀྱང་། འདིར་དཔེར་བཞེད་པས། དབང་གསུམ་པ་དབང་རྟུལ་ཁོ་ན་ལ་སྐུར་བྱར་འགྱུར་བའི་ཕྱིར་དང་། དེ་བཞིན་དུ་དཀྱིལ་འཁོར་འཁོར་ལོའི་ལམ་ཡང་དབང་རྟུལ་ཁོ་ན་ལ་བསྟན་བྱར་འགྱུར་བའི་ཕྱིར་དང་། དེ་དག་དཔེར་མི་རུང་ན། གསུམ་པའི་ཡེ་ཤེས་དཔེའི་ཡེ་ཤེས་སུ་ཁྱེད་རང་གིས་འབད་པས་བསྒྲུབས་པ་དང་འགལ་བའི་ཕྱིར་རོ། །
གཞན་ཡང་ཁྱེད་ཀྱིས་སྙོམས་འཇུག་དང་། རྦ་རླབས་ལས་བྱུང་བའི་ཤེས་པ་རྟོག་མེད་ཅེས་པའང་མི་འཐད་དེ། དཔེ་དེ་དག་ནི། བདེ་བ་དང་མི་རྟོག་པ་ཟུང་དུ་འཇུག་པའི་དཔེ་ཡིན་པའི་ཕྱིར་དང་། མི་རྟོག་པ་ཁོ་ན་ཡིན་ན། བརྒྱལ་བའམ། གཉིད་འཐུག་པོ་དཔེར་འཇོག་པར་རིགས་པའི་ཕྱིར་རོ། ། དེའི་ཕྱིར། ཁྱེད་ཀྱིས། མི་རྟོག་པའི་རྣལ་འབྱོར་ཞེས་བརྗོད་བྲལ་གྱི་རྣལ་འབྱོར་ལས་ཁྱད་པར་དུ་བྱས་པ་དེ་ནི།
ཁྱེད་རང་གི་བརྗོད་བྲལ་གྱི་རྣལ་འབྱོར་ལས་ཁྱད་པར་དུ་གྱུར་པ་ཡིན་ཀྱང་། ཁོ་བོ་ཅག་གི་བརྗོད་བྲལ་ལས་ནི། ཁྱད་པར་དུ་གྱུར་པ་མ་ཡིན་ཏེ། རྟོག་ན་མཁས་པས་བརྗོད་དུ་རུང་བ་ལས། མི་རྟོག་པའི་ཕྱིར་བརྗོད་དུ་མེད་པར་བཞེད་པ་ཡིན་པའི་ཕྱིར་རོ། ། དེར་མ་ཟད། ཁྱེད་ཀྱི་མི་རྟོག་པའི་རྣལ་འབྱོར་ནི་ཟབ་པ་ཁོ་ན་ཡིན་ལ། ཁོ་བོ་ཅག་ནི་བདེ་བ་དང་མི་རྟོག་པ་ཟུང་དུ་འཇུག་པར་བཞེད་པའི་ཕྱིར། མདོ་སྔགས་ཀྱི་སྙིང་པོའི་གནད་ཐམས་ཅད་དཔལ་ལྡན་ས་སྐྱ་པ་ཁོ་ནས་གསལ་བར་བྱས་པ་ཡིན་ནོ། ། དེས་ན་སེམས་ཙམ་པའི་གྲུབ་མཐའ་ལས་ཤིན་ཏུ་འདས་པ་ཡིན་ཏེ།
ཤེས་པ་རང་བཞིན་མེད་པར་སྒྲུབ་པའི་ཕྱིར་དང་། མཐའ་བཞིའི་སྐྱེ་བ་བཀག་པའི་རྟེན་འབྲེལ་ཞལ་གྱིས་བཞེས་པའི་ཕྱིར་རོ། ། དེ་ཡང་སྣང་བ་སེམས་སུ་བསྒྲུབ་པའི་ཕྱྭ་དང་དབང་ཕྱུག་དང་རྡུལ་ཕྲན་ལ་སོགས་པ་བྱེད་པ་པོ་ཡིན་པ་བཀག་ནས་སྣང་བ་ལ་བདེན་པར་ཞེན་པའི་སྤྲོས་པའི་བཅད། སེམས་སྒྱུ་མར་བསྒྲུབས་པས། རྒྱུ་མེད་ལས་སྐྱེ་བ་བཀག་ནས་སེམས་སུ་ཞེན་པའི་སྤྲོས་པ་བཅད། སྒྱུ་མ་རྟེན་འབྲེལ་དུ་བསྒྲུབས་པས་མཐའ་བཞིའི་སྤྲོས་པ་བཀག་ནས་རྟེན་འབྲེལ་གྱི་སྐྱེ་བ་ཞལ་གྱིས་བཞེས་པས། མཐར་འཛིན་གྱི་ལྟ་བ་ཐམས་ཅད་བཅད། རྟེན་འབྲེལ་བརྗོད་བྲལ་དུ་བསྒྲུབས་པས། ངོ་བོ་ཉིད་མེད་པ་ལ་ཞེན་པ་བཞག་ནས་ཟུང་འཇུག་ཆེན་པོའི་ལྟ་བ་ལ་དབང་བསྐུར་བའི་འབྱོར་པ་སྩལ་བ་ཡིན་ནོ། ། རྣལ་འབྱོར་གྱི་རིམ་པ་འདི་ཉིད་དུས་ཀྱི་འཁོར་ལོའི་རྒྱུད་ལས་ཀྱང་འབྱུང་སྟེ།
ཇི་སྐད་དུ། སྲིད་གསུམ་ཕྲ་རབ་གཟུགས་མིན་འདིར་ནི་རྣམ་པར་ཤེས་པ་ཙམ་སྟེ་རྣམ་པར་ཤེས་པའང་མིན་པ་ཉིད། ། སངས་རྒྱས་ཡེ་ཤེས་གང་དུའང་གནས་པ་མ་ཡིན་ཞེས་པའི་ཚིག་འདི་སངས་རྒྱས་པ་རྣམས་སྟོན་པར་འགྱུར། ། གང་ཞིག་འགྱུར་མེད་དང་བྲལ་མི་རྣམས་ཀྱིས་ནི་སྟོང་པ་ཉིད་དེ་གཟུང་ནས་སྟོང་པ་ལྟ་བྱེད་པ། ། དེས་ན་གཙོ་བོས་གང་ཞིག་འཕོ་མེད་ལྷན་སྐྱེས་ལུས་ཀྱི་བདེ་བ་དག་ནི་སྔགས་ཀྱི་ཐེག་པར་བསྟན། ། ཞེས་གསུངས་ལ། རྒྱས་པར་ཤེས་པར་འདོད་ན་མངོན་པར་རྟོགས་པ་དཔག་བསམ་གྱི་ལྗོན་ཤིང་དུ་བལྟ་བར་བྱའོ། ། འོན་ཀྱང་རྣལ་འབྱོར་བསྒོམ་པ་ལ་ནི་སྤྲོས་པ་འདི་ཙམ་གྱིས་ཆོག། །། ལུས་ཐབས་རྒྱུད་སོགས་ལ་ཞེས་པར། བསྟན་བཅོས་དེ་ཉིད་འདུས་པ་ལས།
སྦྱོར་བ་རྒྱུའི་དབང་ནི། ཁ་ཅིག་ན་རེ། ལུས་ཐབས་རྒྱུད་དམ། སོགས་ཀྱིས་བསྡུས་པ་བཤད་རྒྱུད་ལ་དོན་ལྔ་ལས། རྒྱུའི་དབང་ནི་གདན་སོགས་གསུམ་པ་བཞིས་བསྟན་ཏེ། གདན་ནི་སངས་རྒྱས་དང་བྱང་སེམས་ཀྱི་གདན། རིག་མ་དང་ལྷ་མོའི་གདན། ཁྲོ་བོ་དང་ཁྲོ་མོའི་གདན་ནོ། ། དེ་ལ་སོགས་དང་པོས་རྣམ་དག་དང་། བྱིན་བརླབས་ཀྱི་དབང་དུ་བྱས་ནས་ལྷ་དཔའ་བོ་གཅིག་པ་སོགས་ལ་གདན་གསུམ་ཚང་བར་བསྟན།
སོགས་གཉིས་པས་ནི། མཆོག་དབང་གསུམ་ལའང་གདན་གསུམ་ཚང་བར་བསྟན་ནོ། ། གསུམ་པ་ནི། དཀྱིལ་འཁོར་གང་ལས་ཐོབ་པ། དབང་གང་ཐོབ་པ། དྲི་མ་གང་དག་པའོ། ། ལ་ལ་ན་རེ། གདན་སོགས་དང་པོས་གདན་ཉིད་བསྡུས་སོ་ཞེས་འཆད་དོ། ། དེ་དག་ནི་ལེགས་པར་མི་བསམ་སྟེ། ལུས་ཐབས་རྒྱུད་སོགས་ཀྱི་སོགས་ཁོངས་ནས་ངག་ཐབས་རྒྱུད་སོགས་ཀྱང་དོན་གྱིས་ཐོབ་པའི་ཕྱིར་དང་།
གདན་གསུམ་ཀ་ལ་ཐབས་ཤེས་ཟུང་འཇུག་ཉིད་རིགས་པའི་ཕྱིར་དང་། གདན་སོགས་ཀྱི་སོགས་ཁོངས་ནས་སྤྱིར་གདན་བསྡུད་པ་ནི། ལྷ་སོགས་ཀྱི་སོགས་ཁོངས་ནས་ལྷ་བསྡུད་པ་ལྟར་བཞད་གད་ཡིན་པའི་ཕྱིར་དང་། བྱེ་བྲག་ཏུ་དཔའ་བོ་གཅིག་པ་སོགས་སྟོན་པའི་ཤེས་བྱེད་མེད་ཅིང་། དཔའ་བོ་གཅིག་པ་སོགས་དང་འབྲེལ་པའི་སོགས་གཉིས་པས། མཆོག་དབང་གསུམ་གྱི་གདན་གསུམ་སྟོན་པའི་ཤེས་བྱེད་ཀྱང་མེད་པའི་ཕྱིར། འོ་ན་ཇི་ལྟར་ཞེ་ན། ལུས་རྩ་ཐབས་རྒྱུད་དང་། སོགས་པས་བསྡུས་པ་རྩ་ཡི་གེ ངག་ཐབས་རྒྱུད།
ངག་བྱང་སེམས། སེམས་ཐབས་རྒྱུད། ཁྱབ་བྱེད་རླུང་། ཡེ་ཤེས་ཐབས་རྒྱུད་ལ། དང་པོར་རྒྱུའི་དབང་བསྟན་ཞེས་ཚིག་རྣམ་པར་སྦྱོར། གང་གིས་ན། གདན་སོགས་གསུམ་པ་བཞིས་བསྟན་ཏེ། དེ་ལ་གདན་ནི་དཀྱིལ་འཁོར་གྱི་དབང་དུ་བྱས་པ་སྟེ། གཤེགས་པ་དང་གཤེགས་མའི་གདན། སེམས་དཔའ་དང་སེམས་མའི་གདན།
ཁྲོ་བོ་དང་ཁྲོ་མོའི་གདན་ནོ། ། སོགས་ཀྱི་སྒྲས་ནི་དབང་གང་ཐོབ་པ་དང་། དྲི་མ་གང་དག་པ་སྟེ། དཀྱིལ་འཁོར་གང་ལས་དབང་གང་ཐོབ་པ། དྲི་མ་གང་དག་པ་ནི་གསུམ་པ་ཞེས་པའི་དོན་ནོ། ། བཞི་ནི་བུམ་དབང་ལ་སོགས་པ་དབང་བཞིའོ། ། སོགས་གཉིས་པས་ནི་དབང་སོ་སོའི་རྟོགས་པ་དམ་ཚིག་མཐའ་རྟེན་གསུམ་བསྡུས་སོ། ། ཞེས་གསུངས་སོ། ། དེ་ལ་དགག་པ་མི་འཐད་དེ། འདིར་ལུས་ཐབས་རྒྱུད་ཀྱི་སོགས་ཁོངས་ནས།
ལུས་བཤད་རྒྱུད་འཆད་དགོས་ཏེ། ཀུན་གཞི་རྒྱུ་རྒྱུད་རྩ་རྒྱུད་དུ་བཞག་པའི་ཕྱིར་དང་། ལུས་ཐབས་རྒྱུད་བཤད་རྒྱུད་དུ་འཇོག་དགོས་པ་ཡིན་པའི་ཕྱིར་དང་། ལུས་ཞེས་པ་ལུས་ལ་རྟེན་འབྲེལ་འགྲིག་པ་ལས་སེམས་ལ་རྟོགས་པ་འཆར་བས། ལུས་ལ་གནད་དུ་བསྣུན་པ་ཉིད་ཐབས་རྒྱུད་ཀྱི་གཙོ་བོར་བསྟན་པའི་ཕྱིར། ལུས་ཐབས་རྒྱུད་ཅེས་བརྗོད་པ་ཡིན་ལ། དེའི་ཚེ་ལུས་རྩ་དང་། རྩ་ཡི་གེ་དང་། ཁམས་བདུད་རྩི་དང་། སྙིང་པོ་ཡེ་ཤེས་རླུང་སྟེ།
རྟེན་ཀུན་པ་ཐམས་ཅད་ལུས་ཡིན་པའི་ཕྱིར། ལུས་ཐབས་རྒྱུད་ཀྱི་སོགས་ཁོངས་ནས་ངག་སོགས་འདོན་པ་མ་རྟོགས་པའི་རྣམ་འགྱུར་དུ་འགྱུར་བའི་ཕྱིར་དང་། ལམ་གྱི་མཐུན་བཞི་ལ་དབང་བཞི་བསྒོམ་པས་ལུས་ལ་བརྟེན་ནས་ཞེས་པར་ཁྱེད་ལྟར་ན། ལུས་སོགས་ལ་བརྟེན་ནས་ཞེས་སྨྲོས་པར་རིགས་པ་ལས་མ་སྨྲོས་པའི་ཕྱིར་དང་། གདན་གསུམ་ཀ་ལ་ཐབས་ཤེས་ཟུང་འཇུག་ཡོད་དེ། སངས་རྒྱས་དང་རིགས་མ། བྱང་སེམས་དང་ལྷ་མོ། ཐབས་ཤེས་ཡིན་པའི་ཕྱིར་དང་། སོགས་དང་པོས་རྣམ་གཞག་དང་དབྱིབས་བྱིན་བརླབས་བསྡུད་པ་ནི། བླ་མ་དམ་པ་ལ་སོགས་པར་བཞེད་ལ།
གཉིས་པ་གདན་སོགས་ཀྱིས་གདན་གསུམ་བསྡུས་པ་ནི་དམར་བཞེད་ཀྱི། རྗེ་བཙུན་གོང་མའི་དགོངས་པ་ནི། གཉག་མ་འདི་ཉིད་དུ། གསུམ་པ་བཞི་ནི། དཀྱིལ་འཁོར་གང་ལས། དབང་གང་ཐོབ་པ། དྲི་མ་གང་དག་པ་སྟེ། གསུམ་ཚན་བཞིའོ། ། ཞེས་གསུངས་པས། གདན་ནི་དཀྱིལ་འཁོར་ཡིན་ལ།
སོགས་ཁོངས་ནས་དབང་དང་དྲི་མ་གང་དག་སྡུད་པ་ཡིན་པའི་ཕྱིར་རོ། ། སོགས་གཉིས་པས་ནི། མཆོག་དབང་གསུམ་གྱིས་གསུམ་ཚན་བསྡུས་པར་བཞད་ལ། དེ་ལྟར་ཡང་། སྲས་དོན་མར། དེས་དང་པོ་དཀྱིལ་འཁོར་བསྟན་ཏོ། ། དཀྱིལ་འཁོར་དེར་དབང་གང་ཐོབ་ཅེས་པ་དང་། སོགས་གཉིས་པས་བསྡུས་པ་མཆོག་དབང་གོང་མ་གསུམ་ལ་ནི་ཞེས་དང་། དཔེར་མཛོད་མར་ཡང་། གདན་སོགས་ཞེས་པ་སོགས་དང་པོས་བུམ་དབང་གི་དཀྱིལ་འཁོར་གང་ཡིན་པ་དང་།
དབང་གང་ཡིན་པ་དང་། དྲི་མ་གང་དག་པའོ། ། ཞེས་དང་། སོགས་གཉིས་པས་དོན་དབང་གི་གསུམ་ཚན་ལ་ཞེས་བཤད་དོ། ། དེའི་ཕྱིར་རྗེ་བཙུན་གོང་མའི་གསུང་རབ་ལ་ནི་ཁྱེད་ཀྱིས་བརྗོད་པའི་སྐྱོན་དེ་དག་གིས་རེག་པའི་གོ་སྐབས་མེད་པའི་ཕྱིར་རོ། ། བླ་མ་དམ་པའི་གསུང་དེ་ནི་བུམ་དབང་གི་དཀྱིལ་འཁོར་ཁོ་ན་ལ་སོགས་དང་པོ་སྦྱོར་བའི་བཤད་པའི་ཚུལ་སྨྲོས་པ་སྟེ་གོང་མའི་བཞེད་པའི་ཕྱོགས་གཅིག་བརྗོད་པ་ཡིན་པས། འགལ་བར་མི་བསམ་ཞིང་། བརྟག་གཉིས་ལས། རྡོ་རྗེ་སྙིང་པོ་ལ་སོགས་པའི་མཁའ་འགྲོ་མ་ཐམས་ཅད་ཅེས་གསུངས་པའང་ཡོད་པས། བླ་མའི་མན་ངག་གིས་བཤད་པར་བྱ་བ་ཡིན་གྱི།
ཡི་གེ་ཁོ་ན་ལ་ཞེན་པའི་བཤད་པ་ལ་སྙིང་པོ་མེད་པ་ཡིན་ནོ། ། བཞག་པ་མི་འཐད་དེ། ལུས་རྩ་སོགས་ཐབས་རྒྱུད་ཡིན་ན། དེ་དག་ལམ་ཡིན་པར་འགྱུར་བའི་ཕྱིར་དང་། ཡིན་ན་འགྲོ་བ་ཐམས་ཅད་ལམ་ལ་འབད་མེད་དུ་གནས་པར་འགྱུར་བའི་ཕྱིར་དང་། དེའི་ཕྱིར་རྒྱུ་རྒྱུད་དང་ཐབས་རྒྱུད་མ་ཕྱེད་པར་ཟད་པའི་ཕྱིར་དང་། སོགས་གཉིས་པས་སོགས་དང་པོའི་ཆར་རྟོགས་པའི་གསུམ་ཚན་དབང་སོ་སོའི་རྟོགས་པ་སོགས་བསྡུད་ན། གདན་སོགས་དྲུག་པ་བཞིས། ཞེས་བརྗོད་པར་རིག་པའི་ཕྱིར་དང་། དཀྱིལ་འཁོར་སོགས་གསུམ་དང་།
རྟོགས་པ་སོགས་གསུམ་སོ་སོར་ཕྲལ་བ་ལ་དགོས་པ་མེད་པའི་ཕྱིར་དང་། དབང་སོ་སོའི་རྟོགས་པ་བརྗོད་པ་དང་། དམ་ཚིག་དང་མཐའ་རྟེན་ནི། སྔ་མ་གསུམ་པོའི་ཞར་ལ་འབྱུང་བའི་ཕྱིར་རོ། ། དེའི་ཕྱིར་རྗེ་བཙུན་ས་སྐྱ་པའི་ལུགས་ཉིད་སྐྱོན་མེད་པ་ཁོ་ན་ཡིན་ནོ།། །། ལམ་དུ་བསྐྱེད་རིམ་སོགས་ཞེས་པར། བསྟན་བཅོས་དེ་ཉིད་འདུས་པ་ལས། འདིར་ཁ་ཅིག་བསག་སྦྱང་དང་། ཡན་ལག་དགུ་ལ་སོགས་པ་ཁྲིད་ཀྱི་དང་པོར་བྱེད་པ་ནི། གསུང་ངག་གི་དགོངས་པ་མ་ཡིན་ཏེ།
དེ་དག་རྣམས་ནི་ཐུན་མོང་མ་ཡིན་པའི་ཁྲིད་ཀྱི་སྔོན་འགྲོ་ཡིན་པས། ཐུན་མོང་དང་། ཐུན་མོང་མ་ཡིན་པའི་ཁྲིད་ཀྱི་གོ་རིམ་ལོག་པ་ཡིན་པའི་ཕྱིར་དང་། བདག་ཉིད་ལྷའི་ཏིང་ངེ་འཛིན་བསྒོམ་པ་ལ་སོགས་པ་ནི། ཉམས་ཀྱི་སྣང་བའི་ཁྲིད་ཡིན་པས། མ་དག་པའི་སྣང་བའི་ཁྲིད་ཀྱི་སྔོན་དུ་བསྒོམ་པ་མི་འཐད་པའི་ཕྱིར་རོ། ། འོ་ན་ཇི་ལྟར་ཞེ་ན། དང་པོར་མ་དག་པའི་སྣང་བའི་ཁྲིད། བློ་ཆོས་སུ་འགྲོ་བ་དང་། ཆོས་ལམ་དུ་འགྲོ་བ་དང་།
ལམ་འཁྲུལ་པར་སེལ་བ་དང་། འཁྲུལ་པ་བྱང་སེམས་སུ་འཆར་བ་ཞེས་བྱ་བ་ཐུན་མོང་བའི་ཁྲིད་ཀྱི་སྔོན་འགྲོ་དང་། དེ་ནས་ཉམས་ཀྱི་སྣང་བའི་ཁྲིད། ཚོགས་བསགས་པ་དང་། སྒྲིབ་པ་སྦྱང་བ་དང་། བསགས་སྦྱངས་དབྱེར་མེད་སྡོམ་པ་བཟུང་བ་ཞེས་བྱ་བ། ཐུན་མོང་མ་ཡིན་པའི་ཁྲིད་ཀྱི་སྔོན་འགྲོ་རྣམས་བསྒོམ་པར་བྱ་སྟེ། དེ་རྣམས་ནི་ཁྲིད་ཀྱི་ཡི་གེའི་སྐབས་སུ་འོག་ནས་འཆད་པར་འགྱུར་རོ། ། ཞེས་གསུངས་སོ། ། དེ་ལ་དགག་པ་མི་འཐད་དེ།
བསག་སྦྱངས་སོགས་ཐུན་མོང་མ་ཡིན་ཀྱང་། སྔོན་དུ་དབང་ཐོབ་པའི་གང་ཟག་གཅིག་ལམ་འདིར་འཇུག་པ་ན། སྔོན་དུ་དེ་དག་བྱས་པ་ལ་འགལ་བ་ཅི་ཡང་མེད་པའི་ཕྱིར་དང་། འཁོར་བའི་ཉེས་དམིགས་ཤེས་པ་ལ་སོགས་པ་ཚུལ་ཇི་ལྟ་བ་བཞིན་དུ་རང་རྒྱུད་ལ་སྐྱེ་བར་འགྱུར་བའི་རྟེན་འབྲེལ་གྱི་གནད་ཆེན་པོ་འགྲིག་པར་འགྱུར་བའི་དགོས་པ་ཤིན་ཏུ་ཆེན་པོ་ཡོད་པའི་ཕྱིར་དང་། ལྷའི་ཏིང་ངེ་འཛིན་བསྒོམས་ཕྱིན། མ་དག་པའི་སྣང་བའི་ཁྲིད་བསྒོམ་དུ་མི་རུང་ན་ནི། མ་དག་པའི་སྣང་བའི་ཁྲིད་རྣམས་བསྐྱེད་རིམ་བསྒོམ་པའི་སྤང་བྱར་འགྱུར་བས། ཧ་ཅང་བཞད་ཆེན་པོ་ཡིན་པའི་ཕྱིར་དང་། སྔར་དབང་མ་ཐོབ་པའི་གང་ཟག་ལ། མ་དག་པའི་སྣང་བའི་ཁྲིད་ཙམ་མམ།
ཐུན་མོང་གི་རྣལ་འབྱོར་པ་ལ་ཐུན་མོང་གི་ཉམས་རྒྱུད་ལ་སྐྱེས་སྐྱེས་བསྒོམ་པ་ཙམ་ཡན་ཆད། སྟོན་པའི་སྔོན་འགྲོར་ཡང་བཞེད་པ་མ་ཡིན་པས། ཐུན་མོང་དང་ཐུན་མོང་མ་ཡིན་པའི་ཁྲིད་ཀྱི་གོ་རིམ་ལོག་པའི་རྒྱུ་མཚན་མེད་པའི་ཕྱིར་རོ། ། བཞག་པ་མི་འཐད་དེ། བློ་ཆོས་སུ་འགྲོ་བ་ནས་འཁྲུལ་པ་བྱང་སེམས་སུ་འཆར་བའི་བར། ཐུན་མོང་བའི་ཁྲིད་ཀྱི་སྔོན་འགྲོ་ཡིན་ན། དེ་དག་ལས་གཞན་པའི་ཐུན་མོང་བའི་ཁྲིད་ཀྱི་དངོས་གཞི་ད་རུང་འཆད་དགོས་པར་འགྱུར་བའི་ཕྱིར་དང་། ཚོགས་བསག་པ་ལ་སོགས་པ་རྣམས་ཐུན་མོང་བའི་ཉམས་སྣང་ཡིན་ན། བླ་མའི་རྣལ་འབྱོར་མཎྜལ། རིགས་ལྔའི་སྡོམ་བཟུང་རྣམས་མཚན་ཉིད་ཐེག་པ་ལ་ཡང་ཡོད་པར་འགྱུར་བའི་ཕྱིར་དང་།
ཐུན་མོང་མ་ཡིན་པའི་ཉམས་ཡིན་ན་ཁྱེད་རང་གིས། རྟེན་གྱི་ཁྱད་པར་རྣལ་འབྱོར་པ་ལ། ཡུན་གྱི་ཁྱད་པར་ཏིང་ངེ་འཛིན་ལ། ངོ་བོའི་ཁྱད་པར་ཉམས་ཀྱི་སྣང་བ། ཞེས་བཤད་པས། སྔོན་འགྲོའི་དུས་ཉིད་དུ། དངོས་གཞིའི་ཏིང་ངེ་འཛིན་ཟབ་མོ་ཐོབ་པའམ། ཡང་ན་མཎྜལ་སོགས་པ་ཉིད་གཞིའི་ཏིང་ངེ་འཛིན་དུ་འདོད་པ་བྱུང་རྒྱལ་ཙམ་དུ་འགྱུར་བའི་ཕྱིར་རོ།། །། ཡང་བསྟན་བཅོས་དེ་ཉིད་འདུས་པ་ལས། འདིར་ལུས་ཀྱི་དཀྱིལ་འཁོར་གཙོ་བོར་བྱེད་པ་གསུང་ངག་གི་དགོངས་པ་མ་ཡིན་ཏེ།
ལུས་དཀྱིལ་ནི་གཙོ་བོར་རྫོགས་པའི་རིམ་པའི་རྟེན་ཡིན་པའི་ཕྱིར་ཏེ། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པའོ། ། ཞེས་གསུངས་པའི་ཕྱིར་དང་། འདི་ལ་རྟེན་པའི་ཡེ་ཤེས་དེ་ཉིད་ཀྱང་། གཙོ་བོར་རང་བྱུང་གི་ཡེ་ཤེས་ལ་སོགས་པ་ཉིད་དུ་འགྱུར་བའི་ཕྱིར་རོ། ། ཞེས་གསུངས་སོ།། །། དེ་ནི་མི་འཐད་དེ། གཙོ་བོར་རྫོགས་པའི་རིམ་པའི་རྟེན་ཡིན་པས་བུམ་དབང་གི་ལམ་ཡིན་པར་མི་འགྲུབ་པའི་ཕྱིར་དང་། ཡང་ན་ཁྱེད་རང་གི་ལུགས་ཀྱི་བསྐྱེད་པའི་རིམ་པ་ཡང་གསང་དབང་གི་ལམ་དུ་འགྱུར་བའི་ཕྱིར་དང་།
རྫོགས་པའི་རིམ་པའི་རྟེན་ཡིན་ན། གསང་དབང་གི་ལམ་ཡིན་པ་འགལ་བའི་ཕྱིར་དང་། ལུང་དེས་ཀྱང་ལུས་དཀྱིལ་གསང་དབང་གི་ལམ་དུ་མི་འགྲུབ་པའི་ཕྱིར་དང་། འགྲུབ་ན་ཁྱེད་རང་གིས་ལམ་དུས་ཀྱི་དབང་བསྐུར་བའི་ཆོ་གར་དཀྱིལ་འཁོར་དུ་བུམ་པའི་དབང་བསྐུར་བའི་ཆོ་ག་རྒྱས་པར་བཀོད་ནས། དེ་རྣམས་ཀྱིས་ལུས་ཀྱི་དཀྱིལ་འཁོར་དུ་བུམ་པའི་དབང་། སློབ་དཔོན་གྱི་དབང་གོང་མ་ཐོབ་ཅེས་གསུངས་པ། བཞད་གད་ཙམ་དུ་འགྱུར་བའི་ཕྱིར་དང་། འདི་ལ་བརྟེན་པའི་ཡེ་ཤེས་ཉིད་རང་འབྱུང་གི་ཡེ་ཤེས་ཡིན་པའི་ཕྱིར། སྒྲུབ་བྱེད་ཀྱང་ཅི་ཡང་མེད་པའི་ཕྱིར་རོ། ། དེས་ན་རྗེ་བཙུན་གོང་མའི་ལུགས་ཉིད་ཤིན་ཏུ་ཁྱད་པར་དུ་འགྱུར་བ་ཡིན་ནོ།། །།
དེ་ཉིད་འདུས་པར། ལུས་དཀྱིལ་བསྒོམ་པའི་མཐར། ཁ་ཅིག་ན་རེ། འདིར་ཡེ་ཤེས་པ་དགུག་ཞུགས་སོགས་མི་བྱེད་པའི་རྒྱུ་མཚན་རང་ལས་ལྷག་པའི་ཡེ་ཤེས་པ་མེད་པས་སོ་གསུངས་སོ། ། དེ་ནི་མ་ཡིན་ཏེ། སྤྱིར་ཡེ་ཤེས་པ་སྤྱན་དྲངས་ནས་བསྟིམས་ཏེ། དེའི་རྐྱེན་གྱིས་ལུས་དཀྱིལ་གསལ་བཏབ་པ་དང་འགལ་བའི་ཕྱིར་དང་། རང་ལས་ལྷག་པའི་ཡེ་ཤེས་པ་མེད་ན་ལམ་བསྒོམ་པ་དོན་མེད་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ།
སྔར་ཡེ་ཤེས་པ་སྤྱན་དྲངས་ནས་བསྟིམས་ཀྱང་། ཕོ་བྲང་གི་ལྷ་བརྒྱ་ལྔ་བཅུ་རྩ་བདུན་གྱི་རྣམ་པར་སྤྱན་དྲངས་ནས་བསྟིམས་པ་མེད་པའི་ཕྱིར་དང་། འདིར་རང་བཞིན་གྱིས་གྲུབ་པའི་དཀྱིལ་འཁོར་ཉིད་གསལ་འདེབས་པ་གཙོ་བོ་ཡིན་པའི་ཕྱིར། རྩ་བར་ནང་གི་མཁའ་འགྲོ་ལྔ། དེ་བཞིན་གཤེགས་པའི་སྐུ་ལྔ། བྱང་ཆུབ་ཆེན་པོའི་རྟེན་འབྲེལ་མཛད་པས། དངོས་གྲུབ་རྣམས་རང་ལས་འབྱུང་བར་ཤེས་ཤིང་། ཞེས་པ་ལྟར་བཞེད་པས། ལམ་བསྒོམ་པ་དོན་མེད་པའི་ཐལ་བ་འཇུག་པའི་གོ་སྐབས་མེད་པའི་ཕྱིར་དང་། གལ་ཏེ་འཇུག་ན་ཁྱེད་རང་གིས་རང་ལས་འབྱུང་བར་ཤེས་ཤིང་ཞེས་པའི་འགྲེལ་པར།
ཕྱིའི་རྒྱལ་བ་སྤྲུལ་པའི་སྐུ་ལ་སོགས་པ་ལ་དངོས་གྲུབ་རེ་བ་དང་བྲལ་ཞིང་། ཞེས་བཤད་པ་དང་དངོས་སུ་འགལ་བ་ཁོ་ན་ཡིན་པའི་ཕྱིར་རོ། ། དེའི་ཕྱིར། རྗེ་བཙུན་གོང་མའི་གསུང་རབ་ལས་སྐྱོན་གྱིས་རེག་པ་མ་ཡིན་ནོ། ། ཡང་དེ་ཉིད་འདུས་པ་ལས། འདིར་རླུང་ལྟས་བརྟགས་ནས། ཚོགས་བསག་ལ་སོགས་པའི་ཁྲིད་ཀྱི་སྔོན་འགྲོ་རྣམས་འཆད་པ་གསུང་ངག་གི་དགོངས་པ་དང་ཧ་ཅང་འགྲིག་པ་མ་ཡིན་ཏེ། བསྐྱེད་པའི་ལྷ་ཁྲིད་ནས་དངོས་གཞིའི་ཁྲིད་བསྒོམས་པ་ནི་ཤིན་ཏུ་ཡང་འགལ་བའི་ཕྱིར་དང་། ལག་ལེན་དང་ལུང་འགལ་བར་བྱེད་པའི་ཤེས་བྱེད་ཀྱང་མེད་པའི་ཕྱིར་ཏེ། འོ་ན་ཇི་ལྟར་ཞེ་ན།
འདིར་གསང་བའི་ལམ་དུས་ཀྱི་དབང་ཚུལ་བཞིན་དུ་བླངས་ཏེ། རྒྱུད་ཅི་ནས་ཀྱང་བྱིན་གྱིས་བརླབ་པར་ནུས་པ་དེ་ལྟར་ཁས་བླང་བར་བྱའོ། ། ཞེས་གསུངས་སོ། ། དེ་ནི་མི་འཐད་དེ། བསྐྱེད་པའི་ལྷ་ཁྲིད་ནས་དངོས་གཞིའི་ཁྲིད་བསྒོམ་པར་སྨྲས་པ་མེད་པའི་ཕྱིར་དང་། རླུང་ལྟས་བརྟག་པ་ལ་སྐྱོན་ཅི་ཡང་མེད་པའི་ཕྱིར་དང་། གསང་དབང་གི་ལམ་དུས་ཀྱི་དབང་ལེན་པར་རྗེ་བཙུན་གོང་མ་ཤིན་ཏུ་ཡང་བཞེད་དེ། གཞུང་ཇི་ལྟ་བ་བཞིན་དུ་དཀྲི་བར། དེ་ནས་ཡང་གྲུབ་ན་བླ་མ་ལ་དབང་བླང་། མ་གྲུབ་ན་བདག་འཇུག་བྱ།
དེ་ཡང་མ་གྲུབ་ན་མཎྜལ་དང་། ཡི་གེ་བརྒྱ་པ་ལ་བརྟེན་ནས་མཐུན་པའི་རྐྱེན་ཚོགས་བསག་པ་དང་། འགལ་རྐྱེན་སྒྲིབ་པ་སྦྱངས། ཞེས་གསུངས་པས། བསྐྱེད་རིམ་གྱི་སྔོན་དུ་ལམ་དུས་ཀྱི་དབང་རྫོགས་པར་བླངས་པ་གཞིར་བྱས་ནས། གྲུབ་ན་འདིར་ཡང་དབང་བླང་བར་བཞེད་པའི་ཕྱིར་དང་། མ་གྲུབ་ན་གསོ་བའི་ཚུལ་དུ་བདག་འཇུག་བྱ་བའམ། ཡང་ན་བསག་སྦྱང་གི་རྣལ་འབྱོར་བསྒོམ་པ་གང་རུང་བཞེད་པ་ལྟར་ཡིན་གྱི་ལམ་དུས་ཀྱི་གསང་དབང་གི་བྱིན་རླབས་མ་བྱས་པར། ལམ་འདི་བསྒོམ་དུ་རུང་བ་རྨི་ལམ་ཙམ་དུའང་མི་བཞེད་པའི་ཕྱིར་རོ། ། ཡང་དེ་ཉིད་འདུས་པ་ལས།
དེ་ནས་སྔོན་དུ་འགྲོ་བའི་སྒོམ་པ་གསུམ་གྱི་དང་པོར་བསགས་པའི་ལས་ཐམས་ཅད་གཞན་དོན་དུ་བསྒྱུར་བ་དང་། ཐེག་པ་ཆེན་པོའི་ལམ་དུ་བསྒྱུར་བའི་ཕྱིར། བྱང་ཆུབ་ཀྱི་སེམས་བསྒོམ་པ་ནི། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་དུ་བསམ་པའོ། ། དེ་ནས་ཚོགས་རྫོགས་པའི་ཡན་ལག་དུ་བླ་མ་བསྒོམ་པ་ནི། བླ་མ་དམ་པ་སྤྱི་བོར་བསྒོམས་ནས་མོས་གུས་དྲག་པོ་བྱེད་པའོ། ། དེ་ནས་ཐ་མལ་གྱིས་རྟོག་པ་སྤང་བའི་དོན་དུ་གསུམ་པ་ལྷ་བསྒོམ་པ་ཧཱུྃ་ཞེས་བརྗོད་པས་བསྲུང་པའི་འཁོར་ལོ་དང་། ཡང་ཧཱུྃ་ཞེས་བརྗོད་པས་ཡི་དམ་གྱི་ལྷ་བསྒོམ་པ་དེ། དཀྱིལ་འཁོར་རྒྱས་པའམ་ཧེ་རུ་ཀ་ཕྱག་གཉིས་པ་གང་རུང་བསྒོམས་ལ། ལུས་ལ་བར་ཆད་མི་འཇུག་པར་བྱ་བའི་ཕྱིར།
སྤྱི་བོར་ཟླ་བ་ལ་ཨོཾ་དཀར་པོ་དང་། ངག་ལ་བར་ཆད་མི་འཇུག་པར་བྱ་བའི་ཕྱིར། མགྲིན་པར་ཉི་མ་ལ་ཨཱཿདམར་པོ་དང་། ཡིད་ལ་བར་ཆད་མི་འཇུག་པར་བྱ་བའི་ཕྱིར། སྙིང་གར་ཉི་མ་ལ་ཧཱུྃ་ནག་པོ་བསམས་ལ་ཨོཾ་ཨཱཿཧཱུྃ་ཞེས་ལན་གསུམ་བརྗོད་དེ། གསལ་བཏབ་བས་བར་ཆད་བསྲུང་ངོ་། ། རྫོགས་རིམ་གྱི་སྔོན་དུ་འགྲོ་བ་ཡིན་པས་སྤྱིའི་མན་ངག་ཡིན་ནོ། ། འདི་བསམ་གཏན་ཐམས་ཅད་ཀྱི་སྔོན་དུ་འགྲོ་བ་མ་ཡིན་ཏེ། ཕྱི་བསྐྱེད་པའི་རིམ་པ་རྒྱས་བཏབ་པའི་བསྲུང་བའི་འཁོར་ལོ་དང་། ལྷ་བསྒོམ་པའི་ཚུལ་ཙམ་ལས་བསྐྱེད་པ་མི་འཐད་པའི་ཕྱིར་དང་།
འདི་དང་ལན་གཉིས་སུ་བསྒོམ་པའི་ཤེས་བྱེད་ཀྱང་མེད་པའི་ཕྱིར་དང་། ཞེས་གསུངས་སོ། ། དེ་ནི་མི་འཐད་དེ། བསྐྱེད་པའི་རིམ་པའི་སྔོན་འགྲོར་རྡོ་རྗེ་སེམས་དཔའ་འོད་དུ་ཞུ་ནས། ཐིམ་པ་ཙམ་གྱི་རྐྱེན་གྱིས་ལྷར་བསྐྱེད་པ་ཡང་ཡོད་པའི་ཕྱིར་དང་། བསྲུང་བའི་འཁོར་ལོ་དང་། ལྷའི་རྣལ་འབྱོར་སྔོན་དུ་བསྒོམ་པ་ཉིད་གསལ་འདེབས་པ་ཙམ་ཡིན་པའི་ཕྱིར་དང་། འདི་ལྟ་བུའི་རྣལ་འབྱོར་ནི་ཉིན་ཞག་ཕྲུགས་གཅིག་ལ་ཡང་། ལན་གྲངས་དུ་མར་བསྒོམ་དགོས་པས། ལན་གཉིས་སྒོམ་པ་ལ་ཟློས་སྐྱོན་འཕང་བ་བཞད་གད་ཡིན་པའི་ཕྱིར་དང་།
བསམ་གཏན་ཐམས་ཅད་ཀྱི་སྔོན་འགྲོར་གསུངས་པ་ནི། སྣང་བ་གསུམ་དང་རྒྱུད་གསུམ་གྱི་བསམ་གཏན་ཐམས་ཅད་ཀྱི་སྔོན་དུ་འགྲོ་བའི་དོན་ཡིན་ལ། སྣང་བ་གསུམ་གྱི་ཁྲིད་སྟོན་པ་ཡང་། ཐུན་མོང་མ་ཡིན་པའི་རྣམ་གཞག་ཉམས་ཀྱི་སྣང་བ་བཅོ་ལྔའི་ཚུལ་སོགས་སྟོན་དགོས་པ་ལས། དེའི་སྔོན་དུ་དབང་བསྐུར་བ་སོགས་ཐོབ་དགོས་པའི་ཕྱིར་དང་། དབང་ཐོབ་ཕྱིན་ཆད། ཐ་མལ་གྱི་རྟོག་པ་སྤང་བའི་ཕྱིར་དུ། ལྷའི་རྣལ་འབྱོར་རྒྱས་བསྡུས་གང་རུང་ངེས་པར་བསྒོམ་དགོས་པའི་ཕྱིར་དང་། དབང་མ་ཐོབ་པའི་གང་ཟག་ལ་མ་དག་པའི་སྣང་བའི་ཁྲིད་ཙམ་སྟོན་པའི་སྔོན་འགྲོར་ཡང་སྟོན་པར་བཞེད་པ་མ་ཡིན་པའི་ཕྱིར་རོ། ། ཡང་།
བསྟན་བཅོས་དེ་ཉིད་འདུས་པ་ལས། དེ་ལ་སྦྱང་བ་གསུམ་ནི། སྔར་དང་འདྲ་བ་ལས། ཁྱད་པར་དུ། མགོ་བོ་མཇིང་པ་བསྒྱུར་བྱ་ཞིང་། ། ལག་པ་གཉིས་ནི་སོ་སོར་གཡབ། ། རྐང་པ་གཉིས་ཀྱང་དྲག་ཏུ་དཀྲུག ། ཡན་ལག་ལྔ་ཡི་སྦྱང་བ་འོ། ། ཞེས་ལག་ལེན་ཇི་ལྟ་བར་ལུས་སྦྱོང་བྱ་སྟེ། འབྱོངས་པའི་ཚད་ནི་ལུས་བདེ་ཞིང་ཡང་བ་དང་།
རླུང་འཇམ་པ་དང་། སེམས་གསལ་བ་ཡིན་ཏེ། འདིར་ཕྲིན་ལས་སུམ་ཅུ་སོ་གཉིས་ཀྱི་ལུས་སྦྱོང་བྱེད་པ་ནི། ཡང་དག་པའི་ལག་ལེན་མ་ཡིན་ཏེ། སྲོག་རྩོལ་སྔོན་དུ་མ་སོང་བར་དེ་བྱས་ན། གེགས་ཆེན་པོ་འབྱུང་བའི་ཕྱིར་ཏེ། རླུང་དྲག་པོ་ལེགས་པར་བཅུན་དགོས་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ། ལུས་བདེ་ཞིང་ལྡང་བ་ཡང་བ་དང་།
རླུང་འཇམ་པ་དང་། སེམས་གསལ་བ་རྣམས་འབྱུང་བ་ལ་ནི། རླུང་གི་རྣལ་འབྱོར་དང་ལྡན་པ་དགོས་ལ། རླུང་གི་རྣལ་འབྱོར་མེད་ན། ཡན་ལག་ལྔའི་སྦྱང་བ་ཙམ་གྱིས་དེ་དག་འབྱུང་བའི་ཤེས་བྱེད་མེད་པའི་ཕྱིར་དང་། ཁྱེད་རང་གིས་ཕྲིན་ལས་སོ་གཉིས་ཀྱི་མཚམས་སྦྱོར་དུ། དམིགས་པ་ཡང་ཡང་ཡོད་པ་ལས། དམིགས་པ་གཅིག་ལ་གནད་ཟིན་པ་གལ་ཆེ། དེ་ལ་སེམས་ལས་སུ་རུང་བ་དགོས། དེ་ལ་རླུང་ལས་སུ་རུང་བ་དགོས།
དེ་ལ་ལུས་ལས་སུ་རུང་བ་དགོས་པས། ཕྲིན་ལས་སུམ་ཅུ་སོ་གཉིས་ཀྱི་འཁྲུལ་འཁོར་བྱ་སྟེ། ཞེས་བཤད་པ་སྨྱོན་ཚིག་ལྟ་བུར་འགྱུར་བའི་ཕྱིར་དང་། ཐོག་མར་རླུང་དྲག་པོ་ལེགས་པར་བཅུན་ན། གེགས་འོང་སྲིད་ཀྱང་། རྣལ་འབྱོར་གྱི་ཕྲིན་ལས་སོ་གཉིས་བྱེད་ན། རྣམ་པ་ཀུན་ཏུ་རླུང་དྲག་པོ་ཁོ་ན་བཅུན་དགོས་པའི་ཤེས་བྱེད་ཅི་ཡང་མེད་པའི་ཕྱིར་རོ། ། ཡང་དེ་ཉིད་འདུས་པར། ལྟ་བ་རང་འབྱུང་གི་ཡེ་ཤེས་ནི། ཁ་ཅིག་ན་རེ།
ཕྱི་ཡུལ་རྐྱེན་ལ་མ་ལྟོས་པར། ནང་དུ་རྩ་ཡིག་ལ་རླུང་སེམས་འདུས་པའི་རྟེན་འབྲེལ་ལས། བདག་རྒྱུད་ལ་ཉོན་མོངས་ལྔ་རང་བྱུང་དུ་སྐྱེ། གཞན་རྒྱུད་ལའང་སྐྱེ་བར་སྣང་། དུག་ལྔ་འཇོམས་པའི་མཐོང་སྣང་དང་། རྨི་ལམ་དུ་མ་འབྱུང་ངོ་། ། འོ་ན་ཐ་མལ་པའི་ཉོན་མོངས་པ་དང་ཁྱད་པར་ཅི་ཡོད་སྙམ་ན། ཐ་མལ་པའི་ནི་ཡུལ་རྐྱེན་གྱིས་ཀུན་ནས་བླང་བས་སྐྱེ་ལ། འདི་ནི་ཏིང་ངེ་འཛིན་ལ་བརྟེན་པ་རང་བྱུང་དུ་སྐྱེ་བ་ཡིན་ཏེ། འདི་ཉིད་ཀྱང་ངོ་ཤེས་པར་བྱས་ནས།
བྱུང་རྒྱལ་དུ་རྐྱང་བ་ཉིད་ཀྱིས་མཐར་གསལ་སྟོང་སྐྱོན་མེད་སྐྱེའོ། ། གཉིས་པ་རྣམ་རྟོག་རང་བྱུང་གི་ཏིང་ངེ་འཛིན་ནི། རྩ་རོ་མ་དང་རྐྱང་མ་གཉིས་ཀྱི་མས་སྣར་རླུང་སེམས་འདུས་པའི་རྟེན་འབྲེལ་གྱིས་རླུང་སྤུ་གྲི་སྟོབས་འཕེལ་བས། གཟུང་འཛིན་གྱི་རྣམ་རྟོག་སྣ་ཚོགས་སུ་སོང་ནས། ཤེས་པ་གང་ལ་ཡང་གཏད་དུ་མི་བཏུབ་པ་འབྱུང་སྟེ། གཉིད་ཀྱང་འཆག་གོ ། དེ་ཉིད་བྱུང་རྒྱལ་དུ་བསྐྱངས་པས། མཐར་གསལ་སྟོང་སྐྱོན་མེད་དུ་འགྲོའོ། ། གསུམ་པ་སྣྲེལ་ཞི་རང་འབྱུང་གི་ཏིང་ངེ་འཛིན་ནི། དབུ་མའི་མས་སྣ་ལ་བརྟེན་པའི་རྩ་གནས་འགའ་ཞིག་ཏུ།
སྔར་རླུང་སེམས་འདུ་འཕྲོད་བྱེད་མ་མྱོང་བའི་རྩ། ཁང་སྟོང་ལྟ་བུར་རླུང་སེམས་འདུས་པའི་རྟེན་འབྲེལ་གྱིས་ཤེས་པ་གསལ་བ་ཤས་ཆུང་ཞིང་། མི་རྟོག་པ་ཤས་ཆེ་བ། ལྟེངས་པ་གཉིད་བྲོ་བ་ལོག་པའམ། ལོག་པ་ལ་མ་སངས་པ་ལྟ་བུ་འབྱུང་ངོ་། ། དེའང་བྱུང་རྒྱལ་གྱི་གནད་ཀྱིས་བསྐྱངས་པས། མཐར་གསལ་སྟོང་གི་ཏིང་ངེ་འཛིན་སྐྱེའོ། ། ཞེས་ཟེར་རོ། ། དེ་ནི་མ་ཡིན་ཏེ། ཉམས་རང་བྱུང་དུ་སྐྱེས་པའི་ཡེ་ཤེས་ཡིན་པར་མ་ངེས་པའི་ཕྱིར་དང་།
ཉོན་མོངས་པ་དང་རྣམ་རྟོག་རྣམས་ནི། བཅོས་མ་གློ་བུར་བ་ཡིན་པས། འདིར་རང་བྱུང་མ་ཡིན་པའི་ཕྱིར་དང་། གནས་སྐབས་རང་ཞེས་བཞག་པ་སྲིད་ཀྱང་། ཉོན་མོངས་པའི་ཏིང་ངེ་འཛིན་དང་ཡེ་ཤེས་མི་སྲིད་པའི་ཕྱིར་དང་། སྲིད་དུ་ཆུག་ཀྱང་ཉོན་མོངས་པའི་ཏིང་ངེ་འཛིན་བྱུང་རྒྱལ་དུ་བསྐྱངས་པས་གསལ་སྟོང་སྐྱོན་མེད་སྐྱེ་ན་ཧ་ཅང་ཐལ་བའི་ཕྱིར་དང་། རྣམ་རྟོག་ལ་ཡང་གཏད་དུ་མི་འདོད་པའི་ཏིང་ངེ་འཛིན་མི་སྲིད་པའི་ཕྱིར་དང་། དེ་བྱུང་རྒྱལ་དུ་བསྐྱངས་པ་ལ་ཡང་སྔ་མས་གནོད་པའི་ཕྱིར་དང་། སེམས་གནས་ལུགས་བཞིན་སྐྱོང་བར་བྱེད་ལ། མཐར་གསལ་སྟོང་སྐྱོན་མེད་སྐྱེ་ཡང་།
དེ་རྣམས་ནི་ཉོན་མོངས་རང་བྱུང་སོགས་མ་ཡིན་པའི་ཕྱིར་དང་། གསོན་པོའི་རྩ་གནས་ཐམས་ཅད་སེམས་ཀྱིས་ཟིན་པས་ཁྱབ་པས། རླུང་སེམས་ཀྱི་འདུ་འཕྲོ་བྱེད་མ་མྱོང་བའི་རྩ་གནས་མི་སྲིད་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ། ཕྱི་རོལ་ཡུལ་རྐྱེན་ལ་མ་ལྟོས་པས། རང་འབྱུང་དུ་བཞག་པ་ཡིན་པའི་ཕྱིར་དང་། ཕྱི་རོལ་ཡུལ་རྐྱེན་ལ་མ་ལྟོས་པས་རང་བྱུང་དུ་མི་འགྲུབ་ན། གསལ་ཞིང་ཡངས་ལ་རང་བྱུང་གི་ཞེས་པའི་འགྲེལ་པར། ཁྱེད་རང་གིས།
རང་བྱུང་གི་ཡེ་ཤེས་ནི་ཡུལ་རྐྱེན་ལ་མ་ལྟོས་པར་འབྱུང་སྟེ་ཞེས་གསུངས་པ་གྱི་ནར་འགྱུར་བའི་ཕྱིར་དང་། ཡེ་ཤེས་ཞེས་པ་སྔ་མ་གསུམ་ལ་འབྲས་བུའི་མིང་གིས་རྒྱུ་ལ་བཏགས་པ་ཡིན་པའི་ཕྱིར་དང་། ཉོན་མོངས་པ་ཡིན་ན་ཏིང་ངེ་འཛིན་ཡིན་མི་སྲིད་ན། བསྒོམ་པ་མི་འཆོར་བའི་རྫུ་འཕྲུལ་གྱི་རྐང་པ་ཞེས་པར། ཁྱེད་རང་གི་དཀྱིལ་འཁོར་བཞི་སེམས་དང་བཅས་པ་ལ་ལམ་གྱིས་གནད་དུ་བསྣུན་པའི་གནས་སྐབས་ཀྱི་ཉམས་གང་བྱུང་ཡང་ཏིང་ངེ་འཛིན་ཡིན་ཞེས་དམ་བཅས་ནས། ཁྱད་པར་དུ་ཆགས་སྡང་རྣམ་པ་ལྔ་ཞེས་པར། ཆགས་སྡང་དང་གཏི་མུག་ལ་སོགས་པ་རྣམ་པ་ལྔའི་ཡི་གེར་རླུང་སེམས་འདུས་ན། ཡུལ་རྐྱེན་ལ་མ་ལྟོས་པར་བདག་རྒྱུད་ལ་ཉོན་མོངས་པ་ལྔ་སྐྱེ་བ་དང་། གཞན་རྒྱུད་ལ་སྐྱེས་པར་སྣང་། ཞེས་དང་།
དེ་ཐམས་ཅད་ཀྱང་མཚན་ཉིད་སྣ་ཚོགས་སུ་འཆར་བའི་ཏིང་ངེ་འཛིན་ཡིན་པར་ངོ་ཤེས་པར་བྱས་ནས། དྲོད་བྱུང་རྒྱལ་དུ་བསྐྱང་ངོ་། ། ཞེས་པར་སྨྲ་བ་དང་། དངོས་འགལ་ཁོ་ན་ཡིན་པའི་ཕྱིར་དང་། རྩ་རླུང་ཐིག་ལེ་ལ་གནད་དུ་བསྣུན་པའི་ཉམས་གཞན་རྣམས་ཏིང་ངེ་འཛིན་ཡིན་གྱི། ཆགས་སྡང་རྣམ་པ་ལྔ་ཞེས་པ་འདི་ཁོ་ན་ཏིང་ངེ་འཛིན་མ་ཡིན་པའི་ཕྱིར། སྒྲུབ་བྱེད་ཀྱང་མེད་པའི་ཕྱིར་དང་། རྩ་རླུང་གི་རྟེན་འབྲེལ་ལས་བྱུང་བའི་ཉོན་མོངས་པའི་ཏིང་ངེ་འཛིན་བྱུང་རྒྱལ་དུ་བསྐྱངས་པས། གསལ་སྟོང་སྐྱོན་མེད་མི་སྐྱེ་ན། བདུད་དང་གོལ་ས་རྣམ་པ་ཞེས་པར་ཁྱེད་རང་གིས་ཕྱིའི་རྟེན་འབྲེལ་བདུད་དང་གོལ་སར་སྣང་བ་རྣམས།
ནང་རྟེན་འབྲེལ་རང་གི་ལམ་དང་མཐུན་པའི་རྟེན་འབྲེལ་དུ་ཤེས་པས། གསང་བའི་རྟེན་འབྲེལ་སྐྱོན་དུ་སྣང་བ་ཡོན་ཏན་དུ་བླང་ཞིང་། དེ་ཁོ་ན་ཉིད་ཀྱི་རྟེན་འབྲེལ་དྲོད་ཐམས་ཅད་ཏིང་ངེ་འཛིན་སེམས་ཀྱི་རོལ་པར་ལྟ་བའི་ཉམས་བྱུང་རྒྱལ་དུ་བསྐྱངས་པས། རང་བྱུང་གི་ཡེ་ཤེས་སུ་འགྱུར་བ་དང་། བཤད་པར་དམ་བཅའ་བའི་ཐད་དུ། རྒོད་ན་ཉོན་མོངས་པ་ལྔའི་ཡི་གེ་རོ་རྐྱང་གཉིས་ཀྱི་རྩར་རླུང་སེམས་འདུས་པའི་རྟེན་འབྲེལ་དུ་ཤེས་ནས། དེ་ལ་གནད་དུ་བསྣུན་པའི་ཏིང་ངེ་འཛིན་གྱིས་ཉམས་བྱུང་རྒྱལ་དུ་བསྐྱངས་པས། རང་བྱུང་གི་ཡེ་ཤེས་སུ་འགྱུར་བ་དང་། ཞེས་གསུངས་པས། འགལ་བ་ཁོ་ནར་འགྱུར་བའི་ཕྱིར་དང་།
རྣམ་རྟོག་གང་ལ་ཡང་གཏད་དུ་མེད་པ་ཏིང་ངེ་འཛིན་ཡིན་མི་སྲིད་ན། རླུང་གི་རླུང་ཞེས་པར། ཁྱེད་རང་གིས། རླུང་གི་རླུང་སྟོབས་ཆེ་བས་བདག་རྒྱུད་བྱིན་གྱིས་བརླབས་ནས། སེམས་ཉམས་སུ་ཤེས་པ་སྐད་ཅིག་ཀྱང་མི་གནས། རྣམ་པར་རྟོག་པ་རྒྱུན་ཆགས་ཀྱི་འདུ་འཕྲོ་དུ་མ་བྱེད་ཅིང་གཉིད་ཀྱང་འཆག ཞེས་རླུང་ལ་གནད་དུ་བསྣུན་པའི་ཉམས་སུ་བཤད་པ་དང་འགལ་བའི་ཕྱིར་དང་། སེམས་གནས་ལུགས་བཞིན་སྐྱོང་བར་བྱེད་ལ་མཐར་གསལ་སྟོང་སྐྱེ་བས། ཉོན་མོངས་རང་བྱུང་ཡིན་མི་དགོས་ཏེ། གསལ་སྟོང་རང་བྱུང་ཁོ་ན་ལས་སྐྱེ་བར་མི་འདོད་པའི་ཕྱིར་དང་།
གསོན་པོའི་རྩ་གནས་སེམས་ཀྱིས་ཟིན་པས་ཁྱབ་པས། རླུང་སེམས་ཀྱི་འདུ་འཕྲོ་བྱེད་མ་མྱོང་བའི་རྩ་མི་སྲིད་ན། ཁྱེད་རང་གི་ཁམས་འདུས་པ་དང་པོ་ལ་གནོད་པ་སྐྱེས་པའི་རླུང་གིས་ལམ་ཁྲིད་དེ། བསྒོམ་པའི་སྟོབས་ཀྱིས་རླུང་གནས་ཐམས་ཅད་དུ་སོང་བས། རྩ་མདུད་དུ་འགྲོ་བ་ན། རྩ་སྔར་མ་བྱང་བས། རྩ་རླུང་གི་ཟུང་འཇུག་འབྱུང་སྟེ། ཞེས་སོགས་དང་། རྩ་འཛིན་གྱི་བཤད་པ་སོགས་མང་དུ་སྨྲས་པ་རྣམས་དོན་མེད་པར་འགྱུར་བའི་ཕྱིར་དང་། འདིར་འདི་དག་སྨྲས་ནས།
དེ་ལྟར་ཉམས་སྐྱོན་ཅན་དང་། ཞེས་པར། གོང་དུ་བཤད་པའི་ཉམས་དེ་དག་ལའང་། སྣང་ཕྱོགས་དང་། སྟོང་ཕྱོགས། ཉོན་མོངས། རྣམ་རྟོག སྣྲེལ་ཞི། དགའ་བ་དང་པོ་གསུམ་སྟེ། སྐྱོན་ཅན་ནི་བརྒྱད།
ཞེས་གསུང་པ་ནི། རང་གིས་གང་བཀག་པ་དེ་ཉིད་ཡང་རང་ལུགས་སུ་བྱེད་པ་རང་གིས་རང་ལ་ཅོ་དྲི་བའི་བབ་ཅོལ་གྱི་དངོས་འགལ་ཤིན་ཏུ་མི་རིགས་པ་ཡིན་པའི་ཕྱིར། རྗེ་བཙུན་ས་སྐྱ་པའི་ལུགས་འདི་ཉིད་ཤིན་ཏུ་ཁྱད་པར་དུ་འཕགས་པ་ཡིན་ནོ། ། ཡང་བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། བདག་དང་ཕྱག་རྒྱ་གཉིས་ཀ་ཡན་ལག་བཞིའམ། སྐད་ཅིག་གིས་ལུས་ལྷར་བསྒོམ་པ་ལུས་མཉམ་པ། ངག་ཀྱང་ལྷ་དེ་ཉིད་སྔགས་ལ་སོགས་པ་བཟློས་པར་མཉམ་པ་སྟེ། དེ་གཉིས་ཀྱི་འབྲས་བུ་སྐུ་གསུམ་ལམ་དུ་བྱེད་པའི་དབང་དུ་བྱས་ན། སྐུ་གསུམ་ལས་སྤྲུལ་སྐུར་བྱིན་གྱིས་བརླབ་པའོ། །
གསུམ་པ་བྱིན་བརླབས་མཉམ་པ་ནི། དངོས་ཀྱི་རིགས་མ་ཡིན་ན། མཁའ་གསང་སྣོལ་མར་བྱིན་གྱིས་བརླབ་སྟེ། ཡབ་ཀྱིས་ཡུམ་གྱི་མཁའ་ཐ་མལ་པ་མི་དམིགས་ཏེ། སྟོང་པའི་ངང་ལས། ཨ་ལས་པདྨ་འདབ་མ་བརྒྱད་པ་དམར་པོ་ཟེའུ་འབྲུ་ལ་ཨས་མཚན་པར་བྱིན་གྱིས་བརླབས། ཡུམ་གྱིས་ཡབ་ཀྱི་ཐ་མལ་པའི་གསང་གནས་མི་དམིགས་པར་སྟོང་པའི་ངང་ལས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། སྦུ་གུར་ཕཊ་དམར་ནག་མགོ་གྱེན་ལ་ལྟ་བ། ནོར་བུ་ལ་མེ་ཏོག་གི་ཕྲེང་བའི་དོད། ཨོཾ་གྱིས་ཕྲེང་བས་བྱིན་གྱིས་བརླབས་པ།
སྭ་ལས་རིན་པོ་ཆེའི་ཏོག་དང་བཅས་པ་བསམ་སྟེ། ལོངས་སྤྱོད་རྫོགས་པའི་སྐུར་བྱིན་གྱིས་བརླབ་པའོ། ། ཞེས་གསུངས་སོ། ། དེ་ནི་འདིར་མན་ངག་མ་ཡིན་ཏེ། དེ་ལྟ་བུའི་མཉམ་པ་གཉིས་ནི། བསྐྱེད་རིམ་པའི་ཡིན་གྱི། གསང་དབང་གི་ལམ་རང་བྱིན་བརླབས་མཐར་ཕྱིན་པ་ལ་དེ་ལྟར་དགོས་པའི་རྒྱུ་མཚན་མེད་པའི་ཕྱིར་རོ། ། ཞེས་དང་། འདིར་གཉུག་མའི་ཁ་སྦྱོར་དག་དྲན་པར་བྱ་སྟེ། བློས་གཉུག་མར་གནས་པ་གསལ་གདབ་པ་ཙམ་ཡིན་གྱི།
མཁའ་གསང་གི་བསྐྱེད་ཆོག་དགོས་པ་ནི་མ་ཡིན་ཏེ། ཞེས་གསུངས་སོ། ། དེ་ནི་མ་ཡིན་ཏེ། རྡོ་རྗེ་གུར་ལས། དཀྱིལ་འཁོར་འཁོར་ལོའི་ལམ་དང་། ཉེ་རྒྱུ་ཐུན་མོང་དུ་བསྟན་པའི་སྐབས་སུ། རྡོ་རྗེ་སེམས་དཔའ་བསྐྱེད་པ་ནི། ། རྡོ་རྗེ་པདྨའི་སྒོམ་པ་སྟེ། ། དེ་ཡི་མགོ་བོའི་སྣ་རྩེ་ལ། ། ཕྱག་འཚལ་ཡིད་བཞིན་ནོར་བུ་སྟེ། །
སྦུ་གུའི་ནང་དུ་ཕཊ་ཀྱིས་ནི། ། ཡེ་ཤེས་མ་ལྷུང་ཡང་དག་གནས། ། རྫོགས་སངས་རྒྱས་ཀྱི་དགེས་པར་བརྗོད། ། འདིས་ནི་ཕྱག་རྒྱའི་ཆོ་ག་ལས། ། རང་གི་ལྷག་པའི་ལྷ་སྦྱོར་བས། ། རྡོ་རྗེ་སེམས་དཔའི་སྙེམས་བྱས་ནས། ། གནས་ནི་ཐམས་ཅད་སྒྲུབ་པར་བྱ། ། ཕྱག་རྒྱ་ཆེན་པོའི་གནས་འདུག་ནས། ། རྒྱལ་པོ་ཐམས་ཅད་ཐོབ་པར་འགྱུར། ། ཞེས་གསུངས་པ་དང་དངོས་སུ་འགལ་བའི་ཕྱིར་དང་།
གཉུག་མར་གནས་པ་གསལ་གདབ་པ་ཙམ་ཡིན་ན། ལྷན་སྐྱེས་ཀྱི་ཡེ་ཤེས་ཀྱང་གཉུག་མར་གནས་པ་གསལ་གདབ་པ་ཙམ་གྱིས་ཆོག་པས། སྙོམས་འཇུག་ལ་སོགས་པའི་ཐབས་ཀྱིས་མངོན་དུ་བྱེད་མི་དགོས་པར་མཚུངས་པའི་ཕྱིར་རོ། ། ཡང་དེ་ཉིད་འདུས་པ་ལས། གསང་དབང་གི་འདའ་ཀ་མའི་སྐབས་སུ། ཁ་ཅིག་འོད་གསལ་ལ་སྦྱོར་བ་ནི། ཡང་དག་པའི་མན་ངག་མ་ཡིན་ཏེ། རྣལ་འབྱོར་མཆོག་དམན་གྱི་ལམ་གྱི་རིམ་པ་མ་ཤེས་པར་ཟད་པའི་ཕྱིར་རོ། ། དེ་ལ་འདའ་ཁ་མ་ནི་གྲོང་དུ་འཇུག་པ་ཡིན་པས། ཞེས་དང་།
ཤེས་རབ་ཡེ་ཤེས་ཀྱི་ཐད་དུ། འདའ་ཁ་མ་འོད་གསལ་ལ་ཤེས་རབ་དང་། བསམ་གཏན་གྱི་འོད་གསལ་ལོ། ། ཞེས་དང་། དབང་བཞི་པར། འདའ་ཁ་མ་ཕྱག་རྒྱ་ཆེན་པོ་བསྒོམ་པ་ནི་ཁ་ཅིག་ན་རེ། འདིར་ཕྱག་རྒྱ་ཆེན་པོའི་འཕོ་བ་ཞེས་པ་ཉམས་སུ་བླང་བ་ནི། ལུས་སྐྱིལ་ཀྲུང་ལ་སོགས་པར་གནད་ལ་ཕབ་ལ། དང་པོར་ཕྱིའི་སྒོ་ཐམས་ཅད་ཀྱང་སྔར་བསྒོམ་པ་བཞིན་ཡི་གེས་བཀག་ལ། རྩོལ་བའི་དུས་སུ་ཕྱི་དབྱིབས་ཀྱི་ཨ་ནས།
སྤྱི་གཙུག་གི་ཧཾ་གི་བར་དུ། དབུ་མར་ཡིད་ཀྱིས་ཞུགས། ཡང་། སྲོག་གི་དུས་སུ་ཧཾ་ལས་ཕྱི་དབྱིབས་ཀྱི་ཨའི་བར་དུ། ཡང་དབུ་མ་ནས་ཞུགས། དེ་བཞིན་དུ་འཆི་ཁར་ཡང་རང་གི་ངང་གིས་དབུ་མར་བཞུགས་པ་དང་། རྣལ་འབྱོར་པ་བདག་གི་ཡིད་ཀྱང་དེ་བཞིན་དུ་ཡང་ཡང་བྱས་པས་སྲོག་རྩོལ་གྱི་རླུང་དབུ་མ་ཟད་དེ། ལམ་མཆོག་དེར་ཐིམ་ནས། ཕྱག་རྒྱ་ཆེན་པོ་བདེ་སྟོང་ཤིན་ཏུ་རྣམ་པར་དག་པའི་དེ་ཁོ་ན་རྟོགས་ནས། སྔར་གྱི་ཉམས་མྱོང་དེ་དང་འདྲེས་པའི་ཚུལ་གྱིས་གྲུབ་མཐའ་སྙོགས་པའམ་རིག་པ་འཛིན་པར་འགྱུར་རོ། །
ཞེས་གསུངས་སོ། ། དེ་ནི་འདིར་མན་ངག་མ་ཡིན་ཏེ། ཐབས་རང་བྱིན་བརླབས་དང་། ཤེས་རབ་དཀྱིལ་འཁོར་འཁོར་ལོའི་ལམ་ལ་མ་གོམས་ན་ནི། དེ་ལྟར་ལུས་ཀྱི་སྒོ་ཡི་གེས་བཀག་ནས། ཡིད་ཀྱིས་དབུ་མར་རླུང་སེམས་འགྲོ་འོང་བསྒོམས་ཀྱང་། ཕྱག་རྒྱ་ཆེན་པོ་མཆོག་གི་དངོས་གྲུབ་དངོས་སུ་ཐོབ་པའི་སྒྲུབ་བྱེད་མེད་ལ། དེ་དག་གོམས་ན་ནི། རང་གི་ངང་གིས་ལམ་གྱི་སྟོབས་ལས་རླུང་སེམས་དབུ་མར་འདུ་ལ། དེའི་ཚེ་རྡོ་རྗེ་རྦ་རླབས་ཉིད་དྲན་པར་བྱ་བ་ཡིན་པའི་ཕྱིར་རོ། །
ཞེས་གསུངས་སོ། ། དེ་དག་ནི་ཤིན་ཏུ་མི་རིགས་ཏེ། ལྟ་བ་རྒྱུད་ལ་སྐྱེས་པ་དང་མ་སྐྱེས་པའི་འཕྲོ་བའི་ཁྱད་པར་ཁོང་དུ་མ་ཆུད་པར་ཟད་པའི་ཕྱིར་དང་། གྲོང་འཇུག་གསང་དབང་ཁོ་ན་ལ་སྦྱོར་བའི་ཤེས་བྱེད་མེད་པའི་ཕྱིར་དང་། ལྟ་བ་རྒྱུད་ལ་སྐྱེས་པའི་གང་ཟག་གིས་འདའ་ཁ་མ་ཉམས་སུ་བླངས་ན། གྲུབ་མཐའ་སྙོགས་པར་འགྱུར་བ་ལས། གྲོང་འཇུག་གི་རྣལ་འབྱོར་གྱིས་རང་གི་ལུས་དོར་ཏེ། གཞན་གྱི་ལུས་ཀྱི་གྲོང་དུ་འཇུག་པ་ཙམ་ལས། དེས་གྲུབ་མཐའ་སྙོགས་པར་འགྱུར་བ་མ་ཡིན་པའི་ཕྱིར་དང་། གལ་ཏེ་གྲུབ་མཐའ་སྙོགས་ན།
ཁྱེད་རང་གི་ལམ་སྔ་ཕྱིའི་འཕོ་བ་གཞན་གསུམ་ལ་གྲུབ་མཐའ་སྙོམས་པའམ་རིག་པ་འཛིན་པར་འགྱུར། ཞེས་བཤད་ནས། འདི་ཁོ་ན་ལ་མི་འཆད་པ་མི་རིགས་པའི་ཕྱིར་དང་། དབང་གཞན་གསུམ་གྱི་འཕོ་བས་གྲུབ་མཐའ་སྙོགས་ཀྱི། གསང་དབང་གི་འདའ་ཁ་མས་གྲུབ་མཐའ་མི་སྙོགས་པའི་ཤེས་བྱེད་ཀྱང་མེད་པའི་ཕྱིར་དང་། གསང་དབང་གི་ལྟ་བ་རྒྱུད་ལ་སྐྱེས་པའི་གང་ཟག་གིས་འདའ་ཁ་མའི་འོད་གསལ་ལམ་དུ་བྱེད་མི་ནུས་པ་ཧ་ཅང་ཐལ་བའི་ཕྱིར་དང་། དེ་ལྟར་ན། གྲོང་འཇུག་ལས། འདའ་ཁའི་རྐྱེན་གྱིས་འོད་གསལ་མ་བུ་འཕྲད་ནས། གྲུབ་མཐའ་སྙོགས་པའམ།
རིག་པ་འཛིན་པར་འགྱུར་བས། དོན་གཉིས་ཀྱིས་དགོངས་པ་ཤིན་ཏུ་ཆེ་བའི་ཕྱིར་དང་། ཤེས་རབ་ཡེ་ཤེས་ཀྱི་ལྟ་བ་རྒྱུད་ལ་སྐྱེས་པའི་གང་ཟག་ལ་ནི། བདེ་སྟོང་གི་ཏིང་ངེ་འཛིན་རྒྱུད་ལ་སྐྱེས་པའི་ཚེ། སྟོང་པ་བཞིའི་རྟགས་སྣང་ངེས་པར་མངོན་སུམ་དུ་འགྱུར་བའི་ཕྱིར་དང་། ཁྱེད་རང་གིས་ཀྱང་ལམ་གྱི་དངོས་གཞིར། རང་བཞིན་གྱིས་འབད་པ་མེད་པར་སྡུག་བསྔལ་དང་། རྣམ་རྟོག་རྣམས་ཉེ་བར་ཞི་བ་སྣང་བ་དང་། སྣང་བ་ཆེད་པ་དང་། སྣང་བ་ཉེ་བར་ཐོབ་པའི་ཡེ་ཤེས་ཀྱི་སྣང་བ་ཕྲ་མོ་ཕྲ་རིམ་གྱིས་བྱུང་ནས།
ཞུ་བདེ་ལྷན་ཅིག་སྐྱེས་པའི་ཡེ་ཤེས་ཉིད་རྡོ་རྗེ་ནོར་བུའི་ནང་དུ་འདུག་སྟེ། དེ་ཉིད་ཀྱི་ཚེ་སྐད་ཅིག་ལ་ཐམས་ཅད་སྟོང་པ་འོད་གསལ་བ་ནང་དུ་རྣམ་པར་རྟོག་པའི་དྲན་པ་མེད་ཅིང་། ཕྱི་རོལ་དུ་ལུས་ངག་གཡོ་བར་བྱེད་པ་ཡེ་ཤེས་ཀྱི་རླུང་ཅུང་ཟད་སྟོབས་སུ་གྱུར་པ་སྟེ། སྒྲུབ་པ་ཆེན་པོ་ཞེས་བྱའོ། ། ཞེས་བཤད་པས། དེ་ལྟ་བུའི་ལྟ་བ་རྟོགས་པའི་གང་ཟག་ལ་ཤེས་རབ་དང་བསམ་གཏན་གྱི་ཉིན་མཚན་གྱི་འོད་གསལ་འཛིན་ཚུལ་རྒྱུད་གཞན་ལས་འབྱུང་བ་ལྟ་བུའི་སྤྲོས་པ་དེ་དག་ཐམས་ཅད་དོན་མེད་པ་ཁོ་ན་ཡིན་པའི་ཕྱིར་དང་། གལ་ཏེ་འོད་གསལ་འཛིན་པའི་ཐབས་དེ་ལ་འབད་པས་ལྟ་བ་རྒྱུད་ལ་སྐྱེའོ། ། ཞེ་ན། ཐབས་དེ་གཅིག་པུས་བདེ་སྟོང་གི་ཏིང་ངེ་འཛིན་རྒྱུད་ལ་སྐྱེ་བ་མི་སྲིད་མོད། སྲིད་དུ་ཆུག་ཀྱང་།
དེ་ལས། རང་ལམ་ལ་འབད་པར་རིགས་པའི་ཕྱིར་དང་། རང་བྱིན་བརླབས་དང་། དཀྱིལ་འཁོར་འཁོར་ལོའི་ལམ་ལ་མ་གོམས་ན་ནི། ཉིན་མཚན་གྱི་འོད་གསལ་གྱིས་ཀྱང་། ཕྱག་རྒྱ་ཆེན་པོ་མཆོག་གི་དངོས་གྲུབ་དངོས་སུ་ཐོབ་པའི་སྒྲུབ་བྱེད་མེད་ལ། དེ་དག་གོམས་ན་ནི། རང་གིས་ལམ་གྱི་སྟོབས་ལས་འོད་གསལ་འཆར་བའི་ཕྱིར། དཀྱིལ་འཁོར་འཁོར་ལོ་ཉིད་དྲན་པར་བྱ་བ་ཡིན་པའི་ཕྱིར་རོ། ། ཞེས་མཚུངས་པའི་ཕྱིར་རོ། །
འོན་ཀྱང་ཕྱག་རྒྱ་ཆེན་པོ་མཆོག་གི་དངོས་གྲུབ་ཅེས་ཁོ་བོ་ཅག་གིས་སྨྲས་པ་མེད་དོ། ། ཅི། ཁོ་བོ་ཅག་གིས་ཀྱང་གྲུབ་མཐའ་སྙོགས་པའམ་རིག་པ་འཛིན་པར་འགྱུར་བ་ལས། མཆོག་གི་དངོས་གྲུབ་ཅེས་མ་སྨྲས་སོ་ཞེ་ན། འོ་ན་ཁོ་བོ་ཅག་ལ་ཡང་རྣལ་དུ་ཅི་ཞིག་ཡོད། དེའི་ཕྱིར་རྗེ་བཙུན་ས་སྐྱ་པའི་ལུགས་ཉིད་ཤིན་ཏུ་ཁྱད་པར་དུ་འཕགས་ཏེ། འདི་ལ་གཉིས། དབང་བཞིའི་ལྟ་བ་རྒྱུད་ལ་མ་སྐྱེས་པའི་གང་ཟག་གི་འཕོ་བའི་རྣལ་འབྱོར་དང་། ལྟ་བ་རྒྱུད་ལ་སྐྱེས་པའི་གང་ཟག་གི་འཕོ་བའི་རྣལ་འབྱོར་རོ། ། དང་པོ་ནི།
དབང་བཞི་པའི་འདའ་ཁ་མར་བསྟན་པའི་བདེ་འགྲོ་ལ་སྦྱར་བ། འགྲོ་བ་གཞན་ལ་སྦྱར་བ། གླིང་དང་སྐྱེ་གནས་ལ་སྦྱར་བ་སྟེ་གསུམ་པོ་དེ་ཡིན་ལ། འདི་དག་ནི་དབང་བཞི་ཀའི་ཐུན་མོང་བ་ཡིན་ཏེ། དེའི་གསལ་བྱེད་དུ། དེ་ལྟ་བུའི་ལས་སྦྱོར་གསུམ་པོ་དེ་ནི། དབང་བཞི་ཀའི་ཐུན་མོང་བ་ཡིན་པར་བཞེད་དོ། ། ཞེས་གསུངས་སོ། ། ལྟ་བ་རྒྱུད་ལ་མ་སྐྱེས་པས། ཐབས་དེས་གྲུབ་མཐའ་སྙོགས་པར་མི་གྱུར་བ་དེའི་ཕྱིར།
གསུམ་ཀ་ལ་གྲུབ་མཐའ་སྙོགས་པའམ། རིག་པ་འཛིན་པར་འགྱུར་ཞེས་མ་གསུངས་པར། རང་རང་གི་ལས་དེ་འགྲུབ་པར་གསུངས་པ་ཡིན་ནོ། ། ལྟ་བ་རྒྱུད་ལ་སྐྱེས་པའི་གང་ཟག་གི་འཕོ་བའི་རྣལ་འབྱོར་ནི། བུམ་དབང་གི་འདའ་ཁ་མ་གོང་དུ་འཕོ་བ། གསང་དབང་གི་འདའ་ཁ་མ་འོད་གསལ། གསུམ་པའི་འདའ་ཁ་མ་རྡོ་རྗེ་སེམས་དཔའ། བཞི་པའི་འདའ་ཁ་མ་ཕྱག་རྒྱ་ཆེན་པོ་ནས་འཕོ་བ་རྣམས་ཡིན་ལ། དེའང་གསང་དབང་གི་ལམ་གྱིས་གསལ་ཞིང་ཡངས་ལ་རང་བྱུང་གི་ཡེ་ཤེས་མངོན་དུ་བྱེད་པ། འཆི་བའི་ཚེ།
ལས་རླུང་ཐིམ་པའི་རྟེན་འབྲེལ་གྱིས་ཐམས་ཅད་སྟོང་པ་འོད་གསལ་མངོན་དུ་བྱེད་པས། དེའི་ཚེ་མཛའ་ཤེས་འཕྲད་པ་ལྟར་འགྱུར་བའི་ཕྱིར། གསང་དབང་གི་འདའ་ཁ་མ་འོད་གསལ་དུ་རིགས་པའི་ཕྱིར་དང་། ཤེས་རབ་ཡེ་ཤེས་ཀྱི་ལམ་གྱིས་བདེ་སྟོང་མངོན་དུ་བྱེད་ལ། འཆི་བའི་ཚེ། བདུད་རྩི་ཟླ་བ་ཐུར་དུ་འཛག ། རཀྟ་ཉི་མ་གྱེན་དུ་འཕོ། ། ཞེས་པ་ལྟར། བདེ་སྟོང་མངོན་དུ་བྱེད་པས། དེའི་ཚེ་མཛའ་ཤེས་འཕྲད་པ་ལྟར་འགྱུར་བའི་ཕྱིར།
ཤེས་རབ་ཡེ་ཤེས་ཀྱི་འདའ་ཁ་མ། རྡོ་རྗེ་སེམས་དཔར་རིགས་པའི་ཕྱིར་དང་། བཞི་པའི་ལམ་གྱིས་བདེ་སྟོང་མཆོག་མངོན་དུ་བྱེད་ལ། འཆི་ཚེ་རླུང་སེམས་ཐམས་ཅད་དབུ་མར་ཞུགས་ཏེ། མདུད་པ་དང་པོ་ལ་སོགས་པ་བྲལ་བ་ཙམ་གྱིས་བདེ་སྟོང་མཆོག་མངོན་དུ་བྱེད་པས། དེའི་ཚེ་མཛའ་བཤེས་འཕྲད་པ་ལྟར་འགྱུར་ལ། སྲོག་རྩོལ་གྱི་རླུང་དབུ་མར་ཡིད་ཀྱིས་ཞུགས་པའི་མན་ངག་དེ་ནི། འགྲོ་བ་ལ་ལྕགས་ཀྱི་བསྣུན་པ་ལྟར། ཤིན་ཏུ་ཟབ་པའི་མན་ངག་ཡིན་པས། མན་ངག་དང་བྲལ་བ་དག་གིས་ཡིད་ཆེས་པ་ཙམ་དུ་ཡང་དཀའ་བ་ཡིན་པའི་ཕྱིར་རོ། །
ཅི་སྟེ་འཆི་བའི་ཚེ་འོད་གསལ་ལ་སོགས་པ་དེ་དག་ཐམས་ཅད་མངོན་དུ་འགྱུར་ན། གསང་དབང་ལ་འོད་གསལ་ཁོ་ན་སོགས་ཅིའི་ཕྱིར་བཞག་ཅེ་ན། རྣལ་འབྱོར་པ་རང་ལ་ཏིང་ངེ་འཛིན་གང་རྒྱུད་ལ་སྐྱེས་པ་དེ་ངོ་འཕྲོད་པ་སླ་བའི་ཕྱིར་ཏེ། སྔར་འདྲིས་ཀྱི་མི་བཞིན་ནོ། ། དེ་དག་ནི་ལྟ་བ་རྒྱུད་ལ་སྐྱེས་པའི་གང་ཟག་གིས་བསྒྲུབས་པས་གྲུབ་མཐའ་སྙོམས་པའམ། རིག་པ་འཛིན་པར་འགྱུར་བའི་ཕྱིར། ཐམས་ཅད་ཀྱི་མཐར་དེ་སྐད་གསུངས་པ་ཡིན་ལ། ཁྱད་པར་དུ་ལྟ་བ་རྒྱུད་ལ་སྐྱེས་པའི་གང་ཟག་ཁོ་ན་གཟུང་བའི་ཕྱིར། སྲས་དོན་མར། གྲུབ་མཐའ་དེ་མ་སྙོགས་པར་རྣལ་འབྱོར་པ་ལྟ་བ་བསྒོམ་པའི་འཕྲོ་ལ།
ཞེས་པའི་ཁྱད་པར་གྱི་ཚིག་གསུངས་པ་ཡིན་ནོ། ། འོ་ན་བཞི་པར་བསྟན་པའི་སྔ་མ་གསུམ་པོའང་། ལྟ་བ་རྒྱུད་ལ་སྐྱེས་པས་སྒྲུབ་དགོས་པར་འགྱུར་ཏེ། བཞི་པ་ཕྱག་རྒྱ་ཆེན་པོ་ནས་འཕོ་བའི་བྱེ་བྲག་ཡིན་པས་སོ། ། ཞེ་ན། སྲས་དོན་མ་ཉིད་དུ། ཐ་མ་ནི་བཞི་པ་འབའ་ཞིག་གི་ཐུན་མོང་མ་ཡིན་པ་ཡིན་ཏེ། ཞེས་གསུངས་པ་འདིས་བཅད་པ་ཡིན་ནོ། ། དེ་ལྟར་རྗེ་བཙུན་རྩེ་མོས། སཾ་བྷུ་ཊིའི་ཊཱིཀྐར།
མཐོ་རིས་ཀྱི་འཕོ་བ་དང་། ཐར་པའི་འཕོ་བ་གཉིས་སུ་བཤད་པའི། ཐར་པའི་འཕོ་བ་ནི། བདག་གི་རྣལ་འབྱོར་བྱས་པའི་རྗེས་ལ། མདུན་དུ་ལྷ་དང་བླ་མ་ཐ་མི་དད་དུ་སྤྱན་དྲངས་ལ། བདག་གི་འབྱོར་པ་མཐའ་དག་ཕུལ་ལ། ལྟུང་བ་བཤགས་པ་བྱ་སྟེ། འཕོ་བའི་དུས་སུ་ཐུགས་ཀར་འཕོས་ན་དེ་དང་རོ་གཅིག་ཏུ་འདྲེས་པར་འགྱུར་ཏེ། བར་དོ་མེད་པར་རིག་པ་འཛིན་པར་འགྱུར་རོ། ། ཞེས་གསུངས་པས།
ལྟ་བ་ཁྱད་པར་དུ་མི་དགོས་སོ། ། ཞེ་ན། སྲས་དོན་མར་དེ་ལྟར་འབྱུང་བའི་ཕྱིར། ཐུན་མོང་མ་ཡིན་པའི་མན་ངག་ཏུ་རྟོགས་པར་བྱའོ། ། ཡང་། བསྟན་བཅོས་དེ་ཉིད་འདུས་པ་ལས། དངོས་གཞི་ནི། ཁ་ཅིག་ན་རེ། འཆི་བའི་དུས་སུ། ས་ཆུ་ལ་ཐིམ་པས་རི་བོ་རབ་ཏུ་འབྲུམ་པའི་སྒྲ།
ཆུ་མེ་ལ་ཐིམ་པས་བསྐལ་པ་འཇིག་པའི་རྒྱ་མཚོ་འཁྲུགས་པའི་སྒྲ། མེ་རླུང་ལ་ཐིམ་པས་དུས་མཐའི་མེ་ལྟ་བུའི་སྒྲ། རླུང་རྣམ་པར་ཤེས་པ་ལ་ཐིམ་པས་དུས་མཐའི་རླུང་ལྟ་བུའི་སྒྲ་སྟེ། འཇིགས་པའི་སྒྲ་བཞི་དང་། ཉམ་ང་བའི་གཡང་ས་ངན་སོང་གསུམ་མཐོང་བ་སྟེ། རྐྱེན་བདུན་བྱུང་བ་དང་། དེ་དང་མཚུངས་པར་བར་དོ་རྣམ་བྱང་དང་འབྲེལ་པའི་འདོད་ཡོན་ལྔ་འཆར་ལ། དེའི་ཚེ་སྐྱབས་གཞན་མེད་པས། འཇིགས་སྐྲག་གིས་ཉེན་ཏེ། དང་པོར་ཕྱི་སྒྲོ་འདོགས་ཡོངས་སུ་གཅོད་པའི་བླ་མ་དྲན་པ་འབྱུང་བ་ལ་སོགས་པ་ཡིན་ནོ། །
ཞེས་ཟེར་རོ། ། དེ་ནི་མན་ངག་དང་བྲལ་བ་ཡིན་ཏེ། འཆི་ཁའི་དུས་ཀྱི་སྣང་བ་དེ་དག་ནི། ཚེ་འདིའི་སྣང་བ་ཡིན་ལ། དེ་དང་དུས་མཚུངས་པར་བར་དོར་འདོད་ཡོན་ལྔའི་སྣང་བ་འཆར་བའི་སྐབས་མེད་པའི་ཕྱིར་ཏེ། དེ་ནི་ཚེ་ཕྱི་མའི་དུས་ཡིན་པའི་ཕྱིར་རོ། ། ཞེས་གསུངས་སོ། ། དེ་ལ་ཕྱོགས་སྔ་མ་དེ་དག་ནི། ཆོས་རྗེ་བླ་མ་དམ་པའི་གསུང་རབ་ལ་ལར་འབྱུང་མོད། དེ་ཡང་ཡི་གེ་པའི་སྐྱོན་དུ་གསལ་ཏེ།
མན་ངག་གི་མཛོད་ལ་ལར་མི་སྣང་བའི་ཕྱིར་རོ། ། རྗེ་བཙུན་གོང་མའི་བཞེད་པ་ནི། བར་དོ་བཞིའི་གདམས་ངག་པས་སོ། ། དེ་ནས་དངོས་གཞིའི་དུས་སུ། འཇིགས་པའི་སྒྲ་བཞི་དང་ཡ་ང་བའི་གཡང་ས་གསུམ་སྟེ། རྐྱེན་བདུན་བྱུང་བ་ན། དེ་དང་མཚུངས་པར་བར་དོའི་རྣམ་པ་འཆར། ཞེས་པར། བསྟན་བཅོས་དེ་ཉིད་འདུས་པ་ལས། དེ་ལ་བུམ་དབང་གི་མཉམ་བཞག་གི་དམ་ཚིག་ལ་སོགས་པ་ནི་རིམ་པ་ལྟར།
ལམ་བསྐྱེད་པ་དང་། ལྟ་བ་ངོ་བོ་ཉིད་གསུམ་དང་། ཚོགས་ཀྱི་འཁོར་ལོ་དང་། རྩ་བ་དང་ཡན་ལག་གི་ལྟུང་བ་ཉི་ཤུ་རྩ་གཉིས་དང་། རྡོ་རྗེ་དྲིལ་བུ་དང་། ཧེ་རུ་ཀའི་ཆས་དྲུག་ལ་སོགས་པའོ། ། གསང་དབང་གི་མཉམ་བཞག་ལ་སོགས་པའི་དམ་ཚིག་ནི། རིམ་པ་ལྟར། སྔ་མའི་སྟེང་དུ། རང་བྱིན་གྱིས་བརླབ་པ་དང་།
རང་བྱུང་གི་ཡེ་ཤེས་དང་། བདུད་རྩི་ལྔ་དང་། རྩ་དང་འགལ་བའི་ལས། བླ་མ་ལས་ཐོབ་པའི་བྱང་སེམས་རྣམས་སོ། ། ཤེས་རབ་ཡེ་ཤེས་ཀྱི་མཉམ་བཞག་ལ་སོགས་པའི་དམ་ཚིག་ནི་རིམ་པ་ལྟར། དཀྱིལ་འཁོར་འཁོར་ལོ་དང་། ལྷན་ཅིག་སྐྱེས་པའི་ཡེ་ཤེས་དང་། ག་པུར་གྱི་རྒྱུ་བཟང་པོ་དང་། བདེ་བ་དང་འགལ་བའི་ལས་དང་། དང་མ་གནས་པའི་ཀུན་རྫོབ་བྱང་སེམས་སོ། །
དབང་བཞི་པའི་མཉམ་བཞག་གི་དམ་ཚིག་ལ་སོགས་པ་ནི། རིམ་པ་ལྟར་རྡོ་རྗེ་རྦ་རླབས་དང་། ཤིན་ཏུ་རྣམ་གཞག་གི་ཡེ་ཤེས་དང་། རྣལ་འབྱོར་པའི་བཅུད་ལེན་དང་། མི་རྟོག་པ་དང་འགལ་བའི་ལས་དང་། དོན་དམ་བྱང་སེམས་རྣམས་སོ། ། གལ་ཏེ་དེ་དག་ནི་མ་ཡིན་ཏེ། གསང་དབང་གི་བཟའ་བའི་དམ་ཚིག་སྟོང་གསལ་དང་། མི་འབྲལ་བའི་དམ་ཚིག་རླུང་སྦྱོར་དང་། ཤེས་རབ་ཡེ་ཤེས་ཀྱི་བཟའ་བའི་དམ་ཚིག་བདེ་གསལ་དང་།
མི་འབྲལ་བའི་དམ་ཚིག་ཕྱག་རྒྱ་མོ་དང་། དབང་བཞི་པའི་བཟའ་བའི་དམ་ཚིག་བདེ་སྟོང་དང་། མི་འབྲལ་བའི་དམ་ཚིག་པདྨ་ཅན་དངོས་སམ་ཡེ་ཤེས་ཀྱི་ཕྱག་རྒྱ་ཡིན་པའི་ཕྱིར་རོ། ། ཞེ་ན། དེ་ནི་མ་ཡིན་ཏེ། བུམ་དབང་གི་བཟའ་བའི་དམ་ཚིག་ཀྱང་། སྣང་སྟོང་ཉིད་ཅེས་མཚུངས་པའི་ཕྱིར་དང་། གསང་དབང་གི་མི་འབྲལ་བའི་དམ་ཚིག་དང་། མཉམ་བཞག་གི་དམ་ཚིག་ལ་ཁྱད་མེད་པར་འགྱུར་བ་དང་། དབང་ཕྱི་མ་གཉིས་ཀྱི་མི་འབྲལ་བའི་དམ་ཚིག་ཕྱག་རྒྱ་མོ་ཡིན་ན།
གསང་དབང་གི་མི་འབྲལ་བའི་དམ་ཚིག་བླ་མ་ཡབ་ཡུམ་ཡིན་པར་མཚུངས་པའི་ཕྱིར་དང་། དབང་ཕྱི་མ་གསུམ་གྱི་བཟའ་བའི་དམ་ཚིག་དང་། རྗེས་སྤྱོད་ཀྱི་དམ་ཚིག་ལ་ཁྱད་མེད་པར་འགྱུར་བའི་ཕྱིར་རོ། ། ཞེས་གསུངས་སོ། ། དེ་ལ། བཞག་པ་མི་འཐད་དེ། བཟའ་བའི་དམ་ཚིག་ནི། ལུས་སེམས་ལྟས་པར་བྱེད་པའི་ཆ་ནས་བཟའ་བར་བཞག་གི ཁར་འཇུག་རྒྱུ་ཁོ་ནས་ཡིན་པར་མི་བཞེད་པའི་ཕྱིར་དང་། ཚོགས་ཀྱི་འཁོར་ལོ་ནི་དུས་ཁྱད་པར་ཅན་འགའ་རེར་ཡིན་གྱི།
རྟག་ཏུ་བསྟེན་དཀའ་བའི་ཕྱིར་དང་། རྣལ་འབྱོར་པའི་བཅུད་ལེན་ཞེས་པ་དེ། ཁྱེད་རང་གིས་གདམས་ངག་དྲུག་གི་སྐབས་སུ་བཤད་པའི་བཅུད་ལེན་གསུམ་པོ་དེ་རྣམས་ཡིན་ན། ཤིན་ཏུ་བསྒྲུབ་པར་དཀའ་བས། རྟག་ཏུ་བརྟེན་མི་ནུས་པའི་ཕྱིར་དང་། དཀའ་ཡང་དམ་ཚིག་ཡིན་པས་རྟག་ཏུ་བརྟེན་དགོས་ན། དེ་ལྟར་བྱས་ཀྱང་ཏིང་ངེ་འཛིན་མི་སྐྱེས་ན། བསྒོམ་ཟད་པ་ཞེས་བྱ་བ་ཡིན་པས། དེ་ལ་ཏིང་ངེ་འཛིན་མ་སྐྱེ་པ་བསྐྱེད་པའི་བདུད་རྩི་ནི། ཞེས་དུས་ཀྱི་ཁྱད་པར་བཟུང་བ་དང་འགལ་བའི་ཕྱིར་དང་།
གསུམ་པོ་དེ་ལས་གཞན་ཞིག་ཡོད་ན་ནི། འདིར། རྣལ་འབྱོར་པ་རང་གི་བཅུད་ལེན་འདིའི་ཞེས་མ་བསྟན་པས། ངོས་མི་ཟིན་པའི་ཕྱིར་ཅི་ཡིན་ཏོལ་མེད་དུ་འགྱུར་བའི་ཕྱིར་དང་། གསང་དབང་གི་མི་འབྲལ་བའི་དམ་ཚིག་བླ་མ་ལས་ཐོབ་པའི་བྱང་སེམས་ཡིན་ན། དབང་ཕྱི་མ་གཉིས་ཀྱི་མི་འབྲལ་བའི་དམ་ཚིག་ཕྱག་རྒྱ་མོ་ཡིན་དགོས་པའི་ཕྱིར་རོ། ། དགག་པ་མི་འཐད་དེ། སྣང་སྟོང་གི་གཙོ་བོར་ཏིང་ངེ་འཛིན་བསྒོམ་པའི་ལུས་སྟོབས་བསྐྱེད་པ་མ་ཡིན་པའི་ཕྱིར་དང་། གསང་དབང་གི་མཉམ་བཞག་གི་དམ་ཚིག་ནི། རྩ་རླུང་ཐིག་ལེའི་རྣལ་འབྱོར་འདུས་པ་ཡིན་ལ།
མི་འབྲལ་བའི་དམ་ཚིག་ཕྱག་རྒྱ་ཡིན་ན། གསང་དབང་གི་བླ་མ་ཡིན་པའང་མ་བཅོལ་ཏེ། ཕྱག་རྒྱ་དབང་ཕྱི་མ་གཉིས་ཀྱི་དབང་རྫས་ཡིན་ཀྱང་། བླ་མ་ཡབ་ཡུམ་གསང་དབང་གི་དབང་རྫས་མ་ཡིན་པའི་ཕྱིར་དང་། འོ་ན་རླུང་ཡང་དབང་རྫས་མ་ཡིན་པས། ཁྱེད་ཀྱི་ལུགས་ཀྱང་མི་འཐད་དོ་ཞེ་ན། བདེན་མོད། བླ་མའི་བྱང་སེམས་རང་གི་ལུས་ལ་གནས་པ་རླུང་གི་རྣལ་འབྱོར་གྱིས་བརྟན་པར་འཛིན་དགོས་པའི་ཕྱིར་དང་། རྡོ་རྗེ་དང་དྲིལ་བུ་དང་། ཕྱག་རྒྱ་འཛིན་པའི་ཐབས་ལས།
འདི་ཉིད་ལྐོག་ཏུ་གྱུར་བའི་ཕྱིར། མན་ངག་མེད་པ་དག་གིས་རྒྱུ་མཚན་རྟོགས་པར་མི་ནུས་པའི་ཕྱིར་དང་། སྦྱོར་ལམ་མ་སྐྱེས་ཀྱི་བར་དུ་དབང་ཕྱི་མ་གསུམ་གྱི་བཟའ་བའི་དམ་ཚིག་དང་། རྗེས་སྤྱོད་ཀྱི་དམ་ཚིག་ཁྱད་མེད་པར་ཐལ་བ་ནི་འདོད་དེ། ཏིང་ངེ་འཛིན་ཉིད་མ་སྐྱེས་པའི་ཕྱིར་དང་། སྦྱོར་ལམ་སྐྱེས་ཕན་ཆད། རྗེས་སྤྱོད་ནི་ཏིང་ངེ་འཛིན་དེ་ཉིད་སྐྱོང་བ་ཡིན་ལ། བཟའ་བའི་དམ་ཚིག་ནི། ཏིང་ངེ་འཛིན་སེམས་ཀྱི་སྟོབས་བསྐྱེད་པའི་ཕྱིར། དཔེ་དང་མྱོང་བའི་སྒོ་ནས།
སྣང་གྲགས་ཀྱིས་བསྡུས་པའི་ཆོས་ཐམས་ཅད་ལ། གསལ་སྟོང་ཟུང་འཇུག་ཡིན་ཞེས་དང་། བདེ་སྟོང་ཟུང་འཇུག་ཡིན་ཞེས་དང་། བདེ་སྟོང་མཆོག་ཡིན་ཞེས། དྲན་པས་རྒྱས་འདེབས་པར་བྱེད་པ་ཡིན་པས་ཁྱད་པར་ཤིན་ཏུ་ཆེ་བ་ཡིན་པའི་ཕྱིར་རོ། ། འོ་ན་བཟའ་བའི་དམ་ཚིག་ཕྱི་མ་གསུམ་ལ་ཏིང་ངེ་འཛིན་ཞེས་སྨྲོས་པ་དང་མི་འགལ་ལམ་ཞེ་ན། སྲས་དོན་མ་དང་། འཕགས་ཚད་མ་སོགས་སུ། ཏིང་ངེ་འཛིན་ཞེས་འབྱུང་བ་ནི། ཏིང་ངེ་འཛིན་ལ་ཕན་འདོགས་པའི་ཕྱིར།
འབྲས་བུའི་མིང་གིས་རྒྱུ་ལ་བཏགས་པ་ཡིན་ལ། གཉག་མ་འདིར་ནི། ཏིང་ངེ་འཛིན་ཞེས་ཀྱང་མ་གསུངས་ཤིང་། ལམ་བསྲེ་བ་འགྲོས་བཞི་དང་བཅས་པར། བཞི་ནི་ཚོགས་ལམ། རྗེས་སྤྱོད། སྦྱོར་ལམ། ཞེས་འབྱུང་བས། མཉམ་བཞག་བཟའ་བསྲུང་མི་འབྲལ་བའི་དམ་ཚིག་བཞི་ཚོགས་ལམ་དུ་མི་བཞེད་པའི་ཕྱིར། རང་གི་ངོ་བོ་ཏིང་ངེ་འཛིན་དུ་བཞེད་པ་མ་ཡིན་ནོ། །
དེ་ལྟར་ན། རྗེ་བཙུན་གོང་མའི་བཞེད་པ་ཉིད་ཤིན་ཏུ་ཁྱད་པར་དུ་འཕགས་ཏེ། བུམ་དབང་གི་བཟའ་བའི་དམ་ཚིག་ཏུ་ལུས་སྟོབས་བསྐྱེད་པ་གཙོ་བོར་སྨྲོས་ནས། དབང་གོང་མ་གསུམ་གྱི་བཟའ་བའི་དམ་ཚིག་ཏུ། ཏིང་ངེ་འཛིན་སེམས་ཀྱི་སྟོབས་བསྐྱེད་པ་གཙོ་བོར་སྨོས་པའི་ཕྱིར་དང་། དབང་བཞི་ཐོབ་པའི་རྣལ་འབྱོར་པ་ལ། ཕལ་པའི་ཚུལ་གྱིས་ནི་ལུས་སེམས་གཉིས་ཀའི་སྟོབས་བསྐྱེད་པ་ཤུགས་ལས་འགྲུབ་པའི་ཕྱིར་དང་། མི་འབྲལ་བའི་དམ་ཚིག་ནི། དབང་དུས་སུ་བླ་མས་གནང་ཞིང་། མི་འབྲལ་བར་གདམས་པ་དེ་ཉིད།
བསྟེན་ཚུལ་རྒྱས་པར་བསྟན་མི་དགོས་ལ། བླ་མའི་བྱང་སེམས་ནི། ཕྱི་རོལ་རྫས་སམ། རང་གི་ཡིད་ལ་མོས་པ་ཙམ་གྱིས་འཆང་བར་མི་ནུས་པས། བྱང་སེམས་ཉིད་མ་སྨྲོས་པར། དེ་རང་གི་ལུས་ལ་བསྟེན་པར་བྱེད་པའི་ཐབས་ཉམས་སུ་བླངས་པས། དེ་ཉིད་གཟུང་བར་འགྱུར་བའི་ཕྱིར། རླུང་གི་རྣལ་འབྱོར་བསྟན་པ་ཡིན་ཏེ། འདི་ནི་ཤིན་ཏུ་ཁྱད་པར་འཕགས་པའི་མན་ངག་ཡིན་པར་ཁོང་དུ་ཆུག་པར་བྱའོ། ། འདིར་ཁ་ཅིག
དབང་དུས་སུ། བླ་མས་བྱང་སེམས་གནང་བ། སྐྱུག་བྲོས་སྤངས་ན་ལྟུང་བ་འདིར་འགྱུར་ཞེ་ན། མ་ཡིན་ཏེ། དབང་མ་ཐོབ་པར་དེའི་ལྟུང་བ་འབྱུང་བར་མི་རིགས་པའི་ཕྱིར་རོ། ། དབང་དུས་ལས་གཞན་པའི་བླ་མའི་བྱང་སེམས་སོ་ཞེ་ན། དེ་ཡང་མ་ཡིན་ཏེ། དབང་དུས་ལས་གཞན་པའི་བླ་མའི་བྱང་སེམས་ནི། མི་འབྲལ་བའི་དམ་ཚིག་ཏུ་བསྟེན་དགོས་པ་མ་ཡིན་པའི་ཕྱིར་རོ། ། རྡོ་རྗེ་མཁའ་འགྲོ་སོགས་ཀྱི་ཞེས་པར།
བསྟན་བཅོས་དེ་ཉིད་འདུས་པ་ལས། ཕྱིར་བཅོས་པ་ནི། རྡོ་རྗེ་མཁའ་འགྲོ་ཞེས་པ་གཙོ་བོ་ཡིན་པས། དང་པོར་སྨྲོས་ཀྱང་། དབང་གི་རིམ་པ་དང་སྦྱར་ན། སངས་རྒྱས་མཁའ་འགྲོ་མཉེས་པར་བྱས་པས་བུམ་དབང་གི་དམ་ཚིག་ཉམས་ཆགས་བསྐང་། པདྨ་མཁའ་འགྲོ་མཉེས་པར་བྱས་པས་གསང་དབང་གི་དམ་ཚིག་ཉམས་ཆགས་བསྐང་། རྡོ་རྗེ་མཁའ་འགྲོ་མཉེས་པར་བྱས་པས། ཤེས་རབ་ཡེ་ཤེས་ཀྱི་དམ་ཚིག་ཉམས་ཆགས་བསྐང་། སྣ་ཚོགས་ལས་ཀྱི་མཁའ་འགྲོ་མཉེས་པར་བྱས་པས།
དབང་བཞི་པའི་ཉམས་ཆགས་བསྐང་སྟེ། དབང་བཞི་པོའི་དེ་ནི་རིམ་པ་ལྟར། མཁའ་འགྲོ་དེ་བཞི་སྟེ། དཀྱིལ་འཁོར་བཞིའི་ལྷ་ལས་ཐོབ་ཅིང་བྱིན་གྱིས་རླབས་པ་ཡིན་པའི་ཕྱིར་རོ། ། དེ་ལ་ཉམས་ཆགས་ཞེས་པ་གཉིས་སྨྲོས་པའི་ཉམས་པ་ནི་ཡན་ལག་ཉམས་པ་ཡིན་ལ། ཆགས་པ་ནི་རྩ་བ་ཆགས་པའོ། ། ཡང་ན། བླ་མ་རིན་ཆེན་དོན་ཡོད་གྲུབ་པ་ཡབ་ཡུམ་གྱི་ངོ་བོ་ཐུན་བཞིར་བསྒོམས་ནས། ཕྱི་དང་། ནང་དང་།
གསང་བ་དང་། དེ་ཁོ་ན་ཉིད་ཀྱི་མཆོད་པས་མཉེས་པར་བྱས་ན། དམ་ཚིག་ཉམས་ཆགས་ཐམས་ཅད་བསྐོང་བ་ཡིན་ཏེ། དངོས་གྲུབ་ཐམས་ཅད་བླ་མའི་རྗེས་སུ་འབྲང་བའི་ཕྱིར་དང་། སྙིང་པོ་ཡེ་ཤེས་རླུང་ནི་ཐམས་ཅད་ལ་ཁྱབ་པའི་ཕྱིར་རོ། ། གལ་ཏེ། དེ་ལྟར་མ་ཡིན་ཏེ། རྡོ་རྗེ་མཁའ་འགྲོ་ནི་བླ་མ། ཡེ་ཤེས་མཁའ་འགྲོ་ནི་སྤྲུལ་སྐུ། ཤ་ཟ་མཁའ་འགྲོ་ནི་དུར་ཁྲོད་ཀྱི་བདག་པོ།
དམ་ཚིག་མཁའ་འགྲོ་ནི་རྡོ་རྗེ་སྤུན་ནོ། ། དེ་ལ། དམ་ཚིག་ཐམས་ཅད་ཉམས་ན་རྡོ་རྗེ་མཁའ་འགྲོའི་ཐུགས་དམ་བསྐང་སྟེ། ཕྱིའི་འདོད་ཡོན་གཟུགས་སྒྲ་ལ་སོགས་པ་ལྔའི་ཚོགས་ཀྱི་འཁོར་ལོ་དང་། ནང་གི་འདོད་ཡོན་རིགས་མ་མཚན་དབུལ་དབུལ་བར་བྱའོ། ། མཉམ་བཞག་གི་དམ་ཚིག་ཉམས་ན་ཡེ་ཤེས་མཁའ་འགྲོ་མཉེས་དགོས་ལ། དེ་ལ་ལྟ་བ་ཚད་དུ་བསྐྱལ། རྗེས་སྤྱོད་ཀྱི་དམ་ཚིག་ཉམས་ན་མ་མོ་མཁའ་འགྲོ་མཉེས་དགོས་ལ། དེ་ལ་བསྒོམ་པ་ཚད་དུ་བསྐྱལ། ལྷག་མ་དམ་ཚིག་གསུམ་ཉམས་ན།
མཁའ་འགྲོ་ཕྱི་མ་མཉེས་དགོས་ལ། དེ་ལ་ཤ་ཁྲག་གི་གཏོར་མ་དང་། ཚོགས་ཀྱི་འཁོར་ལོས་མཉེས་པར་བྱའོ། ། ཞེས་གསུངས་སོ། ། ཁོ་བོ་ནི་དེའི་རྗེས་སུ་མི་འབྲང་སྟེ། དམ་ཚིག་མཆོག་གྱུར་རིམ་གྱིས་མཁའ་འགྲོ་དམན་ཤོས་ལ་བརྟེན་ནས་ཉམས་ཆགས་སྐོང་བའི་རྒྱུ་མཚན་མེད་པའི་ཕྱིར་དང་། མཉམ་བཞག་གི་དམ་ཚིག་ཉམས་ན་ལྟ་བ་ཚད་དུ་བསྐྱལ་མི་ནུས་པ་དང་། དེ་བཞིན་དུ་ལྟ་བའི་དམ་ཚིག་ཉམས་ན་བསྒོམ་པ་ཚད་དུ་བསྐྱལ་མི་ནུས་པའི་ཕྱིར་དང་། མཉམ་བཞག་སོགས་སོར་ཆུད་ནས་ལྟ་བ་ཚད་དུ་སྐྱེལ་བ་ཡིན་ན། མཉམ་བཞག་སོགས་སོས་པ་ཉིད་ཀྱིས་དེ་དག་གི་དམ་ཚིག་ཉམས་པ་སེལ་བའི་ཕྱིར་ཏེ།
སྡོམ་པ་སོར་ཆུད་པ་ཉིད་ཀྱིས་རྩ་ལྟུང་ཉམས་པ་ལས་གྲོལ་བ་བཞིན་ནོ། ། ཞེས་གསུངས་སོ། ། དེ་ལ། བཞག་པ་མི་འཐད་དེ། འདིར་རྡོ་རྗེ་མཁའ་འགྲོ་གཙོ་བོ་ཡིན་ན། དབང་བཞི་པ་ལས་གསུམ་པ་གཙོ་བོར་འགྱུར་བའི་ཕྱིར་དང་། སྐུ་གསུང་ཐུགས་རྡོ་རྗེ་གསུམ་སངས་རྒྱས་མཁའ་འགྲོ་སོགས་ཡིན་དུ་ཆུག་མོད། སྙིང་པོའི་རྡོ་རྗེ་སྣ་ཚོགས་ལས་ཀྱི་མཁའ་འགྲོ་ཡིན་པ་མི་རིགས་པའི་ཕྱིར་དང་། ཡང་ན། སྙིང་པོ་ཀྱཻ་རྡོ་རྗེ་སྣ་ཚོགས་ལས་ཀྱི་མཁའ་འགྲོར་འགྱུར་བའི་ཕྱིར་དང་།
མཉམ་བཞག་གི་དམ་ཚིག་སོགས་བསྲུང་། རྡོ་རྗེ་མཁའ་འགྲོ་སོགས་ཀྱི་ཉམས་ཆགས་བསྐང་། ཞེས་གསུངས་ཀྱི། བུམ་དབང་གི་དམ་ཚིག་སོགས་བསྲུང་། རྡོ་རྗེ་མཁའ་འགྲོ་སོགས་ཀྱི་ཉམས་ཆགས་བསྐང་ཞེས་མ་གསུང་པའི་ཕྱིར། དགག་པ་མི་འཐད་དེ། བླ་མ་ཡུལ་དམན་ཤོས་ཡིན་ཞིང་། དེ་ལས་ལོངས་སྐུ་ནི་སྤྲུལ་སྐུ་དང་། ཞིང་སྐྱོང་དང་། རྡོ་རྗེ་སྤུན་རྣམས་རིམ་གྱི་མཆོག་ཡིན་པ་དང་།
བཟའ་བསྲུང་བརྟེན་གསུམ་གྱི་དམ་ཚིག་མཆོག་ཡིན་ཞིང་། དེ་ལ་རྗེས་སྤྱོད་དང་། མཉམ་བཞག་དང་། དམ་ཚིག་ཐམས་ཅད་རིམ་གྱིས་དམན་པ་ཡིན་པ་ཧ་ཅང་ཐལ་བའི་ཕྱིར་དང་། ཁོ་བོ་ཅག་ལ་ནི་དེ་ལྟ་བུའི་ལོག་རྟོག་གཉིད་ཀྱི་རྨི་ལམ་དུ་ཡང་རྨི་བ་མི་སྲིད་པའི་ཕྱིར་དང་། མཉམ་བཞག་གི་དམ་ཚིག་ཉམས་ན། ཚད་དུ་བསྐྱལ་རྒྱུའི་ལྟ་བ་ནི། རིམ་གཉིས་ལས་སྐྱེས་པའི་ཏིང་ངེ་འཛིན་ཡིན་པར་མི་བཞེད་པའི་ཕྱིར་དང་། ལྟ་བའི་དམ་ཚིག་ཉམས་ན་བསྒོམ་པ་ཚད་དུ་བསྐྱལ་མི་ནུས་ན། རྒྱུ་ལ་ནན་ཏན་མ་བྱས་པར་འབྲས་བུ་མི་སྐྱེ་བས།
ལྟ་བའི་དམ་ཚིག་ཉམས་པའི་གང་ཟག་དེ་ལ་གྲོལ་བའི་གནས་སྐབས་གཏན་མེད་པར་འགྱུར་བའི་ཕྱིར་དང་། འོན་ཀྱང་ལྟ་བའི་དམ་ཚིག་ཉམས་ན་ཚད་དུ་བསྐྱལ་རྒྱུའི་བསྒོམ་པ་ནི། རིམ་གཉིས་ཀྱི་རྣལ་འབྱོར་ལ་མི་བཞེད་པའི་ཕྱིར་དང་། མཉམ་བཞག་སོགས་སོར་ཆུད་ན། དེ་དག་གི་དམ་ཚིག་ཉམས་པ་སེལ་ཀྱང་། མཉམ་བཞག་གི་དམ་ཚིག་སོགས་སོར་ཆུད་ནས། ལྟ་བ་ཚད་དུ་སྐྱེལ་ཞེས་མ་སྨྲས་པའི་ཕྱིར་དང་།

དེ་ལ་རྗེ་བཙུན་གོང་མའི་ལུགས་ཀྱིས། མཉམ་བཞག་གི་དམ་ཚིག་ཉམས་ན། ཚད་དུ་བསྐྱལ་རྒྱུའི་ལྟ་བ་ནི། ལྟ་བའི་དུག་དབྱུང་པ་སྟེ། འཇུག་པ་སེལ་བའི་ལམ་དུ་བཞེད་པ་ཡིན་ནོ། ། དེ་ལྟར་ཡང་། སྲས་དོན་མར། དེ་ལ་ལྟ་བ་ཚད་དུ་བསྐྱལ་བ་ནི། ལྷ་སྐུ་ལ་སོགས་པའི་དམིགས་པ་གང་རུང་གཅིག་ལ་སེམས་གནས་པས། རྣམ་རྟོག་རྒྱུན་ཆགས་སམ། རྩོལ་བའི་དུག་ཐོན་པར་བྱས་པས་ཐུགས་དམ་བསྐང་ངོ་། །
རྗེས་སྤྱོད་ཀྱི་དམ་ཚིག་ཉམས་ན། ཚད་དུ་བསྐྱལ་རྒྱུའི་བསྒོམ་པ་ནི། བསམ་གཏན་གྱི་དུག་དབྱུང་བ་སྟེ། འགལ་འདུས་སྐྱོན་མེད་སོགས་གསུམ་ཡིན་ཏེ། དེ་ལྟར་ཡང་། སྲས་དོན་མར། དང་པོར་ལམ་སྦྱོང་བའི་དུས་སུ། ཉམས་རྒྱུད་ལ་སྐྱེས་པ་ཉིད་མ་བསྐྱངས་པས་ཉམས་པ་སྟེ། དེ་ལ་སྒོམ་པ་ཚད་དུ་བསྐྱལ་བ་ནི། ཉམས་སྐྱོན་མེད་ཟུང་འཇུག་གསུམ་པོ་གང་རུང་གཅིག་རྒྱུད་ལ་སྐྱེས་པས་མཉེས་པར་བྱ། །
ཞེས་གསུངས་སོ། ། དེ་དག་གིས་ནི། ཇི་ལྟ་བུ་ཞིག་གིས་མཉམ་རྗེས་ཀྱི་དམ་ཚིག་ལས་ཉམས་པར་འགྱུར་བའི་ཚད་ཀྱང་བསྟན་ཏེ། འདི་ལྟར། མཉམ་བཞག་གི་དམ་ཚིག་མ་བསྒོམ་པའམ། བསྒོམ་ཀྱང་རྣམ་རྟོག་རྒྱུན་ཆགས་ཀྱི་དབང་དུ་སོང་སྟེ། འཇུག་པ་སེལ་བའི་ལམ་དུ་མ་གྱུར་ན། མཉམ་བཞག་གིས་དམ་ཚིག་ཉམས་པ་ཡིན་ལ། རྗེས་སྤྱོད་ནི། མཉམ་བཞག་གི་དུས་སུ་རང་གི་རྒྱུད་ལ་སྐྱེས་པའི་ཏིང་ངེ་འཛིན་དང་།
རྗེས་ཐོབ་ཀྱི་དུས་སུ། རྩོལ་བའི་མན་ངག་བཞིན་དུ་སྐྱོང་དགོས་པ་ལས་མ་བསྐྱངས་པས། སྐྱོན་མེད་མ་སྐྱེས་ན་རྗེས་ཐོབ་ཀྱི་དམ་ཚིག་ཉམས་པ་སྟེ། དམ་ཚིག་ཚུལ་བཞིན་དུ་བསྲུང་ན། ཇི་ལྟ་བུ་ཞིག་གིས་དམ་ཚིག་ཉམས་པའི་ཚུལ་འདི་དག་ཁོང་དུ་མ་ཆུད་ན། ཅི་ཡིན་ཏོལ་མེད་དུ་འགྱུར་བའི་ཕྱིར། བླ་མའི་གསུང་ལ་བསྟེན་ནས། རྗེ་བཙུན་གོང་མའི་གསུང་རབ་ལས་ཇི་ལྟར་འབྱུང་བ་བཞིན་དུ། ཁོ་བོས་གསལ་བར་བྱས་པ་ཡིན་ཏེ། དེའི་ཕྱིར།
འུ་ཡུག་པ་སོགས་ཀྱིས་རྒྱུ་འབྲས་གོ་ལོག་པས། ངས་གོ ཞེས་པ་ལ་སོགས་པའི་སྨྲ་བ་ཐམས་ཅད་རྒྱང་རིང་དུ་བྱས་པ་ཡིན་ནོ། ། འདོད་ཡོན་སོགས་ལྔས། ཞེས་པར། བསྟན་བཅོས་དེ་ཉིད་འདུས་པ་ལས། འོ་ན་མཁའ་འགྲོ་རྣམས་ཇི་ལྟར་མཉེས་པར་བྱ་ཞེ་ན། དེ་ལ་འདོད་ཡོན་སོགས་ལྔས་མཉེས་པ་སོགས་བྱ། ཞེས་གསུང་སྟེ། ཁ་ཅིག་ན་རེ།
སོགས་དང་པོས། ཕྱིའི་འདོད་ཡོན་དང་། སོགས་གཉིས་པས་ནང་གི་འདོད་ཡོན་བསྟན་ཞེས་དང་། ལ་ལ་ནི་སོགས་དང་པོས་ནང་གི་འདོད་ཡོན་དང་། གཉིས་པས་ལྟ་བ་ཚད་དུ་བསྐྱལ་དགོས་པ་སོགས་བསྡུད་དོ། ། ཞེས་གསུངས་སོ། ། དེ་ནི་མ་ཡིན་ཏེ། རྐྱེན་སོགས་ཀྱི་སོགས་ཞེས་པས་ཚུལ་ཁྲིམས་སྡུད་ན། སྦྱིན་པ་གཏོང་དགོས་པ་ལྟར། སོགས་དང་པོས་ཕྱིའི་འདོད་ཡོན་སྡུད་ན།
སྦྱིན་པ་ལྟ་བུ་ཆོས་གཞན་ཞིག་ཀྱང་བསྟན་དགོས་པ་ལས། མ་བསྟན་པའི་ཕྱིར་དང་། འདོད་ཡོན་ཞེས་པ་འདི་སྤྱི་སྒྲ་ཡིན་པས། འདིའི་སོགས་ཁོངས་ནས་ནང་གི་འདོད་ཡོན་སྡུད་པ་ཡང་མི་རིགས་པའི་ཕྱིར་དང་། ཕྱི་དང་ནང་གི་འདོད་ཡོན་ལྔས་མཉེས་པའི་སོགས་ཁོང་ནས་ལྟ་བ་སྡུད་ན། འདོད་ཡོན་གྱི་ལྟ་བ་ཚད་དུ་བསྐྱལ་དགོས་པར་འགྱུར་བས་མི་འགྲིག་པའི་ཕྱིར་དང་། ཡེ་ཤེས་མཁའ་འགྲོ་མཉེས་པ་སོགས་སྡུད་ན། མཉེས་པ་ཞེས་པ་སྤྱི་སྒྲ་ཡིན་པས། ཡེ་ཤེས་མཁའ་འགྲོ་མཉེས་པ་སོགས་ཁོང་ནས་སྡུད་པ་ཡང་མི་རིག་པའི་ཕྱིར་རོ། ། དེས་ན།
ཡི་གེའི་དོན་འདི་ཙམ་ལ་ཡང་སྨྱོན་པར་མཐོང་བའི་ཕྱིར། འདི་དག་གི་བཤད་པ་ཡིན་ན། ཡིད་བསྟན་བྱའོ། ། ཞེས་ཟེར་བ་རྣམས་ནི་རང་གི་དེ་ཉིད་སྟོན་པར་བྱེད་པ་ཙམ་དུ་ཟད་པ་ཡིན་ནོ། ། ཞེས་གསུངས་སོ། ། དེ་ལ་ཕྱོགས་སྔ་མ་ལུགས་གཉིས་པོ་དེ་ནི། དམར་དང་། ཆོས་རྗེ་དཔལ་ལྡན་བླ་མ་དམ་པ་ལ་སོགས་པ་བཞེད་ལ། རྗེ་བཙུན་གོང་མའི་བཞེད་པ་ནི། འདོད་ཡོན་གྱི་སོགས་ཁོངས་ནས།
ལྟ་བ་ཚད་དུ་བསྐྱལ་བ། བསྒོམ་པ་ཚད་དུ་བསྐྱལ་བ། ཤ་ཁྲག་གི་གཏོར་མ། ཚོགས་ཀྱི་ལོངས་སྤྱོད་རྣམས་སྡུད་པ་ཡིན་ཏེ། རྡོ་རྗེ་མཁའ་འགྲོ་མཉེས་པ་ལ་ཕྱི་ནང་གི་འདོད་ཡོན་ལྔས་མཆོད་པར་གསུངས་པའི་ཕྱིར་དང་། ཡེ་ཤེས་མཁའ་འགྲོ་མཉེས་པ་ལ་ལྟ་བ་ཚད་དུ་བསྐྱལ་བ་དང་། མ་མོ་མཁའ་འགྲོ་མཉེས་པ་ལ་བསྒོམ་པ་ཚད་དུ་བསྐྱལ་བ་དང་། ཤ་ཁྲག་མཁའ་འགྲོ་དང་། དམ་ཚིག་མཁའ་འགྲོ་མཉེས་པ་ལ་ཤ་ཁྲག་དང་། ཚོགས་ཀྱི་ལོངས་སྤྱོད་གསུངས་པའི་ཕྱིར་རོ། །
མཉེས་པའི་སོགས་ཁོངས་ནས། དགེས་པར་བྱ། ཚིམ་པར་བྱ། ཞེས་རྒ་ཐེང་མར་བཤད་པ། ཞུ་བྱས་མར། ཕྱིའི་འདོད་པའི་ལོངས་སྤྱོད་རྫས་དང་ཡོ་བྱད་ལ་སོགས་པ་དང་། ནང་གི་འདོད་ཡོན་རིགས་མ་ཁྱད་པར་ཅན་རྒྱན་གྱིས་བརྒྱན་པ་ཕུལ་ལ། དབང་བསྐུར་བ་ཚུལ་བཞིན་དུ་བླང་བར་བྱའོ། ། ཞེས་དང་། འཕགས་མཆན་མར།
སོགས་ཀྱི་སྒྲས། ཉེས་པ་བཤགས་པར་བྱ་བ་དང་། དབང་བླང་བ་ལ་སོགས་པ་བཟུང་ངོ་། ། ཞེས་འབྱུང་བས། འདི་དག་ལ་ནི། ཁྱེད་ཀྱི་སྐྱོན་དེ་དག་འཇུག་པའི་གོ་སྐབས་ཡོད་པ་མ་ཡིན་ལ། ཁྱེད་ཀྱིས་ནི་ཁྱེད་རང་གི་ཕྱོགས་སྔ་མ་དེ་དག་རྗེ་བཙུན་གོང་མའི་བཞེད་པར་བསམ་ནས་སྨྲས་པར་སྣང་སྟེ། འདི་དག་གི་བཤད་པ་ཡིན་ན། ཞེས་སོགས་སྨྲས་པའི་ཕྱིར་རོ། ། ཕྱོགས་སྔ་མ་གཉིས་པ་དེ།
བླ་མ་དམ་པའི་ལུགས་སུ་བསམ་པར་སྣང་མོད། བླ་མ་དམ་པ་དེ་ལྟར་དུ་བཞེད་པ་མ་ཡིན་ཏེ། སོགས་གཉིས་པ་ལ་ཆེད་དུ་བཀར་ཏེ། ལྟ་བ་ཚད་དུ་བསྐྱལ་བ་སྦྱར་བ་མེད་པའི་ཕྱིར་དང་། སོགས་ཀྱིས་བསྡུས་པ་མཉམ་བཞག་གི་དམ་ཚིག་ཉམས་ན། ཡེ་ཤེས་མཁའ་འགྲོ་མཉེས་དགོས་པས། ལྟ་བ་ཚད་དུ་བསྐྱལ། ཞེས་པ་སོགས་དང་པོའི་ཕྲིན་ལས་འཆད་པ་ཡིན་པའི་ཕྱིར་དང་། སོགས་སྔ་མ་གསལ་བར་མ་བཤད་ཀྱང་། རྟོགས་སླ་ཞིང་ཤུགས་ཀྱིས་ཤེས་པས།
རྗེ་བཙུན་གོང་མ་ཇི་ལྟར་བཞེད་ལ། སོགས་ཀྱིས་བསྡུས་པ་ནང་གི་འདོད་ཡོན་ལྔ་ཞེས་པ། བུམ་དབང་ཁོ་ན་ལ་སོགས་སྒྲ་སྦྱར་བའི་བཤད་པའི་ཚུལ་གསལ་བར་བྱ་བའི་ཕྱིར་གསུངས་པ་ཡིན་པའི་ཕྱིར་རོ། ། བསྟན་བཅོས་དེ་ཉིད་འདུས་པ་ལས། རང་ལུགས་འཇོག་པ་ན། འོ་ན་ཇི་ལྟར་ཞེ་ན། འདིར་སངས་རྒྱས་མཁའ་འགྲོ་ནི་སྐུ་རྡོ་རྗེ། པདྨ་མཁའ་འགྲོ་ནི་གསུང་རྡོ་རྗེ། རྡོ་རྗེ་མཁའ་འགྲོ་ནི་ཐུགས་རྡོ་རྗེ། སྣ་ཚོགས་མཁའ་འགྲོ་ནི་སྙིང་པོའི་རྡོ་རྗེ་སྟེ།
ངོ་བོ་ཉིད་སྐུ་ཡིན་པས། བུམ་དབང་འཁོར་བཅས་ཀྱི་དམ་ཚིག་ཉམས་ན། བླ་མ་སྐུ་རྡོ་རྗེའི་བདག་ཉིད་ཕྱིའི་འདོད་ཡོན་ལྔས་མཉེས་པར་བྱས་ལ་བུམ་དབང་བླངས་ཏེ། ལུས་ལ་བྱིན་རླབས་ཞུ་བར་བྱ། དེ་ནས་མཉམ་རྗེས་བསྒོམས་ཏེ། དགོངས་པ་བསྒྲུབ་པར་བྱ། དེའི་ཡན་ལག་འཚོ་སྐྱོང་གིས་བདག་ཉིད་ལ་མཐུ་སྟོབས་བསྐྱེད་པར་བྱ། བསྐྱེད་ནས་ཀྱང་བླང་དོར་ཕྱིན་ཅི་མ་ལོག་པར་བྱ་སྟེ། དམ་བཅའ་ཚད་དུ་བསྐྱལ་བར་བྱའོ། ། དེ་ལྟར་སོགས་དང་པོས་དབང་བླང་བ།
མཉམ་རྗེས་བསྒོམ་པ་དང་། འཚོ་སྐྱོང་བྱེད་པ་དང་། བླང་དོར་བྱེད་པ་སྟེ། ཆོས་བཞི་བསྡུས་ནས། དང་པོ་འདོད་ཡོན་ཙམ་པའི་ཆོས་ལྔ་ཡིན་ལ། སོགས་གཉིས་པས། བྱིན་བརླབས་ཞུ་བ་དང་། དགོངས་པ་སྒྲུབ་པ་དང་། བདག་ཉིད་ཀྱིས་མཐུ་སྟོབས་བསྐྱེད་པ་དང་། དམ་བཅའ་ཚད་དུ་བསྐྱལ་བ་སྟེ།
ཆོས་བཞི་བསྡུས་ནས། དངོས་པོས་མཉེས་པའི་ཐོགས་དྲངས་པའི་ཆོས་ལྔའོ། ། དེ་བཞིན་དུ་གསང་དབང་འཁོར་བཅས་ཀྱི་དམ་ཚིག་ཉམས་ན། བླ་མ་གསུང་རྡོ་རྗེའི་བདག་ཉིད་ལ། ནང་གི་འདོད་ཡོན་ལྔས་ཀྱང་མཉེས་པར་བྱ། དེ་ནས་གསང་དབང་བླངས་ཏེ། ངག་ལ་བྱིན་བརླབས་ཞུ་བ་དང་། དེའི་མཉམ་རྗེས་བསྒོམས་ཏེ། དགོངས་པ་སྒྲུབ་པ་ལ་སོགས་པ་བྱའོ། ། དབང་གསུམ་པ་འཁོར་བཅས་ཀྱི་དམ་ཚིག་ཉམས་ན།
བླ་མ་ཐུགས་རྡོ་རྗེའི་བདག་ཉིད་ལ། གསང་བའི་འདོད་ཡོན་ལྔས་ཀྱང་མཉེས་པར་བྱ། དེ་ནས་དབང་གསུམ་པ་བླངས་ཏེ། སེམས་ལ་བྱིན་བརླབས་ཞུ་བ་ལ་སོགས་པ་བྱའོ། ། དབང་བཞི་པའི་དམ་ཚིག་ཉམས་ན། བླ་མ་ངོ་བོ་ཉིད་སྐུའི་བདག་ཉིད་ཅན་ལ། དེ་ཁོ་ན་ཉིད་ཀྱི་འདོད་ཡོན་རྟགས་སྣང་ལྔས་ཀྱང་མཉེས་པར་བྱ། དེ་ནས་ཚིག་དབང་བཞི་པ་བླངས་ཏེ། ཁྱབ་བྱེད་རླུང་ལ་བྱིན་བརླབས་ཞུ་བ་ལ་སོགས་བྱའོ། ། ཞེས་གསུངས་སོ། །
དེ་ནི་མི་འཐད་དེ། བུམ་དབང་འཁོར་བཅས་ཀྱི་དམ་ཚིག་ཞེས་པ་དེ། དམ་ཚིག་ལྔ་ཀ་ཉམས་པའམ། འོན་ཏེ་རེ་རེ་ཙམ་ཉམས་ཀྱང་ཕྱིར་བཅོས་ཚུལ་དེ་ལྟ་བུ་དགོས། དང་པོ་ལྟར་ན། རེ་རེ་ཙམ་ཉམས་ན་ཚུལ་ཇི་ལྟར་བྱ། འདི་ལྟ་བུའོ་ཞེས་བསྟན་པ་མེད་པའི་ཕྱིར། རང་གི་རྗེས་སུ་འཇུག་པ་དག་མགོ་རྨོངས་པར་འགྱུར་བའི་ཕྱིར་དང་། གཉིས་པ་ལྟར་ན། བཟའ་བའི་དམ་ཚིག་ཉམས་ན།
དེ་ཕྱིར་བཅོས་པའི་ཕྱིར། མཉམ་རྗེས་བསྒོམ་དགོས་པར་ཧ་ཅང་ཐལ་བའི་ཕྱིར་དང་། བསྒོམ་པ་ལ་སྐྱོན་མེད་ན། དེའི་ཕྱིར་སངས་རྒྱས་ཐོབ་པ་ཡང་སྐྱོན་མེད་པས། དེའང་བརྗོད་དགོས་པར་མཚུངས་པའི་ཕྱིར་དང་། མཉམ་རྗེས་བསྒོམ་པ་དང་། དེའི་ཡན་ལག་འཚོ་སྐྱོང་ལས་གཞན་པའི་བླང་དོར་ཕྱིན་ཅི་མ་ལོག་པ། ཞེས་པ་ལྷག་པའི་ཕྱིར་དང་། འོ་ན། འཚོ་སྐྱོང་དུ་དོར་བྱ་མི་འདུས་པའི་ཕྱིར་ཞེ་ན།
ལུག་འཚོ་སྐྱོང་བྱེད་པ་ལ་སྤྱང་ཁུ་བསྲུང་བ་མི་འདུས་ཞེས་པ་ལྟར། བཞད་གད་ཀྱི་གནས་ཡིན་པའི་ཕྱིར་དང་། གསང་བའི་འདོད་ཡོན་ལྔ་ཡང་གང་ཡིན་པ་མི་ཤེས་པའི་ཕྱིར་དང་། དེ་ཁོ་ན་ཉིད་ཀྱི་འདོད་ཡོན་རྟགས་སྣང་ལྔ་ཞེས་པ། དུ་སྣང་གཟུགས་ཡིན་དུ་ཆུག་མོད། སྨིག་རྒྱུ་དང་། མཁའ་སྣང་དང་། མར་མེ་འབར་བ་དང་། ནམ་མཁའ་སྤྲིན་མེད་རྣམས། སྒྲ་དང་།
དྲི་དང་། རོ་དང་། རེག་བྱ་ཡིན་པར་སུ་ཡང་བཞེད་པ་མེད་པའི་ཕྱིར་དང་། འདོད་ཡོན་ལྔ་ཡིན་ན། གཟུགས་སོགས་ལྔ་ཡིན་མི་དགོས་ན། ཕྱིའི་འདོད་ཡོན་ལྔ་ཡང་ངོས་མི་ཟིན་པར་འགྱུར་བའི་ཕྱིར་རོ། ། དེས་ན་རྗེ་བཙུན་ས་སྐྱ་པའི་ལུགས་ཤིན་ཏུ་ཁྱད་པར་དུ་འཕགས་པ་ཡིན་པར་རིགས་པར་བྱའོ། ། ལམ་གྱི་ཐུན་བཞི་ལ། ཞེས་པར། བསྟན་བཅོས་དེ་ཉིད་འདུས་པ་ལས།
ཁ་ཅིག་ན་རེ། ཐབས་རྒྱུད་ཀྱི་གཙོ་བོ་དབྱིབས་དང་འབྲེལ་བའི་ལམ་གྱི་དབང་བསྟན་པའི་ཕྱིར། གཞུང་སྔ་མ་ལས་ལོགས་སུ་འདི་དག་སྨྲོས་སོ། ། ཞེས་གསུངས་སོ། ། ཁོ་བོ་ནི་དེའི་རྗེས་སུ་མི་འབྲང་སྟེ། ཐབས་ཀྱི་གཙོ་བོ་བསྐྱེད་རིམ་གྱི་དབང་བཞི་མ་ཡིན་པའི་ཕྱིར་དང་། འདི་ནི་ལུས་བཤད་རྒྱུད་ཅེས་པ། གཞུང་ཕྱི་མ་འདིའི་རྒྱུ་མཚན་སྟོན་པར་བྱེད་པ་ཙམ་ཡིན་པའི་ཕྱིར་རོ། ། འོ་ན་ཇི་ལྟར་ཞེ་ན། དེ་ལྟར་ལམ་གྱི་སྐབས་སུ།
ཐུན་བཞི་ལ་དབང་བཞིའི་དོན། བསྐྱེད་རིམ་ལ་སོགས་པ་བསྒོམས་པས། ལུས་ཀྱི་དཀྱིལ་འཁོར་བཞི་ལ་བརྟེན་ནས། བདེ་ཆེན་གྱི་སྒྲིབ་པ། ཤེས་སྒྲིབ་སྐྱོན་ཅན་བརྒྱད་དང་། སྐྱོན་མེད་གསུམ་འགག་ཅིང་། འཚང་རྒྱ་བར་བྱེད་པས་ཐབས་རྒྱུད། གསལ་ཞིང་རྟོགས་པར་བྱེད་པས་བཤད་རྒྱུད་ཅེས་བྱ་སྟེ། ཞེས་གསུངས་སོ། ། དེ་ནི་མི་འཐད་དེ།
ཐབས་རྒྱུད་ཀྱི་གཙོ་བོ་བསྐྱེད་རིམ་གྱི་དབང་བཞི་ཡིན་པར་སྨྲས་པ་མེད་པའི་ཕྱིར་དང་། འགྲེལ་པ་སྨྲོས་པ་ནི། དབང་དེ་ཉིད་ལེན་པ་ལ་བསྐྱེད་རིམ་སྔོན་དུ་འགྲོ་དགོས་པར་སྟོན་པ་ཡིན་པའི་ཕྱིར་དང་། དེ་ལྟར་དུ་འདི་ཉིད་ཀྱི་གསལ་བྱེད་རྣམས་དང་། རྣམ་འགྲེལ་གཞན་ཕལ་ཆེར་དུ་བཤད་པའི་ཕྱིར་དང་། ལམ་གྱི་ཐུན་བཞི་ལ་དབང་བཞི་ལེན་པ་དོན་མེད་ཡིན་ན། ལམ་གྱི་ཐུན་བཞི་ལ་ལམ་བཞི་བསྒོམས་པས། ཞེས་གསུངས་རིགས་པའི་ཕྱིར་རོ། ། ཡང་། བསྟན་བཅོས་དེ་ཉིད་འདུས་པར།
འོ་ན་འདིར་ལུས་ཐབས་རྒྱུད་སོགས་ཞེས་མི་སྨྲོས་པར་ཅི་ཞེ་ན། སྐྱོན་མེད་དེ། དཀྱིལ་འཁོར་བཞི་ཀ་ལ་ལུས་གཙོ་བོར་ཤེས་པར་བྱ་བའི་ཕྱིར་ཞེས་གསུངས་སོ། ། དེ་ནི་མི་རིགས་ཏེ། དབང་བཞི་ལ་ལུས་གཙོ་བོའི་ཤེས་བྱེད་མེད་པའི་ཕྱིར་དང་། ལུས་ཡོད་ན། རྩ་ཡི་གེ་སོགས་འབྱུང་བའི་ཕྱིར་སྙམ་ན། རྩ་ཡི་གེ་སོགས་ཡོད་ནའང་ལུས་འབྱུང་བར་མཚུངས་པའི་ཕྱིར་རོ། ། ཚད་མ་བཞིས། ཞེས་པར།
བསྟན་བཅོས་དེ་ཉིད་འདུས་པར། གོ་རིམ་ནི། ཁ་ཅིག་ན་རེ། ཐོག་མར་ལུང་ཚད་མ་འབྱུང་སྟེ། བཀའ་ལ་མ་བརྟེན་པར་ཡིད་ཆེས་ཀྱི་གནས་ཁྱད་པར་ཅན་དུ་མི་རུང་བའི་ཕྱིར། ལུང་ལ་བརྟེན་ནས་བསྟན་བཅོས་འབྱུང་བས། དེའི་རྗེས་སུ་ལོ་རྒྱུད་ཚད་མ་བསྟན། ལོ་རྒྱུས་དེའི་མན་ངག་བླ་མས་སྟོན་པས། དེའི་རྗེས་སུ་བླ་མ་ཚད་མ་བསྟན། ཚད་མ་དེ་གསུམ་ཀ་ཡང་།
གཏན་ལ་འབེབས་བྱེད་ཉམས་ཚད་མ་ཡིན་པས། དེ་ཐམས་ཅད་ཀྱི་མཐར་སྟོན། ཞེས་ཟེར་རོ། ། དེ་ནི་མ་ཡིན་ཏེ། བཀའ་ལ་མ་བརྟེན་ཀྱང་། དངོས་པོ་སྟོབས་ཀྱིས་ཞུགས་པའམ། རིགས་པ་ལ་བརྟེན་ནས་ཡིད་ཆེས་ཀྱི་གནས་ཁྱད་པར་ཅན་དུ་འགྱུར་བའི་ཕྱིར་དང་། ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་སྟེ། རིགས་པའི་སྟོབས་ཀྱིས་ཐོབ་པའི་ཚད་མ་ཡང་ཡོད་པས། ལོ་རྒྱུས་ཀྱི་ཚད་མ་ཡང་།
བསྟན་བཅོས་ཁོ་ན་མ་ཡིན་པའི་ཕྱིར་དང་། དེ་ལྟར་ཡང་། ཆོས་ཐམས་ཅད་རྟེན་ཅིང་འབྲེལ་བར་འབྱུང་བ་ལོ་རྒྱུས་ཀྱི་ཚད་མ་ཞེས་རྡོ་རྗེའི་ཚིག་རྐང་ཉིད་ལས་གསལ་བར་བཞེད་པའི་ཕྱིར་དང་། འབྲས་བུ་ཆོས་སྐུ་ལ་སོགས་པ་ཉམས་མྱོང་ཚད་མས་གཏན་ལ་འབེབས་པ་ཡང་། རྗེ་བཙུན་འགོག་པའི་ཕྱིར། ཁྱེད་རང་གིས་ཀྱང་། བཀའ་ཚད་མའི་རྗེས་ཐོགས་དེ་མ་ཐག་པར། མན་ངག་གི་ཚད་མ་སྨྲོས་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ།
འདིར་བསྟན་པའི་གཞི་ལམ་འབྲས་བུ་ཁྱད་པར་ཅན་འདི་རྣམས་བཀའ་ལ་མ་བརྟེན་པར། དངོས་པོ་སྟོབས་ཞུགས་སམ། རིགས་པ་ལ་བརྟེན་ནས་ཡིད་ཆེས་ཀྱི་གནས་ཁྱད་པར་ཅན་དུ་མི་འགྲུབ་པའི་ཕྱིར་དང་། དངོས་པོ་སྟོབས་ཞུགས་ཀྱི་ཚད་མ་ནི། འདིར་ཁྱེད་རང་ཡང་མི་འདོད་པ་ཡིན་ཏེ། རྟེན་འབྲེལ་ལྔའི་ཐད་དུ། ཡང་ན་ལོ་རྒྱུས་ནི། གྲགས་པའི་ཚད་མ་ཞེས་པ་སྟེ། དངོས་པོའི་སྟོབས་ཀྱིས་ཞུགས་པའི་ཚད་མ་ནི་ཡོད་པར་མི་འདོད་པའི་ཕྱིར་རོ། ། ཞེས་བཤད་པའི་ཕྱིར་དང་།
རིགས་པའི་སྟོབས་ཀྱིས་ཐོབ་པའི་ཚད་མ་ནི། འདིར་ལོ་རྒྱུས་ཀྱི་ཚད་མར་བཞེད་པའི་ཕྱིར་དང་། རྒྱུ་ལམ་འབྲས་བུས་བསྡུས་པའི་ཆོས་ཐམས་ཅད། རྟེན་འབྲེལ་ལྔར་སྟོན་པ་རྡོ་རྗེའི་ཚིག་རྐང་ཁོ་ན། འདིར་ལོ་རྒྱུས་ཀྱི་ཚད་མར་བཞེད་པའི་ཕྱིར་དང་། ཆོས་ཐམས་ཅད་ལོ་རྒྱུས་ཀྱི་ཚད་མ་ཡིན་ན། བཀའ་སོགས་ཀྱང་ལོ་རྒྱུས་ཀྱི་ཚད་མར་ཐལ་བའི་ཕྱིར་དང་། འབྲས་བུ་ཆོས་སྐུ་ཉམས་མྱོང་ཚད་མས་གཏན་ལ་འབེབས་པ་ནི། རྡོ་རྗེའི་ཚིག་རྐང་ཉིད་ལས་གསལ་བའི་ཕྱིར་རོ། ། ཡང་།
བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། འབྲས་བུ་སངས་རྒྱས་ཀྱི་སྐུ་དང་ཡེ་ཤེས་ནི་གདུལ་བྱ་ཤིན་ཏུ་ལྐོག་ཏུ་གྱུར་པ་ཡིན་པས། ཐེ་ཚོམ་སྐྱེ་བའི་གནས་ཤས་ཆེས་པས་དངོས་སུ་སྨྲོས་པ། རྒྱུ་དང་ལམ་ནི་མངོན་དུ་གྱུར་པས་ཐེ་ཚོམ་ཤས་ཆུང་པས་དངོས་སུ་མ་སྨྲོས་སོ། ། ཞེས་གསུངས་སོ། ། དེ་ནི་མ་ཡིན་ཏེ། འཇིག་རྟེན་པ་ཡིན་ཀྱང་། མཁས་པས་ནི་ལུང་མེད་པར་ཡང་སྐུ་དང་ཡེ་ཤེས་རིགས་པས་འགྲུབ་ལ། མི་མཁས་པས་ནི།
ལམ་ཡང་མི་འགྲུབ་པའི་ཕྱིར་དང་། གཞན་ཡང་། སངས་རྒྱས་ཀྱི་ཡེ་ཤེས་ཤིན་ཏུ་ལྐོག་གྱུར་ཡིན་ན། དེ་ཉིད་ལུང་གང་ལས་རྟོགས་ན། སངས་རྒྱས་མ་གྲུབ་པར་སངས་རྒྱས་ཀྱི་ལུང་དུ་ཇི་ལྟར་འགྲུབ། དེའི་ཕྱིར་མཁས་པའི་དབང་ཕྱུག་རྣམས་ཀྱིས་ཐམས་ཅད་མཁྱེན་པ་རིགས་པའི་སྟོབས་ཀྱི་བསྒྲུབ་པ་ཡིན་ནོ། ། ཞེས་གསུངས་སོ། ། དེ་ལ་ཤིན་ཏུ་ལྐོག་གྱུར་ཡིན་པས། ཐེ་ཚོམ་སྐྱེ་བ་ཤས་ཆེ་ཞེས་པ་ནི། འཕགས་མཆན་མར་བཤད་ཅིང་།
དམར་དང་། ཆོས་རྗེ་དཔལ་ལྡན་བླ་མ་དམ་པ་སོགས་བཞེད་ལ། གཉག་མ་སོགས་སུ། ཚད་མ་ལ་འབྲས་བུ་གཏན་ལ་ཕབ་ནས། ཞེས་པ་ནི་མཚོན་པ་ཙམ་སྟེ། ཚད་མ་བཞིས་འབྲས་བུ་གཏན་ལ་ཕབ་ནས། ལམ་གཏན་ལ་ཕབ་ནས། རྒྱུ་འཁོར་བ་ཐམས་ཅད་གཏན་ལ་ཕབ་ནས། ཞེས་གསུངས་པས། འབྲས་བུ་སོགས་གཏན་ལ་ཕབ་ནས་ཞེས་སོགས་སྨྲ་མཁན་ཁོང་ན་ཡོད་པར་བཞེད་པ་ཡིན་ནོ། །
དེ་ལྟར་ན་ཡང་། འབྲས་བུ་སྨྲོས་པ་ཞེ་ན། གཙོ་བོ་ཡིན་པའི་ཕྱིར་རོ། ། འགག་པ་མི་འཐད་དེ། འདིར་བསྟན་སྐུ་དང་ཡེ་ཤེས་ཐུན་མོང་མ་ཡིན་པ་འདི་རྣམས། ལུང་མེད་པར། རིགས་པ་ཁོ་ནས་མི་འགྲུབ་པའི་ཕྱིར་དང་། འགྲུབ་ན་རྣལ་འབྱོར་གྱི་དབང་ཕྱུག་རྣམས་ཀྱིས་རིགས་པ་ཁོ་ནས་བསྒྲུབ་པར་རིགས་པའི་ཕྱིར་དང་། སློབ་དཔོན་འཕགས་པ་ཀླུ་སྒྲུབ་ཀྱིས་ཀྱང་། རང་གིས་མཛད་པའི་སྒྲུབ་ཐབས་མདོར་བྱས།
ཡིད་ཆེས་པར་བསྒྲུབ་པ་ལ། མདོ་སྡེ་ཞེས་རྒྱལ་བའི་བཀའ་ཁུངས་སུ་བཞག་ནས་བསྒྲུབས་པའི་ཕྱིར་དང་། སློབ་དཔོན་འཕགས་པ་ནི་རིགས་པའི་དབང་ཕྱུག་ཆེན་པོ་ཡིན་པའི་ཕྱིར་དང་། འབྲས་བུ་རིགས་པ་ཁོ་ནས་མི་འགྲུབ་ན་ལམ་ཡང་མཚུངས་པའི་ཕྱིར་དང་། རིགས་པའི་དབང་ཕྱུག་རྣམ་གཉིས་ཀྱིས། ཐམས་ཅད་མཁྱེན་པ་རིགས་པའི་སྟོབས་ཀྱིས་བསྒྲུབས་པ་ནི། ཐུན་མོང་བ་ཙམ་ཡིན་པའི་ཕྱིར་རོ། ། ཡང་། བསྟན་བཅོས་དེ་ཉིད་འདུས་པ་ལས། གཏན་ལ་འབེབས་པའི་ཚུལ་ནི།
ཁ་ཅིག་ན་རེ། རིགས་དྲུག་གི་ཉམས་སྐྱེས་པ་ཉམས་ཀྱི་ཚད་མ། དེ་ལྟ་བུ་འབྱུང་ངོ་ཞེས་བླ་མས་བསྟན་པ་ལྟར་འབྱུང་བས་བླ་མ་ཚད་མ། རིགས་དྲུག་གི་ཡི་གེར་རླུང་སེམས་འདུས་ནས། རིགས་དྲུག་གི་གར་སྔགས་རྣམས་ཞེས་པ་ལོ་རྒྱུས། རྩ་རྒྱུད་ལས། དམྱལ་བ་ཡི་དྭགས་ཞེས་སོགས་ལུང་ངམ། བཀའ་ཚད་མ། རང་གཞན་གྱི་གྲུབ་མཐའ་ཐམས་ཅད་ཀྱི་ཉམས་མྱོང་། དེ་ཉམས་སྣང་ཙམ་ཡིན་པས།
ཞེན་པར་མི་བྱ་བས། ལྟ་བ་འཁོར་འདས་དབྱེར་མེད་ཉིད་ལ་ཞོགས་ཤིག ཅེས་པ་བླ་མ་རྣམ་ཤེས་ལྔ་འདུས་ཞེས་པ་ལོ་རྒྱུས་ཡང་དག་པར་སྦྱོར་བར། རང་འབྱུང་ངོ་བོ་འདི་ཉིད་ནི། ། ཆོས་ཀྱི་སྐུར་ནི་རབ་ཏུ་གྲགས། ། ཞེས་སོགས་བཀའ། བདག་རྒྱུད་ལ་རིགས་ལྔའི་ཉམས་སྣང་བྱུང་བ་ནི་ཉམས་མྱོང་། ཉམས་སྣང་དེ་དག་རྟེན་འབྲེལ་ཡིན་པས། ཞེན་པར་མི་བྱའོ། ། ཞེས་སྟོན་པ་ནི་བླ་མ།
བདུད་རྩི་ལྔ་དང་དེ་བཞིན་གཤེགས་སྐུ་སོགས་ཞེས་པ་ནི་ལོ་རྒྱུས། རྩ་རྒྱུད་ལས། རྣམ་སྣང་མི་བསྐྱོད་དོན་ཡོད་དང་། ། ཞེས་སོགས། དེ་ནི་མ་ཡིན་ཏེ། རིགས་དྲུག་གི་ཉམས་སྣང་དང་། གྲུབ་མཐའི་ཉམས་དང་། དེ་བཞིན་གཤེགས་པའི་ཉམས་སྣང་། དེ་དག་སྣང་བ་ལྟར་དངོས་པོ་རིགས་དྲུག་ལ་མི་འཁྲུལ་ཞིང་། དེ་ཁོ་ན་ལྟར་ཡོད་པ་ཡིན་ན།
ཉམས་བཞིན་ཡོད་པ་དང་། མེད་པ་དང་། དམིགས་ཕྱེ་བ་དུ་མ་བཤད་ཅིང་། ཁས་བླངས་པ་དང་འགལ་ལ། རྨི་ལམ་ཉམས་སྣང་བཞིན་དངོས་པོ་མ་གྲུབ་པ་དུ་མ་དང་ཡང་འགལ་བའི་ཕྱིར་དང་། རང་ཉིད་ལ་རིགས་དྲུག་སྣང་བ་ལྟ་བུ། རིགས་དྲུག་ཡིན་ན་ཧ་ཅང་ཐལ་ཆེས་པའི་ཕྱིར་དང་། ཉམས་སྣང་དེ་དག་དངོས་པོ་ལ་འཁྲུལ་ཞིང་། དེ་ལྟར་མེད་ན། དེ་རྣམས་རྒྱུ་དང་།
ལམ་དང་། འབྲས་བུ་རྣམས་ཇི་ལྟ་བ་བཞིན་གཏན་ལ་འབེབས་བྱེད་ཀྱི་ཚད་མར་གསལ་བའི་ཕྱིར་དང་། དེ་རྣམས་ཀྱི་བཀའ་ཚད་མའི་སྐབས་སུ། དམྱལ་བ་ཡི་དྭགས་ཞེས་དྲངས་ནས། རིགས་དྲུག་དང་། ལམ་མམ་གྲུབ་མཐའ་དང་། རིགས་ལྔ་ལ་ཚད་མར་ཁས་བླངས་པ་དང་ཤིན་ཏུ་འགལ་བའི་ཕྱིར་དང་། བྱེ་བྲག་ཏུ་ཆོས་སྐུའི་ཉམས་མྱོང་སྐྱེས་པ་འདི་ཆོས་སྐུ་མ་ཡིན་ཞེས་བླ་མས་གསུངས། ཉམས་མྱོང་སྐྱེ་བར་ལོ་རྒྱུས་ལས་གསུངས་ཞེས་པ་ནི། ཆོས་སྐུ་གཏན་ལ་འབེབས་བྱེད་ཀྱི་ཚད་མར་མི་གྱུར་ཏེ།
དེ་ནི་ཆོས་སྐུའི་ཉམས་སྐྱེས་ཀྱང་ཆོས་སྐུ་མ་ཡིན་ཞེས་པ་འདི་ཙམ་བསྒྲུབས་ཀྱི། ཆོས་སྐུ་སྒྲུབ་བྱེད་ནི་ཅུང་ཟད་མ་བཤད་པའི་ཕྱིར། དེས་ན་ཚད་མ་སྔ་མའི་སྐབས་སུ་ཉམས་སྣང་ཆོས་སྐུ་མ་ཡིན་པ་ཙམ་བསྒྲུབས་ནས། དེའི་ལུང་འདྲེན་པ་ན། རང་འབྱུང་ངོ་བོ་ཉིད་སྐུ་ཡིན་པར་ཡང་མ་འབྲེལ་པ་ཁོ་ནའོ། ། དེ་ནི་རིགས་པ་མ་ཡིན་ཏེ། ཉམས་མྱོང་ཉིད་གང་ལ་ཚད་མར་སོང་བའི་གཞི་ངོས་མ་ཟིན་པར་འགྱུར་བའི་ཕྱིར་དང་། ཕྱི་རོལ་ཡུལ་ལ་ཚད་མར་མ་སོང་། འདིར་སྐབས་དོན་མ་ཡིན་པའི་ཕྱིར་དང་། དམྱལ་བ་ཡི་དྭགས་ཞེས་སོགས་ཀྱི་ལུང་རྣམས།
ཉམས་མྱོང་ལ་ཚད་མར་མི་གྱུར་བའི་རྒྱུ་མཚན་ཅི་ཡང་མེད་པའི་ཕྱིར་དང་། ཆོས་སྐུའི་ཉམས་སྐྱེས་པ་ཉིད། ཆོས་སྐུ་སྒྲུབ་བྱེད་ཀྱི་ཚད་མ་ཡིན་པའི་ཕྱིར་དང་། མ་ཡིན་ན། རིགས་དྲུག་གི་ཉམས་སྐྱེས་པའང་། རིགས་དྲུག་སྒྲུབ་བྱེད་ཀྱི་ཚད་མར་མི་གྱུར་བའི་ཕྱིར་དང་། ཆོས་སྐུ་མ་ཡིན་ཞེས་པ། ཆོས་སྐུ་དངོས་མ་ཡིན་པ་སེལ་བ་ཡིན་པའི་ཕྱིར་དང་། དེ་བཞིན་དུ་དམྱལ་བའི་ཉམས་སོགས་ལའང་བཞེད་པའི་ཕྱིར་དང་། དེ་ལྟ་མ་ཡིན་ན།
རང་ཉིད་དམྱལ་བ་ཡིན་པ་ཧ་ཅང་ཐལ་བའི་ཕྱིར་དང་། ལུང་ཡང་ཉམས་མྱོང་ལ་མ་འབྲེལ་བའི་རྒྱུ་མཚན་མེད་པའི་ཕྱིར་དང་། ཡང་བསྟན་བཅོས་དེ་ཉིད་འདུས་པར། རྒྱུ་རྒྱུད་གཏན་ལ་དབབ་པར། རྟེན་སེམས་ཅན་གཏན་ལ་དབབ་པ་ནི་བསྒོམ་པའི་སྟོབས་ཀྱིས་རང་ལ་རིགས་དྲུག་གི་སྣང་བ་འགའ་ཞིག་ཤར་ནས། དེ་བདེན་ནམ་རྫུན་བལྟས་པས། དེ་ཇི་ལྟ་བཞིན་མཐོང་བ་ནི། རང་ལ་ཡིད་ཆེས་པས་ཉམས་སུ་མྱོང་བའི་ཚད་མ། དེ་ཉིད་བླ་མའི་ཞལ་ནས། ཉམས་སྣང་འགའ་ཞིག་ཇི་ལྟ་བ་བཞིན་དུ་འབྱུང་བ་ཡོད།
ཅེས་གསུངས་པ་དེ་ཉམས་ཐོག་ཏུ་ཕེབས་པས་བླ་མ་ལ་ཡིད་ཆེས་ཏེ། བླ་མ་ཚད་མ་ཞེས་གསུངས་སོ། ། དེ་ནི་རིགས་པ་མ་ཡིན་ཏེ། རང་གི་རྒྱུ་རྒྱུད་ལ་ཚད་མར་སོང་བས་ཆོག་པས་དངོས་པོ་རིགས་དྲུག་ལ་ཚད་མར་སོང་མ་སོང་དཔྱད་པའི་ཕྱིར། བདེན་རྫུན་བལྟས་པའི། ཇི་ལྟ་བ་མཐོང་བ་ཞེས་པ་འདིར་དགོས་མེད་ཡིན་པའི་ཕྱིར་རོ། ། ལམ་གཏན་ལ་དབབ་པར་བསྟན་བཅོས་དེ་ཉིད་འདུས་པ་ལས། བསྒོམ་པའི་སྟབས་ཀྱིས་རྣམ་འགྱུར་སྣ་ཚོགས་འདིའི་རང་བཞིན་བརྗོད་མ་ཤེས། མྱོང་རིག་ཙམ་བརྟགས་པའི་ཉམས་སྐྱེས་པ་གྲངས་ཅན་དང་། སྙིང་ག་ན་སེམས་ཀྱི་རྟེན་ཐིག་ལེ་ཡོད་པ་མཐོང་བས་བདེན་པར་འཁྲུལ་ནས།
བདག་རྟག་པ། བེམ་པོ། དཀར་ཞིང་འཚེར་བ། སྣུམ་ཞིང་འདྲིལ་བ། ཉུངས་འབྲུ་ཙམ་གྱི་ཉམས་སྐྱེས་པ་བྱེ་བྲག་པ་དང་། ནང་གི་རླུང་སེམས་རྩ་ཡིག་ཏུ་འདུས་པ་ལས། ཕྱི་རོལ་དུ་འདུས་པ་ནས། ཕྱི་རོལ་དུ་རང་བྱུང་ལྟར་ཡི་གེ་འབྱུང་བ་མཐོང་ནས། ཡི་གེ་སྐྱེས་བུས་མ་བྱས་པར་སྣང་བའི་ཉམས་སྐྱེས་པ་རིག་བྱེད་པ་དང་། རྩ་ཡིག་དུ་མའི་ཐིག་ལེ་གྱེན་དུ་འཕེལ་བས་གདུགས་ཕུབ་པ་ལྟ་བུ་མཐོང་ནས།
ཐར་པར་འཁྲུལ་པའི་ཉམས་སྐྱེས་པ་རྒྱལ་བ་པ་དང་། འཇིགས་ཆེན་མ་ལ་སོགས་པའི་རྩ་ཡིག་འགའ་ཞིག་ཏུ། རླུང་སེམས་ཞུགས་པས། ཕྱི་རོལ་གྱི་སྣང་བ་ཐམས་ཅད་འགུལ་བ་དང་། སྒྲས་བྱིན་པ་དང་། འཁུན་པ་ལ་སོགས་པའི་ཉམས་སྐྱེས་པ་གཅེར་བུ་པ་ལ་སོགས་པ་དང་། འབྱུང་བ་བཞིས་རླུང་ཟིན་པ་ལས། བེམ་པོ་གདོས་བཅས་སྣང་བའི་ཉམས་སྐྱེས་པ་ཉན་ཐོས་པ་དང་། རྣམ་ཤེས་ཀྱི་རླུང་ཟིན་པ་ལས་ཐམས་ཅད་རང་གི་སེམས་སུ་འཁྲུལ་པ་དང་། རང་ཉིད་གཉིས་སུ་ཚད་མར་སྣང་བའི་ཉམས་སྐྱེས་པ་སེམས་ཙམ་པ་དང་།
ནམ་མཁའི་རླུང་ཟིན་པ་ལ་སོགས་པས། ཐམས་ཅད་སྟོང་པ་ཉིད་ཀྱི་ཉམས་སྐྱེས་པ་ལ་སོགས་པ་ནི། དབུ་མ་པའི་གྲུབ་མཐའི་ཉམས་ཡིན་ཏེ། ཞེས་གསུངས་སོ། ། དེ་ལ་རྩ་ཡིད་མ་ནི། ལུས་ཀྱི་དབུས་དྲང་པོ་ན་སྲོག་རྩ་དང་། དེའི་གཡས་གཡོན་ན་རོ་རྐྱང་ཡོད་ལ། སྲོག་རྩ་ནི་ལུས་སྲོག་གི་རྟེན་དུ་གྱུར་པས་རྩ་གཞན་གཉིས་ལས་མཆོག་ཏུ་གྱུར་པ། ཕྱི་རོལ་ནས་བདེ་ལེགས་ཡིད་མ་ཞེས་པ། གདུ་བུའི་རྣམ་པས།
ལྟེ་བའི་སྟེང་། སྙིང་ག་དང་། མགྲིན་པ་དང་། སྨིན་མཚམས་དང་། གཙུག་ཏོར་རྣམས་སུ་འཁྱུད་པ། རྩ་བཞི་བཞིའི་མདུད་པ་བཅུ་དྲུག་དང་། ལྟེ་འོག་དང་། སུམ་མདོ་དང་། གསང་རྩ་དང་། གསང་རྩེར་ཡང་།
སྲོག་རྩ་ཉིད་ལ་འཁྱུད་པ། རྩ་བཞི་བཞིའི་མདུད་པ་བཅུ་དྲུག་སྟེ། མདོར་ན་མདུད་པ་སུམ་ཅུ་རྩ་གཉིས་དང་ལྡན་པ། དེ་ཡང་། ཙནྡན་གོར་ཤིརྵའི་སྡོང་པོ་ལ། སྦྲུལ་ཆེན་པོ་འཁྱིལ་པ་ལྟར། སྤྱི་བོ་ནས་གསང་བའི་བར་དུ་ཟུག་པའི་སྲོག་རྩ་དེ་ཉིད་ལ་བདེ་ལེགས་ཡིད་མས་འཁྱུད་པ། ཞེས་བཞེད་ཅིང་། འཇིགས་ཆེན་མ་ནི། ལྟེ་བའི་རྩ་འདབ་དྲུག་ཅུ་རྩ་བཞིའི་ཡ་གྱལ་གཅིག་ཏུ་བཞེད་དོ། །
དེ་ལ་རྗེ་བཙུན་གོང་མ་ནི། ཐིག་ལེ་གྲོང་སོ་སོ་ནས་མ་རྒྱུས་པར། རང་གནས་སུ་འཕེལ་བ་ལ་བརྟེན་ནས། སྐྱེ་བ་སྔ་མ་མེད་པར་རྟོག་པ་དང་། གཞན་དུ་མི་རྒྱུ་བར་རང་གནས་སུ་ཐིམ་པ་ལ་བརྟེན་ནས་ཕྱི་མ་མེད་པར་རྟོག སྙིང་གའི་ཐིག་ལེ་ཡུངས་ཀར་གྱི་འབྲུ་ལྟ་བུ་ལ་སེམས་འདུས་ན། བེམ་པོར་རྟོག ཚངས་པ་དང་། དབང་ཕྱུག་ལྟ་བུའི་རྩ་གཟུགས་སུ་སེམས་འདུས་ནས། དེ་བཞིན་དུ་འདུས་ན་གོང་མ་དེ་དག་བྱེད་པ་པོར་རྟོག་གོ །
ཐིག་ལེ་ལ་སོགས་པ་བདེ་བའི་རྒྱུ་ཡིན་པར་བསམ་ནས་འབྱུང་བ་དང་། རྡུལ་ཕྲན་བྱེད་པ་པོ་ཡིན་པར་རྟོག དེ་བཞིན་དུ་གཟུགས་དང་གཟུགས་མེད་པའི་ཁམས་ཀྱང་། ནང་དུ་ཨོཾ་དང་། ཨཱཿའི་ཡི་གེ་ལ་བརྟེན་ནས་སྐྱེ་བས། དེ་དག་ཏུ་འཛིན་པ་དམ་པོ་སྐྱེ། ལུས་དང་རྣམ་ཤེས་ཐ་དད་དུ་འཛིན་པ་ལ་བརྟེན་ནས་བྱེ་བྲག་ཏུ་སྨྲ་བ་དང་། མདོ་སྡེ་པའི་ཉམས་སྐྱེ། སེམས་ཁོ་ན་ལ་བརྟེན་ནས་རང་སངས་རྒྱས་ཀྱི་ཉམས་སྐྱེ། ཞེས་དང་།
ཁྱད་པར་དུ་རང་སྡེའི་ལྟ་བ་རྣམས་ནི། སྲས་དོན་མར། ལས་ཀྱི་ཕྱག་རྒྱ་ལ་བརྟེན་ནས་བདེ་བའི་ལམ་དོན་དུ་གཉེར་བའི་དུས་སུ་ཡབ་ཡུམ་ཐབས་ཤེས་སྙོམས་པར་ཞུགས་པས། ཁམས་དྭངས་མ་ཐམས་ཅད་སྤྱི་བོར་འདུས་ཏེ། སྤྱི་བོ་ནས་མགྲིན་པའི་བར་དུ་བྱོན་པས་དགའ་བའི་ཡེ་ཤེས་ཉམས་སུ་མྱོང་། འཕགས་པ་ཉན་ཐོས་ཀྱི་ལམ་བདེན་པ་བཞིའི་ཉམས་རྒྱུད་ལ་སྐྱེས། སྙིང་ག་ཡན་ཆད་གང་བས་རང་རྒྱལ་གྱི་ལམ་རྟེན་འབྲེལ་བཅུ་གཉིས་ཀྱི་ཉམས་རྒྱུད་ལ་སྐྱེས། ལྟེ་བར་བྱོན་པས། བྱང་ཆུབ་སེམས་དཔའི་ལམ་ཕར་ཕྱིན་དྲུག་གི་ཉམས་རྒྱུད་ལ་སྐྱེས། གསང་གནས་སུ་བྱོན་པས།
རྡོ་རྗེ་ཐེག་པའི་ལམ་བདེ་སྟོང་ཟུང་འཇུག་གིས་ཉམས་རྒྱུད་ལ་སྐྱེས་པའོ། ། ཞེས་གསུངས་སོ། ། འབྲས་རྒྱུད་གཏན་ལ་དབབ་པར། བསྟན་བཅོས་དེ་ཉིད་འདུས་པ་ལས། བསྒོམས་པའི་སྟོབས་ཀྱིས་སྤྲུལ་སྐུ་འགའ་དང་། ལོངས་སྐུ་འགའ་མཐོང་བ་ནི། ཉམས་མྱོང་གི་ཚད་མ། ལམ་ཉམས་སུ་བླངས་པས། སངས་རྒྱས་ཀྱི་སྐུ་དངོས་སུ་མཐོང་ཞིང་། དེ་ལ་དངོས་གྲུབ་བླངས་པས་མཐར་ཐུག་པ་ཆོས་ཀྱི་སྐུ་ཡང་མངོན་དུ་འགྱུར་རོ་ཞེས་གསུང་པ་ནི།
བླ་མ་ཚད་མ། ཞེས་གསུངས་སོ། ། དེ་ལ། ལམ་གྱི་སྐབས་སུ། ལོངས་སྐུ་དང་། སྤྲུལ་སྐུ་དངོས་སུ་མཐོང་བ་ཡོད་མོད། དེ་ཁོ་ན་འདིར་ཚད་མར་འགྱུར་བའི་གཞིར་འཛིན་མི་དགོས་ཏེ། རང་གི་ཀུན་གཞི་རྒྱུ་རྒྱུད་ལ། འབྲས་རྒྱུད་ཚང་བ་ལ་ཚད་མར་སོང་བས། རང་གི་འབྲས་རྒྱུད་མཐར་ཐུག་ཐོབ་རུང་དུ་ཡོད་པར་ངེས་པས་ཆོག་པས།
འདི་ཡང་སྐབས་དོན་མ་ཡིན་ཏེ། འབྲས་བུ་ཆོས་སྐུའི་ཐད་དུ། བསྟན་བཅོས་དེ་ཉིད་འདུས་པ་ལས། འདིར་ཆོས་སྐུ་མཐར་ཐུག་ནི་ལམ་ལ་གནས་པའི་རྣལ་འབྱོར་པས་ཉམས་སུ་མྱོང་བའི་ཚད་མས་དངོས་སུ་བསྒྲུབ་མི་ནུས་ཏེ། དེ་ནི་སངས་རྒྱས་ཁོ་ནའི་དངོས་ཀྱི་སྤྱོད་ཡུལ་ཡིན་པའི་ཕྱིར་རོ། ། འོན་ཀྱང་སངས་རྒྱས་ཀྱི་སྐུ་གཟུགས་མཐར་ཐུག་དངོས་སུ་གྲུབ་པའི་སྟོབས་ཀྱིས་ཡེ་ཤེས་ཀྱི་མཐར་ཐུག་ཀྱང་དོན་གྱིས་འགྲུབ་པ་ཡིན་ཏེ། དཔེར་ན་སེམས་ཅན་དངོས་སུ་གྲུབ་པའི་དོན་གྱིས་ཡེ་ཤེས་ཀྱང་གདོན་མི་ཟ་བར་འགྲུབ་པ་ཡིན་ནོ། ། དེས་ན་ཆོས་སྐུ་མཐར་ཐུག་དེ་ནི། དེ་ལྟར་ཉམས་སུ་མྱོང་བའི་ཚད་མས་དོན་གྱིས་འགྲུབ་ཅིང་། གཙོ་བོར་ཚད་མ་གཞན་གསུམ་གྱིས་གྲུབ་པས།
འབྲས་བུ་ཡང་ཚད་མ་བཞིས་གཏན་ལ་ཕབ་ཅེས་པའམ། ཡང་ན་འབྲས་བུ་ལ་ཆོས་སྐུ་ཙམ་དང་། ཆོས་སྐུ་མཐར་ཐུག་གཉིས་ལས། ཆོས་སྐུ་ཙམ་ཉམས་སུ་མྱོང་བས་འགྲུབ་པ་ལས། མཐར་ཐུག་དོན་གྱིས་གྲུབ་པར་བཞག་གོ ། འོ་ན་ཐམས་ཅད་མཁྱེན་པའི་ཡེ་ཤེས་སམ། ཆོས་སྐུ་མཐར་ཐུག་ཡོད་པར་རྟེན་ཅིང་འབྲེལ་པར་འབྱུང་བ་ལོ་རྒྱུས་ཀྱི་ཚད་མས་ཇི་ལྟར་འགྲུབ་ཅེ་ན། དེ་ལ་གསུམ་སྟེ། དབང་པོ་རྣོན་པོ་ལ་བསྒྲུབ་པ་དང་། འབྲིང་པོ་ལ་བསྒྲུབ་པ་དང་།
རྟུལ་པོ་ལ་བསྒྲུབ་པའོ། ། དང་པོ་ལྟར་ན། ལུང་རྒྱས་འབྲིང་བསྡུས་སོགས་འདི་རྣམས་ནི། སྨྲ་བ་པོ་རྫོགས་པའི་སངས་རྒྱས་སྔོན་དུ་སོང་སྟེ། ཐར་པ་དོན་དུ་གཉེར་བའི་འདོད་པའི་ཆ་རྐྱེན་རྣམས་ཡོངས་སུ་རྫོགས་པ། བདེན་བཞི་བླང་དོར་ཐབས་དང་བཅས་པ་ཕྱིན་ཅི་མ་ལོག་པར་སྟོན་པའི་གསུང་ཡིན་པའི་ཕྱིར་དང་། ཉེས་པ་དང་ལྡན་པ་རྣམས་ཀྱིས་ནི། འདི་ལྟ་བུ་སྨྲ་ནུས་པ་མ་ཡིན་ཏེ། ཕྱིན་ཅི་ལོག་ཏུ་སྟོན་པའི་རྒྱུ། མི་ཤེས་པའི་སྒྲིབ་པ་དང་ལྡན་པའི་ཕྱིར་རོ། །
གལ་ཏེ། ཕྱིན་ཅི་མ་ལོག་པའི་ཁྱད་ཆོས་ཕྲ་མོ་ནི་རྟོགས་པར་དཀའ་ཞིང་། རགས་པ་ནི་བྱང་ཆུབ་སེམས་དཔའ་འཕགས་པ་རྣམས་ཀྱིས་གསུང་བར་ནུས་སོ་ཞེ་ན། བྱང་ཆུབ་སེམས་དཔའ་འཕགས་པ་གྲུབ་ན་ཡང་། རྫོགས་པའི་སངས་རྒྱས་གདོན་མི་ཟ་བར་བསྐུལ་ནུས་པ་ཡིན་ཏེ། དེ་ནི་དེའི་ནུས་པ་སྲོག་ཅན་ཡིན་པའི་ཕྱིར་རོ། ། དེ་ཡང་བསྒྲུབ་མ་ནུས་སུ་ཟིན་ཡང་། ལུང་རྒྱས་འབྲིང་སོགས་པ་འདི་རྣམས་ནི། སྨྲ་བ་པོ་ཞི་གནས་དང་། ལྷག་མཐོང་ཁྱད་པར་ཅན་དང་ལྡན་པ།
ཚོགས་ལམ་ཆེན་པོའི་རྟོགས་པ་ཐོབ་པ་ཙམ་ཞིག་ཅི་ནས་ཀྱང་སྔོན་དུ་སོང་དགོས་ཏེ། གསུང་འདིས་ཟབ་མོའི་དོན་ལ་སྒྲོ་འདོགས་མཐའ་དག་གཅོད་ནུས་པའི་ཕྱིར་དང་། ཡུམ་འདི་ནི་བྱང་ཕྱོགས་ཀྱི་རྒྱུད་དུ་དར་བར་འགྱུར་རོ། ། ཞེས་པ་ལ་སོགས་པ་མ་འོངས་པ་དུ་མ་ཞིག་ལུང་བསྟན་པ་ལ་འཁྲུལ་པ་མི་སྣང་བའི་ཕྱིར། སྐྱེས་བུ་དམ་པ་ཁོ་ནས་སྔགས་པར་འོས་པའི་ཆོས་བསྟན་པའི་ཕྱིར་རོ། ། གཉིས་པ་ལྟར་ནའང་། སངས་རྒྱས་འཇིག་རྟེན་དུ་བྱུང་སྟེ། དེ་མེད་ན་མི་འབྱུང་བའི་སྒོ་གསུམ་གྱི་འཇུག་པ་ཁྱད་པར་ཅན་ཚད་མས་དམིགས་པའི་ཕྱིར་ཏེ། འདུ་བྱེད་སྟོན་པའི་སྐུ་དང་། གསུང་གི་འཇུག་པ་ཁྱད་པར་ཅན་དམིགས་པ་དང་།
གདུལ་བྱ་འཇིག་རྟེན་གྱི་སྒོ་གསུམ་གྱི་འཇུག་པ་ཁྱད་པར་ཅན་ཚད་མས་དམིགས་པའི་ཕྱིར་རོ། ། དང་པོ་དམིགས་ཏེ། སྐུའི་འཇུག་པ་ནི། སྐུ་དང་། རྗེས་སུ་མཐུན་པར་འཇུག་པ། སངས་རྒྱས་ཀྱི་སྐུ་འདྲའམ། འཇིག་རྟེན་ན་སྐུ་གཟུགས་ཞེས་ཀྱང་གྲགས་པ་འདིས། ཡུལ་ཚད་མེད་པར་གང་བ་ཚད་མས་མཐོང་བའི་ཕྱིར་དང་། གསུང་གི་འཇུག་པ་སྟེ། གསུང་དང་རྗེས་སུ་མཐུན་པར་འཇུག་པའི་བཀའ་འབུམ་ཞེས་ཀྱང་གྲགས་པའི་མདོ་རྒྱུད་ལ་སོགས་པ་འདིས།
ཡུལ་ཚད་མེད་པར་གང་བར་ཚད་མས་མཐོང་བའི་ཕྱིར། དཔེར་ན། རང་གི་བླ་མ་འགའ་ཞིག་ནི་མ་བྱུང་ན། དེའི་སྐུ་འདྲ་ཁྱད་པར་ཅན་དུ་མ་དང་། དེའི་བཀའ་འབུམ་ལ་སོགས་པ་མི་འབྱུང་ཞིང་། བླ་མ་དེ་དག་ཀྱང་འབྱུང་བས། རྟེན་གསུམ་དེ་དག་ཀྱང་བྱུང་བར་མཐོང་བ་བཞིན་ནོ། ། གཉིས་པ་དམིགས་ཏེ་དེ་ལྟ་བུའི་སྐུ་དང་། གསུང་གི་རྟེན་འདི་རྣམས། རྫོགས་པའི་སངས་རྒྱས་ཀྱི་རྟེན་པར།
མཁས་རྨོངས་སྔ་མའི་སྒོ་གསུམ་གྱི་འཇུག་པ་ཁྱད་པར་ཅན་གྱི་སྟོབས་ལ་སྐྱེས་པས། མཁས་རྨོངས་ཕྱི་མ་ཕྱི་མའི་སྒོ་གསུམ་གྱི་འཇུག་པ་ཁྱད་པར་ཅན་དམིགས་པའི་ཕྱིར་ཏེ། བདག་ཉིད་ཀྱི་རྩ་བའི་བླ་མ་དེ་ཉིད་ཀྱིས། ད་ལྟ་མེད་པའི་བླ་མ་གོང་མ་དེ་ཉིད་ཀྱི་མཚན་ཐོས་པ་ཙམ་གྱིས་སྤྱན་ཆབ་གཡོ་བ་ལ་སོགས་པ་བཅོས་མིན་གྱི་འཇུག་པ་ཁྱད་པར་ཅན་དམིགས་པར་མཐོང་བ་བཞིན་ཏེ། སྔ་མ་དེ་མེད་ན་ནི། དེ་ལྟ་བུ་མི་འབྱུང་བའི་ཕྱིར་རོ། ། གསུམ་པ་ལྟར་ན། སངས་རྒྱས་འཇིག་རྟེན་དུ་འབྱུང་སྟེ། བྱུང་བར་མཁས་རྨོངས་ཀྱི་འཇིག་རྟེན་ཕལ་ཆེ་རྣམ་རྟོག་གཏིང་ཚུགས་པའམ། ཚད་མས་གནོད་མེད་ཀྱི་ཚུལ་གྱིས་གྲགས་པའི་ཕྱིར་རོ། །
དེ་ལྟ་ན་རྟེན་ཅིང་འབྲེལ་བར་འབྱུང་བ་སྔ་མས་ཕྱི་མར་རྒྱུད་པ་ལོ་རྒྱུས་ཀྱིས་ཚད་མས་ཤིན་ཏུ་གྲུབ་པ་ཡིན་པས། སྡིག་པའི་གྲོགས་ཚོགས་ལ་སངས་རྒྱས་ཡོད་མེད་ཐེ་ཚོམ་ཟའོ། ། ཞེས་པ་ལ་སོགས་པ་ལ་ནི། རྣ་བ་ཙམ་ཡང་གཏད་པར་མི་བྱ་སྟེ། ཉེ་བའི་ཉོན་མོངས་པ་ལས་ཐམས་ཅད་ཀྱི་རྟེན་བྱེད་པ་ཡིན་པར། ཆོས་མངོན་པ་ལས་ཀྱང་བཞེད་པའི་ཕྱིར་དང་། སྐྱབས་སུ་འགྲོ་བ་ལ་སོགས་པ་ཐར་པའི་ལམ་ཐམས་ཅད་བགེགས་པའི་ཤིན་ཏུ་མི་ཟད་པའི་གདོན་གྱི་ཚིག་ཡིན་པའི་ཕྱིར་རོ། ། ཞེས་གསུངས་སོ། ། དེ་ནི་རིགས་པ་མ་ཡིན་ཏེ། དམྱལ་བ་མཐར་ཐུག་ནི།
དམྱལ་བའི་འགྲོ་བ་པ་ཁོ་ནའི་དངོས་ཀྱི་སྤྱོད་ཡུལ་ཡིན་པའི་ཕྱིར། ཉམས་མྱོང་ཚད་མས་དངོས་སུ་བསྒྲུབ་མི་ནུས་པར་མཚུངས་པའི་ཕྱིར་དང་། དམྱལ་བ་དངོས་སུ་མི་བསྒྲུབ་ན། ཆོས་སྐུ་ཁོ་ན་དངོས་སུ་སྒྲུབ་དགོས་པའི་ཤེས་བྱེད་མེད་པའི་ཕྱིར་དང་། རྣོ་འབྲིང་རྟུལ་གསུམ་ལ་སྒྲུབ་ཚུལ་དེ་དག་ནི་ཐུན་མོང་བ་ཡིན་པའི་ཕྱིར་དང་། འདིའི་སྐབས་དོན་མ་ཡིན་པའི་ཕྱིར་དང་། དེ་ཉིད་ལོ་རྒྱུས་ཚད་མ་ཡིན་པ་གོང་དུ་བཀག་ཟིན་པའི་ཕྱིར་དང་། དེ་དག་གིས་ཀྱང་ཆོས་སྐུ་དངོས་སུ་བསྒྲུབ་མི་ནུས་པའི་ཕྱིར་རོ། ། འོ་ན་ཇི་ལྟར་ཞེ་ན། གང་ལ་ཚད་མར་སོང་བའི་གཞི་ནི།
ཀུན་གཞི་རྒྱུ་རྒྱུད་ལ་འཁོར་འདས་ཚང་། ཞེས་བྱ་བ་འདི་ཉིད་ཡིན་ལ། ཇི་ལྟར་སོང་ན་འཁོར་འདས་ཚང་བ་ལ་ཚང་བར་ངེས་པའི་ཚུལ་གྱིས་ཚད་མར་སོང་བ་སྟེ། ཀུན་གཞི་ལ་གཞི་ལམ་འབྲས་བུའི་བག་ཆགས་སམ། ས་བོན་ཐམས་ཅད་ཚང་བར་མེད་ན། ལམ་གྱི་རྟེན་གྱི་པདྨར་བྱས་ཀྱང་། གང་མེད་པ་དེའི་ཉམས་མི་སྐྱེ་སྟེ། ལུས་ཀྱི་ཆ་ཤས་གང་རུང་གཅིག་མེད་པར་མེ་ལོང་ལ་བསྟན་ན། གང་མེད་པ་དེ་མེ་ལོང་ལ་མི་འཆར་བ་བཞིན། རང་ལ་ཡོད་པའི་རྒྱུ་མཚན་གྱིས་ཉམས་ལ་ཡང་དེ་ལྟར་དུ་སྣང་བ་ཡིན་ནོ། །
ཞེས་གཞན་གྱི་མོས་པ་འཕྲོག་པར་མི་ནུས་པའི་ཚུལ་གྱིས་སོ། ། གང་སོང་ན་རྣལ་འབྱོར་པའི་ཉམས་མྱོང་ངོ་། ། དེའི་ཚེ་བླ་མ་ཡང་ཚད་མར་གཞན་གྱིས་མོས་པ་འཕྲོག་མི་ནུས་པར་རྟོགས་ཏེ། ཇི་ལྟར་གསུངས་པ་བཞིན་མངོན་དུ་གྱུར་པའི་ཕྱིར། ཞེས་བྱ་བ་ལ་སོགས་པས། སྒྲེས་ཏེ་ཤེས་པར་བྱའོ། ། ཉམས་མྱོང་མ་སྐྱེས་པའི་དུས་སུ་ནི། དེ་དག་ཚད་མ་ཡིན་པ། བུ་རམ་གྱི་རོ་མངར་བ་ཡིན་པ་བཤད་པ་ཙམ་ཡིན་ལ། ཉམས་མྱོང་སྐྱེས་པར་གྱུར་པ་དེའི་ཚེ་ནི།
བུ་རམ་གྱི་རོ་ལྕེས་མྱང་པ་ལྟ་བུའོ། ། དེའི་ཕྱིར་སྔ་མ་གསུམ་ཡང་གཏན་ལ་འབེབས་བྱེད། ཉམས་མྱོང་ཚད་མ་ཡིན་པར་བཞེད་པ་ཡིན་ནོ། ། དེ་ལྟར་ཡང་། རྗེ་བཙུན་གོང་མས། ཚད་མ་བཞིའི་ཡི་གེར། དེ་ཉིད་བླ་མའི་ཞལ་ནས། ཁྱོད་ལ་རྒྱུ་ལམ་འབྲས་བུའི་ཆོས་བསམ་གྱིས་མི་ཁྱབ་པ་གཅིག་སྐྱེ་སྟེ། དེ་རྣམས་རང་གི་ནང་རྟེན་འབྲེལ་ཡིན་པས་ཞེན་པར་མི་བྱ། ཞེས་དང་།
སྲས་དོན་མར། ཀུན་གཞི་རྒྱུ་རྒྱུད་ལ་རིགས་དྲུག་གི་ཡི་གེ་དང་ཆགས་སྡང་ལྔའི་རྩ་ལ་སོགས་པ་ས་བོན་གྱི་ཚུལ་དུ་གནས་པ་དེ་དག་གིས་ཡི་གེར་རླུང་སེམས་འདུས་པས་བདག་བྱིན་གྱིས་བརླབས་ཏེ་གསང་བའི་རྟེན་འབྲེལ་བྱས་ནས། ཕྱི་རོལ་དུ་སེམས་ཅན་དམྱལ་བ་ལ་སོགས་པའི་ཚ་གྲང་དང་། བཀྲེས་སྐོམ་ལ་སོགས་པ་དང་། ཉོན་མོངས་པ་ཆགས་སྡང་ལ་སོགས་པ་རང་གི་ཉམས་ཀྱི་སྣང་བ་ལ་འཆར་བས། གཞན་གྱིས་མོས་པ་འཕྲོག་པར་མི་ནུས་པས་ཡིད་ཆེས་ཏེ་ཚད་མར་འགྱུར་བའོ། ། ཞེས་གསུངས་ལ། མདོར་ན་རིགས་དྲུག་གི་ཉམས་སྐྱེས་པའི་ཚེ། རིགས་དྲུག་གི་རྩར་རླུང་སེམས་འདུས་པའི་རྟེན་འབྲེལ་དུ་ཤེས་པས། རང་ལ་རིགས་དྲུག་གི་རྩ་ས་བོན་གྱི་ཚུལ་དུ་ཡོད་པ་ལ་ཡོད་པར་ངེས་ཤེས་ཁྱད་པར་ཅན་སྐྱེས་ཞེས་བྱ་བ་སྟེ།
དེས་སྒྲེས་ཏེ་ཤེས་པར་བྱའོ། ། འོ་ན་རྒྱུ་འཁོར་བ་ཐམས་ཅད་གཏན་ལ་ཕབ་ནས། ཞེས་འབྱུང་བས། གང་ཟག་གཅིག་ཁོ་ན་ལ་ཅི་ཕྱིར་བཞག་ཅེ་ན། སྣང་བ་གསུམ་གྱི་སྐབས་སུ། ཁྱད་པར་དུ་གང་ཟག་གཅིག་གི་རྒྱུད་ལ་བཞག་ཅེས་པ་འདིར་ཡང་ཤེས་པར་བྱ་བ་ཡིན་པའི་ཕྱིར་རོ། ། ཐམས་ཅད་ནི། གང་ཟག་དེའི་རྒྱུད་ལ་སོགས་པ་ཐམས་ཅད་དོ། ། ད་ནི་འདིའི་སྐབས་དོན་མ་ཡིན་ཀྱང་། ཞར་ལ་ཉམས་ཀྱི་སྣང་བ་ལ་རིགས་དྲུག་སོགས་ཀྱི་ཉམས་སྣང་ཤར་བའི་ཚེ།
ཉམས་དེ་དངོས་པོ་རིགས་དྲུག་སོགས་ལ་ཚད་མར་སོང་མ་སོང་དཔྱད་ན། ཁམས་འདུས་པ་དང་པོ་ལ། མ་ངེས་པ་འཁྲུལ་སྣང་དུ་འཆར་བའི་ཕྱིར། དངོས་པོ་རིགས་དྲུག་སོགས་ལ་ཕལ་ཆེར་ཚད་མར་མི་གྱུར་ལ། ཁམས་འདུས་པ་བར་པ་ལ། ངེས་པ་མཐོང་སྣང་དུ་འཆར་བའི་ཕྱིར། ཆ་ཤས་ཕྲ་བ་ལ་འཁྲུལ་སྲིད་ཀྱང་། རགས་པ་ལ་མི་འཁྲུལ་བར་འཆར་ཞིང་། ཁམས་འདུས་པ་ཐ་མ་ལ། ཤིན་ཏུ་ངེས་པ་གསལ་སྣང་དུ་འཆར་བའི་ཕྱིར་ཆ་ཤས་ཕྲ་བ་ལའང་མི་འཁྲུལ་བར་འཆར་བ་ཡིན་ཏེ།
དེ་ལྟར་ན། རྗེ་བཙུན་གོང་མའི་ལུགས་དེ་ཉིད་སྐྱོན་ཐམས་ཅད་དང་བྲལ་བ་ཡིན་ནོ། ། འགལ་འདུས་སྐྱོན་མེད་སོགས་གསུམ་གྱིས་ཞེས་པར། བསྟན་བཅོས་དེ་ཉིད་འདུས་པ་ལས། སྤྱིའི་དོན་ནི། ཁ་ཅིག་ན་རེ། སྤྱིར་ཐུན་མོང་གི་གདམས་པ་དྲུག་དང་། རྣལ་འབྱོར་དབང་ཕྱུག་གི་ཐུན་མོང་མ་ཡིན་པའི་གདམས་པ་དྲུག དེ་ལ་ཐུན་མོང་བ་ནི་དུག་དབྱུང་། བདུད་རྩི་བསྟེན།
ལ་དོར་གསུམ། ཞེན་པ་བཟློག བརྒྱལ་བ་སླང་། མཐོར་བ་བསྡུ་བ་སྟེ་དྲུག་གོ ། ཐུན་མོང་མ་ཡིན་པ་ནི། བསམ་གཏན་གྱི་དུག་དབྱུང་། བདུད་རྩི་བསྟེན། ལ་དོར་བ་གསུམ། ལྟ་བའི་དུག་དབྱུང་། བདུད་རྩི་བསྟེན།
ལ་དོར་པ་གསུམ་སྟེ་དྲུག་གོ ། དུག་དབྱུང་བ་ལ། མ་རིག་པའི་དུག ཐ་མལ་རྣམ་རྟོག་གི་དུག བསམ་གཏན་གྱི་དུག་གོ ། དེ་ལ་མ་རིག་པའི་དུག་ནི། ཀུན་བཏགས་ཀྱི་མ་རིག་པ་སྟེ། དེ་ཐོས་བསམ་གྱིས་སྒྲོ་འདོགས་གཅོད་པའི་ལྟ་བ་ཉིད་ཀྱིས་ཐོན་ལ། ཐ་མལ་རྣམ་རྟོག་གི་དུག་ནི། རྟོག་པ་རྒྱུན་ཆགས་སུ་རྒྱུག་པ།
མར་མེ་རླུང་གིས་བསྐྱོད་པ་ལྟ་བུ་སྟེ། དེ་ཉམས་མྱོང་ཏིང་ངེ་འཛིན་གྱིས་ཐོན་ཅིང་། བསམ་གཏན་གྱི་དུག་ཉམས་སྐྱོན་ཅན་བརྒྱད་ནི། ལྷག་མཐོང་སྐྱོན་མེད་གསུམ་གྱིས་ཐོན་པ་ཡིན་ནོ། ། དེ་ལ་སྤྱིར་ལྟ་བ་ནི་གཉིས་ཏེ། རྟོགས་པ་ཙམ་ལ་ལྟ་བར་བཞག་པ་དང་། ཉམས་མྱོང་ཏིང་ངེ་འཛིན་ལ་ལྟ་བར་བཞག་པའོ། ། དང་པོ་ནི། ཐོས་བསམ་གྱིས་སྒྲོ་འདོགས་བཅད་པའི་ལྟ་བ་སྟེ། དེའི་རྣམ་གྲངས་ཀྱང་།
སོ་སོའི་གཞུང་ལུགས་ལ། རང་གང་མོས་ལ་འཇུག་པ་ཞེན་འདོད་ཀྱི་ལྟ་བ། དེ་དག་རང་གི་མཚན་ཉིད་ཉམས་སུ་མྱོང་བ་མེད་པས། མོས་པ་ཡུལ་དུ་བྱེད་པའི་ལྟ་བ། ཐོས་བསམ་གྱིས་སྒྲོ་འདོགས་བཅད་པའི་ལྟ་བ་སྟེ། དེའི་རྣམ་གྲངས་ཀྱང་སོ་སོའི་གཞུང་ལུགས་ལ་རང་གང་མོས་ལ་འཇུག་པ་ཞེན་འདོད་ཀྱི་ལྟ་བ། དེ་དག་རང་གི་མཚན་ཉིད་ཉམས་སུ་མྱོང་བ་མེད་པས། མོས་པ་ཡུལ་དུ་བྱེད་པའི་ལྟ་བ། ཐོས་བསམ་གྱི་སྒྲོ་འདོགས་གཅོད་པ་ཙམ་ལ། ཕ་རོལ་ཏུ་ཕྱིན་པའི་ཐེག་པ་དང་ཁྱད་པར་མེད་པས།
ཕ་རོལ་ཏུ་ཕྱིན་པའི་ཐེག་པ་དང་ན་མཉམ་པའི་ལྟ་བ་དང་། དེ་ཁོ་ན་ཉིད་རྒྱ་མཚོའི་དོན་དང་མ་བྲལ་བའི་ལྟ་བ་ཞེས་བྱའོ། ། གཉིས་པ་ནི། དང་པོ་རླུང་བསྒོམ་པའི་རྣམ་རྟོག་གིས་ཐ་མལ་རྣམ་རྟོག་གཅོད་པ། འཇུག་པ་སེལ་བའི་ལམ། དེས་ཀྱང་སྟོང་ན། ཆགས་པ་གཅོད་པའི་ལམ། དུ་སོགས་ལ་སོགས་པ་བྱང་ཆུབ་ཆེན་པོའི་ལམ་ཞེས་བྱའོ། ། ལྷག་མཐོང་སྐྱོན་མེད་གསུམ་ནི། སྣང་སྟོང་།
ཟུང་འཇུག་ལ་སོགས་པ་གསུམ་སྟེ། དམིགས་པ་ལ་སེམས་གནས་པ་ན། གསལ་ཞིང་རིག་པའི་སྒོ་ནས་སྣང་བར་མི་འགལ་ཞིང་། དེ་ཉིད་ཀྱི་དུས་ན་ཐ་མལ་གྱི་རྣམ་རྟོག་གཞན་གྱིས་རྟོགས་པས། སྟོང་པར་ཡང་མི་འགལ་བ་ལ་སོགས་པ་འགལ་འདུས་སྐྱོན་མེད་གསུམ་ཡིན་ཏེ། ཞེས་གསུངས་སོ། ། དེ་ལ་ཕྱོགས་དང་པོ་མི་འཐད་དེ། རྣལ་འབྱོར་དབང་ཕྱུག་ཀྱང་། ཞེན་པ་བཟློག་པ་ལ་སོགས་པ་བཞེད་པའི་ཕྱིར་དང་། དེ་གཞན་ཡང་འདོད་པས་ཐུན་མོང་བ་ལྟ་བར་འགྱུར་ན།
བསམ་གཏན་དང་ལྟ་བའི་དུག་འབྱིན་པ་ལ་སོགས་ཀྱང་གཞན་ཡང་འདོད་པའི་ཕྱིར་རོ། ། ཕྱོགས་གཉིས་པ་མི་འཐད་དེ། ཐོས་བསམ་གྱིས་སྒྲོ་འདོགས་ཆོད་པས་མ་རིག་པའི་དུག་ཐོན་ན་མ་རིག་པ་སྤང་པ་ནི། སངས་རྒྱས་ཡིན་པས། འཁོར་བ་ལས་གྲོལ་བར་ཐལ་བ་དང་། མ་རིག་པ་ཀུན་བཏགས་ཀྱི་དུག་འབྱིན་ན། འཕགས་ལམ་ཐོབ་པར་ཐལ་བ་དང་། ཐོས་བསམ་གྱིས་སྒྲོ་འདོགས་ཆོད་པ། སེམས་ཙམ་པ་ལ་སོགས་པ་སོ་སོའི་གཞུང་ལུགས་གང་མོས་པ་ལ་ཡོད་ན། དེ་རྣམས་ཀྱིས་ཀུན་བཏགས་ཀྱི་དུག་ཐོན་པར་ཐལ་བ་དང་།
རླུང་བསྒོམ་པའི་རྣམ་རྟོག་སོགས་ཀྱིས་ཀྱང་། ཆོས་ཉིད་ཉམས་སུ་མྱོང་བ་མེད་ཀྱི། མོས་པའི་གོ་ཡུལ་དུ་བྱེད་པ་ཙམ་དུ་ཟད་པའི་ཕྱིར་དང་། ཆོས་ཉིད་མངོན་དུ་ཉམས་སུ་མྱོང་ན། འཕགས་པའི་ཆོས་སུ་འགྱུར་བ་དང་། ཕ་རོལ་དུ་ཕྱིན་པའི་ཐེག་པ་ལས་འཕགས་པའི་ཞི་གནས་དང་ལྷག་མཐོང་ཟུང་འཇུག་ལ་སོགས་པ་མེད་པར་འགྱུར་བ་དང་། ཞི་ལྷག་ལ་མདོ་སྔགས་གཉིས་བཟང་ངན་གྱི་ཁྱད་པར་ཡོད་པ་ཡིན་ན། ལྟ་བ་འཁོར་འདས་དབྱེར་མེད་ལ་ཐོས་བསམ་གྱིས་སྒྲོ་འདོགས་གཅོད་པ་ལ་སོགས་པ་ཐོས་བསམ་གྱི་ལྟ་བ་ཡང་གནམ་སའི་ཁྱད་པར་ཙམ་གྱི་བཟང་ངན་ཡོད་པའི་ཕྱིར་དང་། ལམ་གྱི་ཏིང་ངེ་འཛིན་ཐམས་ཅད་ཀྱིས་བཤད་པའི་སྣང་སྟོང་ཟུང་འཇུག་གི་ཏིང་ངེ་འཛིན་དེ་ཁོ་ན་ཉིད་ཡིན་པས། ལྷག་མཐོང་སྐྱོན་མེད་དུ་འགྱུར་བ་དང་།
གཏུམ་མོ་དང་དུ་སོགས་ལ་སེམས་ཟིན་པའི་སྣང་སྟོང་དང་། གསལ་སྟོང་དང་། བདེ་སྟོང་འདི་ལྟ་བུ་ནི། ཕྱི་རོལ་པ་རྣམས་ལ་ཡང་ཡོད་ཀྱང་། དེ་རྣམས་ཀྱིས་ཀུན་བཏགས་ཀྱི་དུག་ཀྱང་ཐོན་པ་མ་ཡིན་པའི་ཕྱིར་རོ། ། ཞེས་གསུངས་སོ། ། དེ་ནི་མི་རིགས་ཏེ། ཐུན་མོང་བ་ཡིན་པས་རྣལ་འབྱོར་དབང་ཕྱུག་བཞེད་པས་མི་གནོད་པའི་ཕྱིར་དང་། བསམ་གཏན་དང་ལྟ་བའི་དུག་འབྱིན་པ་འདི་ལྟ་བུ་གཞན་ལ་མེད་པའི་ཕྱིར་དང་། མ་རིག་པའི་དུག་ཞེས་བྱ་བ་ནི།
ཡང་དག་པའི་གྲུབ་མཐས་བློ་མ་བསྒྱུར་ཞིང་། ཡང་དག་པའི་ཐོས་བསམ་གྱིས་རྒྱུད་མ་སྦྱངས་པ། ཐེག་པ་ཆེན་པོ་སེམས་ཙམ་པ་ནས་རྡོ་རྗེ་ཐེག་པའི་བར་གྱི་ལྟ་བ་རྣམ་པར་དག་པ་མི་ཤེས་པ། སོ་སོ་སྐྱེ་བོའི་བློ་ཐ་མལ་པ་དེ་ཡིན་ལ། དེ་ཉིད་ལ་ཡང་དག་པའི་ཐོས་བསམ་གྱིས་རྒྱུད་སྦྱངས་པས། མི་ཤེས་པ་ཤེས་པར་བྱས་ནས། རྒྱུ་འབྲས་ལ་ཡིད་ཆེས་ཁྱད་པར་ཅན་སྐྱེས་ཤིང་། ཁྱད་པར་དུ་སེམས་ཙམ་ནས་རྡོ་རྗེ་ཐེག་པའི་བར་གྱི་ལྟ་བ་ལ་ཐོས་བསམ་གྱི་སྒྲོ་འདོགས་བཅད་ནས་ངེས་ཤེས་ཁྱད་པར་ཅན་སྐྱེས་པས། དུག་དེ་ཐོན་པར་བཞེད་པ་ཡིན་ལ། དེ་ལ་མ་རིག་པ་སྤངས་ན་སངས་རྒྱས་སུ་ཐལ་བ་སོགས།
མིང་ཙམ་ལ་རྩོད་པའི་ཐལ་བ་ཡིན་པའི་ཕྱིར་དང་། སེམས་ཙམ་པས་ཀྱང་། རང་སྐལ་གྱི་དུག་ཐོན་པར་བཞེད་པའི་ཕྱིར་དང་། རླུང་བསྒོམ་པའི་རྣམ་རྟོག་གིས་ཆོས་ཉིད་ཉམས་སུ་མྱོང་ཡང་། རྟོག་པ་རྒྱུན་ཆགས་ཀྱི་དུག་ཐོན་པར་བཞེད་པའི་ཕྱིར་དང་། མོས་པའམ་གོ་ཡུལ་དུ་བྱེད་པའི་ལྟ་བས། རྟོག་པ་རྒྱུན་ཆགས་ཀྱི་དུག་ཐོན་པར་མི་བཞེད་པའི་ཕྱིར་དང་། མོས་པའམ་གོ་ཡུལ་དུ་བྱེད་པའི་ལྟ་བ་ནི། ཟླ་བ་རྟོགས་པར་འདོད་པའི་དབྱིབས་དང་། ཁ་དོག་དང་།
འོད་ཟེར་འཕྲོ་ལུགས་བཤད་པས་རྟོགས་པ་ལྟ་བུ་ཡིན་ལ། ཏིང་ངེ་འཛིན་རྒྱུད་ལ་སྐྱེས་པའི་ཚེ། ཆུ་ནང་དུ་ཤར་བའི་ཟླ་བ་བསྟན་པས་རྟོགས་པ་ལྟ་བུ་ཡིན་ཞིང་། འདས་ལམ་རྒྱུད་ལ་སྐྱེས་པའི་ཚེ། ཟླ་བ་དངོས་མཐོང་བ་ལྟ་བུ་ཡིན་པས། ཆོས་ཉིད་མངོན་སུམ་དུ་ཉམས་སུ་མྱོང་ན། ཞེས་པའང་། ཕྱོགས་སྔ་མ་མ་རྟོགས་པའི་རྣམ་འགྱུར་ཡིན་པའི་ཕྱིར་དང་། ཕ་རོལ་ཏུ་ཕྱིན་པ་ལས་འཕགས་པའི་ཞི་ལྷག་མེད་པའི་རྒྱུ་མཚན་མེད་པའི་ཕྱིར་དང་། ཐོས་བསམ་གྱིས་སྒྲོ་འདོགས་གཅོད་པའི་ལྟ་བ་ལ།
མདོ་སྔགས་གཉིས་ལ་གནམ་སའི་ཁྱད་པར་ཁོ་བོ་ཅག་ཀྱང་བཞེད་པའི་ཕྱིར་དང་། གཞན་དུ་ཁྱད་པར་མེད་པར་བསྟན་པ་ནི། ཐུན་མོང་བའི་ལྟ་བའི་དབང་དུ་བྱས་པ་ཡིན་པའི་ཕྱིར་དང་། ཟུང་འཇུག་དེ་ལྟ་བུ་ནི། ཆོས་རྗེ་དཔལ་ལྡན་བླ་མ་དམ་པས་གསུངས་ལ། རྗེ་བཙུན་གོང་མའི་བཞེད་པ་ནི། དཔེ་མཛོད་མར། དམིགས་པ་གང་རུང་གཅིག་ལ་སེམས་གནས་པ་སྣང་བ་ཡིན་ནོ། ། དེ་ཉིད་ཀྱི་དུས་ན་རང་བཞིན་གྱིས་སྟོང་པར་འཆར་བས་འགལ། འདུས་སྐྱོན་མེད་དོ། །
ཞེས་གསུངས་པས། སྐྱོན་དག་འཇུག་པའི་གོ་སྐབས་ཡོད་པ་མ་ཡིན་ནོ། ། ཡང་། བསྟན་བཅོས་དེ་ཉིད་འདུས་པ་ལས། ཁ་ཅིག་དཀྲུགས་ནས་འཆད་ཀྱང་། གཞུང་ཅི་ལྟ་བ་བཞིན་དུ་བཤད་ན་སྐྱོན་མེད་པས། ཞེས་གསུངས་པ་ལྟར་བཤད་པའི་རིམ་པར་བཞེད་ན་རུང་མོད། རྒྱུད་ལ་སྐྱེ་བའི་རིམ་པ་ཡིན་ན་ཤིན་ཏུ་མི་འཐད་དེ། ཏིང་ངེ་འཛིན་གྱི་དུག་ཉམས་མྱོང་མ་སྐྱེས་ཀྱི་བར་འབྱིན་རྒྱུ་མེད་པའི་ཕྱིར་དང་། ཏིང་ངེ་འཛིན་སྐྱེ་བ་ལ་ལྟ་བའི་དུག་འབྱིན་དགོས་པའི་ཕྱིར་རོ། །
འཇུག་པ་སེལ་བའི་ལམ། ཞེས་པར། བསྟན་བཅོས་དེ་ཉིད་འདུས་པ་ལས། ལྟ་བའི་དུག་དབྱུང་བ་ནི། ལྟ་བས་དཔྱད་པས། ཧ་ཅང་འཕྲོས་ནས། ལྟ་བ་ཉིད་དུག་ཏུ་གྱུར་པ་ལས། རྣམ་པར་རྟོག་པ་གཞན་འཇུག་པ་སེལ་བའི་ལམ། ཞེས་གསུངས་པ་ནི་མི་འཐད་དེ། གོང་དུ་རང་ཉིད་ཀྱིས་དེ་ལྟ་བུའི་ལྟ་བ་ཐོབ་ཀྱང་།
རྟོག་པ་རྣམ་གཡེང་གཅིག་གཏིང་ལ་གཅིག་འཕྲོ་བ་རི་གཟར་པོའི་ཁ་ནས་ཆུ་འབབ་པའམ། མར་མེ་རླུང་གིས་བསྐྱོད་པ་ལྟ་བུར་སེམས་མི་གནས་པར་གཡུལ་ལ་གཡེང་ཞིང་འཕྲོ་བ་སྟེ། དེའི་དབང་གིས་ཏིང་ངེ་འཛིན་མེད་ན་བསྐལ་པའི་བར་དུ་ལྟ་བ་མ་ཉམས་ཀྱང་བདེན་པ་མཐོང་བར་མི་འགྱུར་ཏེ། རོ་བརྒྱ་དང་བཅས་པའི་ཁ་ཟས་དུག་ཅན་གྱི་དུག་མ་བསལ་ན། ཕན་མི་ཐོགས་པ་བཞིན་ནོ། ། དེས་ན་ལྟ་བའི་དུག་ཅེས་བྱ་སྟེ། ཞེས་པ་དང་འགལ་བའི་ཕྱིར་རོ། ། འགལ་འདུས་སྐྱོན་མེད་སོགས་གསུམ་གྱིས། ཞེས་པར། བསྟན་བཅོས་དེ་ཉིད་འདུས་པ་ལས།
ཁ་ཅིག་ན་རེ། འགལ་འདུས་སྐྱོན་མེད་ནི། སྣང་སྟོང་ཟུང་འཇུག་ཡིན་ལ། སོགས་ཀྱི་སྒྲས་གསལ་སྟོང་ཟུང་འཇུག་དང་། བདེ་སྟོང་ཟུང་འཇུག་སྡུད་ལ། བསམ་གཏན་གྱི་དུག་ནི་ཤེས་བྱའི་སྒྲིབ་པ་ཉམས་སྐྱོན་ཅན་བརྒྱད་དེ། དེ་ཡང་། བུམ་དབང་གི་ལྟ་བ་ངོ་བོ་ཉིད་གསུམ་ལ། སྣང་ཕྱོགས་སྟོང་ཕྱོགས་གཉིས་ནི་ཏིང་ངེ་འཛིན་ཡིན་ཡང་སྒྲོ་བཀུར་གྱིས་བསྡུས་པས་སྐྱོན་ཅན་ཡིན་ལ། ཟུང་འཇུག་གི་ངོ་བོ་ཉིད་སྐྱོན་མེད་དོ། །
གསང་དབང་གི་རང་བྱུང་བཞི་ནི། ཉོན་མོངས་པ་དང་རྣམ་རྟོག་གཉིས་ནི་རྒོད་པ་དང་། སྣྲེལ་ཞི་བྱིང་བསྡུས་པ་སྐྱོན་ཅན་ཡིན་ལ། གསལ་སྟོང་རང་བྱུང་ནི་སྐྱོན་མེད་དོ། ། ཤེས་རབ་ཡེ་ཤེས་དང་བཞི་པ་གཉིས་ཀའི་ལྟ་བ་ལྷན་སྐྱེས་དང་། ཤིན་ཏུ་རྣམ་དག་ལ། དགའ་བ་དང་པོ་གསུམ་སྐྱོན་ཅན་ཏེ། སྲིད་པས་བསྡུས་པའོ། ། ལྷན་སྐྱེས་སྐྱོན་མེད་དོ། ། ཞེས་ཟེར་རོ། །
དེ་ནི་མ་ཡིན་ཏེ། འགལ་འདུས་སྐྱོན་མེད་ཟེར་བའི་སྤྱི་སྒྲ་འདི་ཉིད་སྣང་སྟོང་ཟུང་འཇུག་ལ་བྱེ་བྲག་ཏུ་སྦྱོར་བའི་ཤེས་བྱེད་མེད་པའི་ཕྱིར་དང་། འགལ་འདུས་སྐྱོན་མེད་བྱེ་བྲག་པ་འདོད་པ་བཞད་གད་ཡིན་པའི་ཕྱིར་དང་། སྣང་ཕྱོགས་ཀྱི་ངོ་བོ་ཉིད་ནི་སྒྲོ་འདོགས་དང་། སྟོང་ཕྱོགས་ཀྱི་ངོ་བོ་ཉིད་བཀུར་འདེབས་སུ་འགྱུར་ན། གཉིས་ཀ་ཟུང་འཇུག་གི་ངོ་བོ་ཉིད་སྒྲོ་བཀུར་གཉིས་ཀ་ཚང་བར་འགྱུར་བ་དང་། ལྟ་བ་ངོ་བོ་ཉིད་གསུམ་སྐྱོན་མེད་མི་སྲིད་པ་ལ་སོགས་པར་འགྱུར་བའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ། སོགས་ཁོངས་ནས།
གསལ་སྟོང་ཟུང་འཇུག་སོགས་འདོན་པ་ནི། ཆོས་རྗེ་དཔལ་ལྡན་བླ་མ་དམ་པ་སོགས་བཞེད་པ་ལ། རྗེ་བཙུན་གོང་མའི་ལུགས་ནི། དཔེ་མཛོད་མར། སོགས་ཀྱིས་བསྡུས་པ་སྐྱོན་ཅན་བརྒྱད་པོ་ཉིད་ཀྱང་། ཏིང་ངེ་འཛིན་དུ་ངོ་ཤེས་པར་བྱས་ལ་བྱུང་རྒྱལ་དུ་བསྐྱངས་པས། སྐྱོན་མེད་སྐྱེ་ཞིང་། བརྒྱད་པོ་ཉིད་ཀྱང་བྱུང་རྒྱལ་གྱི་གནད་ཀྱིས་ལམ་མཆོག་ཏུ་འགྱུར་ཏེ། མཚན་འགྲོས་ཀྱི་ལམ་ཆོད་པ་དང་འགྲེའོ། ། ཞེས་གསུངས་པ་ལ།
དེ་ལྟར་ན། སྐྱོན་མེད་བསྐྱེད་པའི་སྒོ་ནས་བསམ་གཏན་གྱི་དུག་དབྱུང་། སྐྱོན་ཅན་བྱུང་རྒྱལ་དུ་བསྐྱང་བའི་སྒོ་ནས་བསམ་གཏན་གྱི་དུག་དབྱུང་། སྐྱོན་མེད་བསྐྱེད་པའི་ཐབས་གཞན་གྱིས་ཀྱང་བསམ་གཏན་གྱི་དུག་དབྱུང་། ཞེས་བྱ་བ་སྟེ། གསུམ་པ་འདི་ནི། སྐྱོན་མེད་གསུམ་མ་སྐྱེས་ན་བསྐྱེད་པའི་ཐབས་བླ་མའི་ཞལ་ལས་ཤེས་པར་བྱའོ། ། ཞེས་པས་བསྟན་པ་ཡིན་ནོ། ། དེའི་ཕྱིར་རྗེ་བཙུན་གོང་མའི་ལུགས་ལ་སྐྱོན་གྱིས་རེག་པ་མ་ཡིན་ཏེ། བླ་མ་དམ་པའི་གསུང་དེ་ནི།
འགལ་འདུས་སྐྱོན་མེད་ཁོ་ན་ལ་སོགས་སྦྱར་བའི་བཤད་པའི་ཕྱོགས་གསལ་བར་མཛད་པ་སྟེ། སྣང་སྟོང་འགལ་འདུས་སྐྱོན་མེད་ཞེས་བྱེ་བྲག་པ་ལ་སྦྱར་ནས། དེའི་སོགས་ཁོངས་ནས། གསལ་སྟོང་སོགས་འདོན་པ་ཡིན་པས། སྐྱོན་ཅི་ཡང་ཡོད་པ་མ་ཡིན་ནོ། ། སྣང་སྟོང་ལ་སྐྲག་ཞེན་སྐྱེས་པ་སྒྲོ་འདོགས་དང་། བཀུར་འདེབས་སུ་བཞེད་ཀྱི། སྣང་སྟོང་གི་སྒྲོ་བཀུར་དུ་མི་བཞེད་དེ། སྲས་དོན་མར། ངོ་བོ་ཉིད་གསུམ་ལ།
སྣང་ཕྱོགས་སྟོང་ཕྱོགས་གཉིས་སྐྱོན་ཅན་ཏེ། དེའང་སྒྲོ་བཀུར་གྱིས་བསྡུས་པའོ། ། ལྷའི་སྐུ་གསལ་བར་སྣང་བ་ལ་སོགས་པ་དང་། ཤར་ཕྱོགས་མངོན་པར་དགའ་བའི་དེ་བཞིན་གཤེགས་པ་ལ་སོགས་པ་དང་། དེའི་འཁོར་མཐོང་བ་ལ་སོགས་པ་ཉམས་ཀྱི་སྣང་བ་ལ་ཡུན་རིང་དུ་བྱུང་ནས། བདེ་བར་སྣང་བའི་ཉམས་ལ་མངོན་པར་ཞེན་པའམ། དམྱལ་བའི་ལྕགས་ཁང་འབར་བ་ལ་སོགས་སྡུག་བསྔལ་དུ་སྣང་བའི་ཉམས་ལ། སྐྲག་པའམ། གཞན་དུ་བ་དང་ཤིང་སྡོང་ལ་སོགས་པ་རྟགས་དང་འབྲེལ་པའི་ཉམས་གཅིག་བྱུང་ན། དེ་དུས་ཚོད་ཀྱི་ཏིང་ངེ་འཛིན་ཡིན་ཀྱང་།
ཞེན་པས་བསྡུས་པས། སྒྲོ་འདོགས་ཀྱི་མཐར་ལྷུང་བའོ། ། ཡང་སྟོང་ཕྱོགས་ཀྱི་ཡུལ་འགགས་པ་ལ་སོགས་པ། སྟོང་པ་ལྔ་ལ་སོགས་པ་ཉམས་ཀྱི་སྣང་བ་ལ་བྱུང་ན། དེ་ཡིན་པ་ཏིང་ངེ་འཛིན་ཡིན་ཡང་སྣང་བ་མི་དམིགས་པ་དེ་ལ་སྐྲག་པས། བཀུར་འདེབས་ཀྱི་མཐར་ལྷུང་བ་ཡིན་ཏེ། ཞེས་གསུངས་པས། དགག་པ་བརྗོད་པ་ལ་སྤྲོ་བ་ཙམ་དུ་ཟད་པའི་ཕྱིར་རོ། ། གསང་སྔགས་སྙན་རྒྱུད་སོགས་བཞི་མ་ཆད་པ། ཞེས་པར།
བསྟན་བཅོས་དེ་ཉིད་འདུས་པ་ལས། འདི་དག་ལ་སྙན་རྒྱུད་བཞི་ཞེས་འཆད་པ་ནི། མན་ངག་དང་བྲལ་བ་ཡིན་ཏེ། བྱིན་བརླབས་དང་། མོས་གུས་དང་སྙན་རྒྱུད་དུ་འགྱུར་བའི་ཕྱིར་རོ། ། དེས་ན་གདམ་ངག་ནི་སྙན་རྒྱུད་ཡིན་ལ། གཞན་གསུམ་ནི་སོགས་ཀྱི་སྒྲས་བསྡུས་པ་ཡིན་ནོ། ། ཞེས་གསུངས་སོ། ། དེ་ནི་ཤིན་ཏུ་མི་འཐད་དེ། སྙན་རྒྱུད་སོགས་བཞི་ངོས་མ་ཟིན་པའི་བབ་ཅོལ་དུ་ཟད་པའི་ཕྱིར་དང་།
གདམས་ངག་གི་སརྒ་མ་ལོག་པ་འཆད་པ་ན། ཁྱེད་རང་གིས་གདམས་ངག་གི་སརྒ་མ་ལོག་པ་ནི། འདུ་ལུགས་གསུམ་གྱིས་ཁམས་འདུས་པའི་ཚེ། སྲིན་པོ་ལ་སོགས་པའི་བདུད་དང་། བར་ཆད་རྣམས་དང་། འཇིགས་ཤིང་ཡ་ང་བ་ལ་སོགས་པའི་མི་འཚམས་པ་དུ་མ་འབྱུང་བའི་ཚེ། ཆུ་དང་ཟམ་པ་དང་འཕྲང་དོག་པོ་ལ་སོགས་པ་བགྲོད་པར་དཀའ་བ་ཡང་ལམ་དུ་འགྱུར་བ་ལྟར། དེ་ཐམས་ཅད་རང་གི་ལམ་དང་། ཏིང་ངེ་འཛིན་དུ་ཤེས་པས་ན་ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ། བར་ཆད་ངོ་ཤེས་པས་བདུད་ཀྱི་གེགས་སེལ།
སྐྱོན་ཡོན་ཏན་དུ་སློང་ཤེས། བར་ཆད་དངོས་གྲུབ་ཏུ་ལེན་ཤེས་པའི་གདམ་ངག་ཅེས་བྱའོ། ། ཞེས་བཤད་པས། ཏིང་ངེ་འཛིན་ངོ་ཤེས་པ་གདམ་ངག་ཡིན་ན། ཏིང་ངེ་འཛིན་ངོ་ཤེས་པ་གདམ་ངག་ཡིན་པར་འགྱུར་བའི་ཕྱིར་དང་། གདམ་ངག་ཡིན་པར་ཁྱེད་རང་འདོད་པའི་ཕྱིར་དང་། བླ་མས་བསྟན་པའི་གདམ་ངག་ལ་བརྟེན་ནས། ཏིང་ངེ་འཛིན་དུ་ངོ་ཤེས་པ་ཞེས་པ་ཡིན་ན། མོས་གུས་ཀྱི་བསམ་པ་ཚིམ་པ་གདམས་ངག་ཏུ་འགྱུར་བའི་ཕྱིར་དང་། ཡིད་ཆེས་ཁྱད་པར་ཅན་སྐྱེས་པས་གདམ་ངག་ཡིན་པ་འགོག་ནུས་ན།
ཏིང་ངེ་འཛིན་དུ་ངོ་ཤེས་པ་ཞེས་པས་ཀྱང་གདམ་ངག་ཡིན་པ་འགོག་ནུས་པའི་ཕྱིར་དང་། བླ་མའི་གདམ་ངག་ཡིན་པས། དབང་གི་ཆུ་བོ་མ་ནུབ་པ་ཡང་གདམ་ངག་ཡིན་པར་མཚུངས་པའི་ཕྱིར་རོ། ། འོ་ན་ཇི་ལྟར་ཞེ་ན། སྙན་རྒྱུད་ནི། ཚིག་གི་བརྒྱུད་པ་མ་ཆད་པ། སོགས་ཀྱིས་བསྡུས་པ་དོན་གྱི་བརྒྱུད་པ་མ་ཆད་པ། བྱིན་བརླབས་ཀྱིས་བརྒྱུད་པ་མ་ཆད་པ། བརྡའི་བརྒྱུད་པ་མ་ཆད་སྟེ་བཞིའོ། ། དེ་ལྟར་ཡང་།
སྲས་དོན་མར། གདམ་ངག་ཀྱང་། སྤྲུལ་སྐུ་ཡེ་ཤེས་ཀྱི་སྣང་བའི་མཁའ་འགྲོ་མ་ནས། རྣལ་འབྱོར་དབང་ཕྱུག་ལ་སོགས་ཏེ། བདག་གི་བླ་མ་དང་། བདག་ཉིད་ཀྱི་བར་དུ། ཚིག་གི་བརྒྱུད་པ། དོན་གྱི་བརྒྱུད་པ། དབང་གི་བྱིན་བརླབས་ཀྱི་བརྒྱུད་པ། བརྡའི་བརྒྱུད་པ་བར་མ་ཆད་པ་ལས་འབྱུང་བས།
ལམ་ལ་ཐེ་ཚོམ་གྱི་རྟོག་པ་དང་བྲལ་བར་བསྟན་པའི་ཕྱིར་སྙན་རྒྱུད་བཞིའོ། ། ཞེས་དང་། རྒ་ཐེང་མར། དེ་ལ་སྤྱིར། སློབ་དཔོན་ཨིནྡྲ་བྷུ་ཏིས། ཚིག་གི་བརྒྱུད་པ། དོན་གྱི་བརྒྱུད་པ། བྱིན་བརླབས་ཀྱི་བརྒྱུད་པ། བརྡའི་བརྒྱུད་པ་དང་བཞིར་བཤད་ཀྱང་། འདིར་ནི་འདི་ཙམ་ལས་མི་གསུང་། །
ཞེས་གསུངས་ཤིང་། དཔེ་མཛོད་མར། གཞན་ཐམས་ཅད་དེ་དང་འདྲ་བ་ལ། འདིར་ནི་ཚིག་ཙམ་ལས་མི་གསུང་། ཞེས་འབྱུང་ངོ་། ། དེའི་ཕྱིར་ལ་སོགས་པ་དེ་དག དབང་གི་ཆུ་བོ་སོགས་བཞི་ཀ་ལ་སྦྱར་ཏེ། དབང་གི་ཆུ་བོ་མ་ནུབ་པ་ལ། ཚིག་གི་བརྒྱུད་པ་མ་ཆད་པ། དོན་གྱི་བརྒྱུད་པ།
བྱིན་བརླབས་ཀྱི་བརྒྱུད་པ། བརྡའི་བརྒྱུད་པ་མ་ཆད་པ། དེ་བཞིན་དུ་གཞན་གསུམ་ལ་ཡང་སྦྱར་ཏེ་ཤེས་པར་བྱའོ། ། འོན་ཀྱང་འདིར་ནི་ཚིག་གི་བརྒྱུད་པ་མ་ཆད་པ་ཙམ་ལས། གཞན་གཙོ་བོར་མི་གསུང་པ་དེའི་ཕྱིར། སྙན་རྒྱུད་བཞི་ཞེས་བསྟན་པ་ཡིན་ཏེ། ལུས་ཁྱད་པར་ཅན་ལ་བརྟེན་ནས། ཞེས་སོགས་སུ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ།
ཀུན་གཞིའི་རྣམ་ཤེས་དག་པའི་བྱང་ཆུབ་ཆེན་པོ། ཞེས་པ་ལ། ཀུན་གཞི་སྔར་བཤད་པ་བཞིན། འཁོར་འདས་གཉིས་ཀའི་གཞི་བྱེད་པའོ། ། དེ་ཉིད་ཤེས་རིག་གི་ཆས་བསྡུས་པས་ན། རྣམ་ཤེས་སོ། ། དེ་ཉིད་ཡེ་ནས་རྣམ་པར་དག་པས་ན། དག་པའི་བྱང་ཆུབ་ཆེན་པོ་ཞེས་བྱའོ། ། དེ་ལྟར་ཡེ་ནས་དག་པ་ཡིན་ན། འཁོར་བའི་གཞིར་མི་འཐད་ཅིང་།
འབད་པ་མེད་པར་གྲོལ་བར་འགྱུར་རོ་སྙམ་ན། དེ་ནི་མ་ཡིན་ཏེ། གློ་བུར་གྱི་དྲི་མ་དང་བཅས་པའི་ཕྱིར། སེམས་ཅན་དུ་ཡང་མི་འགལ་ཏེ། འབད་པ་ཡང་བྱེད་དགོས་སོ། ། དེ་བས་ན། རང་བཞིན་གྱིས་དག་པས་ན་སྦྱང་དུ་རུང་ལ། གློ་བུར་གྱིས་མ་དག་པས་ན་སྦྱང་དགོས་པའོ། ། ཞེས་ཟེར་རོ། ། དེ་ནི་མན་ངག་མེད་པ་ཡིན་ཏེ།
སེམས་ཅན་གྱི་ཀུན་གཞིའི་རྣམ་ཤེས་དག་པའི་བྱང་ཆུབ་ཆེན་པོ་མ་ཡིན་གྱི། ཀུན་གཞི་མ་དག་པའི་བྱང་ཆུབ་ཆུང་ངུ་ཡིན་པའི་ཕྱིར་རོ། ། དག་པ་ཞེས་པ། རང་བཞིན་གྱིས་དག་པ་ལ་སྦྱོར་བའང་མ་ཡིན་ཏེ། སྐབས་སྟོབས་ཀྱི་ཚིག་མེད་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ། ཀུན་གཞི་མ་དག་པའི་བྱང་ཆུབ་ཆུང་ངུ་ཡིན་ན། གོང་དུ་ཁྱེད་རང་གིས། བྱང་ཆུབ་ཆེན་པོ་ནི་ལྔ་སྟེ།
དག་པ་བྱང་ཆུབ་ཆེན་པོ་སེམས་ཉིད་གཉུག་མ། རྩ་བྱང་ཆུབ་ཆེན་པོ་དབུ་མ། ཡི་གེ་བྱང་ཆུབ་ཆེན་པོ་སྙིང་གའི་ཧཱུྃ། ཉམས་བྱང་ཆུབ་ཆེན་པོ་སྐྱོན་མེད་གསུམ། འབྲས་བུ་བྱང་ཆུབ་ཆེན་པོ་ས་བཅུ་གསུམ་པ་ཞེས། སེམས་ཉིད་གཉུག་མ་བྱང་ཆེན་དུ་བཤད་པ་དང་འགལ་བའི་ཕྱིར་དང་། དག་པ་ཞེས་པ། འདིར་རང་བཞིན་གྱིས་དག་པ་ལ་སྦྱོར་དགོས་ཏེ། རྟོགས་ཅིང་མངོན་དུ་བྱ་རྒྱུ། སེམས་ཉིད་གཉུག་མ་ཡིན་ལ།
དེ་རང་བཞིན་གྱིས་དག་པ་ཡིན་པའི་ཕྱིར་རོ། ། རང་གི་ལུགས་ནི། སྲས་དོན་མར། ངོ་བོ་ཉིད་ཀྱིས་དག་པའི་བྱང་ཆུབ་ཆེན་པོ་ནི། ཀུན་གཞིའི་རྣམ་ཤེས་ཏེ། རྟེན་འབྲེལ་ལྔས་མཚོན་པར་བྱ་བའི་དོན་དེ་ཉིད་དོ། ། དེ་ཉིད་དཔེ་དང་སྦྱར་ན། མཚོན་བྱ་ཀུན་གཞིའི་རྣམ་ཤེས་ནི་རྡོ་རྗེ་གདན་ལྟ་བུ། མཚོན་བྱེད་རྟེན་འབྲེལ་ལྔ་ནི་བར་གྱི་ལམ་དང་གྲོགས་ལྟ་བུ། མཚོན་བཅུ་གསུམ་རྡོ་རྗེ་འཛིན་པ་ནི།
རྡོ་རྗེ་གདན་དུ་སླེབ་པ་ལྟ་བུ་ཡིན་གསུངས་སོ། ། ཞེས་དང་། དཔེ་མཚོན་མར། དྲུག་པ་རྟེན་འབྲེལ་དེས་རྟོགས་ཤིང་མངོན་དུ་བྱས་པའི་དོན་ནི། ཀུན་གཞིའི་རྣམ་ཤེས་དག་པའི་བྱང་ཆུབ་ཆེན་པོ་ཞེས་གསུངས་ཏེ། རྩ་ལ་སོགས་པའི་ལུས་རྟེན་འབྲེལ་ལ་འགྲིག་པས་ཡོན་ཏན། བརྟེན་པ་ཀུན་གཞི་ལ་འཆར་རོ། ། ཀུན་གཞིའི་རྣམ་ཤེས་གདོད་མ་ནས་དག་པའི་སེམས་ཉིད་གཉུག་མ་འོད་གསལ་བ་དེ་མཚོན་ཅིང་། མངོན་དུ་བྱ་བའི་དོན་དེ་དང་པོ་ནས་ཡོད་ཀྱང་། དེ་མངོན་དུ་བྱེད་པའི་རྟེན་འབྲེལ་ལྔ་འགྲིག་པས་མངོན་དུ་འགྱུར་རོ། །
ཞེས་གསུངས་སོ། ། དེ་ལ་མངོན་དུ་བྱ་བའི་ཞེས་པས། དག་པ་གཉིས་ལྡན་ལ་སྦྱར་བའང་ཤེས་པར་བྱའོ། ། དེ་དག་ནི། འཁོར་འདས་ཐུན་མོང་གི་ལམ་ལ་གཞན་དག་གིས་ལོག་པར་བཏགས་པ་དག་ལ་དགག་པ་བསྟན་ཟིན་ཏོ།། ༈ །།ན་མོ་གུ་རུ། འཇིག་རྟེན་པའི་ལམ་གྱི་སྤྱི་དོན་དུ། ། བསྟན་བཅོས་དེ་ཉིད་འདུས་པ་ལས། འདིར་དཔེ་དོན་ལྟ་བུ་ཞེས་ཟེར་བ་ནི། མན་ངག་མ་ཡིན་ཏེ།
ཐབས་སྣ་ཚོགས་ཡོད་ཀྱང་། ལམ་ལྔ་དང་། བྱང་ཆུབ་ཀྱི་ཕྱོགས་མེད་ན། བྱང་ཆུབ་བགྲོད་པར་མི་ནུས་པའི་ཕྱིར། ཞེས་དང་། དེའི་ཕྱིར་ཞག་པ་ལྟ་བུ། ཞེས་སྨྲ་བ་ནི། མན་ངག་དང་བྲལ་བ་ཡིན་ཏེ། ཁྲིད་ལུགས་དང་པོ་ཡང་གཟིངས་དང་འདྲ་བར། སྔ་མ་སྔ་མ་ཕྱི་མ་ཕྱི་མའི་ཚེ་འདོར་བའི་ཕྱིར་རོ། །
ཞེས་གསུངས་སོ། ། དེ་ནི་མི་འཐད་དེ། འདིར་བསྟན་ལམ་དང་བྱང་ཕྱོགས་ནི། ཁྲིད་ལུགས་གསུམ་གྱི་གནས་སྐབས་སོ་སོ་ལ་བཏགས་ཀྱི། ཁྲིད་ལུགས་གསུམ་ལས་དོན་གཞན་ཡིན་པར་མི་བཞེད་པའི་ཕྱིར་དང་། ལམ་དང་བྱང་ཕྱོགས་ཀྱི་ས་མཚམས་སོ་སོར་ཕྱེ་ཡང་། འཇིག་རྟེན་པ་དང་། འཇིག་རྟེན་ལས་འདས་པའི་ལམ་ཞེས་བྱ་བ་ལ་སོགས་པ་ཁྲིད་ལུགས་གསུམ་དུ་བསྟན་པའི་རིམ་པ་དེ་ལྟ་བུ་དག་ཀྱང་བཞེད་པའི་ཕྱིར་དང་། ལམ་བགྲོད་པ་ལ་ཐབས་སྣ་ཚོགས་ཡོད་ཀྱང་ཞེས་པ་ནི། ལམ་དང་བྱང་ཕྱོགས་ཡོད་ཀྱང་།
ཞེས་བྱ་བ་མ་ཡིན་ཏེ། ཕྱི་མ་ཕྱི་མའི་དུས་ཀྱང་། ཁྲིད་ལུགས་གསུམ་ཉིད་ཡིན་པའི་ཕྱིར་རོ། ། ཚོགས་ལམ་ནས་ཞེས་པར་བསྟན་བཅོས་དེ་ཉིད་འདུས་པ་ལས། འདིར་ཁ་ཅིག ཏིང་ངེ་འཛིན་གྱི་རྒྱུ་ཚོགས་ཐམས་ཅད་ཚོགས་ལམ་ཡིན་གསུང་པ་དང་། ཏིང་ངེ་འཛིན་མ་སྐྱེས་པ་ཚོགས་ལམ་རང་རྐྱང་དུ་ཤོར་བ་སྟེ། ཕར་ཕྱིན་ཐེག་པ་དང་ཁྱད་པར་མེད། ཅེས་གསུངས་པ་ནི། རིགས་པ་མ་ཡིན་ཏེ།
སློབ་ལམ་ཐམས་ཅད་ཚོགས་ལམ་དུ་འགྱུར་བ་དང་། ཚོགས་སྦྱོར་གཉིས་འཇིག་རྟེན་པའི་ལམ་ཡིན་པར་ཁས་བླངས་པ་དང་འགལ་བ་དང་། ཕར་ཕྱིན་ཐེག་པར་ཡང་། ཚོགས་ལམ་ནས་ཆོས་རྒྱུན་གྱི་ཏིང་ངེ་འཛིན་ཡོད་པར་གསུངས་པའི་ཕྱིར་རོ། ། ཞེས་གསུངས་སོ། ། དེ་ནི་མི་རིགས་ཏེ། ཁྱེད་རང་གིས། ཆོས་མཆོག་ནི་གཉིས་ཏེ། མཚན་ཉིད་པ་བྱིས་པའི་ཆོས་ངན་པ་ཐམས་ཅད་ལས་འདས་ཤིང་། ཟག་མེད་སྐད་ཅིག་ལ་འདྲེན་པར་བྱེད་པ་དང་།
བཏགས་པ་བ་མྱང་འདས་སམ། འཕགས་པའི་ཆོས་ཐམས་ཅད་ཡོངས་སུ་རྫོགས་པས་རྡོ་རྗེ་འཛིན་པའི་ས་རྣམས་ཏེ། དྲོད་རྩེ་བཟོད་མཆོག་གི་མིང་གིས་ལམ་དངོས་གཞིའི་གཙོ་བོ་རྣམས་སྡུད་པར་བཞེད་པའི་ཕྱིར་རོ། ། ཞེས། འཇིག་རྟེན་དང་འཇིག་རྟེན་ལས་འདས་པའི་ལམ་ཐམས་ཅད་དྲོད་རྩེ་བཟོད་མཆོག་གིས་སྡུད་པར་བཤད་པ་དེའི་ཚེ། དེ་དག་གི་རྒྱུད་ཐམས་ཅད་ལ་ཚོགས་ལམ་གྱི་མིང་གིས་བཏགས་པ་ལ་འགལ་བ་མེད་པའི་ཕྱིར་དང་། ཚོགས་སྦྱོར་གཉིས་འཇིག་རྟེན་པའི་ལམ་ཡིན་པར་ཁས་བླངས་པ་དང་འགལ་ན། ཁྱེད་རང་ལ་ཡང་མཚུངས་པའི་ཕྱིར་དང་། མཚན་རྟགས་སོ་སོར་འབྱེད་དོ་ཞེ་ན། ཁོ་བོ་ཡང་བཞེད་པའི་ཕྱིར་དང་།
ཕར་ཕྱིན་ཐེག་པའི་ཚོགས་ལམ་ན་ཆོས་རྒྱུན་གྱི་ཏིང་ངེ་འཛིན་ཡོད་ཀྱང་། རིམ་གཉིས་ཀྱི་རྣལ་འབྱོར་ལས་སྐྱེས་པའི་ཏིང་ངེ་འཛིན་མ་ཡིན་པའི་ཕྱིར་རོ། ། ཡང་བསྟན་བཅོས་དེ་ཉིད་འདུས་པ་ལས། ཚོགས་ཀྱི་ལམ་ནི། བུམ་དབང་གི་ལམ་ལྟ་བ་དང་། བཅས་པའི་དྲོད་ཀྱི་རྒྱུ་བྱེད་པའོ། ། ཚོགས་ལམ་ནས་འབྲས་བུ་བཞི་ཐོབ་ནས། སྦྱོར་ལམ་སྒོམ་པར་བྱེད་ལ། འབྲས་བུ་བཞིའི་དོན་ལ། ཁ་ཅིག་ན་རེ།
སྤྱིར་རྒྱུ་དུས་སུ་འཆར་བའི་འབྲས་བུ་བཞི། གྲུབ་མཐའ་དང་པོ་ལ་འཆར་བའི་འབྲས་བུ་བཞི། གྲུབ་མཐའ་སོ་སོ་ལ་འཆར་བའི་འབྲས་བུ་བཞིའོ། ། དང་པོ་ནི། ཐ་མལ་པའི་ལུས་ངག་ཡིད་དང་བྲལ་བས་བྲལ་བའི་འབྲས་བུ། ཀུན་གཞི་ལ་ཡོད་པ་རང་ལ་སྨིན་པའི་འབྲས་བུ། ཇི་ལྟར་བྱས་པ་བཞིན་མྱོང་བས་རྒྱུ་མཐུན་ལྷན་ཅིག་སྐྱེས་པའི་འབྲས་བུ། སྐྱེས་བུའི་རྩོལ་བ་ལས་བྱུང་ཞིང་སྤང་བྱ་མི་མཐུན་ཕྱོགས་སྤོང་བས་སྐྱེས་བུ་བྱེད་པའམ། དྲི་མ་མེད་པའི་འབྲས་བུའོ། ། དེ་ལ་དང་པོ་ནི།
དྲོད་ཉམས་ལས། བདག་གཞན་སོགས། གཉིས་པ་ནི། དུད་འགྲོའི་སྐད་ཤེས་པ་སོགས། གསུམ་པ་ནི། ལུས་ལ་བདེ་བ་རྒྱུན་མི་ཆད་པ་སོགས། བཞི་པ་ནི། ཉོན་མོངས་པ་གློ་བུར་བ་ལྡོག་པ་སོགས་ཡིན་ནོ། ། ཞེས་གསུངས་སོ། ། ཁོ་བོ་ནི་དེའི་རྗེས་སུ་མི་འབྲང་སྟེ།
བྲལ་བའི་འབྲས་བུ་བཞི་ཞེས་འབྱུང་གི བྲལ་བ་ལ་སོགས་པའི་འབྲས་བུ་བཞི་ཞེས་མི་འབྱུང་བའི་ཕྱིར་དང་། སྦས་པ་ཡིན་གྱི། དོན་གྱིས་ཐོབ་ན། བྲལ་འབྲས་ནི། སྤངས་པའི་ཆ་ནས་མདོ་སྔགས་ཐམས་ཅད་ཐུན་མོང་བར་འཇོག་པས། ལུས་ལྷར་འཆར་བ་ལ་སོགས་པ་ནི། འབྲས་བུ་བཞིའི་ནང་གི་བྲལ་འབྲས་མ་ཡིན་པའི་ཕྱིར་དང་། དུད་འགྲོའི་སྐད་ཤེས་པ་ལ་སོགས་པ། ཀུན་གཞི་ལ་ནུས་པ་ཡོད་པས།
དེ་སྨིན་པ་རྣམས་སྨིན་དུ་འགྱུར་ན། ལུས་ལ་བདེ་བ་འབྱུང་བ་ལ་སོགས་པ་ཡང་། ཀུན་གཞི་ལ་ནུས་པ་ཡོད་པ་སྨིན་པ་ཡོད་པས། འཁོར་འདས་ཀྱི་ཆོས་ཕལ་མོ་ཆེ་རྣམ་སྨིན་གྱི་འབྲས་བུར་འགྱུར་བ་དང་། ལུས་ལ་བདེ་བ་བསྐྱེད་པའི་རྩ་རླུང་གི་རྣལ་འབྱོར་དེ་དག་ཀྱང་། བདེ་བ་ཉིད་ཀྱི་ངོ་བོར་འགྱུར་པས། རྒྱུ་འབྲས་དེ་དག་བདེ་བའི་རིགས་འདྲ་ཉིད་དུ་འགྱུར་བ་དང་། ཉོན་མོངས་ལྡོག་པ་དང་། རྣམ་རྟོག་འགགས་པ་དང་། ཞེས་པ་མེད་པ་ནི་བྲལ་འབྲས་སུ་རིགས་པའི་ཕྱིར་དང་།
རིགས་པ་དེ་ཉིད་ཀྱིས་གྲུབ་མཐའ་དང་པོ་ལ་འཆར་བའི་འབྲས་བུ་རྣམས་གསལ་ཟིན་པའི་ཕྱིར་དང་། གྲུབ་མཐའ་སོ་སོ་ལ་འཆར་བའི་འབྲས་བུ་ཡང་། དོན་གྱི་ལོངས་སྐུ་རྣམས་ཀྱི་ཞལ་ལྟ་ཞེས་པ་ལ་སྦྱར་བར་མཚུངས་པའི་ཕྱིར་དང་། གྲུབ་མཐའ་སོ་སོ་ལ་འཆར་བའི་འབྲས་བུ། གྲུབ་མཐའ་ཉིད་ལ་འབྲས་བུ་ཞེས་མིང་བཏགས་པ་ཡིན་ན། དང་པོ་ལ་ཡང་རྒྱུ་དེ་ཉིད་མཚུངས་པའི་ཕྱིར་རོ། ། ཞེས་གསུངས་སོ། ། དེ་ནི་རིགས་པ་མ་ཡིན་ཏེ། ཚོགས་ལམ་བཞི་ལས། བུམ་དབང་གི་ལམ་ལྟ་བ་ཁོ་ན་དྲོད་ཀྱི་རྒྱུར་གྱུར་གྱི།
གཞན་རྣམས་མི་གྱུར་བའི་རྒྱུ་མཚན་ཅི་ཡང་མེད་པའི་ཕྱིར་དང་། ཚོགས་ལམ་ནས་འབྲས་བུ་བཞི་ཐོབ་ནས། ཁམས་འདུ་ལུགས་གསུམ་ཞེས་བསྒྲིལ་ན། ཚོགས་ལམ་ནས་འབྲས་བུ་བཞི་ཐོབ་ནས་ཚོགས་ལམ་ཞེས་པ་ཧ་ཅང་བཞད་གད་ཡིན་ཏེ། ཁམས་འདུ་ལུགས་གསུམ་ནི་ཏིང་ངེ་འཛིན་གྱི་རྒྱུ་ཚོགས་ལམ་ཡིན་པའི་ཕྱིར་དང་། ཕྱི་དབྱིབས་ཀྱི་ཚོགས་ལམ་སོགས་བཞི་ནི། ཁམས་འདུ་ལུགས་གསུམ་གྱི་ནང་མཚན་ཡིན་པའི་ཕྱིར་དང་། བརྩོན་འགྲུས་ཅན་འབད་རྩོལ་གྱིས་ཁམས་འདུས་པ་ཚོགས་ལམ་ཡིན་གྱི། གཞན་གཉིས་ཚོགས་གཉིས་མ་ཡིན་ན་ནི། རང་ཉིད་ཀྱིས་བཅུ་བཞི་དང་ལྡན་ན་བར་དོར་སྙོགས་ཏེ།
ཏིང་ངེ་འཛིན་གྱི་རྒྱུ་གཉིས་ལས་མ་འཛོམས་པས། ཞེས་དང་། བདུན་དང་ལྡན་ན་སྐྱེ་བ་བཅུ་དྲུག་ལ་སོགས་པ་ནས་གྲུབ་མཐའ་སྙོགས་པར་འགྱུར་ཏེ། ཏིང་ངེ་འཛིན་གྱི་རྒྱུ་གཅིག་ལས་མེད་པས། ཞེས་ཏིང་ངེ་འཛིན་གྱི་རྒྱུར་ཁས་བླངས་ཤིང་། གོང་དུ་ཚོགས་ལམ་གྱི་རྒྱུན་ཆད་པ་ན། མདོར་ན་ཏིང་ངེ་འཛིན་སྐྱེ་བའི་རྒྱུ་ཚོགས་པས་ན་ཚོགས་ལམ་ཞེས་བཤད་པ་དང་འགལ་བའི་ཕྱིར་དང་། ཚོགས་ལམ་ནས་འབྲས་བུ་བཞི་ཐོབ་ནས། སྦྱོར་ལམ་བསྒོམ། སྦྱོར་ལམ་གང་ཞེ་ན།
ཁམས་འདུས་ལུགས་གསུམ་ལས་བྱུང་བའི་ཏིང་ངེ་འཛིན། ཞེས་པར་སྦྱོར་ན། འབྲས་བུ་བཞི་ཐོབ་པ་ལ་ཁམས་འདུས་ལུགས་གསུམ་སྔོན་དུ་འགྲོ་དགོས་པས། རྒྱུ་འབྲས་གོ་ལོག་པའི་ཕྱིར་དང་། ཏིང་ངེ་འཛིན་ཁོ་ན་ཡིན་ན། འདུ་ལུགས་གསུམ་པོ་ཚོགས་ལམ་དུ་འགྱུར་བའི་ཕྱིར་དང་། སོགས་སྒྲ་ཁོང་ན་ཡོད་པ། ཡུམ་གྱི་མཁའ་ཨ་ལ་ཡང་དག་པར་ཐིམ་ན་ཁམས་གསུམ་ནམ་མཁའ་ཞེས་པ་ལྟར་འདིར་ཡང་བཞེད་པའི་ཕྱིར་དང་། བྲལ་འབྲས་ནི་སྤངས་པའི་ཆ་ནས་མདོ་སྔགས་ཐམས་ཅད་མཐུན་པར་འཇོག་པས། ཐ་མལ་གྱི་ལུས་དང་བྲལ་བ་ཞེས་སོགས་སུ་བཞེད་པའི་ཕྱིར་དང་།
མ་ཡིན་ཏེ། ལུས་ལྷར་འཆར་བ། ཞེས་བཤད་པའི་ཕྱིར་ཞེ་ན། འོ་ན་ཁྱེད་རང་ཉིད་ལ་ཡང་མཚུངས་ཏེ། ཚོགས་ལམ་དུ་ཐ་མལ་པའི་ལུས་ངག་ཡིད་དང་བྲལ་བའི་འབྲས་བུ་བཞི་སྟེ། ལུས་ལྷར་འཆར་བ། ངག་སྔགས་སུ་འཆར་བ། སེམས་ཡེ་ཤེས་སུ་འཆར་བ། ཐམས་ཅད་དབྱེར་མེད་དུ་འཆར་བ། ཞེས་སོགས་བཤད་པས།
བྲལ་ན་འཆར་བར་འགལ་བའི་ཕྱིར་དང་། དེའི་ཚེ། དུད་འགྲོའི་སྐད་ཤེས་པ་ནི། ཀུན་གཞི་ལ་ནུས་པ་ཡོད་པ་ལམ་གྱིས་སད་པར་བྱས་ནས་སྨིན་པ་ཡིན་ལ། རིགས་འདྲ་ལ་སྐྱེས་པ་མ་ཡིན་པས། རྣམ་སྨིན་གྱི་འབྲས་བུར་བཞག་ལ། དེའི་ཟླ་སྟོབས་དང་། རིགས་འདྲ་ལས་གཙོ་བོར་སྐྱེས་པའི་ཕྱིར་དང་། གསུམ་པ་རྒྱུ་མཐུན་དང་ཉོན་མོངས་པ་དང་རྣམ་རྟོག་འགགས་པ་དང་། ཞེན་པ་མེད་པས།
དྲི་མ་མེད་པའམ། སྐྱེས་བུའི་རྩོལ་བ་ལས་བྱུང་བའི་ཆ་ནས། སྐྱེས་བུ་བྱེད་པར་བཞག་པ་ཡིན་ཏེ། སྐྱེས་བུ་རྩོལ་བ་གཞན་ལའང་ཡོད་ཀྱང་། བྲལ་བ་དངོས་སུ་བསྟན་པའི་ཕྱིར། དང་པོ་ལ་སྦྱར་ནས། འདིར་ཟླ་སྟོབས་ཀྱིས་བཞག་པ་ཡིན་པའི་ཕྱིར་དང་། ཡི་དམ་གྱི་ཞལ་ལྟ་བ་རྒྱུ་དུས་ཀྱི་འབྲས་བུར་མ་བཞག་པའི་ཕྱིར། ལོངས་སྐུ་ལྟ་བར་མཚུངས་པའི་རྒྱུ་མཚན་མེད་པའི་ཕྱིར་དང་། རྒྱུ་དུས་ཀྱི་གཞི་ཡང་།
ཏིང་ངེ་འཛིན་གྱི་ངོ་བོ་དང་། ཡོན་ཏན་ཅི་རིགས་པ་ལ་བཞག་པ་ཡིན་པའི་ཕྱིར་རོ། ། དེ་ལ་ཚིག་གི་འབྲེལ་ནི། ཚོགས་ལམ་མངོན་དུ་བྱས་ནས། ཐ་མལ་པའི་ལུས་ངག་ཡིད་དང་བྲལ་བའི་འབྲས་བུ་བཞི་ཐོབ་ནས། འཇིག་རྟེན་ལས་འདས་པའི་ལམ་མངོན་དུ་བྱེད་པ་སྟེ། དེ་ལ་ཚོགས་ལམ་ནི་གསུམ་མམ་དྲུག་སྟེ། གང་ཞེ་ན། ཁམས་འདུ་ལུགས་གསུམ་ཞེས་བཞེད་པ་ཡིན་ནོ། ། བྱང་ཆུབ་ཀྱི་ཕྱོགས་དང་།
མཐུན་པའི་ཆོས་སུམ་ཅུ་རྩ་བདུན་ལྟར་ལམ་བགྲོད་ན། ཞེས་པར། བསྟན་བཅོས་དེ་ཉིད་འདུས་པ་ལས། འདིར་ཁ་ཅིག་ན་རེ། ཕར་ཕྱིན་དང་སྒོ་བསྟུན་ནས། བྱང་ཕྱོགས་སོ་བདུན་ལྟར་བགྲོད་དོ། ། འོན་ཀྱང་ཕར་ཕྱིན་ནི། སེམས་འབའ་ཞིག་སྦྱངས་ཤིང་། སེམས་ལ་གནད་དུ་བསྣུན། གསང་སྔགས་པ་ནི་ལུས་གཙོ་བོར་སྦྱངས་ཤིང་ལུས་ལ་གནད་དུ་བསྣུན་པས་ཟབ་པ་ཡིན་ནོ། །
ཞེས་གསུངས་སོ། ། དེ་ནི་མ་ངེས་ཏེ། ཕར་ཕྱིན་ནི་ལུས་དང་སེམས་ཀྱི་གནས་ངན་ལེན་ཐམས་ཅད་སྦྱོང་བའི་ཕྱིར་དང་། འདུས་པ་དང་། དུས་ཀྱི་འཁོར་ལོ་ལ་སོགས་པར། སྒོ་གསུམ་ཀ་ལ་ཆ་མཉམ་དུ་གནད་དུ་བསྣུན་པར་མཐོང་བའི་ཕྱིར་དང་། ཁ་སྦྱོར་ལས། འདི་ཉིད་གཙོ་བོ་བདེ་རྒྱལ་པོ། ། ཡིད་ཀྱིས་འཇུག་ཅིང་ཡིད་ཀྱིས་འདག ། ཞེས་བཞེད་པ་དང་འགལ་བའི་ཕྱིར་དང་།
འདིར་ཡང་། ལམ་ཐ་མ་ལུས་སོ་སོར་རྟགས་པའི་འགོག་པ་ཡིན་གྱི། ལམ་འབྲིང་པོ་དམ་ཚིག་དང་སྡོམ་པ་དང་། ལམ་ཟབ་མོ་བླ་མའི་མོས་གུས་གཙོ་བ་ཡིན་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ། ལུས་ཀྱི་ཆ་ལ་དམིགས་པ་གཏོད་པ་ཙམ་ལུས་ལ་གནད་དུ་བསྣུན་པའི་དོན་དུ་མི་བཞེད་པའི་ཕྱིར་དང་། བཞེད་ན། སྤྱོད་པ་རྣམས་སྦྱོང་གི་དམིགས་པ་རྣམས་ཀྱང་། ཕལ་ཆེར་ལུས་ལ་གནད་དུ་བསྣུན་པར་འགྱུར་བའི་ཕྱིར་དང་།
སེམས་ཀྱི་བསྒོམ་པ་ཙམ་ཡང་། སེམས་ལ་གནད་དུ་བསྣུན་པ་མ་ཡིན་པའི་ཕྱིར་དང་། ཡིན་ན་རིམ་གཉིས་ཀྱི་རྣལ་འབྱོར་ཐམས་ཅད་ཀྱང་། སེམས་ལ་གནད་དུ་བསྣུན་པ་ཁོ་ནར་འགྱུར་བའི་ཕྱིར་དང་། འདུས་པ་དང་། དུས་ཀྱི་འཁོར་ལོ་ལ་སོགས་པར། ཆ་མཉམ་པར་བསྣུན་པར་བཤད་པའི་རྒྱུ་མཚན་མེད་པའི་ཕྱིར་དང་། འདུས་པ་སོགས་བླ་མེད་ཀྱི་རྒྱུད་སྡེ་དུ་མར། སྦྱོར་བ་ཡན་ལག་དྲུག་ཏུ་བསྟན་པས། སོར་བསམ་གྱི་ཐད་དུ།
མན་ངག་ལས། ནམ་མཁའི་མཐོང་དུ་གཟའ་བདུན་བསྟན་པར་བཅིང་། ། རྒྱ་མཚོའི་གཏིང་དུ་རྩ་གསུམ་ཡན་ལག་བསྡམ། ། ཞེས་ལུས་ལ་གནད་དུ་བསྣུན་པར་བཞེད་པའི་ཕྱིར་དང་། སྲོག་འཛིན་རླུང་གི་རྣལ་འབྱོར་དང་། རྗེས་རྟིང་ཐིག་ལེའི་རྣལ་འབྱོར་ཀྱང་། ལུས་ལ་གནད་དུ་བསྣུན་པ་ཁོ་ན་ཡིན་པའི་ཕྱིར་དང་། ཁ་སྦྱོར་གྱི་ལུང་གིས། ཆ་མཉམ་དུ་གནད་དུ་བསྣུན་པར་མི་གྲུབ་པའི་ཕྱིར་དང་། སྒྲ་ཇི་བཞིན་པ་ཡིན་ན།
སེམས་ཁོ་ན་ལ་གནད་དུ་བསྣུན་པར་བསྟན་པའི་ཕྱིར་དང་། དེ་ལྟར་ན་ཆ་མཉམ་དུ་གནད་དུ་བསྣུན་པ་འགལ་བའི་ཕྱིར་དང་། བླ་མའི་མོས་གུས་ནི་ཏིང་ངེ་འཛིན་གྱི་རྒྱུ་ཡིན་ལ། འོན་ཀྱང་དབང་དང་། བླ་མའི་རྣལ་འབྱོར་གྱི་མན་ངག་ཐུན་མོང་མ་ཡིན་པ་རྣམས། ལུས་ལ་གནད་དུ་བསྣུན་པ་ཡིན་པའི་ཕྱིར་རོ། ། འོ་ན་ལུས་ལ་གནད་དུ་བསྣུན་པའི་དོན་གང་ཡིན་ཞེ་ན། བསྣུན་གཞི་ལུས་ཞེས་པ། ལུས་རྩ་དང་། རྩ་ཡི་གེ་དང་།
ཁམས་བདུད་རྩི་དང་། སྙིང་པོ་ཡེ་ཤེས་རླུང་སྟེ་བཞི་ལའོ། ། གང་བསྣུན་ན་རིམ་གཉིས་ཀྱི་རྣལ་འབྱོར་ཡན་ལག་དང་བཅས་པའོ། ། ཇི་ལྟར་བསྣུན་ན། ཕྱིན་ཅི་མ་ལོག་པར་བསྒོམ་ཞིང་བསྒྲུབ་པའི་ཚུལ་གྱིས་སོ། ། གང་གིས་བསྣུན་ན་སེམས་ཀྱིས་སོ། ། དེ་ལྟར་ཡང་། ལུས་ཐབས་རྒྱུད་སོགས་ལ་ཞེས་དང་། ལུས་ལ་བརྟེན་ནས་བདེ་ཆེན་གྱི་སྒྲིབ་པ་འགག་ཅིང་། ཞེས་སོགས་ཀྱིས་ཤིན་ཏུ་གསལ་བར་བསྟན་ལ།
མཚན་ཉིད་ཐེག་པར་ནི། དེ་ལྟ་བུའི་ཚུལ་ཅུང་ཟད་ཀྱང་མ་བཤད་ཅིང་། ལམ་གྱི་གཙོ་བོ་ཞི་ལྷག་གཉིས་ལས། ཞི་གནས་ནི་སེམས་གནས་པའི་ཐབས་དགུ་ལ་སོགས་པས་སྒྲུབ་ལ། ལྷག་མཐོང་ནི་སོ་སོར་རྟོག་པའི་ཤེས་རབ་ཀྱིས་བསྒྲུབས་ཏེ། དེ་དག་སྒྲུབ་པ་ལུས་རྩ་སོགས་ལ་གནད་དུ་བསྣུན་མི་དགོས་པར། གསེར་གྱི་ཁ་དོག་ལྟ་བུའི་སྐུ་ལུས་ཀྱིས། ། འཇིག་རྟེན་གསུམ་པོ་ཀུན་ནས་ལྷ་ངེ་བ། ། དམིགས་པ་དེ་ལ་གང་གིས་སེམས་འཇུག་པ། ། བྱང་ཆུབ་སེམས་དེ་མཉམ་བཞག་ཅེས་བྱ་འོ། །
ཞེས་དང་། གང་ཚེ་སེམས་ལ་བདག་མེད་སོ་སོར་རྟོག ། སོ་སོར་དེ་རྟགས་གལ་ཏེ་སྒོམ་བྱེད་ན། ། དེ་ནི་མྱ་ངན་འདས་ཐོབ་འབྲས་བུའི་རྒྱུ། ། རྒྱུ་གཞན་གང་གིས་ཉེ་བར་ཞི་མི་འགྱུར། ། ཞེས་སོགས་ལྟར། སེམས་ཁོ་ན་ལ་གནད་དུ་བསྣུན་ནས་བསྐྱེད་པ་ཡིན་པའི་ཕྱིར་རོ། ། དེའི་ཕྱིར་ལུས་ཀྱི་ཆ་ཤས་ལ་དམིགས་པ་ཙམ་ལུས་ལ་གནད་དུ་བསྣུན་པར་འདོད་པ་དང་། སེམས་ཀྱིས་སྒོམ་པ་ཙམ་སེམས་ལ་གནད་དུ་བསྣུན་པར་འདོད་པའི་ལོག་པའི་ལྟ་བ་དག་རྒྱང་རིང་དུ་བྱས་པ་ཡིན་ནོ། ། མཐོང་སྣང་།
རྨི་ལམ། ཉམས་གསུམ་གསུམ་ནི། ཞེས་པར་བསྟན་བཅོས་དེ་ཉིད་འདུས་པར། ཁ་ཅིག་ན་རེ། བསྒོམ་པ་མི་འཆོར་བའི་མཐོང་སྣང་ནི། བསྒོམ་པའི་ཚེ་མཐོང་སྣང་ན་མཉམ་བཞག་དང་། སྔར་གོམས་པའི་ཤུགས་ལས། མ་བསྒོམ་པའི་ཚེ་ན་མཐོང་ན་རྗེས་ཐོབ་ཀྱི་སྣང་བའོ། ། རྨི་ལམ་ནི། རྨི་ཉམས་ཏེ།
རྟ་རྨི་བ་ལ་སོགས་པའོ། ། ཉམས་ཏེ། རྩ་རླུང་གི་ཟུག་ལ་སོགས་པའོ། ། གསུམ་གསུམ་ནི་ཉམས་དྲོད་གསུམ་པོ་རེ་རེ་ལ་ཡང་གསུམ་གསུམ་དུ་ཕྱེ་བས་དགུར་འགྱུར་ལ། དེ་ཡང་། རྣམ་རྟོག་སྔོན་དུ་སོང་བ་ལ་གསུམ་ཡོད་པ་ལྟར། ཁམས་དགུ་འདུས་པ་ལ་གསུམ་དང་། ཐིག་ལེ་འབར་ཞིང་འདུས་པ་ལ་གསུམ་ཡོད་པས་སོ། ། དང་པོ་ལ། རྣམ་རྟོག་སྔོན་དུ་སོང་བའི་མཐོང་སྣང་ནི།
མི་རོའམ། རྟེན་ཁྱད་པར་ཅན་མཐོང་ཐོས་ལ་བསྟེན་ནས། བསྒོམ་ཙ་ན་སྔར་མཐོང་ཐོས་ཀྱི་དོན་དེ་ཉིད་ཉམས་སྣང་ལ་འཆར་ཞིང་། དེའི་དོན་སྟེང་དུ་རྟོག་མེད་དུ་གནས་པའོ། ། རྣམ་རྟོག་སྔོན་སོང་གི་རྨི་ཉམས་ནི། གཉིད་ཀྱིས་རྟེན་བྱས་ཏེ། མཐོང་ཐོས་ཀྱི་དོན་རྨི་ལམ་དུ་འཆར་ཞིང་། དེ་ལ་སེམས་ཟིན་པའོ། ། ལུས་ཉམས་ནི་དེ་དག་གི་མཐུས་རང་སེམས་འདུས་པས་རྩ་ཟུག་འབྱུང་བ་ལ་སོགས་པའོ། ། གཉིས་པ་ལ་གསུམ་སྟེ།
བདུད་རྩི་ལྔ་དང་ནམ་མཁའ་ཁྱབ་བྱེད་དུ་བཏང་བའི་རླུང་བཞི་སྟེ། ཁམས་དགུ་པོ་དེ་བསྒོམས་པའི་སྟོབས་ཀྱིས། ནང་དུ་འདུས་པ་ལས། མཐོང་ཐོས་ལ་མ་ལྟོས་པར། རིགས་དྲུག་དང་། སྐུ་ལ་སོགས་པ་མཐོང་ཉམས་སྣ་ཚོགས་འཆར་བ་མཐོང་སྣང་། དེ་དག་ཅི་རིགས་རྨི་ལམ་དུ་ཤར་བ་རྨི་ཉམས། དེས་རླུང་སེམས་འདུས་ཏེ། ལུས་ངག་གི་སྤྱོད་པ་སྣ་ཚོགས་སུ་འཆར་བ་ལུས་ཉམས་སོ། ། གསུམ་པའི་གསུམ་ནི།
ལུས་ལ་བདེ་བ་ཆེར་འབར་ཞིང་། མཐོང་སྣང་རྣམས་བསྟན་ལ། ཁྱད་པར་དུ་སྟོང་གསུམ་གྱི་ཉི་ཟླ་མཐོང་བ་ལ་སོགས་པ་མཐོང་སྣང་། དེ་ཉིད་རྨི་ལམ་དུ་འཆར་བ་རྨི་ཉམས། རང་གི་ལུས་ཀྱང་དེར་སོང་བ་སྙམ་བྱེད་ཅིང་། ལུས་གཟི་མདངས་དང་ལྡན་པ་ལ་སོགས་པ་ལུས་ཉམས་སོ། ། དེ་ཉིད་ནི་ཁམས་གསུམ་ཀུན་ཏུ་སྣང་བ་སྟེ། སྣང་བ་གཞན་མི་དམིགས་པར། ཁམས་གསུམ་པོ་དེ་འབའ་ཞིག་སྣང་ཞིང་། དེ་ཉིད་ལ་ཏིང་ངེ་འཛིན་དུ་འགྱུར།
ཞེས་ཟེར་རོ། ། དེ་ལས་འགའ་ཞིག་ནི། གསུང་ངག་གི་དགོངས་པ་མ་ཡིན་ཏེ། འདིར་རྨི་ལམ་ཞེས་པའི་ཚིག་སྦྱོར་ན། མཐོང་སྣང་ཞེས་པ་ལ་ཡང་ཉམས་ཞེས་སྦྱོར་བར་མཚུངས་པའི་ཕྱིར་དང་། གཞན་དུ་ན། མཐོང་སྣང་རྨི་ལམ་ཉམས་ཞེས་སོགས། ལོགས་ཉིད་དུ་གསུངས་པས། རྨི་ལམ་གྱི་རྟགས་ཞེས་པ་ཙམ་ཐོབ་ཀྱི་ཉམས་ཞེས་པའི་ཁྱད་པར་སྦྱོར་བ་མི་འཐད་པའི་ཕྱིར་དང་། མཐོང་སྣང་ལ་སོགས་པ་ཐམས་ཅད་ཉམས་སུ་བྱེད་ན་ཧ་ཅང་ཐལ་བའི་ཕྱིར་རོ། །
ཞེས་གསུངས་སོ། ། དེ་ནི་མི་འཐད་དེ། མཐོང་སྣང་ལ་ཉམས་སྦྱར་བ་ལ་སྐྱོན་མེད་པའི་ཕྱིར་དང་། མཐོང་སྣང་རྨི་ལམ་ཉམས་ཞེས་ཐ་དད་དུ་གསུངས་ཀྱང་། གོང་དུ་བཤད་པ་ལྟར་ཟླ་སྟོབས་ཀྱིས། ཉམས་ལུས་ཉམས་ལ་འཇུག་པ་ཡིན་པའི་ཕྱིར་དང་། རྟགས་ཞེས་པ་ཙམ་ཐོབ་སྟེ།

ལོགས་ལོགས་ཉིད་དུ་གསུངས་པའི་ཕྱིར་ཞེས་པ་ལ་ནི། ཁྱབ་པ་ཅི་ཡང་མེད་པའི་ཕྱིར་དང་། གསུམ་གསུམ་ཞེས་པའི་སྒྲ། མཐོང་སྣང་རྨི་ལམ་ཉམས་གསུམ་ལ། དྲོད་གསུམ་གྱིས་འབྱེད་པ་ཡིན་པའི་ཕྱིར་དང་། མཐོང་སྣང་ཉམས་མ་ཡིན་ན། ཁྱེད་རང་གིས། སིཧླ་དང་ཉི་མ། ག་པུར་དང་ཟླ་བ་ཞེས་པར། ལུས་ཉམས་སུ་འོད་ཁ་དོག་དམར་པོས་བསྐོར་བ་འབྱུང་། ཞེས་དང་།
ལུས་ཉམས་སུ་འོད་དཀར་པོས་བསྐོར་བ་འབྱུང་། ཞེས་བཤད་པ་དང་འགལ་བའི་ཕྱིར་རོ། ། ཡང་། བསྟན་བཅོས་དེ་ཉིད་འདུས་པ་ལས། མཐོང་སྣང་གི་རྟགས་ནི་དུ་བ་ལ་སོགས་པའོ། ། ཞེས་དང་། རླུང་གི་རྟགས་ནི། ས་ཆུ་ལ་ཐིམ་ན། ཞེས་དང་། རྩ་ཡི་གེའི་རྟགས་ནི།
རྩ་འཛིན་ཞེས་དང་། ཁམས་བདུད་རྩིའི་རྟགས་ནི། བདུད་རྩི་ལྔ། ཞེས་སོགས་གསུངས་སོ། ། དེ་ནི་མི་རིགས་ཏེ། རྟགས་ཞེས་པ་ནི། འདས་ལམ་གྱི་སྒོས་ཆོས་ཡིན་པའི་ཕྱིར་དང་། འཇིག་རྟེན་པའི་ལམ་དུ་དྲོད་གསུམ་གྱིས་སྡུད་ཀྱི། རྟགས་ཞེས་ཅུང་ཟད་ཀྱང་མ་གསུང་པའི་ཕྱིར་དང་། ཁྱེད་རང་གིས་ཀྱང་།
འཇིག་རྟེན་དང་འཇིག་རྟེན་ལས་འདས་པའི་ལམ་ལ། དྲོད་ཀྱི་བསྡུས་པ་དང་། རྟགས་ཀྱིས་བསྡུས་པ་ཞེས་བཤད་པ་དང་འགལ་བའི་ཕྱིར་རོ། ། ས་ཆུ་མེ་རླུང་དང་རླུང་སེམས་མཉམ་པར་འདུས་ན། ཞེས་པར། བསྟན་བཅོས་དེ་ཉིད་འདུས་པ་ལས། རང་ལུགས་འཇོག་པ་ན། ས་ཆུ་མེ་རླུང་དང་། སེམས་མཉམ་པར་འདུས་ན་ཞེས་པ། ས་ཆུ་མེ་རླུང་གི་དམ་ཚིག་མཁའ་འགྲོའི་ཚུལ་དུ་གཞིར་གནས་པ་དེ་ལ།
བསྒོམས་པའི་སྟོབས་ཀྱིས་འཕེལ་བའི་རླུང་དང་། བྱང་ཆུབ་ཀྱི་སེམས་ཡེ་ཤེས་མཁའ་འགྲོའི་ཚུལ་གྱིས་རོ་མཉམ་པར་འདུས་ཤིང་བྱིན་གྱིས་བརླབས་པ་ལས། ཁྱད་པར་དུ་མེ་རླུང་སྟོབས་འཕེལ་བས། གཞན་རླུང་དང་བྱང་སེམས་དབང་དུ་བྱས་ཏེ། བྱིན་གྱིས་བརླབས་པས་ན་རྟེན་འབྲེལ་བྱས་ནས། མཐོང་སྣང་དུ་ཁམས་གསུམ་རྣམ་པ་ཀུན་ཏུ་མེ་འབར་བའི་རྣམ་པ་ལྟ་བུར་སྣང་ངོ་། ། དེའི་ཚེ་རྨི་ལམ་དུ་གྲོང་ཁྱེར་ཆེན་པོ་མེས་ཚིག་པ་ལ་སོགས་པ་འབྱུང་། ལུས་ཉམས་སུ་ཡང་སྤུ་ལུས་ཐམས་ཅད་ཚ་ཞིང་འབྲབ། རྔུལ་འབྱུང་། དྲོད་སྐྱེ།
ངག་ཉམས་སུ་ཚིག་རྩུབ་སྨྲ། སེམས་ཉམས་སུ་ཁྲོ་འཁྲུག་སྐྱེའོ། ། ཆུ་རླུང་སྟོབས་འཕེལ་བས་བདག་རྒྱུད་བྱིན་གྱིས་བརླབ་པ་དང་། ལུས་ཉམས་སུ། སྤུ་ལུས་ཁོལ་པོའམ། ཐམས་ཅད་ཁྱབ་པར་གྲང་བར་གྱུར་ནས། དྲོད་ཆུང་། ངག་ཉམས་སུ་ཚིག་དལ། སེམས་ཉམས་སུ་དགའ་སྤྲོ་ཆེ། རྨི་ལམ་དུ་ཆུ་ལ་རྒལ་བའམ།
རྒྱ་མཚོ་ལ་གྲུ་བཙུགས་པ་རྨི། མཐོང་སྣང་དུ་ཡང་རྒྱ་མཚོ་བཞི་ལ་སོགས་པ་ཆུའི་རྣམ་པ་ལྟ་བུ་མཐོང་སྟེ། གཉིས་གཞུང་ལས་མེད་པའི་ཤུགས་ཀྱིས་ཤེས་པར་བྱའོ། ། རླུང་གི་རླུང་སྟོབས་འཕེལ་བས་བདག་རྒྱུད་བྱིན་གྱིས་བརླབས་ན། སེམས་ཉམས་སུ་ཤེས་པ་སྐད་ཅིག་ཀྱང་མི་གནས་པར། རྣམ་རྟོག་རྒྱུན་ཆགས་ཀྱི་འདུ་འཕྲོ་བྱེད་ཅིང་གཉིད་ཀྱང་འཆག རྒྱ་ལ་གཉིད་བྱུང་ན། རྨི་ལམ་དུ་རང་ནམ་མཁའ་ལ་འཕུར་བ་དང་། བྱའི་ཁྱུ་མང་པོ་འབྱུང་། ལུས་ཉམས་སུ་རྟ་ལྟར་མགྱོགས།
ངག་ཉམས་སུ་སྨྲ་ལ་དགའ། མཐོང་སྣང་དུ་རླུང་གི་དཀྱིལ་འཁོར་མཐོང་བ་ལ་སོགས་པ་འབྱུང་སྟེ། ཤུགས་ཀྱིས་བསྟན་ཏོ། ། འདིར་དངོས་སུ་མ་ཟིན་ཡང་། ས་རླུང་གི་ཉམས་ཤུགས་ལ་བསྟན་པ་ནི། ས་རླུང་སྟོབས་འཕེལ་བས་བདག་རྒྱུད་བྱིན་གྱིས་བརླབས་ན། ལུས་ཉམས་སུ་ལུས་ཐམས་ཅད་ལྕི་ཞིང་མི་ཐེག ངག་ཉམས་སུ་སྨྲ་བ་ཉུང་། སེམས་ཉམས་སུ་གསེར་གྱི་ས་གཞི་ལ་སོགས་པ་མཐོང་ཞིང་། སྣང་བ་སེར་པོར་ཆར།
རྨི་ལམ་དུ་ཡང་ཐང་ཆེན་པོ་ལ་སོགས་པ་ལ་ཡང་འགྲོ་མི་ནུས་པ་ལ་སོགས་པ་རྨིའོ། ། དེ་དག་གིས་ནི་རྡོ་རྗེའི་ཚིག་རྐང་ཟོར་ཡང་བར་བྱ་བའི་ཕྱིར། མེ་རླུང་མཐོང་སྣང་ལ་སྦྱར། གཉིས་ཤུགས་ཀྱིས་བསྟན། ཆུ་རླུང་དང་། ནམ་མཁའི་རླུང་ལུས་ཉམས་ལ་སྦྱར། གཉིས་ཤུགས་ཀྱིས་བསྟན། ས་རླུང་གི་ཉམས་གསུམ་ཤུགས་ཀྱིས་བསྟན་ཏེ། དེ་ལྟར་འབྱུང་བ་ལྔའི་རླུང་ལ། རྟགས་གསུམ་གསུམ་གྱིས་ཕྱེ་བས།
བཅོ་ལྔ་དང་། རླུང་གི་རླུང་ལ་སེམས་ཉམས་བསྣན་ནས། བཅུ་དྲུག་དུ་ཡང་འགྱུར་རོ། ། ཞེས་གསུངས་སོ། ། དེ་ནི་ཤིན་ཏུ་མི་རིགས་ཏེ། རྡོ་རྗེའི་ཚིག་རྐང་དུ། མེ་རླུང་མཐོང་སྣང་དང་སྦྱར། ཆུ་རླུང་དང་ནམ་མཁའི་རླུང་ལུས་ཉམས་ལ་སྦྱར། རླུང་གི་རླུང་སེམས་ཉམས་དང་སྦྱར། དེ་ལྟར་ན་མཐོང་སྣང་།
རྨི་ཉམས། སེམས་ཉམས་ཏེ། བཞི་གསུངས་ཀྱི། ངག་ཉམས་ཞེས་བྱ་བ་གཏན་མ་བཤད་པའི་ཕྱིར་དང་། རིགས་དྲུག་གི་ཐད་དུ། སྔགས་ཞེས་བཤད་པ་ངག་ཉམས་ཡིན་པས། འདིར་དངོས་སུ་མ་བཤད་ཀྱང་མཚུངས་སོ་ཞེ་ན། ལྷའི་སྐད་ལེགས་པར་སྦྱར་བའི་སྐད་དང་། མི་སྐད་ཡུལ་སོ་སོའི་སྐད་དང་། ཞེས་པ་ལྟར།
འབྱུང་བ་སོ་སོའི་སྐད། ཆུ་སྒྲ་ཤྭ་ཤྭ། མེ་སྒྲ་འུར་འུར། ཞེས་བྱ་བ་ལ་སོགས་པ་སྨྲོས་རིགས་པའི་ཕྱིར་དང་། ཚིག་རྩུབ་སྨྲ་བ་ལ་སོགས་པ་ནི། མེ་སྒྲ་ལ་སོགས་པ་མ་ཡིན་པའི་ཕྱིར་དང་། མེ་རླུང་ལྟ་བུ་རེ་རེ་ལའང་མཐོང་སྣང་སོགས་ལྔ་ལྔ་དང་སྦྱར་བས། འཇུག་སྡུད་དུ་བཅོ་ལྔའམ། བཅུ་དྲུག་ཏུ་འགྱུར་རོ་ཞེས་བྱ་བ་ནི་བབ་ཅོལ་ཁོ་ན་ཡིན་པའི་ཕྱིར་དང་། གལ་ཏེ་མཐོང་སྣང་དང་།
རྨི་ལམ་མི་བགྲང་ངོ་ཞེ་ན། འོ་ན་མེ་རླུང་མཐོང་སྣང་ལ་སྦྱར། གཉིས་ཤུགས་ཀྱིས་བསྟན། ཞེས་སོགས་དང་དངོས་འགལ་ཁོ་ན་ཡིན་པའི་ཕྱིར་དང་། འོན་ཏེ། ཉམས་གསུམ་པོ་གཅིག་ཏུ་བྱེད་དོ། ། ཞེ་ན། རླུང་ལ་སེམས་ཉམས་བསྣན་པས་བཅུ་དྲུག་ཏུ་ཡང་འགྱུར་རོ་ཞེས་པ། དེ་ལས་ཀྱང་བབ་ཅོལ་ཆེན་པོ་ཡིན་པའི་ཕྱིར་རོ། ། འབྱུང་བཞིའི་རླུང་མཉམ་རྒྱུ་དང་།
ཞེས་པར། བསྟན་བཅོས་དེ་ཉིད་འདུས་པ་ལས། འདིར་ཁ་ཅིག་ལུས་ཉམས་གཙོ་ཆུང་བས་མ་བརྗོད་དོ། ། ཞེས་ཟེར་བ་ནི་མན་ངག་མ་ཡིན་ཏེ། ཤེས་པར་བྱེད་པ་མེད་པའི་ཕྱིར་དང་། ལུས་ཉམས་གཙོ་ཆུང་བ་བཞིན། འདིར་ཡང་ངག་ཉམས་ལ་སོགས་པ་ཡང་གཙོ་ཆུང་བར་མཚུངས་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ། དཔེ་མཛོད་མར།
འདི་ལ་ལུས་ཉམས། རང་ལྷ་མོ་ཡིན་སྙམ་པ་ནི་འབྱུང་བར་དཀའ་བས་གཙོ་ཆུང་སྟེ་མ་བརྗོད་དོ། ། ཞེས་གསུངས་པའི་ཕྱིར། ངག་ཉམས་ཡོད་པར་སྨྲས་པ་མེད་པའི་ཕྱིར་རོ། ། འབྱུང་བཞིའི་རླུང་སྣ་ཚོགས་དང་། ཞེས་པར། བླ་མ་དམར་གྱིས། འབྱུང་ཆུང་བཅུ་དྲུག་ཟེར་ཡང་། བརྒྱད་ལས་མི་འདུག་སྟེ། ས་སོགས་ཉིས་བརྒྱ་ཉི་ཤུ་རྩ་ལྔ་པ་ཕྲག་བརྒྱད།
སྟོང་བརྒྱད་བརྒྱ་པ་ཕྲག་གཅིག་ཏུ་ཚང་བའོ། ། ཞེས་གསུངས་པ་ནི་མི་རིགས་ཏེ། སྲས་དོན་མར། ད་ནི་བཅུ་དྲུག་ཏུ་ཆ་མཉམ་པའི་ཉམས་ལས། འབྱུང་བཞིའི་རླུང་སྣ་ཚོགས་དང་། དྲི་རོ་ཞེས་སྨྲོས་ཏེ། ས་རླུང་དང་གནས་ལྟེ་བར་ཉི་བརྒྱ་ཉི་ཤུ་རྩ་ལྔ་པ་ཚན་པ་བཞི་སྦྱོར་བ་ན། སྐོར་བཞི་གཅིག་ཟིན་པས། དེ་དང་དུས་མཉམ་པར། ཆུ་རླུང་ལ་སོགས་པ་གསུམ་ཡང་།
སྙིང་ག་ལ་སོགས་པར། རང་གནས་སུ་ཉིས་བརྒྱ་ཉི་ཤུ་རྩ་ལྔ་པ་ཚན་པ་བཞི་བཞི་སྦྱོར་བ་ན། སྐོར་རེར་ཟིན་པ་སྟེ། མདོར་ན་དགུ་བརྒྱ་པ་ཕྲག་ཚན་པ་བཞིས་སྐོར་བ་བཞིའི་རླུང་ཉིས་བརྒྱ་ཉི་ཤུ་རྩ་ལྔ་པ་ཚན་པ་བཅུ་དྲུག་དེ་ཉིད་ལ། འབྱུང་ཆུང་དུ་རྩིས་ན་བཅུ་དྲུག་ཅེས་བྱ་བ་ཆ་མཉམ་པར་ཟིན་ཅིང་། དེ་ཙམ་ན་ཡན་ལག་གི་རླུང་གི་གཙོ་བོ་སྣའི་ཤིན་ཏུ་རྒྱུ་བ་དང་། ལྕེའི་མངོན་པར་རྒྱུ་བ་གཉིས་ཀྱང་ནང་དུ་ཆེར་ལོག་པས། ནང་རྟེན་འབྲེལ། ཕྱི་རྟེན་འབྲེལ་དུ་སྣ་ཚོགས་དྲི་རོ་ཞེས་བྱ་བ། ལུས་ཉམས་འབའ་ཞིག་ལ།
རང་གིས་སྔར་མ་ཟོས་ཤིང་མ་མྱོང་བའི་འཇིག་རྟེན་གྱི་ཁམས་དུ་མའི་དྲི་ཞིམ་པ་སྣ་ཚོགས་དང་། རོ་ཞིམ་པ་སྣ་ཚོགས་མགྲིན་པར་མྱོང་བ་འབྱུང་སྟེ། རླུང་སེམས་ཀྱི་རྟེན་འབྲེལ་གྱི་ཆེ་བའམ་མཐུ་ཡིན་ནོ། ། ཡང་། རྣམ་པ་གཅིག་ཏུ་སའི་རླུང་གིས་མགོ་དྲངས་པའི་དགུ་བརྒྱ་ཕྲག་གཅིག་ནས་བཟུང་སྟེ། ཐ་མའི་རླུང་གི་རླུང་གིས་རླུང་མགོ་དྲངས་པས། དགུ་བརྒྱ་ཕྲག་གཅིག་གི་བར་དུ་ཆ་མཉམ་སྟེ། མདོ་ན་འཕོ་བ་གཉིས་ཀྱི་རླུང་སྟོང་བརྒྱད་བརྒྱ་པ་གཉིས་ཟིན་པ་ན་རྟེན་འབྲེལ་དྲི་རོ་སྣ་ཚོགས་མྱོང་བའོ། ། ཞེས་ཚུལ་མི་འདྲ་བ་གཉིས་གསུངས་ལ། གཉག་མར་ཡང་།
འཕོ་བ་གཉིས་ཀྱི་རླུང་ཆ་མཉམ་པར་ཟིན་པས། ཞེས་གསུངས་པའི་ཕྱིར་རོ། ། ཡང་བསྟན་བཅོས་དེ་ཉིད་འདུས་པ་ལས། འབྱུང་བ་བཞིའི་རླུང་སྣ་ཚོགས་ཞེས་པ་འདིར། ཁ་ཅིག་ན་རེ། ནང་དུ་འབྱུང་བཞིའི་རླུང་སྣ་ཚོགས་ཟིན་པས། ཕྱི་རོལ་དུ་སྣ་ཚོགས་དང་། དྲི་རོ། ཞེས་པ། འཇིག་རྟེན་གྱི་ཁམས་ཀྱི་དྲི་རོ་སྣ་ཚོགས་དང་།
རོ་སྣ་ཚོགས་ཉམས་སུ་མྱོང་བ་སྙམ་བྱེད་པ་འབྱུང་། འདི་ལ་ལུས་ཉམས་འབའ་ཞིག་ལས། མཐོང་སྣང་དང་། རྨི་ལམ་ནི་མེད་དོ། ། ཞེས་གསུངས་སོ། ། ཁོ་བོ་ནི་དེ་ལྟར་མི་སྨྲས་ཏེ། གང་ལ་སྦྱར་བའི་འབྱུང་བཞིའི་རླུང་སྣ་ཚོགས་ཞེས་པ་འདིས། ཕྱི་རོལ་དུ་སྣ་ཚོགས་ཞེས་པ་ཟིན་མི་ནུས་པའི་ཕྱིར་དང་། ནུས་སུ་ཆུག་ཀྱང་སྣ་ཚོགས་དང་། དྲི་དང་།
རོ་ཞིམ་འདིས། དྲི་སྣ་ཚོགས་དང་། རོ་སྣ་ཚོགས་ཞེས་སྟོན་མི་ནུས་པའི་ཕྱིར་ཏེ། ཁྲ་བོ་དང་སྔོ་སེར་ཞེས་པ་ལྟ་བུ་ལ། སྔོན་པོ་ཁྲ་བོ། སེར་པོ་ཁྲ་འོ། ཞེས་སྟོན་མི་ནུས་པ་ལྟར་རོ། ། ཡང་། ལ་ལ་ནི། ཕྱི་རོལ་དུ་འཇིག་རྟེན་གྱི་ཁམས་ཀྱི་གཟུགས་སྣ་ཚོགས་མཐོང་།
སྒྲ་སྣ་ཚོགས་ཐོས་ཏེ། འདི་ལ་ལུས་ཉམས་འབའ་ཞིག་ལས། སེམས་ཉམས་ནི་མེད་དོ། ། ཞེས་གསུངས་སོ། ། དེ་ནི་མ་ཡིན་ཏེ། འབྱུང་བཞིའི་རླུང་སྣ་ཚོགས་དང་། ཞེས་པ་འདིས། གཟུགས་སྣ་ཚོགས་མཐོང་བ་ལ་སོགས་པ་སྟོན་པའི་ཤེས་བྱེད་མེད་པའི་ཕྱིར་དང་། མཐོང་ན་མཐོང་སྣང་མེད་པ་འགལ་བའི་ཕྱིར་དང་། དྲི་དང་།
རོ་ཞེས་པ་འདི་ལ། ལུས་ཉམས་སྟོན་མི་ནུས་ཤིང་། གཞན་ཡང་ལུས་ཉམས་སྟོན་པའི་ཚིག་མེད་པས་ལུས་ཉམས་བསྟན་པའི་ཕྱིར་རོ། ། ཞེས་གསུངས་སོ། ། དེ་ནི་རིགས་པ་མ་ཡིན་ཏེ། འབྱུང་བཞིའི་རླུང་སྣ་ཚོགས་ཟིན་པ་ལས་དྲི་རོ་སྣ་ཚོགས་མྱོང་། ཞེས་སྦྱོར་བ་ཡིན་པའི་ཕྱིར་དང་། སྣ་ཚོགས་དྲི་རོ་ཞེས་བརྗོད་ཀྱང་། འགལ་བ་མེད་དེ། སྣ་ཚོགས་པའི་དྲི་རོ་མྱོང་ཞེས་བྱ་བ་ཡིན་པའི་ཕྱིར་དང་།
སྣ་ཚོགས་དང་དྲི་རོ་ཞེས་འབྱུང་ཡང་འགལ་བ་མེད་དེ། སྔ་མའི་སྣ་ཚོགས་ཞེས་བྱ་བའི་སྒྲ་འདི་འོག་མ་ལ་ཡང་འཇུག་ཅེས་ཤེས་པར་བྱ་བའི་ཕྱིར། དང་གི་སྒྲ་བརྗོད་ཀྱི། སྣ་ཚོགས་དང་། དྲི་དང་། རོ་དང་། ཞེས་བྱ་བ་མ་ཡིན་པའི་ཕྱིར་རོ། ། འཇིག་རྟེན་གྱི་ཁམས་ཀྱི་གཟུགས་སྣ་ཚོགས་མཐོང་། ཞེས་བྱ་བ་ལ་སོགས་པ་ནི། ཆོས་རྗེ་དཔལ་ལྡན་བླ་མ་དམ་པ་སོགས་བཞེད་ལ།
དྲི་རོ་མྱོང་བ་སེམས་ཉམས་ཡིན་ན། སྤུ་ལུས་གྲང་བ་མྱོང་བ་ཡང་སེམས་ཉམས་སུ་འགྱུར་ཏེ། དེ་གཉིས་སེམས་ཉམས་སུ་འགྱུར་མི་གྱུར་འབྱེད་པའི་དོན་མཐུན་གྱི་ལུང་རིགས་ཅི་ཡང་མེད་པའི་ཕྱིར་རོ། ། བསྟན་བཅོས་དེ་ཉིད་འདུས་པར། རང་ལུགས་འཇོག་པ་ན། འོ་ན་ཇི་ལྟར་ཞེ་ན། སྔར་འབྱུང་བ་བཞིའི་རླུང་མཉམ་དུ་ཟིན་པ་དང་། ལྷ་མོས་ཀྱང་མཆོད་ཅེས་པ་ལྟར། འབྱུང་བཞིའི་རླུང་སྣ་ཚོགས་ཟིན་པ་དང་། དྲི་དང་རོ་མྱོང་བ་སྙམ་བྱེད་པ་ཙམ་འབྱུང་བའོ། །
དེའི་རྒྱུ་མཚན་ནི། རྣམ་ཀུན་མཆོག་ལྡན་ལ་སོགས་པ་ཟག་མེད་ཀྱི་རླུང་དང་། ལུས་བདེ་བའི་ཉམས་མ་ཤར་ཅིང་། ཡུལ་རིང་པོ་ལ་འཕྲོ་བའི་རླུང་སེམས་བསྡམས་པས། མཐོང་སྣང་དང་། རྨི་ལམ་མ་ཤར་ལ། ཡུལ་དབང་པོ་དང་ཕྲད་པར་འཇུག་པའི་དྲི་དང་། རོ་མྱོང་བའི་ཉམས་ཙམ་དུ་ཤར་བ་སྟེ། དེ་ནི་ཉམས་གསུམ་གྱི་ནང་ནས། སེམས་ཉམས་ཉིད་ཡིན་ནོ། །
ཞེས་གསུངས་སོ། ། དེ་ནི་མི་འཐད་དེ། དྲི་རོ་ནི་མྱོང་བ་སྙམ་ཙམ་ལས་མེད། ལུས་ཉམས་དང་། མཐོང་སྣང་དང་། རྨི་ལམ་ནི་མ་ཤར། ངག་ཉམས་ནི་ཡོད་པར་མ་བཤད། སྙམ་པའི་སྒྲས་སེམས་ཉམས་ཀྱང་མེད། དེའི་ཕྱིར། འབྱུང་བཞིའི་རླུང་སྣ་ཚོགས་ཟིན་པ་ལ་ཉམས་གང་ཡང་མེད་པར་འགྱུར་བའི་ཕྱིར་དང་།
ཡུལ་རིང་པོ་ལ་འཕྲོ་བའི་རླུང་སེམས་བསྡམས་པས། མཐོང་སྣང་དང་རྨི་ལམ་མི་འཆར་ན། འབྱུང་བཞིའི་རླུང་མཉམ་རྒྱུ་ལའང་མཚུངས་པའི་ཕྱིར་དང་། མཉམ་རྒྱུ་ནི། རང་གནས་ལྟེ་བ་སོགས་སུ་ཟིན་ནས་མཉམ་རྒྱུར་གྱུར་པ་ཡིན་པས། བསྡམས་པ་མ་ཡིན་ཞེ་ན། འབྱུང་བཞིའི་རླུང་སྣ་ཚོགས་ལ་བསྡམས་པའི་ཁྱད་པར་གྱི་ཚིག་མེད་པའི་ཕྱིར་དང་། དབང་པོ་ཡུལ་དང་ཕྲད་པར་འཇུག་པའི་ཕྱིར། དྲི་རོ་མྱོང་ན། རེག་བྱ་ཡང་མྱོང་བར་རིགས་པའི་ཕྱིར་རོ། །
སིཧླ་དང་། ཞེས་པར། བསྟན་བཅོས་དེ་ཉིད་འདུས་པར། ལུས་ཉམས་སུ་འོད་ཁ་དོག་དམར་པོས་སྐོར་བ་འབྱུང་། ཞེས་དང་། ག་པུར་དང་། ཞེས་པར། ལུས་ཉམས་སུ་འོད་དཀར་པོས་སྐོར་བ་འབྱུང་ངོ་། ། ཞེས་དང་། སྐར་མ་ཞེས་པར།
ལུས་ཉམས་སུ་བ་སྤུའི་བུ་ག་ནས་གཟའ་སྐར་དུ་མ་འཕྲོ། དེ་དག་ནི་མི་རིགས་ཏེ། ལུས་ཀྱིས་འོད་ཁ་དོག་དཀར་པོ་སོགས་མྱོང་བ་མི་སྲིད་པའི་ཕྱིར་དང་། མཐོང་བ་ལུས་ཉམས་ཡིན་ན། མཐོང་སྣང་ཉམས་ཡིན་པ་འགོག་པ་དང་འགལ་བའི་ཕྱིར་རོ། ། ལུས་ཀྱིས་འོད་ཁ་དོག་དཀར་པོ་མྱོང་བ་མི་སྲིད་པ་ཁྱེད་རང་ལ་ཡང་མཚུངས་སོ་ཞེ་ན། ཁོ་བོ་ཅག་ནི། ལུས་ཉམས། རྨི་ཉམས། ཞེས་གསུམ་དུ་བྱེད་པའི་ཚེ།
མཐོང་སྣང་ལུས་ཉམས་སུ་སྡུད་པའི་ཕྱིར་རོ། ། རྩ་འཛིན་སོགས་སུ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། རྩ་འཛིན་ཆེན་པོ་ནི་དབུ་མ་དང་། སོགས་ཀྱི་སྒྲས་བསྡུས་པ། རྩ་འཛིན་ཆུང་ངུ་ནི་རོ་རྐྱང་སྟེ། དེ་གཉིས་ལ་རྩ་གཞན་གྱིས་གཅེར་བའི་གནས་སྐབས་སུ། རིམ་པ་ལྟར་བྲག་རི་དོག་པར་ལུས་ཆུད་པ་དང་། ཤིང་སྡོང་བཀས་པའི་བར་དུ་ལུ་ཆུད་པ་ལ་སོགས་པ་འབྱུང་ངོ་། །
ཞེས་ཟེར་རོ། ། དེ་ནི་མ་ཡིན་ཏེ། དབུ་མའི་ནང་དུ་རྩུབ་པའི་ཉམས་འཆར་བ་མེད་པའི་ཕྱིར་དང་། རྩ་འཛིན་ཞེས་པ་འདི་ཆེན་པོ་ལ་འཇུག་པའི་ཤེས་བྱེད་མེད་པའི་ཕྱིར་དང་། དེ་བས་ན་རྩ་འཛིན་སོགས་ཞེས་པའི་སོགས་ཀྱི་སྒྲས་རྩ་འཛིན་ཆུང་ངུ་སྡུད་པ་ཡང་མི་འཐད་པའི་ཕྱིར་ཏེ། དཔེར་ན། བུམ་པ་ལ་སོགས་པ། ཞེས་པའི་སོགས་པའི་སྒྲས་བུམ་པ་ཆུང་ངུ་སྡུད་པར་བྱེད་པ་མ་ཡིན་པ་བཞིན་ནོ། ། འོ་ན་ཇི་ལྟར་ཞེ་ན། རྩ་འཛིན་ཞེས་པ།
རྩ་ཐམས་ཅད་ཀྱི་རྩ་ལག་ཏུ་གྱུར་པ། སྲོག་རྩ་ལ་རོ་རྐྱང་གིས་གཅེར་བའི་གནས་སུ་རླུང་སེམས་མཉམ་དུ་འདུས་ན། ཤིང་སྡོང་གི་སྣང་བ་དང་། སོགས་པ་ཞེས་པའི་སྒྲས་བསྡུས་པ། རོ་རྐྱང་ལ་རྩ་གཞན་གྱིས་གཅེར་བའི་གནས་སུ་རླུང་སེམས་མཉམ་པར་འདུས་ན། ནགས་ལ་མེ་འབར་བ་དང་། ལུང་པར་ཆུ་འབྲུག་པ་ལ་སོགས་པའི་མཐོང་སྣང་དང་། རྨི་ལམ་ལ་སོགས་པ་འབྱུང་ངོ་། ། ཞེས་གསུངས་སོ། ། དེ་ལ་ཕྱོགས་སྔ་མ་དེ་ནི།
ཆོས་རྗེ་དཔལ་ལྡན་བླ་མ་དམ་པ་སོགས་བཞེད་ལ། རྗེ་བཙུན་གོང་མས་ནི། སྲས་དོན་མར། རྩ་འཛིན་སོགས་ཞེས་བྱ་བ། རྩ་འཛིན་ཆེན་པོ། ཕོ་བྲང་འདུ་ས་ཆེན་པོ་བཞི་དང་། ཚིགས་ཆེན་བཅུ་གཉིས་དང་། རོ་རྐྱང་གཉིས་ལ་སོགས་པའི་རྩ་མདུད་དུ་རླུང་སེམས་མཉམ་པར་འདུས་པས་བདག་བྱིན་གྱིས་བརླབས་པ་ནང་རྟེན་འབྲེལ་དེས། ཕྱི་རྟེན་འབྲེལ་དུ་ལུས་ཉམས་ལ་བདག་ཉིད་བྲག་ཆེན་པོར་སོང་སྙམ་པའམ། བྲག་ཆེན་པོས་ལུས་ལ་བསྡམས་པ་སྙམ་བྱེད་དེ།
མཐོང་སྣང་རྨི་ཉམས་གཉིས་ལ། བྲག་གམ་རི་ཆེན་པོ་ལ་ཡར་འཛེག་མར་འབབ་ལ་སོགས་པ་བྱེད་པའི་ཉམས་འབྱུང་ངོ་། ། སོགས་ཀྱིས་བསྡུས་པ་རྩ་འཛིན་ཆུང་ངུ་སྟེ། རྩ་སུམ་ཅུ་རྩ་གཉིས་དང་། བརྒྱ་ཉི་ཤུ་ལ་སོགས་པ། རྩ་ཕྲན་རྣམས་སུ་འདུས་ནས། མདུད་པའི་དབྱིབས་སུ་འཆད་པ་ནི། ནང་དུ་རླུང་སེམས་མཉམ་པར་འདུས་ན། ཤིང་སྡོང་སོགས་ཞེས་བྱ་བའམ། ལུས་ཉམས་ལ།
རང་གི་ལུས་ཤིང་སྡོང་དུ་སོང་བ་སྙམ་བྱེད་ལ། ཉམས་གཉིས་པོ་ལ། ཤིང་སྡོང་ལ་འཛེག་པའམ། ནགས་ཆེན་པོའི་གསེབ་ཏུ་ཕྱིན་པའམ། ནགས་ལ་ཤིང་དུ་མ་བཅད་པ་ལ་སོགས་པ་འབྱུང་ངོ་། ། དཔེ་མཛོད་མར། རྩ་འཛིན་ཆེན་པོ་རྩ་སུམ་ཅུ་རྩ་གཉིས་སུ་རླུང་སེམས་མཉམ་པར་འདུས་ན། ཉམས་གསུམ་ཅར་ལ་རི་བྲག་དང་། ཅོང་རོང་འབྱུང་ངོ་། ། སོགས་ཀྱི་བསྡུས་པ་རྩ་འཛིན་ཆུང་ངུ་རྩ་སྟོང་ཕྲག་བདུན་ཅུ་རྩ་གཉིས་ཀྱི་མདུད་པ།
དབྱིབས་ངེས་པ་མེད་པའི་ནང་དུ་རླུང་སེམས་འདུས་པ་ལས། ཤིང་སྡོང་ཞེས་པ། མཐོང་སྣང་དང་། རྨི་ཉམས་སུ་སྟོང་གསུམ་གྱི་ནགས་ཚལ་དང་། ཤིང་སྡོང་མཐོང་། ལུས་ཉམས་སུ་ལུས་ཤིང་སྡོང་ལ་སོགས་པར་འགྱུར་བར་མཐོང་། དེའི་རྩ་བ་རྡོ་རྗེའི་ཚིག་རྐང་ལ་འདོན་ལུགས་གཉིས་ཏེ། རྩ་འཛིན་བྱས་ན་ཡལ་ག་དུ་མ་འབྱུང་བའི་མདོ་རུ་ཐིག་ལེ་འཛིན་པ་ལ་འགྲོ། རྩ་འཛིན་བྱས་ན་ཡལ་ག་དུ་མ་འཛིན་པ་ལ་འགྲོ་གསུངས་སོ། ། ཞེས་གསུངས་སོ། །
དེའི་ཕྱིར་སྐྱོན་དེ་དག་འཇུག་པའི་གོ་སྐབས་ཡོད་པ་མ་ཡིན་ཏེ། རྩ་འཛིན་སོགས་ཞེས་པ་ལ། ཆེན་པོའི་སྒྲ་དངོས་སུ་མེད་ཀྱང་། ཁོང་ན་ཡོད་པ་བླ་མའི་མན་ངག་གིས་དངོས་སུ་ཕྱུང་བ་ཡིན་པའི་ཕྱིར་དང་། ཆེན་པོ་སོགས་ཀྱི་སོགས་ཁོངས་ནས། ཆུང་ངུ་སྡུད་པ་ལ་འགལ་བ་མེད་པའི་ཕྱིར་རོ། ། བཞག་པ་མི་འཐད་དེ། སྲོག་རྩ་ཁོ་ན་རྩ་འཛིན་ཡིན་པའི་རྒྱུ་མཚན་མེད་པའི་ཕྱིར་དང་། གཙོ་བོ་ཡིན་ན་རོ་རྐྱང་ཡང་། ཁྱེད་རང་གི་ལུགས་ལ་ཡང་།
རྩ་འཛིན་སོགས་ཀྱི་སོགས་ཁོངས་ནས་རྩ་འཛིན་བསྡུས་པར་འགྱུར་བའི་ཕྱིར་རོ། ། ལྟེ་བར་དང་པོར་ཆགས་པའི་ཞེས་པར། བསྟན་བཅོས་དེ་ཉིད་འདུས་པར། འདིར་ཁ་ཅིག་ཡི་གེ་བཅུ་བཞིའི་རྣམ་གཞག་བྱེད་ཀྱང་། ཕལ་ཆེར་ལ་ཤེས་པར་བྱེད་པའི་ཚད་མ་མ་མཐོང་ངོ་། ། འོ་ན་ཇི་ལྟར་ཞེ་ན། རྣལ་འབྱོར་པ་རང་གི་ལུས་ལ་ལྟེ་བར་དང་པོར་ཆགས་པའི་རིགས་དྲུག་གི་རྩ་ནི། འབྱུང་བ་ལྔ་ཡི་རྩ་ཡིན་ལ། དེ་ཡང་དང་པོར་དྭངས་མའི་རྩ་དང་། དེ་ནས་སྙིགས་མའི་རྩ་ཆགས་སོ། །
དེ་ལ་སའི་དྭངས་མའི་རྩ་ནི། གཏི་མུག་དྭངས་པས་ཤེས་རབ་ཆེ་བ་མིའི་རྩའོ། ། སྙིགས་མའི་རྩ་ནི། གཏི་མུག་འཐུག་པ་དུད་འགྲོའི་རྩའོ། ། ཆུའི་དྭངས་མའི་རྩ་ནི། ཁུ་བ་དྭངས་པས་འདོད་པའི་བདེ་བ་ཆེ་ཞིང་། འདོད་ཆགས་ཆེ་བས་འདོད་ལྷའི་རྩའོ། ། སྙིགས་མའི་རྩ་ནི་སེར་སྣ་ཐུག་པས་ཡི་དྭགས་ཀྱི་རྩའོ། ། མེའི་དྭངས་མའི་རྩ་ནི། རཀྟ་དྭངས་པས་བདེ་བ་ལ་ཕྲག་དོག་ཆེ་ཞིང་ཞེ་སྡང་ཆེ་བས་ལྷ་མིན་གྱི་རྩའོ། །
སྙིགས་མའི་རྩ་ནི་ཞེ་སྡང་མཐུག་པས་དམྱལ་བའི་རྩའོ། ། རླུང་གི་དྭངས་མའི་རྩ་ནི། གཉིས་ཀ་ཆ་མཉམ་དུ་དྭངས་པས། ལུས་དང་སེམས་དང་མི་གཡོ་བའི་བདེ་བ་ཆེ་ཞིང་། ང་རྒྱལ་ཆེ་བས་གཟུགས་ཀྱི་ལྷའི་རྩའོ། ། སྙིགས་མ་ནི། ཤིན་ཏུ་འཁྱམས་པའི་ཡི་དྭགས་འགའ་ཞིག་གི་རྩ་ཡིན་ལ། དུས་ཀྱི་འཁོར་ལོ་ལས་སའི་དམྱལ་བ་ལ་སོགས་པ་གསུངས། དེ་ལྟར་ན་འབྱུང་བ་བཞིའི་སྙིགས་མ་འབའ་ཞིག་གི་རྩ་ནི། སའི་དམྱལ་བ་ལ་སོགས་པའི་རྩ་ཡིན་ནོ། །
དབུས་ཀྱི་ཡིད་མ་ནམ་མཁའི་རྩ་ནི། གཟུགས་མེད་ཁམས་ཀྱི་རྩའི་རྩ་ཡིན་ལ། རྩ་དེ་རྣམས་ཀྱི་རྩ་བ་ནི། དེ་ལྟར་ལྟེ་བ་ན་གནས་ཤིང་། རྩེ་མོ་ནི་མིའི་རྩ་མིག་སོགས་དང་། དུད་འགྲོའི་མཆུ་མགོ་དང་། ཡི་དྭགས་ཀྱི་ཁ་སྒོ་སྟེ་ལྕེ་མཆུ་དང་། ལྷ་མིན་གྱི་ལྟེ་འོག་དང་། དམྱལ་བའི་བཤང་སྒོ་དང་། གཟུགས་ཀྱི་ལྷའི་མཛོད་སྤུ་དང་།
གཟུགས་མེད་ཀྱི་ལྷའི་སྤྱི་བོ་ན་ཡོད་ན། དེ་རྣམས་ཀྱི་རྩ་ཡིག་ནི་ལུས་དཀྱིལ་དུ་བཤད་པ་ལྟར། ནང་སྐོར་གྱི་རྩ་ཡིག ཨ་ཀ་ཙ་ཊ་ཏ་པ་ཡ་ཤ་རྣམས་ཡིན། དེ་ལ་དྭངས་མའི་རྩ་རྣམས་ལྟེ་སྟེང་དང་། སྙིགས་མའི་རྩ་རྣམས་ལྟེ་འོག་ཏུ་འཇུག་པ་ཡིན་ནོ། ། ཞེས་དང་། མིའི་ས་བོན་ཨ་སེར་པོ། དུད་འགྲོའི་ས་བོན་ཀ་སེར་པོ། འདོད་ལྷའི་ས་བོན་ཙ་ཡིག་དཀར་པོ།
ཡི་དྭགས་ཀྱི་ས་བོན་ཊ་ཡིག་དཀར་དམར། ལྷ་མིན་གྱི་ས་བོན་ཏ་ཡིག་དམར་པོ། དམྱལ་བའི་ས་བོན་པ་ཡིག་དམར་པོ། གཟུགས་ཁམས་ཀྱི་ལྷའི་ས་བོན་ཡ་ཡིག་ལྗང་གུ། གཟུགས་མེད་ཁམས་ཀྱི་ས་བོན་ཤ་ཡིག་དམར་པོ། ཞེས་གསུངས་སོ། དེ་དག་ནི་རིགས་པ་མ་ཡིན་ཏེ། ཡི་གེ་བཅུ་བཞིའི་རྣམ་གཞག རྣལ་འབྱོར་གྱི་དབང་ཕྱུག ནང་གི་རྩ་གནས་མངོན་སུམ་དུ་གཟིགས་པ་དུ་མའི་གསུང་རྒྱུད་ནས་བར་མ་ཆད་པར་འོང་པ་ཡིན་པས།
ད་ལྟའི་རྩོམ་པ་པོ་འདྲ་སྡུར་དང་བློ་བཟོ་གང་འགྲིག་གཙོ་བོར་བྱེད་པ་དག་གི་ཚིག་དང་གཏན་མི་མཚུངས་པའི་ཕྱིར་དང་། འཇིག་རྟེན་ལས་འདས་པའི་ལམ་བསྟན་པར། རིགས་དྲུག་གི་ས་བོན་དང་། ལྟེ་བའི་ཡི་གེའི་ཕྱི་མོ་བརྒྱད་ཐ་དད་དུ་གསུང་པ་མ་རྟོགས་པར་འགྱུར་བའི་ཕྱིར་དང་། ལྟེ་བར་དང་པོར་ཆགས་པ་ཞེས་པ་ཙམ་གྱིས། ཨ་ཀ་ཙ་ཊར་མི་གྲུབ་པའི་ཕྱིར་དང་། ལྟེ་བའི་དབུས་ཀྱི་ཨ་ཡིག་དེ་དག་ལས་ཀྱང་ཐོག་མར་ཆགས་པའི་ཕྱིར་དང་། ཡི་དྭགས་ལ་ས་བོན་གཉིས་སུ་བྱེད་པ་ལ། རྒྱུ་མཚན་མེད་པའི་ཕྱིར་དང་། དེ་ལ་གཉིས་སུ་ཕྱེད་ན།
གཞན་ལ་ཡང་གཉིས་སུ་བྱེད་དགོས་པར་མཚུངས་པའི་ཕྱིར་དང་། དུས་ཀྱི་འཁོར་ལོ་ལྟར་བྱེད་ན། ཁམས་གསུམ་གྱི་ཡི་གེ་དེ་ལྟར་མི་བཞེད་པའི་ཕྱིར་དང་། ཤ་ཡིག་གཟུགས་མེད་ཀྱི་རྩ་ཡིག་ཏུ་རིགས་པའི་ཕྱིར་དང་། དེ་ལྟ་ན་དབུས་ཀྱི་ཡིད་མ་ཞེས་པ་དོན་མེད་པའི་ཕྱིར་དང་། ཤ་ཡིག་སྙིགས་མ་ཡིན་ནོ་ཞེ་ན། སྙིགས་མ་ཡིན་པར་དམ་བཅས་པ་ཙམ་དུ་ཟད་ཀྱི་དོན་མཐུན་གྱི་རྒྱུ་མཚན་མེད་པའི་ཕྱིར་དང་། ཨ་ཡིག་ལྷའི་ས་བོན་དུ་ཁས་བླངས་ཀྱང་སྐྱོན་མེད་པའི་ཕྱིར་དང་། དུས་ཀྱི་འཁོར་ལོ། ཆུ་མེ་རླུང་གི་དམྱལ་བར་ཡང་བཤད་པས།
སྙིགས་མ་ཐམས་ཅད་དམྱལ་བ་ཁོ་ན་ལ་སྦྱོར་བ་རིགས་པའི་ཕྱིར་དང་། ས་སྙིགས། ས་དམྱལ་ལ་སྦྱོར་ལ། ཆུ་སྙིགས་སོགས་ཆུ་དམྱལ་ལ་མི་སྦྱོར་བའི་དོན་མཐུན་གྱི་རྒྱུ་མཚན་ཡང་མེད་པའི་ཕྱིར་དང་། ཁྱད་པར་དུ་ཨ་ཀ་གཉིས་པ་ཡིན་པ་སོགས་ནི་ཤིན་ཏུ་མི་འཐད་དེ། ཨ་ཀུ་ཧ་ཐཀ་ནམ་མཁའི་ཡི་གེ་དང་། ཨི་ཙུ་ཡ་ཤ་རླུང་གི་ཡི་གེ་དང་། ལྀ་ཏུ་ལ་ས་སའི་ཡི་གེ་དང་། ཨུ་པུ་ཝ་ཀཔ་ཆུའི་ཡི་གེ་ཡིན་པར་སྒྲའི་བསྟན་བཅོས་ནས་བརྩམས་ཏེ། དུས་ཀྱི་འཁོར་ལོའི་བར་དུ་མཚུངས་པར་བཞེད་ལ།
ཁྱེད་རང་གིས་ཀྱང་། སྔགས་ཀྱི་དགྲ་གྲོགས་རྩི་བར། དེ་ཁོ་ན་ལྟར་བཤད་པ་དང་། དངོས་འགལ་ཁོ་ན་ཡིན་པའི་ཕྱིར་དང་། ནང་གི་ཡི་གེ་ཁམས་དེ་དག་མ་ཡིན་ན། སྔགས་ལ་དགྲ་གྲོགས་རྩི་བ་གྱི་ན་ཙམ་དུ་འགྱུར་བའི་ཕྱིར་རོ། ། དེའི་ཕྱིར་དཔལ་ལྡན་ས་སྐྱ་པའི་རྗེ་བཙུན་གོང་མའི་གསུང་དེ་དག་ཉིད་སྐྱོན་མེད་པར་རིག་པར་བྱའོ། ། ཨོཾ་ལས་བསམ་གཏན། ཞེས་པར། བསྟན་བཅོས་དེ་ཉིད་འདུས་པ་ལས།
བསམ་གཏན་གཟུགས་མེད་ཀྱི་རྩ་ཡིག་གི་རྟགས་ནི། མགྲིན་པའི་ཨོཾ་ཡིག་ཏུ་གཙོ་བོར་རླུང་སེམས་མཉམ་པར་འདུས་པས། བདག་བྱིན་གྱིས་བརླབས་པ་ན། བསམ་གཏན་བཞི་དང་། མངོན་པར་ཤེས་པ་ལྔ་ལ་སོགས་པའི་ཏིང་ངེ་འཛིན་སྐྱེ་སྟེ། ཞེས་གསུངས་སོ། ། དེ་ནི་མི་རིགས་ཏེ། ཨོཾ་ཡིག་ཡིན་ན། མགྲིན་པའི་ཨོཾ་ཡིག་ལས་འོས་མེད་ཅེས། འོས་མེད་ཀྱི་རིགས་པར་འགྱུར་བའི་ཕྱིར་ཏེ།
མགྲིན་པའི་ཨོཾ་ཡིག་བསམ་གཏན་གྱི་ཡི་གེ་ཡིན་པའི་སྒྲུབ་བྱེད་ཅི་ཡང་མེད་པའི་ཕྱིར་རོ། ། ཡང་བསམ་གཏན་གཉིས་པར། བསྟན་བཅོས་དེ་ཉིད་འདུས་པ་ལས། དགའ་བ་དང་བྲལ་ནས་བདེ་བ་ཙམ་གྱི་ཏིང་ངེ་འཛིན་ནི། དགའ་བའི་རྟོག་པ་དང་བྲལ། ལུས་ལ་བདེ་བ་ཕུན་སུམ་ཚོགས་པ་གྲིབ་མ་དང་འདྲ་བར་བྲལ་མི་ཤེས་པ་དང་མཚུངས་པར་ལྡན་པའི་ཏིང་ངེ་འཛིན་ཏེ། འདིར་བདེ་བ་དང་བྲལ་བའི་དགའ་བ་ཙམ་གྱི་ཏིང་ངེ་འཛིན་ཞེས་འཆད་པ་ནི། མདོ་རྒྱུད་རྣམས་ཀྱི་རྣམ་པར་བཞག་པ་ལ་མ་ཕྱོགས་པར། རང་དགའི་རྣམ་རྟོག་གིས་སྒྲོ་བཏགས་པ་ཁོ་ནར་ཟད་དོ། ། ཞེས་སྨྲའོ། །
དེ་ནི་མི་རིགས་ཏེ། ཐུན་མོང་མ་ཡིན་པའི་རྣམ་བཞག་ཡིན་པའི་ཕྱིར་ཏེ། ཁྱེད་རང་གིས་ཀྱང་། གཞན་དུ། འདི་ནི་རྣམ་པར་བཞག་པ་གཞན་ཁོ་ན་ཡིན་པས། ཐེག་པ་གཞན་ལ་བརྟེན་ནས་གང་དུ་ཡང་སུན་འབྱིན་པ་བརྗོད་པར་བྱ་བ་མ་ཡིན་ཏེ། ཞེས་ཟེར་བ་ལྟར་ཡིན་པའི་ཕྱིར་རོ། ། སོགས་ཀྱི། ཞེས་པར་བསྟན་བཅོས་དེ་ཉིད་འདུས་པ་ལས། འདིར་ཁ་ཅིག་སོགས་པའི་སྒྲས་ལུས་ཉམས་བསྡུད་དོ། །
ཞེས་ཟེར་བ་ནི་རིགས་པ་མ་ཡིན་ཏེ། ལུས་ཉམས་ནི་ཏིང་ངེ་འཛིན་མ་ཡིན་པའི་ཕྱིར་རོ། ། དེ་བས་ན་མངོན་པར་ཤེས་པ་ལ་སོགས་པ་སྡུད་པས་ནི། ཞེས་གསུངས་སོ། ། དེ་ལ་སོགས་སྒྲས་ལུས་ཉམས་སྡུད་པར་ནི། ཆོས་རྗེ་བླ་མ་དམ་པ་སོགས་བཞེད་ལ། གཉག་མ་ལ་སོགས་སུ་ནི་གསལ་བར་མ་བྱུང་། འཕགས་མཆན་མར། སོགས་ཀྱི་སྒྲས་ཚད་མེད་པ་བཞིའི་ཏིང་ངེ་འཛིན་ཞེས་གསུངས་སོ། ། ཡང་།
བསྟན་བཅོས་དེ་ཉིད་འདུས་པར། གཟུགས་མེད་ཀྱི་ཏིང་ངེ་འཛིན་གྱི་རྩ་ཡི་གེའི་རྟགས་ནི། ཡུམ་བདེ་ལེགས་ཡིད་མའི་མཁའ་སྙིང་གར་གནས་པའི་ཨ་སྔོན་པོར་རླུང་སེམས་ཡང་དག་པར་ཐིམ་པས། ཞེས་གསུངས་པའང་མི་རིགས་ཏེ། སྙིང་ག་ན་ཨ་ཡིག་ཡོད་པའི་སྒྲུབ་བྱེད་མེད་པའི་ཕྱིར་དང་ཡོད་ཀྱང་། དེ་གཟུགས་མེད་ཀྱི་ཡི་གེ་ཡིན་པའི་སྒྲུབ་བྱེད་ཡིན་པའི་ཕྱིར་དང་། ཡིད་མའི་མཁའ་སྙིང་ག་ཡིན་པ་ཡང་བསྒྲུབ་བྱ་ཡིན་པའི་ཕྱིར་རོ། ། འོ་ན་གཟུགས་དང་གཟུགས་མེད་ཀྱི་ཡི་གེ་རེ་རེ་ལ་ཏིང་ངེ་འཛིན་བཞི་བཞི་སྐྱེ་བ་ཅི་ཞེ་ན། དཔེ་མཛོད་མར། དེ་ལྟར་ཡི་གེ་གཅིག་གི་ནང་དུ་རླུང་སེམས་ཞུགས་པས།
ཉམས་མི་འདྲ་བ་དུ་མ་བསྐྱེད་པའི་རྒྱུ་མཚན། རྗེ་དགོན་པ་བ་ལ་དྲིས་པས། ང་ལ་བླ་མ་ཆེན་པོས་གསུང་པ་མེད་གསུངས་སྐད། ཞེས་གསུངས་པ་ལ། ཆོས་རྗེ་དཔལ་ལྡན་བླ་མ་དམ་པས། གཟུགས་དང་གཟུགས་མེད་ཀྱི་ཏིང་ངེ་འཛིན་གྱི་བྱེ་བྲག་གིས་སོ་སོར་ཕྱེ་བ་ཡིན་ཞིང་། ཏིང་ངེ་འཛིན་དེ་དག་ཀྱང་རྒྱུ་ལ་ཁྱད་པར་ཡོད་ཀྱང་། རང་གི་ངོ་བོ་མི་རྟག་པར་རིགས་གཅིག་ཡིན་པའི་ཕྱིར། ཁམས་ཀྱི་དབྱེ་བའི་ས་བོན་ཙམ་ལས་ཏིང་ངེ་འཛིན་སོ་སོ་ལ་རྒྱུ་རླུང་སེམས་འདུ་བའི་ཡི་གེ་སོ་སོར་མ་གསུངས་སོ། ། འདོད་ཁམས་ལ་ནི་དེ་དང་མི་འདྲ་སྟེ།
བདེ་སྡུག་ལ་སོགས་པ་གཙོ་བོར་ལུས་ལ་ཉམས་སུ་མྱོང་བས་རྒྱུ་བྱས་ནས། སེམས་ཀྱང་དགའ་གདུང་ལ་སོགས་པ་སྣང་བའི་ཕྱིར། རླུང་སེམས་འདུ་བའི་ཡི་གེ་སོ་སོར་བཞག་གོ ། ཞེས་གསུངས་སོ། ། བླ་མ་འགའ་ཞིག་ནི་དེ་འདྲ་ཐམས་ཅད་ཁམས་དྭངས་མ་དང་། ཡི་གེའི་གནས་གང་མ་གང་ལ་སོགས་པ་ཡིན་ཏེ། སྐུ་པར། རྒྱའི་ནང་དེ། འཇིམ་པ་སྐ་སླ་དང་། ལེགས་མི་ལེགས་ཀྱིས་གང་བའི་གཟུགས་དང་འདྲའམ་མཉམ་གསུང་།
ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་ཞེས་པར། བསྟན་བཅོས་དེ་ཉིད་འདུས་པར། ཁ་ཅིག་ན་རེ། སྙིང་པོའི་ཨར་རླུང་བེམ་འདུས་པ་ན། གཟུང་འཛིན་གྱི་རྣམ་པར་རྟོག་པ་ལས་མ་གྲོལ་ལ། གྲོལ་བ་སྙམ་བྱེད་པ་དང་། ཆོས་སྐུ་བདེ་ཆེན་མ་ཐོབ་ཀྱང་། ཉམས་སུ་མྱོང་བ་སྙམ་བྱེད་པ་འབྱུང་ངོ་། ། ཞེས་གསུང་མོད། ཁོ་བོ་ནི་དེའི་རྗེས་སུ་མི་འབྲང་སྟེ།
འདིར་ཤེས་རབ་ཀྱི་ཕ་རོལ་ཏུ་ཕྱིན་པའི་ཕོ་བྲང་ནི། རྣམ་པར་མི་རྟོག་པའི་ཡེ་ཤེས་ཀྱི་གནས་རྩ་དབུ་མ་ཡིན་ལ། དེར་རླུང་སེམས་འདུས་པས་རེ་ཤིག་གཟུང་འཛིན་ལས་གྲོལ་བའི་ཕྱིར་དང་སྙམ་པ་ནི་རྣམ་རྟོག་ཡིན་པས། དེའི་ཚེ་མི་འབྱུང་བའི་ཕྱིར་དང་། འདིར་བདེ་སྟོང་གི་ཡེ་ཤེས་ཉིད་ཆོས་སྐུ་ཡིན་པས། དེ་ཡང་ཐོབ་པ། ཉམས་སུ་མྱོང་བའི་ཕྱིར་རོ། ། ཞེས་གསུངས་སོ། ། དེ་ལ་ས་པཎ་གྱི་ཟིན་བྲིས་ལས། ཡུམ་ཤེར་ཕྱིན་ཨ་ཐུང་ཡིན།
དེའི་ཕོ་བྲང་ལྟེ་བའི་འཁོར་ལོ་ཡིན། སོགས་ཁོངས་སུ་སྙིང་མགྲིན་དཔྲལ་བ་དང་གསུམ་བསྡུ་ཞེས་འབྱུང་ལ། གཉག་མ་སོགས་སུ། སྙིང་པོའི་ཨར་བཤད་དོ། ། འདི་རྣམ་པར་མི་རྟོག་པའི་ཡེ་ཤེས་སྐྱེས་པའི་གནས་མ་ཡིན་པའི་སྒྲུབ་བྱེད་མེད་པའི་ཕྱིར་དང་། སྙམ་བྱེད་པ་ཞེས་བྱ་བ་ནི། ཆོས་སྐུ་དངོས་ཐོབ་པར་རྟོགས་འགོག་པའི་ཚིག་ཡིན་པའི་ཕྱིར་དང་། བདེ་སྟོང་གི་ཡེ་ཤེས་ཉིད་ཆོས་སྐུ་ཡིན་པས། དེ་ཡང་ཐོབ་པ་ཉམས་སུ་མྱོང་བ་ཡིན་ན། ཆོས་སྐུ་ཉམས་མྱོང་ཚད་མས་བསྒྲུབ་མི་ནུས་པར་འབད་པས་བཤད་པ་དང་འགལ་བའི་ཕྱིར་རོ། །
ཡང་བསྟན་བཅོས་དེ་ཉིད་འདུས་པར། མདོར་ན་ཞེས་པ་ནས། སད་པ་བཞིའི་བསྲུང་བའི་བར་ཐམས་ཅད་ཁམས་འདུས་པ་དང་པོར་བྱེད་པ་ནི་མི་འཐད་དེ། ལྷའི་མིག་རྣམ་པར་དག་པ་སོགས་མཐོང་སྣང་བརྟན་པ་ཡིན་པའི་ཕྱིར་རོ། ། མཐོང་སྣང་བརྟན་པ་དེ། ཅུང་ཟད་བརྟན་པ་ཙམ་ཡིན་ན། མི་བསླུ་བར་མཐོང་བའི་ཤེས་བྱེད་མེད་པའི་ཕྱིར། ཞེས་གསུངས་སོ། ། དེ་ནི་བླ་མ་དམར་གྱི་བཞེད་པ་ཡིན་གྱི། རྗེ་བཙུན་གོང་མ་ནི་དེ་ལྟར་བཞེད་པ་མ་ཡིན་ཏེ།
ཁམས་འདུས་པ་བར་པ་ཞེས་པར། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། འདིར་འདུས་པ་ཐ་མ་ཞེས་བྱ་སྟེ། དེ་ཙམ་ན། རླུང་སེམས་ཀྱི་རྟེན་འབྲེལ་ཐམས་ཅད་འགྲིག་པས། ཐིག་ལེ་ཆེར་འབར་ཏེ། རྩ་ཕྲན་ཐམས་ཅད་དུ་བབས་པས་བདེ་བ་དང་བཅས་པའི་ཟུག་རྔུ་འབྱུང་ཞིང་། འཛག་པ་བསྲུང་བ་ཡང་གཅེས་སོ། ། དེའི་ཚེ་མཐོང་སྣང་བརྟན་པར་གྱུར་ཏེ།
ཁམས་ཅུང་ཟད་དྭངས་པ་དང་། རླུང་ཅུང་ཟད་བརྟན་པས། མེ་ལོང་གཡའ་དག་པ་བཞིན་དུ། དུ་བ་ལ་སོགས་པའི་རྟགས་རྣམས་མི་བསླུ་བར་མཐོང་བ་ཡིན་པས་སོ། ། ཞེས་ཟེར་རོ། ། ལ་ལ་ན་རེ། མཐོང་སྣང་བརྟན་པ་ནི་ཁམས་ཅུང་ཟད་དྭངས་པ་དང་། རླུང་ཅུང་ཟད་བརྟན་པས། དུ་བ་ལ་སོགས་པའི་མཐོང་སྣང་འབྱུང་བ་རྣམས་མི་བསླུ་བར་མཐོང་བ་ཡིན་ཏེ། ཟག་བཅས་ཀྱི་མངོན་ཤེས་མགོ་རྩོམ་པ་ཡིན་ནོ། །
ཞེས་ཟེར་རོ། ། དེ་ནི་རིགས་པ་མ་ཡིན་ཏེ། དེ་ནི་འདུས་པ་བར་པའི་སྐབས་ཡིན་གྱི། འདུས་པ་ཐ་མའི་སྐབས་ཡིན་པའི་ཤེས་པར་བྱེད་པ་ཅུང་ཟད་ཀྱང་མེད་པའི་ཕྱིར་དང་། མཐོང་སྣང་བརྟན་པ་དེ། ཅུང་ཟད་བརྟན་པ་ཙམ་ཡིན་ན་མི་བསླུ་བར་མཐོང་བའི་ཤེས་བྱེད་མེད་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ། སྔ་མ་དེ་རྣམས་ཆོས་རྗེ་དཔལ་ལྡན་བླ་མ་དམ་པའི་བཞེད་པར་སྣང་ལ། གཉིས་པ་ནི།
དམར་བཞེད་ཅིང་། འོན་ཀྱང་། དེ་དག་གི་མི་བསླུ་བར་ཞེས་པ་ནི། རགས་པའི་གནས་ལ་མི་བསླུ་བར་མཐོང་བ་ཡིན་པའི་ཕྱིར། སྐྱོན་ཅི་ཡང་མེད་དོ། ། མདོར་ན་རཀྵ་ཞེས་སོགས་སུ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། ལྟེ་བའི་འོག་གི་རཀྵའི་གནས་སུ་རླུང་སེམས་འདུས་ན། མཐོང་སྣང་དང་།
རྨི་ཉམས་སུ་སྲིན་པོ་སོགས་དང་པོས་སྔར་གྱི་གཡས་ནས་རཀྵ་དང་། ཡ་མ་ལ་སོགས་པར་རླུང་སེམས་མཉམ་པར་འདུས་པས་རྒྱུ། འབྲས་བུ་སེམས་ཉམས་སུ། སོགས་ཕྱི་མས། གནོད་སྦྱིན་དང་། གཤིན་རྗེ་དང་། ཤ་ཟ་དང་། འབྱུང་པོ་ལ་སོགས་པའི་ཕོ་རྒྱུད་དྲེགས་པ་ཅན་གྱི་སྣང་བ་དང་། གཡོན་ཕྱོགས་ན་མ་དང་ཏི་དང་། ཛི་ལ་སོགས་པར་རླུང་སེམས་མཉམ་པར་འདུས་ན།
མ་མོ་དང་། དུག་སྦྲུལ་དང་། གཅན་ཟན་ལ་སོགས་པ་གདུག་པ་དུ་མས་བརྡེག་ཅིང་སྡིགས་པ་ལ་སོགས་པ་དུ་མ་འབྱུང་སྟེ། འདི་ནི་དོགས་པ་དང་བྲལ་བའི་ལམ་ཡང་ཤེས་པར་བྱའོ། ། འདིས་མཚོན་ནས་ནང་ཡི་གེའི་རྟེན་འབྲེལ་ཐ་དད་པར་འདུས་པས། སྣོད་བཅུད་ཀྱི་སྣང་བ་ཀུན་རྫོབ་ཇི་ལྟར་གནས་པ་བཞིན་མཐོང་བ་འབྱུང་སྟེ། དཔེར་ན་བཞིན་འཕྲོས་པ་མེ་ལོང་གི་ནང་དུ་སྣང་བ་བཞིན་ནོ། ། དེས་ན། འོག་ཏུ་སྦྱར་ལ། ལྷའི་མིག་རྣམ་པར་དག་པ་བཞིན་སྲིད་པའི་རྩེ་མོ་མན་ཆད་ཏིང་ངེ་འཛིན་གྱི་ཉམས་སུ་འབྱུང་བ་སྙམ་བྱེད་པ།
ཞེས་སྨྲོས་ཏེ། མཐོང་སྣང་བརྟན་པས། ཁམས་གསུམ་གྱི་གཟུགས་བྱེ་བྲག་པ་སྣ་ཚོགས་མཐོང་བ་སྟེ། ཟག་པ་དང་བཅས་པའི་མིག་གི་མངོན་ཤེས་འཆར་བ་ཡིན་ནོ། ། དྲིལ་ཅན་གྱི་སྒྲ་ཞེས་པ། དྲིལ་ཅན་མཆོག་ནི་དབུ་མ་ཡིན་ལ། དེར་ཁམས་དགུ་ལས། རླུང་གི་རླུང་གཅིག་ཏུ་འདུས་ན། ནང་གི་རྩའི་སྒྲ་བུང་བའི་སྒྲ་ལྟ་བུ་འབྱུང་། མཆོག་མ་ཡིན་པ་རྣ་བ་གཡོན་པ་ནས་ཤེས་རབ་ཀྱི་ཨའི་བར་དུ་གནས་ཏེ།
དེར་རླུང་འདུས་ན། ཁམས་གསུམ་གྱི་སྒྲ་ཉེ་རིང་མེད་པར་ཐོས་ཏེ། ལྷའི་རྣ་བ་རྣམ་པར་དག་པ་བཞིན། སྲིད་པའི་རྩེ་མོ་མན་ཆད་ཏིང་ངེ་འཛིན་ཉམས་སུ་འབྱུང་བ་སྙམ་བྱེད་པ། ཞེས་ཤུགས་ཀྱིས་ཤེས་པར་བྱའོ། ། དེ་ལྟར་ན་མིག་གཡས་ལ་མཐོང་སྣང་། ཐོས་སྣང་རྣ་བ་གཡོན་ཞེས་བྱའོ། ། ཞེས་ཟེར་རོ། ། གཞན་དག་ན་རེ། ལྟེ་བའི་འོག་གི་ཀྵ་ཏེ་ཀྵ་ཡིག་དང་།
སོགས་པས་ཡི་གེ་བསམ་གྱིས་མི་ཁྱབ་པ་བསྡུས་ལ། དེ་དག་གི་ནང་ནས་ཀྵ་ཡིག་དེ་སྲིན་པོའི་གནས་ཡིན་ཞིང་། དེ་ཉིད་སོགས་པས་བསྡུས་པ་ཤ་ཟ་དང་། གནོད་སྦྱིན་དང་། ཀླུ་ལ་སོགས་པ་ཐམས་ཅད་ཀྱི་ཡང་གནས་ཡིན་ལ། དེ་ཉིད་བརྡེག་ཅིང་སྡིགས་པ་ལ་སོགས་པ་དང་། སྲིན་པོ་ལ་སོགས་པའི་བག་ཆགས་འགོས་པའི་ཀུན་གཞིའི་རྟེན་ཡིན་པས། དེར་རླུང་སེམས་མཉམ་པར་འདུས་ན། མཐོང་སྣང་དང་། རྨི་ཉམས་སུ་སྲིན་པོ་ལ་སོགས་པ་མི་སྡུག་པ་དུ་མས་བདག་ལ་བརྡེག་ཅིང་སྡིགས་པ་ལ་སོགས་པའི་ཉམས་སྣ་ཚོགས་སུ་འཆར་བ་འབྱུང་སྟེ།
འདིས་ནི་དགོས་པ་དང་བྲལ་བའི་ལམ་ཤེས་པར་བྱའོ། ། དེ་བཞིན་དུ་སོགས་ཁོང་ནས་བསྡུས་པའི་ནང་ཡི་གེའི་རྟེན་འབྲེལ་ཐ་དད་པ་དུ་མར་རླུང་སེམས་འདུས་པས་གོང་དུ་སྦྱར་ལ། ལྷའི་མིག་རྣམ་པར་དག་པ་བཞིན་མཐོང་སྣང་བརྟན་ཏེ། སྲིད་པའི་རྩེ་མོ་མན་ཁམས་གསུམ་གྱིས་བྱེ་བྲག་སྣ་ཚོགས་ཀུན་རྫོབ་ཏུ་ཇི་ལྟར་གནས་པ་བཞིན། ཏིང་ངེ་འཛིན་གྱིས་ཉམས་སུ་མྱོང་ཞིང་གསལ་བར་མཐོང་བ་སྙམ་བྱེད་པ་རྒྱུད་ལ་སྐྱེ་བས། ཟག་པ་དང་བཅས་པའི་མངོན་ཤེས་འཆར་བ་ཡིན་ནོ། ། དེའི་ཚེ་དྲིལ་ཅན་གྱི་སྒྲ་ཐོས་ཏེ། ཐོས་ཚུལ་ནི་སྔར་དང་འདྲའོ། ། བཤད་ཀྱི་མི་ལང་བ་མཚོན་ཞེས་པ་ནི། ཡི་གེ་བསམ་གྱིས་མི་ཁྱབ་པས་ལམ་ཁྲིད་པ་སྟོན་པ་ཡིན་ཏེ།
བསྒོམ་པའི་སྟོབས་ཀྱིས་རླུང་སེམས་རིམ་གྱིས་དྭངས་པས། བདུད་རྩི་ལ་དབང་ཐོབ་སྟེ། ལུས་ཀྱི་དྭངས་མ་མིག་ལ་སོགས་པ། དབང་པོའི་སྒོར་དྲངས་པས་དབང་པོའི་སྐྱོན་སེལ་ནུས། རྣ་བའི་དྭངས་མ་མིག་ཏུ་དྲངས་པས་མིག་གིས་སྒྲ་ཐོས། གང་ན་སར་ལུས་ཀྱི་དྭངས་མ་ཐམས་ཅད་བསྡུས་པས་འབྱུང་བ་ལུས་འཁྲུགས་སེལ་ཏེ། མདོར་ན། གནས་དུས་གང་འདོད་སར་དྭངས་མ་དྲངས་པས། སྐྱོན་སེལ་ཅིང་ཡོན་ཏན་བསྐྱེད་ནུས་པ། བདུད་རྩིའི་གཉེན་ལྕུག་ཏུ་འགྱུར།
དེས་རྩའི་མདུད་པ་གྲོལ་ཏེ་གཉེན་ལྕུག་ཏུ་གྱུར། དེ་ཉིད་ཀྱི་རྩ་དབྱིབས་ཇི་ལྟར་འདོད་པ་སྣ་ཚོགས་སུ་འཆར་ལ། དེའི་སྟོབས་ཀྱིས་ཉམས་ལ་ཡང་ཕྱི་རོལ་གྱི་དབྱིབས་སྣ་ཚོགས་སུ་སྣང་བར་འགྱུར་ཏེ། དཔེར་ན། ཞར་བའམ། ཤོར་རེ་བ་ལ་སོགས་པའི་མེ་ལོང་བལྟས་པ་བཞིན་ནོ། ། དེ་ཙམ་ན་རྩ་ཡི་གེའི་གཉེན་ལྕུག་ཏུ་འགྱུར་ཏེ། དེ་དག་གི་སྟོབས་ཀྱིས་འབྱུང་བ་ལུས་འཁྲུགས་ལ་སོགས་པའི་གེགས་སེལ་བས། སྐུའི་གཉེན་ལྕུག་ཏུ་འགྱུར་རོ། ། དེ་ལྟར་གཉེན་ལྕུག་བཞི་ལས་ཀྱང་།
ཡི་གེ་དང་། བདུད་རྩིའི་གཉེན་ལྕུག་གི་སྟོབས་ཀྱིས་འཁོར་འདས་ལ་ཆོས་ཇི་སྙེད་ཡོད་པ་རྣལ་འབྱོར་པའི་ཉམས་ཀྱི་སྣང་བ་ལ་འཆར་ཏེ། ཨཀྵ་ར་ཡི་གེའི་མན་ངག་ཅེས་བྱའོ། ། དེ་ཡང་། ཨཀྵ་ར་ཞེས་པ། མི་འགྱུར་བ་སྟེ། ཡི་གེའི་དབྱིབས་ཇི་ལྟ་བ་བཞིན་ལས་མི་འགྱུར་བར། ཕྱི་རོལ་གྱི་སྣང་བ་ལས་ཀྱང་མི་འཆར་བས་སོ། ། མི་བསླུ་བ་དོན་གྱི་མན་ངག་ཅེས་ཀྱང་བྱ་སྟེ། འཁོར་འདས་ཀྱི་སྣང་བ་ཐམས་ཅད་རྣལ་འབྱོར་པའི་ཉམས་ལ་གསལ་ཞིང་བསྟན་པར་འཆར་བས་སོ། །
གཅིག་ཤེས་པས་མང་པོ་ཤེས་པའི་གདམ་ངག་ཅེས་ཀྱང་བྱ་སྟེ། གསང་བ་ཡི་གེའི་རྟེན་འབྲེལ་གཅིག་པོ་འདི་ཤེས་པས་འཁོར་འདས་ཀྱི་ཆོས་ཐམས་ཅད་ཤེས་པས་སོ། ། ཉམས་ལ་འཆར་ཚོད་ཀྱི་གསལ་བའི་དབྱེ་བ་ལོ་བྱེ་བར་བཤད་ཀྱང་མི་རྫོགས་ཤིང་། བརྗོད་ཀྱིས་མི་ལང་པའི་ནང་ཡི་གེའི་རྟེན་འབྲེལ་གྱི་མན་ངག་གི་ཚིག་གཅིག་པོ་འདིས་ཤེས་པར་ནུས་པས། ལོ་བྱེ་བས་ཀྱང་བཤད་ཀྱིས་མི་ལང་བའི་ཡི་གེའི་མན་ངག་ཚིག་གཅིག་གིས་ཤེས་པར་ནུས་པ་ཞེས་བྱའོ། ། ཞེས་ཟེར་རོ། ། དེ་ལ་ཕྱོགས་དང་པོའི་ཆ་འགའ་ཞིག་ནི་གསུང་ངག་གི་དགོངས་པ་མ་ཡིན་ཏེ། རཀྵ་དང་། ཡཀྵ་དང་། ཡ་མ་ལ་སོགས་པའི་སེམས་ཅན་སོ་སོའི་མིང་ཡིག་རྣམས།
སྲིན་པོ་ལ་སོགས་པའི་ས་བོན་ཡིན་ན། ལྷ་དང་ལྷ་མ་ཡིན་དང་། མི་དང་། དུད་འགྲོ་ལ་སོགས་པ་ལ་ཡང་། སོ་སོའི་མིང་གི་ས་བོན་ཡོད་པར་རིགས་པས། སྔར་བཤད་པའི་ཨ་དང་། སུ་དང་། ཎི་དང་། དུ་ལ་སོགས་པའི་ཁྱད་པར་མི་རིགས་པའི་ཕྱིར་དང་། རྩ་གཡོན་གཅན་གཟན་ལ་སོགས་པ་གདུག་པ་སྣ་ཚོགས་ཀྱི་ཉམས་འབྱུང་བའི་ཤེས་བྱེད་ཀྱང་མེད་པའི་ཕྱིར་དང་།
ཁམས་གསུམ་གྱི་གཟུགས་སྣ་ཚོགས་མཐོང་བ་བརྟན་པ་ཡང་། གཟུགས་མེད་ཁམས་ན་གཟུགས་མེད་པར་འདོད་པ་དང་འགལ་བའི་ཕྱིར་དང་། རཀྵ་སོགས་སུ་དྲིལ་ཅན་གྱི་སྒྲ་ཞེས་སྦྱར་ནུས་པ་ཡིན་ན་ནི། དེ་ཉིད་གཞུང་ཡི་གེའི་དོན་ལ་ཞུགས་པར་མཐོང་བ་ལས། དེ་ལྟར་མི་འཆད་པའི་ཤེས་པར་བྱེད་པ་མེད་པའི་ཕྱིར་དང་། དེ་ལྟར་སྦྱར་མི་ནུས་པར། རཀྵ་སོགས་སུ་སྲིན་པོ་སོགས་ལྷའི་མིག་རྣམ་པར་དག་པ་བཞིན། སྲིད་པའི་རྩེ་མོ་མན་ཆད་བཤད་ཀྱིས་མི་ལང་པ་ཉམས་སུ་འབྱུང་བ་སྙམ་བྱེད་པ་དྲིལ་ཅན་གྱི་སྒྲ་ཞེས་པ་ཡིན་ན་ནི། གཞུང་སེའུ་འབྲུ་བཅུ་པའི་ངག་ལྟར་འབྲེལ་མེད་པ་ཡིན་པའི་ཕྱིར་དང་། དྲིལ་ཅན་མཆོག་གི་ཚེ་སྒྲ་ཐམས་ཅད་ཐོས་པར་མི་བསྒྲུབ་ཅིང་།
མཆོག་མ་ཡིན་པའི་ཚེ་ཁམས་གསུམ་གྱི་སྒྲ་ཐམས་ཅད་ཉེ་རིང་མེད་པར་ཐོས་ཞེས་སྨྲ་བ་ཡང་། མཆོག་དམན་ཕྱིན་ཅི་ལོག་ཏུ་འགྱུར་བའི་ཕྱིར་རོ། ། ཕྱོགས་གཉིས་པའི་ཆ་འགའ་ཞིག་ཀྱང་། གསུང་ངག་གི་དགོངས་པ་མ་ཡིན་ཏེ། རཀྵ་ཞེས་པ་ནི། ཀྵ་ཡིག་ཙམ་ཐོས་པ་ལ། སྲིན་པོ་ཞེས་པའི་སྐབས་ཀྱིས་རཀྵ་ཞེས་པ། འགའ་ཞིག་གིས་ཡི་གེས་འཕྲུལ་པ་ཡིན་པའི་ཕྱིར་དང་། གཞན་དུ་ན། སྔར་ཡི་གེ་བཅུ་བཞིའི་གཏན་ལ་འབེབས་པའི་ཚེ་ཡང་།
རཀྵ་ཞེས་སྨྲོས་དགོས་པར་འགྱུར་བའི་ཕྱིར་དང་། ཀྵ་ཡིག་དེ་སྲིན་པོའི་གནས་ཡིན་ཞིང་། དེ་ཉིད་ཤ་ཟ་ལ་སོགས་པ་ཐམས་ཅད་ཀྱི་གནས་ཡིན་ན། རིགས་དྲུག་གི་གནས་སོ་སོ་མ་ཡིན་པར་འགྱུར་བའི་ཕྱིར་དང་། ཁྱད་པར་དུ་ཀླུ་ནི་དུད་འགྲོ་ཡིན་པས། སྲིན་པོ་དང་གནས་ཡིག་གཞན་པ་ཁོ་ན་ཡིན་པའི་ཕྱིར་དང་། དེ་ཉིད་ཞེས་པ་ཡི་གེ་བསམ་གྱིས་མི་ཁྱབ་པ་ལ་སྙགས་ན་ཡང་། སྲིན་པོའི་གནས་ཡིན་ཞིང་། ཞེས་པའི་བར་གྱི་ཚིག་གིས་བསྒྲིབས་ནས། དེ་ལྟར་གོ་བར་མི་ནུས་པའི་ཕྱིར་དང་།
ནུས་སུ་ཆུག་ཀྱང་། ཡི་གེ་བསམ་གྱིས་མི་ཁྱབ་པར་རླུང་སེམས་འདུས་ན་མི་སྡུག་པ་དུ་མས་རྡེག་ཅིང་སྡིགས་པ་ལ་སོགས་པའི་ཉམས་སྣང་ཞེས། འཇིགས་པའི་ཉམས་བྱེ་བྲག་ཏུ་སྨྲོས་པ་དོན་མེད་པའི་ཕྱིར་ཏེ། དེ་ལྟར་ན་སྐབས་འདིར། སྡུག་ཅིང་ཡིད་དུ་འོང་བ་དུ་མས་འཁྱུད་ཅིང་བསྟོད་པ་དང་། འཛུམ་པ་ལ་སོགས་པའི་ཉམས་ཀྱང་ཁྱད་པར་མེད་པར་འབྱུང་བའི་ཕྱིར་དང་། ལྷའི་མིག་རྣམ་པར་དག་པ་བཞིན། སྲིད་རྩེ་མན་ཆད་ཉམས་སུ་འབྱུང་བ་སྙམ་བྱེད་པའི་ཚེ། དྲིལ་ཆེན་གྱི་སྒྲ་ཐོས་ཟེར་བ་ཡང་རིགས་པ་མ་ཡིན་ཏེ། བཀག་ཟིན་པའི་ཕྱིར་དང་འདིར་ནི་མཐོང་བའི་ཉམས་ཀྱི་སྐབས་ཡིན་པའི་ཕྱིར་རོ། །
འཁོར་བ་དང་མྱ་ངན་ལས་འདས་པའི་ཆོས་ཇི་སྙེད་པ་ཐམས་ཅད་རྣལ་འབྱོར་པ་རང་ཉིད་ཀྱི་ཉམས་ཀྱི་སྣང་བ་ལ་འཆར། ཞེས་པ་དང་། འཁོར་བ་དང་མྱ་ངན་ལས་འདས་པའི་ཉམས་ལ་གསལ་ཞིང་བརྟན་པར་འཆར། ཞེས་པ་ཡང་རིགས་པ་མ་ཡིན་ཏེ། རྫོགས་པའི་སངས་རྒྱས་ཀྱི་དབྱིངས་དང་ཡེ་ཤེས་ལ་སོགས་པ་ཡང་གསལ་བར་འཆར་བར་འགྱུར་བ་ལས། བྱིས་པ་སོ་སོའི་སྐྱེ་བོ་རྣམས་ལ། སངས་རྒྱས་ཀྱི་གཟུགས་ཇི་སྙེད་པའི་དོན་གྱིས་ཀྱང་ཇི་ལྟ་བ་འཆར་བར་དཀའ་བའི་ཕྱིར་དང་། ཆོས་ཐམས་ཅད་གསལ་ཞིང་བརྟན་པར་འཆར་ན། ཆོས་ཐམས་ཅད་གསལ་བར་སྒྲོ་འདོགས་ཐམས་ཅད་ཆོད་ཅིང་། མི་བསླུ་བར་འགྱུར་བས་རྣལ་འབྱོར་པ་འདི་ཐམས་ཅད་མཁྱེན་པ་ཡིན་པར་འགྱུར་བའི་ཕྱིར་དང་།
ཡི་གེའི་རྟེན་འབྲེལ་གཅིག་ཤེས་པས། ཆོས་ཐམས་ཅད་ཤེས་ཞེས་བྱ་བ་འདི་ཡང་། སྔར་བཤད་པའི་ཚུལ་གྱིས་གསལ་ཞིང་བརྟན་པར་ཤེས་པར་འགྱུར་ལ། དེ་ཡང་ཀུན་མཁྱེན་ལས་མི་འདའ་བའི་ཕྱིར་རོ། ། ཚུལ་འདིའི་ཕྱིར། དེ་ལྟ་བུའི་བཤད་པ་ནི་དབང་པོ་རྟུལ་པོ་འགའ་ཞིག་ཡིད་ཆེས་པར་བྱེད་པ་ཡིན་དུ་ཟད་ཀྱང་། ཤེས་རབ་ཀྱི་རྗེས་སུ་འབྲངས་པ་རྣམས་དགའ་བར་བྱེད་པ་མ་ཡིན་ནོ། ། ཞེས་གསུངས་སོ། ། དེ་ལ་ཕྱོགས་སྔ་མ་དང་པོ་དེ་ནི་བླ་མ་དམར་དང་། གཉིས་པ་ནི་ཆོས་རྗེ་དཔལ་ལྡན་བླ་མ་དམ་པའི་བཞེད་པ་ཡིན་ལ།
ལུགས་དང་པོའི་སོགས་དང་པོས་ཡཀྵ་དང་། ཡ་མ་ཞེས་དང་། སོགས་ཕྱི་མས་གཡོན་ཕྱོགས་ན་མ་དང་ཏི་དང་ཛ་ལ་སོགས་པ་ནི། རྗེ་བཙུན་གོང་མའི་དགོངས་པ་མ་ཡིན་ཏེ། སྲས་དོན་མར། རཀྵ་སོགས་ཞེས་པར་ལྟེ་བའི་འོག་ཀྵ་ཡིག་སྟེ། འདིས་ཡི་གེ་བཅུ་བཞིས་ལམ་ཁྲིད་པ་ལས་བཅུ་གཉིས་པ་བསྟན་པས། སོགས་ཀྱིས་བསྡུས་པའི་ཡི་གེ་བསམ་གྱིས་མི་ཁྱབ་པས་ལམ་ཁྲིད་པ་བསྟན་པའོ། ། སྲིན་པོ་ཞེས་པས། ལྟེ་བའི་ཀྵ་ཡིག་དེ་ཉིད་སྲིན་པོའི་གནས།
ཀེང་རུས་ཀྱི་ཕུང་པོ་ཤ་ཟ་བའི་གནས་འབྱུང་པོའི་ཡི་དྭགས་ཀྱི། གཤིན་རྗེའི་གནོད་སྦྱིན་ལ་སོགས་པ་དྲེགས་པ་ཕོ་རྒྱུད་ཐམས་ཅད་ཀྱི་གནས་སམ་ས་བོན་ཡིན་ཞིང་། སོགས་ཀྱིས་བསྡུས་པ་མ་མོའི་གནས་དང་། མཁའ་འགྲོ་སྲིན་པོ་ལ་སོགས་པ་མོ་རྒྱུད་ཐམས་ཅད་ཀྱི་ཡང་གནས་སམ་ས་བོན་ཡིན་ལ། ཞེས་སོགས་སྔ་མས་ཡི་གེ་བསམ་གྱིས་མི་ཁྱབ་པ་སྡུད་པར་བཞེད་ཅིང་། ཕྱི་མས་མོ་རྒྱུད་རྣམས་སྡུད་པར་བཞེད་པའི་ཕྱིར་རོ། ། ལུགས་གཉིས་པས་སོགས་ཕྱི་མས་ཤ་ཟ་དང་། གནོད་སྦྱིན་དང་། ཀླུ་ལ་སོགས་སྡུད་པར་ནི། ཆོས་རྗེ་དཔལ་ལྡན་བླ་མ་དམ་པ་ཉིད་བཞེད་པ་ཡིན་ནོ། །
ཕྱོགས་སྔ་དང་པོ་ལ་དགག་པ་བརྗོད་པ་འགའ་ཞིག་མི་འཐད་དེ། ཁམས་གསུམ་གྱི་གཟུགས་སྣ་ཚོགས་མཐོང་བས། གཟུགས་མེད་ཁམས་ན་གཟུགས་མེད་པ་དང་འགལ་ན། ཁྱེད་རང་གིས་སྲིད་པའི་རྩེ་མོ་མན་ཆད་ཅེས་པའི་འགྲེལ་པར། སྲིད་པའི་རྩེ་མོ་མན་ཆད་ཀྱི་གཟུགས་ཀྱི་བྱེ་བྲག་སྣ་ཚོགས་པ་ཏིང་ངེ་འཛིན་གྱི་ཉམས་སུ་གསལ་བར་འབྱུང་བ་སྙམ་བྱེད་པ་ཞེས་པ་དང་འགལ་བའི་ཕྱིར་དང་། གཟུགས་རགས་པ་མེད་ཀྱང་ཕྲ་བ་ཡོད་པར་འདོད་ཅེ་ན། དགག་པ་བརྗོད་པ་ལ་སྤྲོས་པ་ཙམ་དུ་འགྱུར་བའི་ཕྱིར་དང་། དབུ་མ་སོགས་སུ་རླུང་སེམས་འདུས་ནས། ཐོས་པའི་སྒྲ་དྲིལ་ཅན་དུ་བཞེད་པས། རཀྵ་སོགས་སུ་དྲིལ་ཅན་གྱི་སྒྲ་ཞེས་སྦྱར་བར་མི་བྱ་སྟེ།
རཀྵ་སོགས་སུ་སྲིན་པོ་སོགས་ཀྱི་སྒྲ་ཐོས་སྲིད་ཀྱང་། དེ་དྲིལ་ཅན་གྱི་སྒྲ་མི་ཐོས་སྲིད་ཀྱང་། དེ་དྲིལ་ཅན་གྱི་སྒྲར་མི་བཞེད་པའི་ཕྱིར་དང་། ཉམས་སུ་འབྱུང་བ་སྙམ་བྱེད་པ་དྲིལ་ཅན་གྱི་ཞེས་འགྲེལ་བའང་ཁྱེད་རང་གིས་བཏགས་པའི་ལོག་རྟོག་ཏུ་ཟད་ཀྱི། ཁོ་བོ་ཅག་མི་བཞེད་པའི་ཕྱིར་དང་། ཇོ་འབུམ་མར། དྲིལ་ཅན་མཆོག་ནི་དབུ་མ་སྟེ། དེར་རླུང་སེམས་འདུས་ནས་བྱིན་གྱིས་བརླབས་ན། འཁོར་འདས་ཀྱི་ཐ་སྙད་ཐམས་ཅད་ཤེས་སུ་རུང་བའོ། ། ཞེས་འབྱུང་ལ།
ཡང་བླ་མ་དག བུང་བ་འཕུར་བའི་སྒྲ་ལྟ་བུ་ལ་བརྟེན་ནས། ཁམས་གསུམ་གྱི་སྒྲ་ཉེ་རིང་མེད་པར་རྟག་ཏུ་ཐོས་ཞེས་བཞེད་པའི་ཕྱིར་དང་། དྲིལ་ཅན་གྱི་སྒྲ་ལའང་། སྲིད་པའི་རྩེ་མོ་མན་ཆད་ཞེས་སྦྱར་བྱ་ཡིན་པས་ཁྱེད་ཀྱི་སྟོང་གསུམ་གྱི་སྒྲ་ཇི་སྙེད་པ་ཞེས། སྟོང་གསུམ་ཁོ་ན་སྦྱར་བ་ལ་ཤེས་བྱེད་ཅི་ཡང་མེད་པའི་ཕྱིར་རོ། ། ཕྱོགས་སྔ་མ་ལ་དགག་པ་བརྗོད་པ་ཡང་མི་འཐད་དེ། རཀྵ་ཞེས་པ་ནི། ར་དང་བཅས་ཀྵ་ཡིག་ཞེས་བྱ་བ་སྟེ། ར་དང་ས་ཡིག་གིས་རྣམ་པར་བཅད་པའོ། །
ཞེས་པས་ཀྵ་ཡིག་རྣམ་བཅད་ཅན་ནོ། ། ཞེས་བྱ་བའི་དོན་ཡིན་ལ། དེ་ལྟར་ན་ཀྵ་ཡིག་གིས་གསལ་བྱེད་དང་། སྲོག་གིས་ཨ་དང་། རྣམ་བཅད་ཀྱིས་དབྱངས་ཐམས་ཅད་བསྡུས་པ་ཡིན་པས། མདོར་ན་དབྱངས་གསལ་ཐམས་ཅད་ཅེས་བྱ་བ་སྟོན་ཏོ། ། སོགས་ཀྱི་ཡི་གེ་བསམ་གྱིས་མི་ཁྱབ་པ་སྟེ། དབྱངས་གསལ་གྱི་རྣམ་འགྱུར་སྣ་ཚོགས་པའོ། ། ཀྵཿཡིག་སྨྲོས་པ་ནི་སྲིན་པོའི་ས་བོན་གྱི་དོན་ཡང་ཡིན་ཏེ། དེའི་ཚེ་ཀྵ་ཡིག་ཁོ་ན་ཡིན་གྱི།
ར་ཡིག་དགོས་པ་མེད་པ་ཡིན་ནོ། ། དེའི་ཕྱིར། རའི་ཡི་གེ་འགའ་ཞིག་གིས་འཁྲུལ་ལོ། ། ཞེས་བྱ་བ་ནི་མ་རྟོགས་པ་ཡིན་པའི་ཕྱིར་དང་། ཀྵ་ཡིག་སྲིན་པོའི་གནས་ཡིན་ཞིང་། རིགས་དྲུག་གི་ཡི་གེར་མ་འདུས་པའི་ཕྱིར། ཁྱེད་རང་ལྟར་ན་འགྲོ་བ་བདུན་པར་འགྱུར་བའི་ཕྱིར་དང་། དེ་ཉིད་ཞེས་པ་ཀྵ་ཡིག་དེ་ཉིད་ཞེས་པ་ཡིན་པས། ཡི་གེ་བསམ་གྱིས་མི་ཁྱབ་པ་ལ་སྙེགས་པ་དགོས་པའི་སྐབས་མེད་པའི་ཕྱིར་དང་། མི་སྡུག་པ་དུ་མས་རྡེག་པ་སོགས།
སོགས་ཕྱི་མའི་འཕྲོས་སུ་བཞེད་པས། འཛུམ་ཉམས་སོགས་འབྱུང་བ་དོན་མེད་པའི་ཕྱིར་དང་། གོང་དུ་སྦྱར་ལ་ཞེས་པ། ཀྵ་སོགས་ཡི་གེ་བསམ་གྱིས་མི་ཁྱབ་པ་རྣམས་སུ་རླུང་སེམས་འདུས་པ་ལས། ལྷའི་མིག་རྣམ་པར་དག་པ་བཞིན་མཐོང་ཞེས་པ། རིན་པོ་ཆེ་ལྟ་བུའི་ཚིག་ཡིན་པའི་ཕྱིར་དང་། འདས་པའི་ཉམས་འཆར་བ་ནི་ཆོས་སྐུ་ཉམས་སུ་མྱོང་ཞིང་ཞེས་བྱ་བ་ལ་སོགས་པར་ཁྱེད་རང་ཡང་བཞེད་པའི་ཕྱིར་དང་། ཁམས་འདུས་པ་ཐ་མའི་ཚེ། ཤིན་ཏུ་ངེས་པ་གསལ་སྣང་དུ་འཆར་བར་ཁྱེད་རང་ཡང་བཞེད་པའི་ཕྱིར་དང་། རྫོགས་པའི་སངས་རྒྱས་ཀྱི་དབྱིངས་དང་ཡེ་ཤེས་ཞེས་པ་ཁྱེད་རང་ལ་ཡང་མཚུངས་པའི་ཕྱིར་དང་།
ཐམས་ཅད་ཅེས་པས་སངས་རྒྱས་སུ་འགྱུར་རོ་ཞེ་ན། ཐམས་ཅད་ཟག་པ་མེད་པའི་ཡེ་ཤེས་གཅིག་གི་སྣང་བ་ལ་གཅིག་ཆར་སྣང་བར་མི་བཞེད་ཅིང་། ཉམས་ཀྱི་སྣང་བ་ལ་རིམ་པར་འཆར་བར་བཞེད་པའི་ཕྱིར། བརྗོད་པ་དེ་དག་ཐམས་ཅད་སྐྱོན་ལྟར་སྣང་བ་ཁོ་ན་ཡིན་པས། རྗེ་བཙུན་གོང་མའི་ལུགས་ཉིད་ཤིན་ཏུ་ཁྱད་པར་དུ་འཕགས་པ་ཡིན་ནོ། ། བསྒོམ་པ་མི་འཆོར་བའི་དྲན་པ་ཉེ་བར་བཞག་པ་བཞི་ནི། ཞེས་པར། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། སྤང་བྱ་དང་།
གཉེན་པོ་གཉིས་ལས། སྤང་བྱ་ནི། སྟོང་པ་དགྲར་ལངས་ཀྱི་འཕྲང་སྟེ། དེ་ལ་སྤྱིར། མཐོང་ཡུལ་འགགས་པའི་སྟོང་པ། གཟུང་འཛིན་ལས་གྲོལ་བའི་སྟོང་པ། ཚོགས་དྲུག་འགགས་པའི་སྟོང་པ། ཡོན་ཏན་གྱིས་སྟོང་པའི་སྟོང་པ། བདེ་བས་བརྒྱལ་བའི་སྟོང་པ། ཉི་ཚེ་བའི་སྟོང་པ།
ངོ་བོ་ཉིད་ཀྱིས་སྟོང་པ། སྒྲོ་འདོགས་ཆོད་པའི་སྟོང་པ། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་སྟེ། དགུར་གནས་ཏེ། དང་པོ་ནི། ཤེས་རབ་ཀྱི་ཨར་རླུང་སེམས་ཐིམ་པས་མཐོང་སྣང་མ་ལུས་པ་འགགས་པའོ། ། གཉིས་པ་ནི། སྙིགས་མའི་ཨར་རླུང་སེམས་འདུས་པས་སྤང་བྱ་གཟུང་འཛིན་གྱི་རྣམ་རྟོག་ལས་གྲོལ་བའོ། ། གསུམ་པ་ནི་འགོག་པའི་སྙོམས་འཇུག་གི་རྩ་རླུང་སེམས་འདུས་པས་ཚོགས་དྲུག་གི་རྒྱུ་བ་འགགས་པ་སྟེ། རྩ་འདི་ནི་ལུས་ཀྱི་གནས་ལུགས་གཙོ་ཆེ་བའི་དབང་དུ་བྱས་ན།
རྒྱུངས་པའི་ནང་ངམ། ལོངས་སྤྱོད་ཀྱི་རླབས་ལ་ཡོད་གསུངས་སོ། ། བཞི་པ་ནི། རླུང་གི་རླུང་སྤུ་གྲི་སྟོབས་སུ་གྱུར་པས་ཤེས་པ་སྐད་ཅིག་ཀྱང་མི་གནས་པར་འཕྲོ་འདུ་དུ་མ་བྱེད་ཅིང་། གཉིད་ཀྱང་འཆག་ལ། ཡོན་ཏན་ཏིང་ངེ་འཛིན་གྱིས་སྟོང་པའོ། ། ལྔ་པ་ནི། ཕྱི་དབྱིབས་ཀྱི་ཨར་རླུང་སེམས་ཐིམ་པས་ལུས་ཐམས་ཅད་ཐིག་ལེས་གང་ནས། ཟག་བཅས་ཀྱི་བདེ་བ་ཆེར་རྒྱས་ཏེ་རང་གཞན་ངོ་མི་ཤེས་པས་བརྒྱལ་བ་འབྱུང་པའོ། ། དྲུག་པ་ནི།
རྩ་རླུང་གི་རྟེན་འབྲེལ་ལས། ནང་དུ་ལུས་ཀྱི་ཆ་ཤས་རེ་རེ་ཙམ་དང་། ཕྱི་རོལ་དུ་ཡང་ཆུ་ལ་སོགས་པའི་དངོས་པོའི་ཁྱད་པར་གང་རུང་མེད་པར་མཐོང་བའོ། ། བདུན་པ་ནི། དེ་ཁོ་ན་ཉིད་དོ། ། བརྒྱད་པ་ནི། ཐོས་བསམ་གྱིས་སྒྲོ་འདོགས་བཅད་པའི་ཡུལ་གྱི་ལྟ་བའོ། ། དགུ་པ་ནི། ཆོས་སྐུའི་ཡེ་ཤེས་སོ། ། དེ་དག་ལས་ཀྱང་།
སྒྲུབ་པོའི་ཉམས་ལ་སྟོང་པ་དང་པོ་ལྔ་སྟེ། དེ་ལ་དང་པོ་ནི་སྐྱོན་ཅན་ཏེ། དངོས་པོ་དང་མཚན་མས་སྟོང་སྟེ། གཟུང་འཛིན་རགས་པ་འགག ཡོན་ཏན་ཞི་གནས་དང་ལྷག་མཐོང་གིས་སྟོང་། བསམ་གཏན་གྱི་ཁང་བུ་བསམ་གཏན་གྱིས་སྟོང་། སྤང་བྱ་མཐོང་ཡུལ་སྣ་ཚོགས་ཀྱིས་སྟོང་པའི་ཕྱིར་རོ། ། དེས་ན་འདི་སྤང་བྱའི་གཙོ་བོ་ཡིན་པས། གཞུང་ལས་དངོས་སུ་བསྟན་ཅིང་། གཞན་རྣམས་ཤུགས་ལས་བྱུང་བའོ། །
གཉེན་པོ་ནི་རང་ཡི་དམ་གྱི་ལྷར་དྲན་པ་ལུས་དྲན་པ་ཉེར་བཞག ཡེ་ཤེས་པ་དགུག་ཞུགས་བྱེད་པ་ལྷ་དྲན་པ་ཉེར་བཞག དེའི་སྙིང་པོ་དྲན་པ་སྔགས་དྲན་པ་ཉེར་བཞག བདག་བསྐྱེད་དེ་རྒྱན་དྲུག་གི་དགོས་པ་བསམ་པ་ཆོས་དྲན་པ་ཉེར་བཞག་ཅེས་ཟེར་རོ། ། དེ་དག་ལས་ཆ་འགའ་ཞིག་ནི་གསུང་ངག་གི་དགོངས་པ་མ་ཡིན་ཏེ། ཐིམ་པ་དང་པོ་དང་གསུམ་པ་ལ་མིང་དེ་དག་གོ་ལྡོག་ཀྱང་མཚུངས་པའི་ཕྱིར་དང་། དེ་ལྟར་ན་སྟོང་པ་དེ་ཡང་སྤང་བྱའི་གཙོ་བོ་མཚུངས་པའི་ཕྱིར་དང་། མཐོང་ཡུལ་འགགས་པ་ནམ་མཁའ་མཐའ་ཡས་སམ། རྟགས་ལྔ་པ་ནམ་མཁའ་སྤྲིན་མེད་ལྟ་བུ་ནི། ཏིང་ངེ་འཛིན་བཟང་པོ་ཡིན་པས་ན་བསམ་གཏན་གྱི་ཏིང་ངེ་འཛིན་ནམ།
ཞི་གནས་ཀྱིས་སྟོང་པ་མ་ཡིན་པའི་ཕྱིར་དང་། དེ་ཉིད་ཀྱི་ཕྱིར་འདི་ནི་བསམ་གཏན་གྱི་ཁང་བུ་བསམ་གཏན་གྱིས་སྟོང་པ་ཡང་མ་ཡིན་པའི་ཕྱིར་དང་། སྟོང་པ་འདི་ཐམས་ཅད་ཀྱི་ནང་ནས་ཡོན་ཏན་གྱིས་སྟོང་པའི་སྟོང་པ་ཉིད་ཁྱད་པར་དུ་སྤང་བྱའི་གཙོ་བོ་ཡིན་པའི་ཕྱིར་རོ། ། དེས་ན་འདི་དག་ནི་སྒྲོ་འདོགས་པ་དང་བཀུར་པ་འདེབས་པའི་མཐའ་ལས་མི་འདའ་བ་ཡིན་ནོ། ། གཉེན་པོ་ཡང་དེ་ལྟར་མི་འཐད་དེ། མདོ་དང་གོ་མི་བསྟུན་ན་དམ་ཚིག་པ་དྲན་པ་དང་། ཡེ་ཤེས་པ་དྲན་པ་ཞེས་སོགས་དྲན་པ་བཞི་ཉིད་ཀྱིས་འགྲུབ་པས་ལུས་དྲན་པ་དང་། ཆོས་དྲན་པ་ལ་སོགས་ཀྱི་ཚིག་དོན་མེད་པའི་ཕྱིར་དང་། འདས་པ་ཐ་མའི་ཉེ་རྒྱུ་ཁྱད་པར་ཅན་ལ་བུམ་དབང་གི་ལམ་ཙམ་བསྒོམ་པ་ཡང་མ་འབྲེལ་བའི་ཕྱིར་རོ། ། འོ་ན་ཇི་ལྟར་ཞེ་ན།
སྤྱིར་(Dསྟོང་པ་ཉིད་རྣམ་པ་ལྔ་)ཡིན་ཏེ། (Eཞི་གནས་ཀྱི་སྟོང་པ་དང་། ལྷག་མཐོང་གི་སྟོང་པ་དང་། ཉི་ཚེ་བའི་སྟོང་པ་དང་། ངོ་བོས་སྟོང་པ་དང་། རྣམ་པ་ཀུན་གྱི་མཆོག་དང་ལྡན་པའི་སྟོང་པ)འོ། ། སྟོང་པ་དང་པོ་ལ་ཡང་ཤེས་རབ་ཀྱི་ཨར་ཐིམ་པའི་སྟོང་པ་དང་། སྙིང་པོའི་ཨར་ཐིམ་པའི་སྟོང་པ་དང་། འགོག་པའི་ཨར་ཐིམ་པའི་སྟོང་པ་དང་། དབྱིབས་ཀྱི་ཨར་ཐིམ་པའི་སྟོང་པའོ། །
ལྷག་མཐོང་གི་སྟོང་པ་ནི། སྤྲོས་པའི་མཐའ་ཐམས་ཅད་དང་བྲལ་བའོ། ། ཉི་ཚེ་བའི་སྟོང་པ་ནི། རླུང་འགའ་ཞིག་གི་བྱེད་པས། ནང་གི་ཡོན་ཏན་རྣམས་མེད་པར་གྱུར་པ་དང་། ཕྱིའི་མགོ་བོ་མེད་པར་མཐོང་བ་དང་། རླུང་གི་བྱེད་པ་ལ་མ་ལྟོས་པར། བུམ་པ་ཆུས་སྟོང་པ་ལྟ་བུའོ། ། སྟོང་པ་ཕྱི་མ་གཉིས་ནི་སྔ་མ་དང་འདྲའོ། ། དེ་རྣམས་ལས་འདིར་སྤང་བྱའི་གཙོ་བོ་གང་ཡིན་ཞེ་ན།
ཞི་གནས་ཀྱི་སྟོང་པ་ལྔ་ནི། བར་སྐབས་ཀྱི་ཏིང་ངེ་འཛིན་བཟང་པོ་ཡིན་ཡང་། དེ་ལ་ལོ་ཟླ་མང་པོ་འདས་ན། ཡོན་ཏན་ཁྱད་པར་ཅན་པ་གཞན་སྐྱེ་བའི་གེགས་ཡིན་པས། ཡོན་ཏན་གྱིས་སྟོང་པ་ནི་དེ་བས་ཀྱང་སྤང་བྱ་ཡིན་པས་དགོས་པའི་གཙོ་བོ་ནི། ཡོན་ཏན་ཉིད་ཡིན་པའི་ཕྱིར་རོ། ། གཉེན་པོ་དྲན་པ་ཉེ་བར་བཞག་པ་བཞི་ལས། མཐོང་ཡུལ་འགགས་པ་ན་དེའི་ཚེ། སྟོང་པ་ཉིད་ལ་ཡུན་རིང་དུ་མི་འཇོག་པར། སྟོང་པའི་ངང་ལས་ཡི་དམ་གྱི་ལྷར་དྲན་པ་ནི་ལུས་རྗེས་དྲན།
གུག་སྐྱེད་ཀྱི་སྐད་དོད། ཕྱག་རྒྱ་ལ་འཇུག་པས་ཕྱག་རྒྱ་མ་དང་སྦྱར་ཏེ། དེའི་དགོས་པ་དཀྱིལ་འཁོར་འཁོར་ལོའི་བདེ་བ་ཆེན་པོ་བསྒོམ་པ་ན་བདེ་བ་མྱོང་བའི་ཚོར་བ་རྗེས་དྲན། དེ་ཉིད་ལ་སེམས་རྩེ་གཅིག་ཏུ་འཇོག་པ་ནི། སེམས་ཀྱི་བསླབ་པས་བསྡུས་པའི་སེམས་རྗེས་དྲན། དེའི་ངོ་བོ་ལ་ཆོས་རབ་ཏུ་རྣམ་པར་འབྱེད་པའི་ཤེས་རབ་ཀྱིས་དཔྱད་ནས། རྣམ་པར་མི་རྟོག་པའི་བསླབ་པ་ལ་འཇོག་པ་ནི་ཆོས་རྗེས་དྲན་ནོ། ། དེ་བས་ན་ཏིང་ངེ་འཛིན་ཆ་མཉམ་པ་སྟེ། ཞི་ལྷག་ཟུང་དུ་འཇུག་པའམ། བདེ་སྟོང་ཟུང་དུ་འཇུག་པའོ། །
ཞེས་དང་། གདམས་ངག་དྲུག་གི་ཐད་དུ། གཉིས་པ་བརྒྱལ་བ་བསླང་བ་ནི། སྙིང་པོའི་ཨར་རླུང་སེམས་འདུས་པས་བསྐལ་པར་ཡང་མི་སད་པའི་བྱིངས་བ་ཆེན་པོའི་འཕྲང་། ཞེས་པ་ནི། བདེ་བས་བརྒྱལ་བའི་ཏིང་ངེ་འཛིན་དང་། ཁང་སྟོང་ལྟ་བུའི་རྩར་རླུང་སེམས་འདུས་པས། མི་རྟོག་པའི་བརྒྱལ་བའི་ཉམས་སྐྱེས་ནས། རིག་པ་བྱིངས་ཏེ། ཐ་ན་ཟས་ཟ་བའི་དྲན་པ་ཡང་བརྗེད་པར་གྱུར་པའམ།
དྲན་པ་གཏན་ནས་མེད་པར་གྱུར་ན། དེ་བསལ་བ་ནི། བདེ་བས་བརྒྱལ་ན། པདྨ་ཅན་ལ་བརྟེན་ནས་རྩ་བཙལ་བའི་སྦྱོར་བས་བསལ་ཞིང་། མི་རྟོག་པས་བརྒྱལ་ན་ཐོག་མར་སྙིང་འཕར་སར། རྡོ་གྲང་ངམ། འཁྱག་པའམ། ལག་པ་ཆུ་གྲང་དུ་བཅུག་པ་རླན་པའམ། ཏིང་ཏིང་ཤགས་དང་། རྔ་དང་།
དུང་སོགས་ཀྱི་སྐད། དང་པོར་སྐད་གང་ཆུང་བ་དང་། དེ་ནས་གང་ཆེ་ནས་བརྡུངས་པས་བསླངས་ལ། ཡུལ་སྣ་ཚོགས་ཀྱི་བདུད་རྩི་བསྟེན་པས་སེལ་ལོ། ། ཞེས་དང་། གེགས་སེལ་གྱི་ཐད་དུ། གཉིས་པ་སྒོམ་སྟོར་རྐྱེན་གྱིས་བཙལ་བ་ནི། ཤེས་རབ་ཀྱི་ཨར་ཐིམ་པས། ཡུལ་འགགས་པའི་བསྒོམ་སྟོར་བ་ན། དྲན་པ་ཉེར་བཞག་བཞིའི་གནད་ཀྱིས་སེལ་ལོ། །
ཕྱི་དབྱིབས་ཀྱི་ཨར་ཐིམ་པས། གཟུང་འཛིན་ལས་གྲོལ་བའི་སྟོང་པ་དང་། ཁྱིམ་སྟོང་ལྟ་བུའི་རྩ་ཁམས་གཞིར་གནས་མེད་པར་མགོ་བོ་ཙམ་མམ་ཡན་ལག་རེ་རེ་སྟོང་པའི་ཚེ། བྱུང་རྒྱལ་གྱི་གནད་ཀྱིས་ལམ་དུ་འགྱུར། འདིར་འགོག་པའི་སྙོམས་འཇུག་གི་རྩ་ཞེས་བྱ་བ། གཙོ་བོར་རྒྱུངས་པའི་ནང་ན་ཡོད་པར་བཞེད་དེ། དེ་རེས་ཚིགས་པའི་སྒལ་འདབས་ལ་གནས་པར་བཞེད། རེས་གནས་ལ་ངེས་པ་མེད་པ་ཡང་གསུང་སྟེ། དེར་རླུང་སེམས་ཐིམ་ན། ཚོགས་དྲུག་གི་རྒྱུ་བ་མི་མྱོང་།
རིག་པ་གཏན་འགགས་ཏེ། བརྒྱལ་བ་ལྟ་བུ། དྲན་བསམ་མེད་པར་གྱུར་པའི་སྒོམ་སྟོར་བ་དང་། རླུང་སྤུ་གྲི་ཞེས་བྱ་མགྲིན་པའི་གནས་ན་ཡོད་པ་སྟོབས་སུ་གྱུར་པས། ཡོན་ཏན་ཏིང་ངེ་འཛིན་ཞི་གནས་དང་ལྷག་མཐོང་གི་བསྒོམ་སྟོར་བ་གཉིས་སོ། ། དེ་གཉིས་ཀྱང་ཡིན་པ་དུས་ཚོད་ཀྱི་བསྒོམ་ཏིང་ངེ་འཛིན་བཟང་པོ་ཡིན་ཡང་། དང་པོ་ལྷག་མཐོང་དུ་རོ་མཉམ་དགོས་ལ། ཕྱི་མ་ནི་ཞི་གནས་སུ་རོ་མཉམ་དགོས་ཏེ། མ་མཉམ་ན་ལམ་གོང་ནས་གོང་དུ་འཕོར་མི་སྟེར་བས་གེགས་བྱེད་དོ། ། དང་པོ་ལ།
སྤྱོད་ལམ་གྱི་སྒོ་ནས། བརྒྱལ་བ་བསླང་པར་སད་པར་བྱ་སྟེ། འོན་ཀྱང་འདིར་གཞན་རྐྱེན་ལ་ལྟོས་པ་ཡིན་པས། དང་པོ་ཏཾ་བུ་རའི་སྒྲ། དེ་ནས་པི་ཝཾ། དེ་ནས་གླིང་བུ། དེ་ནས་ཏིང་ཏིང་ཤགས། དེ་ནས་ཌཱ་མ་རུ། དེ་ནས་འབུད་དུང་། ཆ་ལང་།
ཟངས་དུང་། མཁར་རྔ། རྔ་བོ་ཆེ་ལ་སོགས་པའི་སྒྲ་ཇེ་དྲག་ཇེ་དྲག་བརྡུང་། ཡང་ཇེ་ཞན་ཇེ་ཞན་བརྡུང་། དེ་ལྟ་བུའི་སྒྲའི་དྲག་ཞན་སྤེལ་བའི་རྣམ་པ་ཡང་དང་ཡང་དུ་བརྡུངས་པས། དེས་དང་པོ་རིགས་པ་སེམས་ལ་གནད་དུ་བསྣུན་པས་དྲན་པ་ཙམ་རྙེད། དེས་དེའི་རྟེན་རྩ་ལ་བསྣུན་ཏེ། བྱིན་གྱིས་བརླབས་པས་དྲན་པ་མཆོག་རྙེད་དེ་སད་ནས་ཏིང་ངེ་འཛིན་ཁྱད་པར་ཅན་སྐྱེ་བར་འགྱུར་རོ། ། བསྒོམ་སྟོར་གཉིས་པ་ནི། མགྲིན་པའི་སྟོབས་ཀྱི་རླུང་སྟོབས་སུ་ཆེར་གྱུར་ནས།
ལུས་ཉམས་སུ་རྟ་ལྟར་མགྱོགས་པ་དང་། རྨི་ལམ་མཐོང་སྣང་གཉིས་ལ། རང་འཕུར་བ་དང་བྱའི་ཁྱུ་མང་པོ་མཐོང་། ཁམས་གསུམ་རླུང་ཚུབ་ཙམ་དུ་མཐོང་། ཤེས་པ་ཡང་སྐད་ཅིག་ཙམ་དུ་མི་གནས་ཏེ། ཏིང་ངེ་འཛིན་སྟོར་བའི་སྟོང་པའོ། ། དེ་ལ་སྟེང་དུ་ལོངས་སྤྱོད་ཀྱི་རླབས་ཀྱིས་བཙལ། འོག་ཏུ་གསང་བའི་སྙོམས་འཇུག་གིས་བཙལ། ཁྱད་པར་གྱི་གཏུམ་མོའི་བཙལ་བ་དང་གསུམ་མོ། ། ཞེས་གསུངས་སོ། །
དེ་ལ་དགག་པ་མི་འཐད་དེ། ཐིམ་པ་དང་པོ་དང་གསུམ་པ་ལ་མིང་དེ་དག་གོ་ལྡོག་པས་མཚུངས་ན། ཁྱེད་རང་ལ་ཡང་མཚུངས་པའི་ཕྱིར་དང་། དེ་ལྟ་ན། དང་པོའི་གཉེན་པོར་སྤྱོད་ལམ་གྱི་སྒོ་ནས་བརྒྱལ་བ་བསླང་བ་གཞན་རྐྱེན་ལས་ལྟོས་པ་ཡིན་པར་འགྱུར་བ་དང་། ཡིན་ན། དང་པོའི་གཉེན་པོར་དྲན་པ་ཉེར་བཞག་བཞིའི་གནད་ཀྱིས་སེལ་བར་འཆད་པ་གྱི་ན་ཙམ་ཡིན་པའི་ཕྱིར་དང་། རྩ་ཡིག་དེ་ཉིད་གཟུགས་མེད་ཀྱི་ཉམས་འཆར་བའི་རྩ་ཡིག་ཡིན་ཀྱང་། གཟུགས་མེད་ཀྱི་ཉམས་འཆར་བ་ཙམ། འདུས་པ་དང་པོ་ལ་ཡང་འབྱུང་སྲིད་ལ།
དེ་ཉིད་འདུས་པ་བར་པ་ཁོ་ན་ལ་འབྱུང་བའི་ཉམས་ཡུལ་འགག་པ་སོགས་ཁྱད་པར་དེ་དག་དང་ལྡན་པའི་བྱེ་བྲག་པ་ཡིན་ཏེ། སྲས་དོན་མར། དེ་ལ་དང་པོ་ནི། སྐྱོན་དངོས་པོ་དང་མཚན་མས་སྟོང་སྟེ། གཟུང་འཛིན་གྱི་རྟོག་པ་རགས་པ་ཐམས་ཅད་ནུབ། ཡོན་ཏན་ཏིང་ངེ་འཛིན་ཞི་གནས་དང་ལྷག་མཐོང་གིས་སྟོང་སྟེ། མཉམ་རྗེས་གཉིས་ཀའི་ཏིང་ངེ་འཛིན་གྱི་དམིགས་པས་སྟོང་ཞིང་ནུབ། བསམ་གཏན་གྱི་ཁང་བུ་བསམ་གཏན་གྱིས་སྟོང་སྟེ་རང་གི་སྡོད་ས་གང་ཡིན་ཀྱང་མི་དྲན་པར་འགགས་ཏེ། དཔེར་ན་ལུག་རྫི་གཅིག་ལ་ཉམས་དེ་ལྟ་བུ་ཤར་བས། ལུག་གསེབ་ན་ཉལ་བཞིན་དུ།
གང་ན་ཡོད་པ་ཡིན་ཟེར་ཞིང་། སྐྲག་པ་དང་མཚུངས་པ་འབྱུང་གསུངས། སྤང་བྱ་མཐོང་ཡུལ་སྣ་ཚོགས་ཀྱིས་སྟོང་པ་ཞེས་བྱ་སྟེ། རྣམ་ཤེས་དྲུག་ཡུལ་དྲུག་གི་རྗེས་སུ་མི་འབྲང་ཞིང་། ཚོགས་དྲུག་གི་རྒྱུ་བ་འགགས་པས། ཡིན་པ་དུས་ཚོད་ཀྱི་ཏིང་ངེ་འཛིན་བཟང་པོ་ཡིན་ཡང་། དེ་ལྟར་སྣང་བ་དང་སྟོང་པ་ཟུང་དུ་མ་ཆུད་ན། ལམ་འཕོ་བའི་གེགས་ཡིན་པས། སྟོང་པ་དགྲར་ལངས་ཀྱི་འཕྲང་ཞེས་བྱའོ། ། ཞེས་གསུངས་པས།
ནམ་མཁའ་མཐའ་ཡས་སམ། རྟགས་ལྔ་པ་ཞེས་སོགས་སྐྱོན་དུ་བརྗོད་པ་ནི། གདམས་ངག་མེད་པ་ཡིན་པའི་ཕྱིར་དང་། ཡོན་ཏན་གྱིས་སྟོང་པ་ཉིད་འདིར་སྤང་བྱའི་གཙོ་བོ་ཡིན་པའི་སྒྲུབ་བྱེད་མེད་པའི་ཕྱིར་དང་། མདོ་དང་ཆ་ཙམ་བསྟུན་ཀྱང་། ཇི་ལྟ་བ་བཞིན་དུ་བསྟུན་པར་མི་བཞེད་པའི་ཕྱིར་དང་། སྟོང་པ་དང་པོའི་གཉེན་པོར་བུམ་དབང་གི་ལམ་བསྒོམ་པར་བསྟན་པས་ལམ་གཞན་བཀག་པར་མི་འགྱུར་བའི་ཕྱིར་རོ། ། བཞག་པ་མི་འཐད་དེ། འདིར་སྤང་བྱའི་གཙོ་བོ་ཞི་གནས་ཀྱི་སྟོང་པ་ལྔ་ཀ་ཡིན་ན། རྩ་བར་ཡུལ་འགགས་པ་ཁོ་ན་སྤང་བྱར་བཤད་པ་དང་འགལ་བའི་ཕྱིར་དང་།
ལྔ་ཀ་ཡུལ་འགགས་པའི་སྟོང་པ་ཡིན་པའི་སྒྲུབ་བྱེད་མེད་པའི་ཕྱིར་དང་། ཡོད་དུ་ཆུག་ཀྱང་། དེ་ཐམས་ཅད་དྲན་པ་ཉེར་བཞག་བཞི་དང་སྤང་གཉེན་ཡིན་པའི་རྒྱུ་མཚན་ཡིན་པའི་ཕྱིར་དང་། སྤང་གཉེན་ཡིན་ན། ཤེས་རབ་ཀྱི་ཨར་ཐིམ་པའི་སྟོང་པ་དྲན་པ་ཉེར་བཞག་གི་གནད་ཀྱིས་སེལ་བ་དང་། དབྱིབས་ཀྱི་ཨར་ཐིམ་པའི་སྟོང་པ་བྱུང་རྒྱལ་གྱིས་སེལ་བ་དང་། འགོག་པའི་སྟོང་པ་དང་། རླུང་སྤུ་གྲི་སྟོབས་སུ་གྱུར་པའི་ཡོན་ཏན་གྱི་སྟོང་པ་གཉིས་བསྒོམ་སྟོར་རྐྱེན་གྱིས་བཙལ་བས་སེལ་བར་འཆད་པ་བྱུང་རྒྱལ་ཙམ་ཡིན་པའི་ཕྱིར་དང་། གཉེན་པོ་དྲན་པ་ཉེར་བཞག་དེ་དག་ཀྱང་། ཕལ་ཆེར་རང་དགའ་བ་ཡིན་གྱི།
རྒྱུད་པའི་མན་ངག་མ་ཡིན་པའི་ཕྱིར་དང་། དགོས་པ་བསམ་ཞེས་པའི་གཞུང་གི་འབྲུ་ཡང་མ་གཉེར་བའི་ཕྱིར་དང་། དེ་དག་གི་མིང་མདོ་དང་བསྟུན་ན། རྫུ་འཕྲུལ་གྱི་རྐང་པ་བཞིའི་མིང་ཡང་མདོ་དང་བསྟུན་པར་རིགས་པ་ལས། ས་རླུང་རྫུ་འཕྲུལ་གྱི་རྐང་པ་ཞེས་སོགས་འཆད་པ་རིགས་པ་མ་ཡིན་པའི་ཕྱིར་རོ།། །། རྗེས་སུ་དྲན་པ་དྲུག ཞེས་པར། བསྟན་བཅོས་དེ་ཉིད་འདུས་པ་ལས། འདིར་ཁ་ཅིག་ཐེ་ཚོམ་མེད་པར་ངེས་པའི་ཟག་མེད་ཀྱི་མངོན་ཤེས། ཕྱོགས་མེད་འཆར་རོ། །
ཞེས་སྨྲ་བ་ནི། ནོར་བ་ཡིན་ཏེ། རྣལ་འབྱོར་པ་ནི་ཐམས་ཅད་མཁྱེན་པ་ཡིན་པའམ། ཅི་ནས་ཀྱང་འཕགས་པ་ཉིད་དུ་འགྱུར་བའི་ཕྱིར་རོ། ། ཞེས་གསུངས་སོ། ། དེ་ནི་ཡི་གེ་ནོར་བ་ལ་དགག་པ་བརྗོད་པར་སྣང་ངོ་།། །། དགེས་སོགས་པད་ཅན། ཞེས་པར། བསྟན་བཅོས་དེ་ཉིད་འདུས་པ་ལས། འདིར་ཁ་ཅིག་རྩ་དེ་ཉིད་ཀྱིས་ཡང་དག་པ་སྤོང་བ་དང་པོ་བསྟན་ནོ། །
ཞེས་ཟེར་བ་ནི་རིགས་པ་དང་པོ་མ་ཡིན་ཏེ། ལམ་དུ་འགྱུར་བའི་ཡང་དག་སྤོང་བ་བཞི་ནི། འདིར་རྣལ་འབྱོར་པའི་རྒྱུད་ལ་བསྐྱེད་དགོས་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ། རྟེན་གྱི་རྟེན་འབྲེལ་འགྲིག་པ་ལས་སེམས་མ་རྟོགས་པ་ངང་གིས་སྐྱེ་བའི་ཕྱིར། རྟེན་ལ་རྩི་བའི་སྤྱིའི་རྣམ་གཞག་མ་རྟོགས་པར་འབྱུང་བའི་ཕྱིར་རོ། ། ཡང་། བསྟན་བཅོས་དེ་ཉིད་འདུས་པ་ལས། དེའི་ཚེ་ལྟེ་བའི་འོག་གི་རྩ་མདུད་གཡོན་གྱི་ཆ་ལ་གནས་པའི་སྙིང་པོའི་ཨ་ཀུན་འདར་གྱི་སྣ་རྩེར་ཕྱི་དབྱིབས་ཀྱི་ཨ་གྱེན་ལ་བསྐྱོད་པའི་རྩ་ཡི་གེའི་རྟེན་འབྲེལ་ལས་དལ་རྒྱུ་ཆུ་རླུང་དལ་བར་རྒྱུ་བས་སོ་ཞེས་གསུངས་སོ། །
དེ་ནི་རིགས་པ་མ་ཡིན་ཏེ། ཕྱི་དབྱིབས་ཀྱི་ཨ་ན་ཡར་རླུང་སེམས་མཉམ་པར་འདུས་ན་ཞེས་གསུངས་པའི་ཕྱིར་དང་། སྙིང་པོའི་ཨ་ན་ཡར་རླུང་སེམས་མཉམ་པར་འདུས་ན་ཞེས་མ་གསུངས་པའི་ཕྱིར་རོ།། །། སྙིང་པོའི་ཨ་ཀུན་འདར་གྱི་སྣ་རྩེར་ཞེས་པར། བསྟན་བཅོས་དེ་ཉིད་འདུས་པ་ལས། འདིར། ཁ་ཅིག སྙིང་པོའི་ཨ་ཆོས་སྐུའི་ཉམས་དང་། རྟོགས་པ་བསྐྱེད་པའི་རྟེན་དེ་ཉིད་ཐིག་ལེའི་གཟུགས་ཀྱིས་རྩ་ཀུན་འདར་གྱི་སྣ་རྩེར་ཞུགས་པས་ཕྱི་དབྱིབས་ཀྱི་ཨ་གྱེན་ལ་བསྐྱོད་ཅེས་ཟེར་བ་དང་། དལ་རྒྱུ་སོགས་ལས་ཀྱི་རླུང་རྣམས་སེམས་ཀྱི་རྟེན་བྱེད་པའི་ཡིད་ཀྱི་མིང་ཅན།
རྩ་དབུ་མར་འཇུག་པ་ནི། མ་རིག་སྒོ་ལྔའི་སྦུབས་འབྱེད་པ། ། ཞེས་པའི་དོན་ཡིན་ནོ། ། ཞེས་ཟེར་བ་ཡང་རིགས་པ་མ་ཡིན་ཏེ། སྙིང་པོའི་ཨ་ཀུན་འདར་གྱི་སྣ་རྩེར་དལ་རྒྱུ་སོགས་རིགས་པ་ཡིད་འཇུག་པས་ཞེས་པའི་གཞུང་འདིས་ནི། འཇུག་གོ་ཞེས་གསུངས་ནས། གང་དུ་འཇུག་ན་སྙིང་པོའི་ཨ་ཀུན་འདར་མ་ཞེས་བྱ་བའི་སྣ་རྩེར་འཇུག གང་འཇུག་ན་དལ་རྒྱུ་སོགས་རླུང་དང་། ཡིད་དེ་སེམས་ཀྱིས་འཇུག་པས་མདོར་ན་རླུང་སེམས་དབུ་མའི་མ་སྣར་འཇུག་ཞེས་པ་འདི་ཙམ་ཞིག་བསྟན་པར་མཐོང་བའི་ཕྱིར་དང་། གཞན་དུ་ན།
སྙིང་པོའི་ཨ། ཀུན་འདར་གྱི་སྣ་རྩེ་དང་། དལ་རྒྱུ་སོགས་རིགས་པ་ཡིད་དུ་འཇུག་ཅེས་འབྱུང་དགོས་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ། སྙིང་པོའི་ཨ་ཀུན་འདར་གྱི་སྣ་རྩེ་ཡིན་ཞིང་། དེར་རླུང་སེམས་འཇུག་པ་ཙམ་ཡི་གེའི་དོན་ཡིན་ན། འོག་ནས་འབྱུང་བའི་ཕྱི་དབྱིབས་ཀྱི་ཨ་ན་ཡར་རླུང་སེམས་མཉམ་པར་འདུས་ན། ཞེས་པ་དང་འགལ་བའི་ཕྱིར་དང་། སྙིང་པོའི་ཨ་ཀུན་འདར་གྱི་སྣ་རྩེར་མི་བཞེད་པས།
སྙིང་པོའི་ཨ་ཀུན་འདར་གྱི་སྣ་རྩེ་དང་། ཞེས་ཟེར་དགོས་པའི་རྒྱུ་མཚན་ཅི་ཡང་མེད་པའི་ཕྱིར་རོ། ། ཆོག་ཤེས་པ་སོགས་ཀྱི་བདུད་ཆོམས་ཞེས་པར། བསྟན་བཅོས་དེ་ཉིད་འདུས་པ་ལས། སོགས་པའི་སྒྲས་བསྡུས་པའི་ཏིང་ངེ་འཛིན་ཕྱི་མ་བསྐྱེད་པའི་འབད་རྩོལ་མི་འཇུག་པའི་བདུད་དང་། ཟག་མེད་ཀྱི་བདེ་བ་ལ་ཆོག་ཤེས་པའི་བདུད་དང་། བྱིངས་བ་ཆེན་པོ་དང་། བདེ་བས་བརྒྱལ་བའི་བདུད་ཆོམས་པས་ཡང་དག་པར་སྤོང་བ་བཞི་པ་བསྟན་ཏེ། སྤང་བའི་ཡོན་ཏན་ནོ། ། ཞེས་གསུངས་ལ།
སྲས་དོན་མར། ལ་སོགས་པའི་བསྡུས་པ། ཟག་མེད་ཀྱི་བདེ་བ་ལ་ཆོག་ཤེས་པའི་བདུད་ཀྱང་ཆོམས་ཞེས་བྱ་སྟེ། དེ་ཙམ་ན་མཐོང་སྤངས་ཀྱིས་བསྡུས་པའི་ཉོན་མོངས་པའི་བདུད་མ་ལུས་པ་ཆོམས་སོ། ། ཞེས་དང་། འཕགས་མཆན་མར། སྔར་གྱི་ཏིང་ངེ་འཛིན་གྱིས་ཆོག་ཤེས་པས་ཏིང་ངེ་འཛིན་ཕྱི་མ་བསྐྱེད་པའི་འབད་རྩོལ་ལ་མི་འཇུག་པའི་བདུད་ཆོམས་ཏེ། ཞེས་གསུངས་སོ། ། ནང་གི་སངས་རྒྱས་རྣམས་ཀྱི་ལམ་ཞེས་པར། བསྟན་བཅོས་དེ་ཉིད་འདུས་པ་ལས།
ཁ་ཅིག་ན་རེ། ནང་གི་སངས་རྒྱས་ནི་རླུང་སེམས་མཁའ་འགྲོ་ཡབ་ཡུམ་བཅུ་ཡིན། དེ་དག་གི་ལམ་ནི་རོ་རྐྱང་གཉིས་ཏེ། དེ་ནས་རླུང་སེམས་ཡང་ཡང་འགྲོ་འོང་བྱེད་པའོ། ། སྲིད་པའི་རྩེ་མོའི་རྩ་གཡས་གཡོན་གཉིས་ཀྱི་ཡང་རྩེ་སྟེ། གཟུང་འཛིན་གྱི་རྣམ་རྟོག་བསྐྱེད་པས་འཇིག་རྟེན་པའི་རྩེ་མོ་ཡིན་ལ། དེ་ལས་འདས་པའི་རྩེ་མོ་ནི་དབུ་མའི་མ་སྣའི་རྩེ། ཕྱི་དབྱིབས་ཀྱི་ཨ་མདུན་དུ་ཅུང་ཟད་འཁྱོགས་པ་དེར་རླུང་སེམས་ཡབ་ཡུམ་བཅུ་བྱོན་པའོ། ། དེ་ཉིད་ནི་བདེ་སྟོང་ཁྱད་པར་ཅན་བསྐྱེད་པའི་ཐོག་མ་ཡིན་པས་ནང་གི་རྩེ་མོ་ཞེས་བྱ་སྟེ། གཉིས་པོ་དེ་ནི་ཡོན་ཏན་གྱི་ལྡོག་པས་སྦྱོར་ལམ་གཉིས་པ་བསྟན་ནོ། །
གཉིས་པ་བཟོད་པ་ནི། སྔར་འཇིག་རྟེན་པའི་ལམ་དུ། ངོ་བོ་ཉིད་ཀྱིས་མ་སྐྱེས་པའི་ཆོས་སྟོང་པ་ཉིད་ཀྱི་ཏིང་ངེ་འཛིན་སྐྱེ་ཡང་དེ་ལ་སྐྲག་པ་ཆེན་པོ་སྐྱེས་པས། བཟོད་པར་དཀའ་བ་ལས། དབུ་མའི་མས་སྣར་རླུང་སེམས་འདུས་པའི་སྐབས་འདིར་ནི། འཁོར་འདས་ཀྱི་ཆོས་སྟོང་པ་ཉིད་དུ་རྟོགས་པའི་ཏིང་ངེ་འཛིན་སྐྱེ་ཡང་ལམ་དང་རྟོགས་པ་གོང་མར་གྱུར་པའི་སྟོབས་ཀྱིས། དེ་ལ་མི་སྐྲག་པར་བཟོད་པར་སྐྱེའོ། ། དེ་ལྟ་བུ་འབྱུང་བའི་རྒྱུ་རྟེན་འབྲེལ་ནི། དབུ་མར་རླུང་ལྔ་ཞུགས་པས། སེམས་རྟོག་མེད་ཀྱི་ཏིང་ངེ་འཛིན་མཆོག་སྐྱེས་པ་ན།
རོ་རྐྱང་གི་ནང་དུ་ལས་ཀྱི་རླུང་འགྲོ་འོང་ཅི་རིགས་པ་ལ་སོགས་པས་བྱང་སེམས་དྭངས་མ་ཐམས་ཅད་དབུ་མར་ཞུགས་ཤིང་འཕོས་པས། བདག་རྒྱུད་བྱིན་གྱིས་བརླབས་ན། ཕྱི་རྟེན་འབྲེལ་སྟོང་པ་ཉིད་ལ་བཟོད་པར་སྐྱེའོ། ། སྦྱོར་ལམ་གསུམ་པའོ། ། བཞི་པ་ཆོས་མཆོག་ནི། དེ་མན་ཆད་དུ་ཚོགས་སྦྱོར་གཉིས་ལས། ཏིང་ངེ་འཛིན་སྐྱེ་ཡང་སྲིད་པའི་སྡུག་བསྔལ་དང་ཚོར་བ་དྲག་པོ་འགག་མི་ནུས་པས་འཁོར་བའི་ཆོས་ཞེས་བྱ་སྟེ། དེའི་རྒྱུ་མཚན་ཡང་ཚོགས་སྦྱོར་གཉིས་ལ་འཁོར་བའི་རྩ་བཞི་དང་། རོ་རྐྱང་གཉིས་ཀྱིས་རྟོག་པ་སྣ་ཚོགས་བསྐྱེད། ཉོན་མོངས་ལྔའི་ཡི་གེའི་བདེ་སྡུག་སྣ་ཚོགས་བསྐྱེད།
རླུང་སེམས་བཅུའི་སྙིགས་མའི་རྩའི་སྙིགས་མས་རྩ་རླུང་གི་ཟུག་དུ་མ་བསྐྱེད་པའི་ཕྱིར་རོ། ། རླུང་སེམས་དྭངས་མ་དབུ་མར་འདུས་པའི་སྐབས་འདིར་ནི། གཟུང་འཛིན་བདེ་སྡུག་རྩ་རླུང་གི་ཟུག་ལ་སོགས་པ་ཟག་བཅས་ཀྱི་སྡུག་བསྔལ་དང་། ཚོར་བ་དྲག་པོ་སྤངས་པས། འཁོར་བའི་ཆོས་ལས་འདས་པའི་ཆོས་མཆོག་གོ ། དེའི་ཚེ་མྱ་ངན་ལས་འདས་པ་ས་དང་པོའི་རྟོག་པ་འཆར་བའི་དངོས་རྒྱུ་ལམ་གྱི་ཆོས་རྩ་ཡི་གེ རླུང་སེམས་ཀྱི་ཡང་དག་པར་སྤོང་བ་བཞིའི་རྟེན་འབྲེལ་ལུས་ལ་ཡོངས་སུ་རྫོགས་པ་ཚང་བས་མྱ་ངན་ལས་འདས་པའི་ལམ་གྱི་ཆོས་རྣམས་ཡོངས་སུ་རྫོགས་པས་ཆོས་མཆོག་གོ ། དེ་གཉིས་རྟེན་འབྲེལ་ངོ་བོ་གཅིག་ལ་སྤང་བྱ་སྤངས་པ་དང་། ཐོབ་བྱ་ཡོན་ཏན་རྫོགས་པའི་ལྡོག་པས་གཉིས་སུ་བཞག་ཅིང་། འཇིག་རྟེན་པའི་ལམ་གྱི་ཆོས་རྣམས་ཀྱི་ནང་ནས།
འདི་ལས་མཆོག་ཏུ་གྱུར་པའི་ལམ་གྱི་ཆོས་གཞན་མེད་པས་ཆོས་མཆོག་གོ ། དེ་ལྟར་ན། ཆོས་མཆོག་གཉིས་ཀྱིས་སྦྱོར་ལམ་བཞི་པ་བསྟན་ཏོ། ། ཞེས་ཟེར་རོ། ། དེ་ལ་ཡང་ཆ་འགའ་ཞིག་ནི་གསུང་ངག་གི་དགོངས་པ་མ་ཡིན་ཏེ། རོ་མ་དང་རྐྱང་མ་གཉིས་དེ་དག་གི་ཡང་རྩེར་ཕྱིན་པ་མི་སྲིད་པའི་ཕྱིར་དང་། འདིར་ནི་སྲིད་པའི་རྩེ་མོར་ཕྱིན། ། ཞེས་པ་ཉིད་འབྱུང་བས། སྲིད་པའི་རྩེ་མོ་ལས་འདས་པར་ཕྱིན་ཞེས་བྱ་བ་ནི། ཡི་གེའི་དོན་ལ་ཅུང་ཟད་ཀྱང་མ་ཞུགས་པ་ཡིན་པའི་ཕྱིར་དང་།
ཚོགས་སྦྱོར་གཉིས་ལས་རྟོགས་པ་སྣ་ཚོགས་དང་། བདེ་སྡུག་སྣ་ཚོགས་བསྐྱེད་པར་སྨྲས་ནས། སྦྱོར་ལམ་དྲོད་རྩེ་སོགས་ཕལ་ཆེར་ལ། དེ་དག་མི་སྐྱེ་བ་ཡང་འགལ་བ་ཡིན་པའི་ཕྱིར་དང་། བདེ་སྡུག་ཟག་བཅས་སྤངས་ན་ཟག་བཅས་ཀྱི་བདེ་བ་ཚད་མེད་པར་ཡོད་པར་བཤད་པ་དང་འགལ་བའི་ཕྱིར་དང་། ཟག་བཅས་ཀྱི་སྡུག་བསྔལ་ལས་ལོགས་སུ་ཚོར་བ་དྲག་པོ་སྨྲོས་པ་ལ་ཡང་དགོས་པ་མེད་པ་དང་། སྦྱོར་ལམ་བཞིའམ་གསུམ། ངོ་བོ་གཅིག་ལ་ལྡོག་པ་ཐ་དད་དུ་འདོད་པ་ཡང་བཀག་ཟིན་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ།
རོ་རྐྱང་གཉིས་དེ་དག་གི་རྩེ་མོར་ཕྱིན་ཞེས་པ་གཉིད་ཀྱི་རྨི་ལམ་དུ་ཡང་སྨྲས་པ་མེད་པའི་ཕྱིར་དང་། འདས་པར་ཕྱིན་ཞེས་པ། སྲིད་པའི་རྩེ་མོར་ཕྱིན་ཅིང་ཁོ་ཞེས་པ་ཁོ་ནའི་དོན་དུ་མི་བཞེད་པའི་ཕྱིར་དང་། སྙིང་པོའི་ཨ་ཀུན་འདར་གྱི་སྣ་རྩེར་ཞེས་པ་དང་སྦྲེལ་བའི་དོན་དུ་འཆད་པ་ཡིན་པའི་ཕྱིར་དང་། ཅིང་ཞེས་པའི་སྒྲ་ཡང་ནུས་པ་ཅན་ཡིན་པའི་ཕྱིར་དང་། ཡང་དག་སྤོང་བཞིའི་རྟེན་འབྲེལ་མ་ལུས་པ་ཚང་བའི་ཚེ། རྟོག་པ་སྣ་ཚོགས་དང་། བདེ་སྡུག་སྣ་ཚོགས་སྤངས་པར་བཤད་པས། དྲོད་ཕལ་ཆེར་ལ་དེ་དག་མི་བསྐྱེད་པར་བཤད་པར་མི་འགྱུར་བའི་ཕྱིར་དང་། རྩེ་མོ་སོགས་ནི།
ཡང་དག་སྤོང་བཞིའི་རྟེན་འབྲེལ་མ་ལུས་པ་ཚང་བ་དང་ཐ་དད་དུ་མི་བཞེད་པའི་ཕྱིར་དང་། བདེ་སྡུག་ཟག་བཅས་ཞེས་པ། སྲས་དོན་མར། རིགས་དྲུག་གི་བདེ་སྡུག་སྣ་ཚོགས་ཀྱི་རྟོག་པས་ཞེས་གསུངས་པ་ལྟར་བཞེད་པས་དབྱིབས་ཀྱི་ཨར་རླུང་སེམས་འདུས་པའི་ཟག་བཅས་ཀྱི་བདེ་བ་ཚད་མེད་པ་ཡོད་པ་དང་འགལ་བ་ཅི་ཡང་མེད་པའི་ཕྱིར་དང་། ཟག་བཅས་ཀྱི་སྡུག་བསྔལ་ལས་ཚོར་བ་དྲག་པོ་ལོགས་སུ་སྨྲོས་པ་ནི། རྩ་རླུང་གི་ཟུག་སྡུད་པར་བཞེད་པ་ཡིན་པའི་ཕྱིར་རོ། ། ཡང་བསྟན་བཅོས་དེ་ཉིད་འདུས་པ་ལས། འདིར་ཁ་ཅིག་རྩེ་མོ་ལ་སོགས་ཕྱི་མ་གསུམ་རྫས་གཅིག་ལ་ལྡོག་པས་ཕྱེ་བར་སྨྲ་བ་ནི། མན་ངག་དང་བྲལ་བ་ཡིན་ཏེ། རྩེ་མོར་ཕྱིན་ནས་དབུ་མར་སེམས་རྟོག་མེད་འཕོས་ན་བཟོད་པར་གསུངས་ཀྱི།
གཞན་དུ་ན་རྩེ་མོར་ཕྱིན་ཅིང་། རྩེ་མོར་ཕྱིན་ན་བཟོད་པ་ཞེས་པར་འགྱུར་བས་བཞད་གད་ཀྱི་གནས་ཡིན་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ། རྩེ་མོར་ཕྱིན་ནས་ཞེས་པ་རང་གིས་རྟོག་པས་བཏགས་པ་ཙམ་དུ་ཟད་པའི་ཕྱིར་དང་། རྩེ་མོར་ཕྱིན་ན་བཟོད་པ་ཞེས་རྩ་བ་ལས་མི་འབྱུང་ཞིང་། དོན་གྱིས་ཐོབ་པའི་ཤེས་བྱེད་ཀྱང་ཅི་ཡང་མེད་པའི་ཕྱིར་རོ། ། བསྟན་བཅོས་དེ་ཉིད་འདུས་པ་ལས། རང་ལུགས་བཞག་པར། འོ་ན་ཇི་ལྟར་ཞེ་ན།
ནང་གི་སངས་རྒྱས་རྩ་རླུང་ཐིག་ལེ་རྣམས་ཀྱི་ལམ་ཡང་སྲིད་པ་རྩ་རླུང་མི་བརྟན་པ་རྣམས་ཀྱི་རྩེ་མོར་ཕྱིན་པའམ། ཡང་ན་ནང་གི་སངས་རྒྱས་རླུང་བཅུའི་རྣལ་འབྱོར་གྱི་ལམ་དབུ་མའི་མ་སྣར་ཕྱིན་པས་རྩེ་མོ། རྩ་དབུ་མར་སེམས་ཀུན་གཞི་རང་གནས་སུ་ལོག་ཅིང་རྟོག་བཅས་གཟུང་འཛིན་གྱིས། སེམས་རྣལ་འབྱོར་གྱི་སྟོབས་ཀྱིས་འཕོས། ནང་སྟོང་པ་ཉིད་ཀྱི་ཏིང་ངེ་འཛིན་ཟབ་མོ་ལ་རྩེ་གཅིག་ཏུ་གནས་ཏེ། མི་སྐྲག་པའི་ཚེ་བཟོད་པ། དེ་ནས་དབུ་མར་རྣམ་པར་མི་རྟོག་པའི་རླུང་སེམས་འཕོས་པའི་སྟོབས་ཀྱིས་འཁོར་བའི་ཆོས་ཟག་བཅས་ཀྱི་སྙིགས་མ་ལས་འདས་ཤིང་མྱ་ངན་ལས་འདས་པ། ཟག་མ་དྭངས་མ་དངོས་སུ་ཐོབ་པར་བྱེད་པའི་ལམ་ཆོས་རྣམས་ཡོངས་སུ་རྫོགས་པར་བྱེད་པས་ན་ཆོས་མཆོག་ཅེས་བྱའོ། ། ཞེས་གསུངས་སོ། ། དེ་ནི་མི་འཐད་དེ།
གང་ཕྱིན་ན། ནང་གི་སངས་རྒྱས་རྩ་རླུང་ཐིག་ལེ་རྣམས། གང་དུ་ཕྱིན་ན། རྩ་རླུང་གི་བསྟན་པ་རྣམས་ཀྱི་རྩེ་མོར་ཕྱིན་ཞེས་པ་རྩ་རླུང་གི་རྩེ་མོར་ཕྱིན་པའི་འགལ་བའི་ཁུར་ལེན་པར་ཟད་པའི་ཕྱིར་དང་། ཡང་ན་བ་ལྟར་ན་སྲིད་པ་ཞེས་པ་བོར་བར་འགྱུར་བའི་ཕྱིར་དང་། ཡང་དག་སྤོང་བཞིའི་རྟེན་འབྲེལ་ཐམས་ཅད་འགྲིག་ནས། དབུ་མའི་ནང་དུ་རླུང་སེམས་ཞུགས་པའི་ཚེའང་། མི་སྐྲག་པ་མ་ཐོབ་ཀྱི་བར་དུ། སྟོང་པ་ཉིད་ལ་སྐྲག་པ་ཡོད་ན། དབུ་མའི་ནང་དུ་རྩུབ་པའི་ཉམས་སྐྱེ་བ་ཡོད་པར་འགྱུར་བའི་ཕྱིར་དང་།
ཡོད་ན་དབུ་མའི་ནང་དུ་རྩུབ་ཉམས་སྐྱེ་བ་མི་སྲིད་པར་ཁས་བླངས་པ་དང་འགལ་བའི་ཕྱིར་དང་། སྟོང་པ་ཉིད་ལ་སྐྲག་པ་བྱེད་ན། མི་སྐྲག་པའི་ཚེ་ཞེས་པའི་ཁྱད་པར་གྱི་ཚིག་དོན་མེད་པའི་ཕྱིར་རོ། ། དེས་ན་དེ་ནས་དབུ་མར་ཞེས་པའི་ཐ་དད་དུ། དབྱེ་བའི་ཚིག་ཀྱང་མི་འཐད་པར་ཤེས་པར་བྱའོ། ། དེའི་ཕྱིར་རྗེ་བཙུན་གོང་མས། དྲོད་ཀྱི་ཡོན་ཏན་གྱི་ལྡོག་པས། སྦྱོར་ལམ་གསུམ་བསྟན་པར་བཞེད་པ་ཉིད་ཤིན་ཏུ་ལེགས་པ་ཡིན་ནོ། ། དེ་དག་གིས་ནི། འཁོར་ལོ་འཆམས་པ་འཇིག་རྟེན་པའི་ལམ་ལ་གཞན་དག་གིས་གཞན་དུ་བཏགས་པ་དག་དགག་པ་བསྟན་ཟིན་ཏོ།།
༈ །།ན་མོ་གུ་རུ། འཇིག་རྟེན་ལས་འདས་པའི་ལམ་གྱི་སྤྱི་དོན་དུ། བསྟན་བཅོས་དེ་ཉིད་འདུས་པ་ལས། ཁྱད་པར་དེ་དག་རེ་རེ་ཡང་འདིར། རྒྱུད་དང་། རྟགས་དང་། འབྲས་བུ་དང་། འཇུག་བསྡུད་བཞི་བཞིས་བསྟན་ཅིང་། དེ་ཡང་བུམ་དབང་གི་དབང་དུ་བྱས་ན། རྒྱུ་ལ་གཉིས་ལ།
རིང་རྒྱུ་དང་། ཉེ་རྒྱུའོ། ། རིང་རྒྱུ་ལ་གཉིས། དབང་དང་ལམ། དང་པོ་ལ་གཉིས། རྒྱུ་དུས་ན། བླ་མ་ལ་བུམ་དབང་ཐོབ་པ་དང་། ལམ་དུས་ན། རང་གི་བུམ་དབང་ཐུན་བཞི་ལ་སོགས་པར་བསྒོམ་པའོ། ། ལམ་ནི་བསྐྱེད་པའི་རིམ་པ་དབྱིབས་སོ། །
ཉེ་རྒྱུ་ལ་ཡང་གཉིས། ཕྱི་རྟེན་འབྲེལ་དང་། ནང་རྟེན་འབྲེལ། དེ་ལ་ཕྱི་རྟེན་འབྲེལ་ནི། སྤྲུལ་སྐུ་ལས་དབང་བཞི་ལེན་པ། ནང་རྟེན་འབྲེལ་ལུས་ཀྱི་དཀྱིལ་འཁོར་མཐོང་བའོ། ། རྟགས་གསུམ་ལས། ཕྱི་རྟགས་ལུས་ལ་འཆར། ནང་རྟགས་རླུང་ལ་འཆར། གསང་རྟགས་ཐིག་ལེ་ལ་འཆར།
དེ་ཁོ་ན་ཉིད་ཀྱི་རྟགས་སེམས་ལ་འཆར་རོ། ། འབྲས་བུ་སྤྲུལ་སྐུ་སྟེ། དེ་བཞིན་དུ། གསང་དབང་གི་ས་སོགས་ལ་ཡང་རིགས་པས་སྦྱར་རོ། ། ཞེས་དང་། འཇིག་རྟེན་ལས་འདས་པའི་ལམ་ལ་ཞེས་སོགས་སུ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། འདིར་ཕྱི་རྟེན་འབྲེལ་ནི། དངོས་སུ་མ་བསྟན་པར་དོན་གྱིས་བསྟན།
ནང་རྟེན་འབྲེལ་སར་འབྱུང་པའི་ལམ་ནི། དེ་ཁོ་ན་ཉིད་ཀྱི་རྟགས་ཞེས་པ་ལ་སོགས་པས་བསྟན། སྤང་བྱ་སྤོང་ཚུལ་ནི་རྟོག་པའི་སྒྲོ་འདོགས་བྱེད་པས་བསྟན། རྟགས་ལ་དེ་ཁོ་ན་ཉིད་ཀྱི་རྟགས་ནི་བཞི་སྟེ། ཡོན་ཏན་བརྒྱ་ཕྲག་བདུན་བསྟན་པ།

ས་དང་པོ་ལ་མཐོང་ལམ་དུ་བཞག་པ། ཡོན་ཏན་གཞན་བསྟན་པ། ཟག་མེད་དགའ་བ་བཅུ་དྲུག་ལས་གང་ཡིན་པའོ། ། དེ་ལ་དང་པོ་ནི་སྤྲུལ་སྐུའི་ཞིང་ཁམས་བརྒྱ་སྒུལ་ཞིང་སངས་རྒྱས་དེ་དག་གི་ཞལ་ལྟ་བ་དང་། དེ་དག་ལ་ཆོས་མི་འདྲ་བ་བརྒྱ་ཉན་པ་དང་། མིག་དང་མགོ་གཏོང་བ་ལ་སོགས་པ་སྦྱིན་པ་མི་འདྲ་བ་བརྒྱ་གཏོང་པ་དང་། འོད་དཀར་པོར་སྤྲོས་ནས་དམར་པོར་བསྡུ་བ་ལ་སོགས་པ་འོད་མི་འདྲ་བ་བརྒྱ་དུས་གཅིག་ཏུ་འགྱེད་པ་དང་། བདག་པས་དམན་པའི་གདུལ་བྱ་མི་འདྲ་བ་བརྒྱ་ལ་རང་གི་བསམ་པ་དང་མཐུན་པར་ཆོས་མི་འདྲ་བ་བརྒྱ་དུས་གཅིག་ཏུ་འཆད་ཅེས་པ་ལ་སོགས་པའོ། ། གཉིས་པ་ནི། རིགས་དྲུག་གི་རྩར་ཁྱད་པར་དུ་མིའི་རྟེན་ཎི་ཡིག་སྔོན་པོ་མཐོང་བས། གསང་བའི་རྟེན་འབྲེལ་བྱས་ནས་ཕྱི་རོལ་གྱི་ཉམས་ཀྱི་སྣང་བ་ལ་ཟག་མེད་ཀྱི་བདེན་པའི་དོན་སྔར་མ་མཐོང་བ་མངོན་སུམ་དུ་མཐོང་བས་མཐོང་ལམ།
དེ་ལ་དགའ་བ་ཁྱད་པར་ཅན་སྐྱེས་པས་རབ་ཏུ་དགའ་བ་ཞེས་བྱ་ལ། སྔར་འཇིག་རྟེན་པའི་དུས་སུ་སེམས་ཅན་དམྱལ་བ་ལ་སོགས་པའི་སྡུག་བསྔལ་ཇི་སྙེད་གཅིག་བདག་གིས་མྱོང་བ་དང་། ད་ལྟ་འགྲོ་བ་འཁྲུལ་པ་དང་བཅས་པ་རྣམས་ལ་སྡུག་བསྔལ་ཇི་སྙེད་གཅིག་འདུག་པ་འདི་བདག་གིས་མངོན་སུམ་དུ་མཐོང་ཞིང་། ད་ལྟ་བདག་འཁྲུལ་པ་དང་བྲལ་ཞིང་སྡུག་བསྔལ་དེ་དག་མི་འབྱུང་བཞིན་དུ་སླར་འཁོར་བར་ལྷུང་ནས་སྡུག་བསྔལ་དེ་དག་མྱོང་གིས་དོགས་ནས་འཇིགས་པའམ། བག་ཚ་བ་འབྱུང་བས་གཡང་ཟ་བའོ། ། སྔར་བདག་སེམས་ཅན་འཁྲུལ་པར་གྱུར་པའི་དུས་སུ་མ་བག་མར་ལེན་པ་དང་། མི་གཙང་བ་ལ་གཙང་བར་བཟུང་བ་སོགས་འཁོར་བར་ཁྲེལ་ལས་འདས་པའི་སྤྱོད་པ་བྱས་པ་རྣམས། མངོན་སུམ་དུ་མཐོང་བས་ངོ་ཚ་ལ། དེ་དག་ཡིད་འབྱུང་བས་སྐྱུག་བྲོ་བའོ། ། འོ་ན་དེ་དག་མིའི་རྟེན་ཁོ་ན་ལ་སྨྲོས་ཀྱི།
འགྲོ་བ་གཞན་གྱི་རྟེན་ལ་མ་ལྟོས་པ་ཅི་ཞེ་ན། ལྷ་དང་ལྷ་མ་ཡིན་ངོ་ཚ་ཤས་ཆེ་བས་སྤྱོད་པ་ཕྱིན་ཅི་ལོག་མི་བྱེད། དུད་འགྲོ་བླུན་ཆེ་བས་མི་ཤེས། ཡི་དྭགས་དང་དམྱལ་བ་སྡུག་བསྔལ་གྱིས་མནར་ཆེས་པས་སྤྱོད་པ་ཕྱིན་ཅི་ལོག་གི་གོ་སྐབས་མེད། མི་ཤེས་པ་ཤེས་ཞིང་ལོག་སྤྱོད་ཁོ་ན་ལ་འཇུག་པས་མིའི་རྟེན་ཁོ་ན་སྨྲོས་སོ། ། གསུམ་པ་ནི། སྔོན་བླ་མས་རྒྱུ་ལམ་གྱི་ཆོས་ཉི་ཤུའི་དུས་ན་བསྟན་པའི་འཁོར་འདས་དབྱེར་མེད་ཀྱི་ལྟ་བ་ཡུལ་སྣང་སྟོང་ཟུང་འཇུག་དེ་ཙམ་ན་མངོན་སུམ་དུ་རྟོགས་པས། གྲུབ་མཐའ་དང་པོ་ལ་རྟགས་སུ་ཤར་བ་ནི། སྟོང་གསུམ་ཡུངས་འབྲུར་ཆུད་པ་ལ་ཆེ་ཆུང་མེད། ཆུ་བོ་གྱེན་ལ་ལྡོག
ཉི་ཟླ་སྟེང་པར་འཛིན། རྩིག་པ་དང་རི་ལ་སོགས་པ་ལ་ཐོགས་པ་མེད་པ་ལ་སོགས་པའི་ཡོན་ཏན་བདག་རྒྱུད་ལ་འཆར་བའོ། ། དེ་ཙམ་ན་སེམས་འཁྲུལ་པ་དང་བཅས་པས། རང་གི་རང་ཉིད་སྡུག་བསྔལ་བ་རྣམས་ལ་དམིགས་པ་མེད་པའི་སྙིང་རྗེ་སྐྱེ། དེའི་སྟོབས་ཀྱིས་མཆི་མ་ལྷུང་བའོ། ། སེམས་ཅན་ལས་ཀྱང་མིའི་རྟེན་རྣམས་ཀྱི་འདོད་ཆགས་དང་བཅས་པ་ལ་སོགས་པའི་གཞན་གྱི་སེམས་སྣ་ཚོགས་ཟག་མེད་ཀྱིས་ཤེས། སྔར་མ་མཐོང་བའི་ཟག་པ་མེད་པའི་ཡེ་ཤེས་ཀྱི་སྣང་བར་གྱུར་པའི་གཞལ་ཡས་ཁང་དང་། གཟུགས་རྡོ་རྗེ་མ་ལ་སོགས་པའི་འདོད་པའི་ཡོན་ཏན་སྣ་ཚོགས་ལ་ཞེན་པ་མེད་པའི་ཚུལ་གྱིས་ལོངས་སྤྱོད་པ་མཐོང་བས། འཁོར་བའི་འདོད་ཡོན་སྙིང་པོ་མེད་པ་རྣམས་ལ་ལྷག་པར་ཆགས་པས། ལོངས་སྤྱོད་པ་རྣམས་ལ་རྒོད་བྲོ་བའོ། །
བཞི་པ་ནི་དེ་ཙམ་ན། ཕྱི་དབྱིབས་ཀྱི་ཨ་ན་ཡར་རླུང་སེམས་མཉམ་པར་འདུས་པས། ལྟེ་བ་ཡན་ཆད་དབུ་མའི་མདུད་པ་སོ་གཉིས་ཡོད་པ་ལས། མདུད་པ་དང་པོ་བྲལ་ཏེ། གསང་གནས་ཀྱི་འཁོར་ལོ་ཕྱེད་ཁམས་དྭངས་མས་བརྟན་པའི་ནང་རྟེན་འབྲེལ་གྱི་ཕྱི་རོལ་དུ་ལིངྒ་རབ་ཏུ་མ་ཞི་བར་ཉིད་དོ། ། ཕྱི་རྟགས་ནི་ཐིག་ལེ་ལ་འཆར་ཏེ། སྤྱིར་འཁོར་ལོ་དྲུག་ལ་ས་གཉིས་གཉིས་བགྲོད་པ་ལས། གསང་གནས་ཀྱི་འཁོར་ལོ་ནས་ལྟེ་བའི་བར་མདུད་པ་གཉིས་ཡོད་པའི་མདུད་པ་དང་པོ་བྲལ་ནས་སྦྱོར་བ་མགོ་རྩོམ་པ་དང་། དངོས་གཞི་ལོངས་སྤྱོད་པ། འཇུག་ཡོངས་སུ་རྫོགས་ཤིང་ཐིམ་པའི་ཚུལ་གྱིས་གསང་གནས་ཀྱི་འཁོར་ལོ་ཕྱེད་ཐིག་ལེའི་དྭངས་མས་གང་ནས།
སླར་འོག་ཏུ་མི་ལྡོག་པར་བརྟན་པར་འགྱུར་རོ། ། དེ་ཙམ་ན། སྤྱི་བོ། སྤྱི་གཙུག རྣ་བ་གཡས། ལྟག་པ་སྟེ་ཡུལ་བཞི་གྲོང་སྟོང་པར་འགྱུར་རོ། ། ཞེས་ཟེར་རོ། ། དེ་ནི་རིགས་པ་མ་ཡིན་ཏེ། སྤྲུལ་སྐུའི་ཞིང་ཁམས་བརྒྱ་སྒུལ་ཞིང་། ཞེས་པ་ནས་རྫུ་འཕྲུལ་སྣ་ཚོགས་སྐད་ཅིག་མས་འབྱུང་བ་རྣམས་ཞེས་པའི་བར་གྱི།
ཕྱི་རྟེན་འབྲེལ་གཙོ་བོར་བསྟན་པ་ཡིན་པའི་ཕྱིར་དང་། དེའི་རྒྱུ་མཚན་ཡང་། དེ་ཙམ་ནང་གི་ཞིང་ཁམས་མཐོང་བས་ཡིན། ཞེས་པ་དང་། དེའི་སྒྲུབ་བྱེད་དུ་ནང་མ་མཐོང་བར་ཕྱི་མི་མཐོང་ཞེས་པའི་གསུང་ལས་འབྱུང་བ་རྣམས། ཞེས་པའི་བར་སྔར་ལྟར་ཕྱི་རྟེན་འབྲེལ་དུ་བཞེད་པའི་ཕྱིར་དང་། དེ་ཁོ་ན་ཉིད་ཀྱི་རྟགས་བྱང་ཆུབ་ཀྱི་ཡན་ལག་བདུན་ཞེས་དེ་ཁོ་ན་ཉིད་ཀྱི་རྟགས་དངོས་སུ་གསུངས་པ། དེ་ཁོ་ན་ཉིད་ཀྱི་རྟགས་དངོས་སུ་མི་འཆད་པར། སྤྲུལ་སྐུའི་ཞིང་ཁམས་བརྒྱ་སྒུལ་ཞེས་པ་ལ་སོགས་པ་ཕྱིའི་རྟེན་འབྲེལ་རྣམས་ནང་གི་རྟེན་འབྲེལ་དུ་སྨྲ་བ་ཧ་ཅང་ཐལ་བའི་ཕྱིར་དང་། སྤྲུལ་སྐུའི་ཞིང་ཁམས་བརྒྱ་སྒུལ་བ་ལ་སོགས་པ།
དེ་ཁོ་ན་ཉིད་ཀྱི་སེམས་ལ་འཆར་བའི་རྟགས་ཡིན་ན། དེའི་ཚེ་བློ་ལ་སྣང་བ་ཐམས་ཅད་དེ་ཁོ་ན་ཉིད་ཀྱི་རྟགས་སུ་འགྱུར་བའི་ཕྱིར་དང་། བླ་མ་གོང་མས་དེ་ལྟ་བུའི་ཕྱི་རོལ་དུ་སྣང་བའི་ཡོན་ཏན་བརྒྱ་ཕྲག་བདུན་པོ། ཞེས་གསུངས་པས་ཀྱང་། དེ་རྣམས་དེ་ཁོ་ན་ཉིད་ཀྱི་རྟགས་སུ་འདོད་པ་ལ་གནོད་པའི་ཕྱིར་དང་། རིགས་དྲུག་གི་རྩར་ཞེས་པ་སྤྱིར་མཐོང་སྣང་སྟོན་པ་མ་གོ་བར་ཟད་པའི་ཕྱིར་དང་། མིའི་རྟེན་ཞེས་པ་ས་བོན་ལ་བྱེད་པའི་རྒྱུ་མཚན་མེད་ཅིང་། ཡོད་ཀྱང་ཎི་ཡིག་རྟེན་ཡིན་པའི་ཚད་མ་མཐོང་བའི་ཕྱིར་དང་། ཕྱི་རོལ་དུ་ཉམས་ཀྱི་སྣང་བ་ལ་ཟག་མེད་ཀྱི་བདེན་པའི་དོན་སྔར་མ་མཐོང་བ་ཞེས་པ་ཡང་ཕྱི་རོལ་གྱི་ཉམས་སྣང་ལ་དེ་ལྟར་འབྱུང་ཞེས་པས་ནང་གི་རྟོགས་པ་ལ་བདེན་པ་གསར་མཐོང་མ་ཡིན་ཞེས་དོན་གྱིས་འདོད་པར་འགྱུར་བའི་ཕྱིར་དང་། གཞན་དུ་ན་འདིར་ཕྱི་རོལ་ཉམས་སྣང་ཞེས་པ་ཁྱད་པར་དུ་སྨྲོས་པ་དོན་མེད་པར་འགྱུར་བའི་ཕྱིར་དང་།
མིའི་རྟེན་མཐོང་ན་དགའ་བ་ཞེས་འབྱུང་བས། ཕྱི་རོལ་ཉམས་ཞེས་སྨྲོས་དགོས་ན། འདི་མཐོང་ལམ་གྱི་ས་རབ་དགའ་ཡིན་པའི་རྒྱུ་མཚན་མེད་པའི་ཕྱིར་དང་། འདས་པའི་དུས་སུ་དམྱལ་སོགས་སྡུག་བསྔལ་མྱོང་བས། མིའི་རྟེན་མཐོང་ན་གཡང་ཟ་བ་འབྲེལ་མེད་པའི་ཕྱིར་དང་། དེ་བཞིན་འགྲོ་བ་འཁྲུལ་པ་རྣམས། སྡུག་བསྔལ་ཇི་སྙེད་པས་གཟིར་བ་མཐོང་བས། བདེ་འགྲོ་ལས་ཁྱད་པར་དུ། ངན་འགྲོ་རྣམས་མཐོང་ན་གཡང་ཟ་ཞེས་གསུང་བར་རིགས་པའི་ཕྱིར་དང་། ཐེག་ཆེན་འཕགས་པ་སྐྱེ་རྒ་ན་འཆིའི་སྡུག་བསྔལ་དང་བྲལ་བས།
འཁོར་བའི་སྡུག་བསྔལ་མྱོང་བར་དོགས་ནས་འཇིགས་ཤིང་བག་ཚ་བ་མེད་པའི་ཕྱིར་དང་། མིའི་རྟེན་མཐོང་ན་ངོ་ཚ་ལ་སྐྱུག་བྲོ་ཞེས་སྦྱོར་བར་རིགས་པས། ངོ་ཚ་ལ་སྐྱུག་བྲོ་ཞེས་པ་འདི་རང་གི་ཚེ་རབས་སྔ་མ་ལ་ཁྱད་པར་དུ་སྦྱོར་བའི་རྒྱུ་མཚན་མེད་པའི་ཕྱིར་དང་། ལྷ་དང་ལྷ་མིན་སོགས་ལ་ཡང་རྟག་སོགས་ཕྱིན་ཅི་ལོག་བཞིའི་སྤྱོད་པ་ཡོད་ཅིང་། ཁྱད་པར་དུད་འགྲོ་ལ་སོགས་པ་ལ་སྡིག་སྤྱོད་ཀྱི་སྤྱོད་པ་ཕྱིན་ཅི་ལོག་ཆེན་པོ་ཡོད་པའི་ཕྱིར་དང་། ཡུལ་སྣང་སྟོང་ཟུང་འཇུག་གི་ལྟ་བ་ཉིད་འཁོར་འདས་དབྱེར་མེད་ཀྱི་ལྟ་བ་ཡིན་ན། འཁོར་འདས་དབྱེར་མེད་ཀྱི་ལྟ་བ་ནི། གསང་སྔགས་བླ་ན་མེད་ཀྱི་ལྟ་བ་མཆོག་མ་ཡིན་པར་འགྱུར་བའི་ཕྱིར་དང་། གཞན་གྱི་སེམས་ཤེས་པ་མིའི་སེམས་ཤེས་པ་ལ་ཁྱད་པར་དུ་སྦྱོར་བའི་སྐབས་སྟོབས་ཀྱང་མེད་པའི་ཕྱིར་དང་། འདོད་ཡོན་སྣ་ཚོགས་མཐོང་བ་ཞེས་པ་འདོད་ཡོན་མཆོག་ཡིན་ན།
དེ་མཐོང་བས་རྒོད་བྲོ་ཞེས་པ། འདོད་ཡོན་དམན་པ་སྤྱོད་པ་ལ་སྦྱོར་བ་མ་འབྲེལ་བའི་ཕྱིར་དང་། ལིངྒ་བརྟན་ཞེས་པ་འདི། ཕྱི་རོལ་དུ་ལིངྒ་མ་ཞི་བ་ཡིན་ན། འདི་ཉིད་ཕྱི་རྟགས་སུ་རིགས་པའི་ཕྱིར་དང་། དེས་ན་ཕྱི་རྟགས་ཐིག་ལེ་ལ་འཆར་བ་ཡང་མི་རིགས་པའི་ཕྱིར་དང་། དེ་ཙམ་ན་ཡུལ་བཞི་སྟོང་ན། རྫོགས་པའི་སངས་རྒྱས་ཐོབ་པའི་ནང་གི་ཡུལ་ཉེར་བཞིའི་དཔའ་བོའམ་མཁའ་འགྲོ་ཐམས་ཅད་སྟོངས་པར་འགྱུར་བའི་ཕྱིར་རོ། ། ཞེས་གསུངས་སོ། ། དེ་དག་ནི་མི་རིགས་ཏེ།
རྩ་བ་ལས། ཕྱི་རྟགས་གསང་གནས་ཕྱེད་ཐིག་ལེས་བརྟན་ཞེས་སོགས་ས་བཅུ་གསུམ་པའི་བར་དུ། རིམ་པར་སྒྲེས་ནས་བཤད་པ་དང་འགལ་བའི་ཕྱིར་དང་། གསང་རྟགས་ཞེས་པ་ཟུར་ཙམ་ཡང་གསུངས་པ་མེད་པའི་ཕྱིར་དང་། འདི་ལྟར་འཆད་པ་ནི། རྩ་བ་སུན་འབྱིན་གྱི་འགྲེལ་པར་སྣང་བའི་ཕྱིར་རོ། ། གཞན་ཡང་རྟགས་འདི་དག་ལ་གར་བན་དུ་འཆད་པ་སྣང་སྟེ། གོང་དུ། འཇིག་རྟེན་པའི་ལམ་གྱི་སྤྱི་དོན་དུ། ཁྱེད་རང་གིས།
འཇིག་རྟེན་པའི་ལུས་ངག་ཡིད་གསུམ་དང་བྲལ་བའི་འབྲས་བུ་བཞི་སྟེ། རིམ་པ་ལྟར་དཀྱིལ་འཁོར་བཞིའི་དབང་མཐར་ཕྱིན་ཅིང་། རྟགས་གསུམ་གསུམ་འཆར་བ་སྟེ། ཡང་ན་དཀྱིལ་འཁོར་བཞི་ལ་རྟགས་བཞི་འཆར་བའི་ཕྱིར་རོ། ། དེ་ཡང་བསྡུས་ན་ལུས་ངག་ཡིད་དུ་བྱས་ནས། ཕྱི་རྟགས་ཐིག་ལེ་དང་། ནང་རྟགས་རླུང་དང་། དེ་ཁོ་ན་ཉིད་ཀྱི་རྟགས་ཡེ་ཤེས་ལ་འཆར་ཡང་། ཕྱེ་ན་ཕྱི་རྟགས་ལུས་ལ་འཆར་ཏེ། བསྐྱེད་རིམ་གྱི་ལམ་ནས་ལུས་དག་པ་བུམ་དབང་མཐར་ཕྱིན་པ་ལ་སོགས་པའི་ཕྱིར་རོ། །
ནང་རྟགས་རྩ་ལ་འཆར་ཏེ། རྩ་རིན་པོ་ཆེ་བཞིའི་ཕོ་བྲང་གསལ་བར་མཐོང་བ་ལ་སོགས་པའི་ཕྱིར་རོ། ། གསང་བའི་རྟགས་ཐིག་ལེ་ལ་འཆར་ཏེ། གནས་པའི་གནས་ཕྱེད་ཐིག་ལེས་བརྟན་པ་ལ་སོགས་པའི་ཕྱིར་རོ། ། དེ་ཁོ་ན་ཉིད་ཀྱི་རྟགས་རླུང་ལ་འཆར་ཏེ། རླུང་སོར་བཞི་འགགས་པ་ལ་སོགས་པའི་ཕྱིར་རོ། ། ཞེས་ནང་རྟགས་རྩ་ལ་འཆར་བ་དང་། དེ་ཁོ་ན་ཉིད་ཀྱི་རྟགས་རླུང་ལ་འཆར་བར་བཤད་པའི་ཕྱིར་རོ། ། དགག་པ་དེ་དག་མི་འཐད་དེ། སྤྲུལ་སྐུའི་ཞིང་ཁམས་སྒུལ་བ་ནས།
རྫུ་འཕྲུལ་སྣ་ཚོགས་སྐད་ཅིག་མས་འབྱུང་བའི་བར་གྱི་རྟེན་འབྲེལ་ཡིན་ན། འདིར་མཐོང་ལམ་གྱི་རྒྱུར་འགྱུར་བའི་ཕྱིར་རོ། ། དེ་ལྟར་ན་ཡོན་ཏན་བརྒྱ་ཕྲག་བཅུ་གཉིས་ལ་སོགས་པ་མཐོང་ལམ་གྱི་རྒྱུར་སྨྲ་བ་ཧ་ཅང་བཞད་གད་ཀྱི་གནས་ཡིན་པའི་ཕྱིར་རོ། ། སྒྲུབ་བྱེད་ཀྱང་མི་འཐད་དེ། ཕྱི་རོལ་དུ་སྣང་བས་འདིར་བསྟན་ཕྱི་རྟེན་འབྲེལ་དུ་མི་འགྲུབ་པའི་ཕྱིར་རོ། ། འོན་ཏེ་བརྒྱ་ཕྲག་བདུན་སོགས་ཕྱི་རྟེན་འབྲེལ་དུ་བཞེད་ཀྱི། རྒྱུར་མི་བཞེད་དོ་ཞེ་ན། འོ་ན་དེ་དག་འདས་ལམ་གྱི་ས་བཅད་བཞི་པོ་གང་གིས་ཀྱང་མ་བསྡུས་པར་འགྱུར་ཏེ། འབྲས་བུ་དང་འཇུག་སྡུད་ནི་ཡིན་དོན་མེད་ལ། རྟགས་ཡིན་པར་ནི་ཁྱེད་རང་ཉིད་མི་བཞེད་པའི་ཕྱིར་རོ། །
བྱང་ཆུབ་ཀྱི་ཡན་ལག་བདུན། དེ་ཁོ་ན་ཉིད་ཀྱི་རྟགས་སུ་བཤད་པའང་། དེ་ཁོ་ན་ཉིད་དང་དེའི་རྟགས་སོ་སོར་མ་ཕྱེད་པའི་སྨྲ་བ་ཡིན་པའི་ཕྱིར་དང་། ཤེས་རབ་ཡེ་ཤེས་ཀྱི་སའི་ཐད་དུ། དེ་ཁོ་ན་ཉིད་ཀྱི་རྟགས་སྟོབས་ལྔ་དང་། བྱང་ཆུབ་ཀྱི་སེམས་ཀྱི་རླུང་ལྔ་བསྐྱོད་པའི་དྭངས་མའི་དྭངས་མ། རྩ་བ་བྱང་ཆུབ་སེམས་ཀྱི་དཀྱིལ་འཁོར་མཐོང་ནས་རྟགས་བརྟན་པ། ཞེས་པ་ལྟར་འདིར་ཡང་། དེ་ཁོ་ན་ཉིད་ཀྱི་རྟགས་བྱང་ཆུབ་ཀྱི་ཡན་ལག་བདུན་ནི། རྩ་རིན་པོ་ཆེའི་ཕོ་བྲང་བཞི་གཙོ་མོ་གསུམ་སྟེ།
ལུས་ཀྱི་དཀྱིལ་འཁོར་མཐོང་ནས་རྟགས་བརྟན་པ་ཞེས་པར་བཞེད་དགོས་པ་ཡིན་པའི་ཕྱིར་དང་། མ་ཡིན་ན། གསང་དབང་གི་ས་སོགས་ལའང་། ས་བཅད་ཀྱིས་མ་བསྡུས་པའི་དོན་ཚན་དག་གམ། ཡང་ན་རྟགས་རྣམས་རྒྱུར་འཆད་དགོས་པའི་ཉེས་པ་འོག་མ་དག་ལ་ཡང་འབྲལ་མེད་དུ་འབྱུང་བའི་ཕྱིར་དང་། སྤྲུལ་སྐུའི་ཞིང་ཁམས་བརྒྱ་བསྒུལ་བ་ལ་སོགས་ནང་རྟེན་འབྲེལ་ཡིན་པར་སྨྲས་པ་མེད་པའི་ཕྱིར་དང་། སྤྲུལ་སྐུའི་ཞིང་ཁམས་བསྒུལ་བ་ལ་སོགས། འོག་ནས་འབྱུང་བ་དེ་དག དེ་ཁོ་ན་ཉིད་ཡན་ལག་བདུན་མངོན་དུ་གྱུར་པ་ཁོ་ན་ལས་འབྱུང་བས། དེ་ཁོ་ནའི་རྟགས་སེམས་ལ་འཆར་བ་ཞེས་གསུངས་ཀྱི།
ཕྱི་རོལ་དུ་སྣང་བའི་ཆ་ནས། དེ་ཁོ་ན་ཉིད་ཀྱི་རྟགས་སུ་མི་བཞེད་པའི་ཕྱིར་དང་། བླ་མ་གོང་མས་དེ་ལྟ་བུའི་ཕྱི་རོལ་དུ་སྣང་བའི་ཡོན་ཏན་བརྒྱ་ཕྲག་བདུན་པོ་ཞེས་གསུངས་པ། རྒྱུ་འབྲས་མཚམས་སྦྱོར་གྱི་ཚིག་ཡིན་པའི་ཕྱིར་དང་། རིགས་དྲུག་གི་རྩ་ཞེས་པས་མཐོང་སྣང་མི་སྟོན་པར་ཁོ་བོ་ཅག་གིས་སྨྲས་པ་མེད་པའི་ཕྱིར་དང་། མིའི་རྟེན་ས་བོན་ལ་མི་བྱེད་ན་གང་ལས་ཁྱད་པར་དུ་དབྱེ་བའི་གཞི་མི་རྙེད་པའི་ཕྱིར་དང་། ནང་དུ་ཁྱད་པར་དུ་མཐོང་བ་ལས། ཕྱི་རོལ་དུ་ཡང་ཁྱད་པར་དུ་མཐོང་བ་ཡིན་པའི་ཕྱིར་དང་། མིན་ན་ཕྱི་རོལ་དུ་ཁྱད་པར་དུ་མཐོང་བ་ལ་རྒྱུ་མཚན་ཅི་ཡང་མེད་པར་འགྱུར་བའི་ཕྱིར་དང་། ཎི་ཡིག་ཡིན་པར་གོང་དུ་བསྒྲུབས་ཟིན་པའི་ཕྱིར་དང་།
ཕྱི་རོལ་ཉམས་སྣང་ལ། དེ་ལྟར་འཆར་ཞེས་པས། རྟོགས་པ་ལ་དོན་གྱི་བདེན་པ་གསར་མཐོང་མ་ཡིན་པར་འགྱུར་དགོས་པའི་རྒྱུ་མཚན་ཅི་ཡང་མེད་པའི་ཕྱིར་དང་། རྟེན་དེ་ཉིད་ཁོ་ན་ལ་མཐོང་བར་ཤེས་དགོས་པས། ཕྱི་རོལ་ཞེས་ཁྱད་པར་དུ་སྨྲོས་པ་ཡིན་པའི་ཕྱིར་དང་། མིའི་རྟེན་མཐོང་བ་ཙམ་གྱིས་དགའ་ཞེས་སྦྱོར་བ་མ་ཡིན་པའི་ཕྱིར་དང་། བདེན་པ་གསར་མཐོང་གི་རྟེན་དེ་འཕྲང་དམ་པོ་ལས་ཐར་བ་དང་འདྲ་ལ། སྐྱེ་བ་སྔ་མའི་དམྱལ་སོགས་རྣམས་འཕྲང་དམ་པོ་དང་འདྲ་བས། འཕྲང་དམ་པོ་ལས་ཐར་བའི་ཚེ། སྔར་གྱི་མྱོང་བ་དྲན་པས་མི་ལྟུང་ཡང་།
གཡང་ཟ་བའི་སྣང་བ་འབྱུང་བ་ལྟར་བཞེད་པས། འབྲེལ་མེད་པ་མ་ཡིན་པའི་ཕྱིར་དང་། འོན་ཀྱང་མིའི་རྟེན་མཐོང་ཞེས་པ་ཙམ་དང་། འབྲེལ་བར་མི་བཞེད་པའི་ཕྱིར་དང་། མཁས་པ་རྣམས་ལ་མཐོ་རིས་ཀྱང་། ། དམྱལ་བ་དང་མཚུངས་འཇིགས་པ་སྐྱེ། ། ཞེས་པ་ལྟར་བདེན་མཐོང་གི་རྟེན་ལས། འཕྲུལ་པ་ཅན་གྱི་བདེ་འགྲོ་རྣམས་གཡང་མི་ཟ་བའི་རྒྱུ་མཚན་མེད་པས་ཁྱད་པར་ངན་འགྲོ་རྣམས་སྨྲོས་དགོས་པའི་རྒྱུ་མཚན་མེད་པའི་ཕྱིར་དང་། སྲས་དོན་མར། འབྱུང་བ་ལྟར་སྐྱེས་བུ་དོགས་པ་སྙམ་བྱེད་པའི་འཇིགས་པའམ།
བག་ཚ་བ་འབྱུང་བས་གཡང་ཟ་ཞེས་བཞེད་ཀྱི། འཁོར་བའི་སྡུག་བསྔལ་མྱོང་བར་དོགས་ནས། འཇིགས་ཞིང་བག་ཚ་བ་ཡོད་པར་མི་བཞེད་པའི་ཕྱིར་དང་། མིའི་ས་བོན་མཐོང་ན་ངོ་ཚ་ལ་སྐྱུག་བྲོ་བར་འབྲེལ་མེད་པའི་ཕྱིར། སྦྱོར་བར་རིགས་པའི་རྒྱུ་མཚན་མེད་པའི་ཕྱིར་དང་། ངོ་ཚ་ཞེས་པ་རང་གི་སྐྱེ་བ་སྔ་མའི་ངན་སྤྱོད་རྣམས་མཐོང་བས་གཞན་ལ་ངོ་ཚ་བ་ཡིན་གྱི། གཞན་ངོ་ཚ་བ་ཡིན་འདུག་པ་ཞེས་པ་བཞད་གད་ཡིན་པའི་ཕྱིར་དང་། བདེན་མཐོང་གི་རྟེན་གྱི་ཚེ་རབས་དེ་ལ་ནི། ངོ་ཚ་དགོས་པ་མེད་དེ། འཕགས་པ་དགེས་པའི་ལྟ་སྤྱོད་དང་ལྡན་པ་ཡིན་པའི་ཕྱིར་དང་།
མིའི་རྟེན་ཁོ་ན་ལ་ཞེས་སོགས་ནི་འཕགས་མཆན་མར་འབྱུང་ལ། དེ་དག་ཞེས་པས། ངོ་ཚ་བ་དང་། སྐྱུག་བྲོ་བ་གཉིས། ཞེས་བྱ་བ་ཡིན་པས། དེ་གཉིས། མི་ཁོ་ན་ལ་སྦྱར་ནས། ལྷ་དང་ལྷ་མིན། ངོ་ཚ་ཤེས་ཆེ་བས་ཞེས་བྱ་བ་ལ་སོགས་པ་ནི། ཕལ་པ་ལ་གྲགས་པའི་ལོག་སྤྱོད་ལ་དགོངས་ནས་གསུངས་པ་ཡིན་པས།
རྟགས་སོགས་ཕྱིན་ཅི་ལོག་བཞི་སྐྱོན་དུ་མི་འགྱུར་བའི་ཕྱིར་དང་། དུད་འགྲོ་བླུན་པས་ངོ་ཚ་མི་ཤེས་པར་སྨྲས་ཀྱི། སྡིག་སྤྱོད་ཀྱི་སྤྱོད་པ་མེད་པར་མ་སྨྲས་པའི་ཕྱིར་དང་། ཡུལ་སྣང་སྟོང་ཟུང་འཇུག་ཞེས་པ། བླ་མ་དམ་པས་གསུངས་ཤིང་། ལྟ་བ་དེ་མངོན་སུམ་དུ་རྟོགས་པའི་སྐབས་སུ་བབ་པ་ཡིན་པའི་ཕྱིར་དང་། མཐར་ཕྱིན་གྱི་ལམ་དུ་མ་ཕྱིན་པས། བླ་མེད་ཀྱི་ལྟ་བ་མཆོག་ཡིན་དགོས་པའི་རྒྱུ་མཚན་མེད་པའི་ཕྱིར་དང་། མ་ནི་ཆོས་ཟབ་མོའི་བརྟེན་གྱི་གཙོ་བོ་ཡིན་པས། སེམས་ཤེས་པ་ཁྱད་པར་དུ་སྦྱོང་རིགས་པའི་ཕྱིར་དང་།
འདོད་ཡོན་མཆོག་མཐོང་ནས་ཕལ་པ་ལ་སྲེད་པ་རྣམས་ལ་ཁྲེལ་བས་རྒོད་པ་དང་། འབྲེལ་མེད་མ་ཡིན་པའི་ཕྱིར་དང་། ལིངྒ་བརྟན་ཞེས་པ་ཐིག་ལེ་བརྟན་པའི་དབང་གིས་ཡིན་པས། རྟགས་སུ་སྡུད་ན། ཕྱི་རྟགས་སུ་བཞེད་པའི་ཕྱིར་དང་། ཕྱི་རྟགས་ཐིག་ལེ་ལ་འཆར་བ་མི་རིགས་པ་ནི། རྣལ་འབྱོར་དབང་ཕྱུག་ལ་རྒོལ་བར་འགྱུར་བའི་ཕྱིར་དང་། ཡུལ་བཞིའི་གྲོང་སྟོངས་ཞེས་པ་ལས། རླུང་གི་རྒྱུ་བ། གྲོང་སྟོངས་པ་ལ་བཞེད་པ་མ་རྟོགས་པར་འགྱུར་བའི་ཕྱིར་རོ། །
ཡང་། བསྟན་བཅོས་དེ་ཉིད་འདུས་པ་ལས། རང་ལུགས་འཇོག་པ་ན། འོ་ན་ཇི་ལྟར་ཞེ་ན། འཇིག་རྟེན་ལས་འདས་པའི་ལམ་རྣམས་སུ་རྟེན་འབྲེལ་གསུམ་གྱི་ལམ་བགྲོད་པ་ཡིན་པ་ལས། རིང་རྒྱུ་ནི་གཞུང་འཁྲུགས་སུ་སྦྱར་ལ། དབང་དང་ལམ་གཉིས་ལས། དང་པོར་དབང་བསྟན་པ་ནི། རྒྱུ་དུས་སུ་ལུས་ཀྱི་དྲི་མ་དག་པར་བྱེད་པའི་བུམ་པའི་དབང་བླ་མ་ལས་ཐོབ་པ་ལམ་དུ་གོམས་པས་མཐར་ཕྱིན་པར་བྱས་པའོ། ། ཤུགས་ལ་བསྐྱེད་པའི་རིམ་པའི་ལམ་ཡང་དང་པོར་བླ་མ་ལས་ཐོབ་སྟེ།
དེ་ནས་ཐུན་བཞིར་བསྒོམས་པས་མཐར་ཕྱིན་པ་བཟུང་ངོ་། ། ཉེ་རྒྱུ་ལ་ཕྱི་རྟེན་འབྲེལ་ནི། སྤྲུལ་སྐུ་ལ་དབང་བཞི་ཐུན་ཚད་མེད་པར་ལེན་པ་སྟེ། དེ་ཡང་དབང་དེ་སྤྲུལ་སྐུ་ལ་རག་ལས་པས། དུས་ཚོད་དང་གྲངས་ཇི་ཙམ་བསྐུར་ཚད་གཟུང་བར་མི་ནུས་པས་སོ། ། ཅི་སྟེ་དབང་བཞི་ཆར་ལེན་ན་ས་དང་པོ་དྲུག་ལ་བུམ་དབང་གི་ས་ཞེས་ཟེར་བ་ཇི་ལྟར་ཞེ་ན། ཁ་ཅིག་ན་རེ། བུམ་དབང་ནི་ས་དྲུག་གིས་ཉེར་ལེན་དུ་འགྱུར་ལ། གཞན་གསུམ་ནི་ལྷན་ཅིག་སྐྱེས་པ་ཙམ་ཡིན་པའི་ཕྱིར་རོ། ། ཞེས་ཟེར་རོ། །
དེ་ནི་མི་རིགས་ཏེ། ས་དྲུག་ནི་ནང་རྟགས་སོགས་སྙིང་པོའི་ཡོན་ཏན་རྣམས། གསང་དབང་སོགས་ཀྱི་ལྷན་ཅིག་བྱེད་རྐྱེན་ཙམ་ལ་འབྱུང་ན། རྒྱུ་དང་འབྲས་བུ་རྣམས་རང་བཞིན་དང་གློ་བུར་བའི་ངེས་པ་འཆོལ་བར་འགྱུར་བའི་ཕྱིར་རོ། ། དེས་ན་ས་བདུན་པ་སོགས་ལ་ལྟོས་ནས་འདི་རྣམས་བུམ་དབང་གི་གཙོ་བོར་གྱུར་པའི་ས་ཡིན་པའི་ཕྱིར་དང་། སྐུ་བཞིའི་ནང་ནས་སྤྲུལ་སྐུ་ལས་བུམ་དབང་གཙོ་བོར་ལེན་པའི་ཕྱིར་རོ། ། དེ་ལྟར་རང་གི་བུམ་དབང་གི་ལམ་མཐར་ཕྱིན་པས། རྣམ་པར་མི་རྟོག་བཞིན་དུ་སྐད་ཅིག་རེ་རེ་ལ་ཡང་རྫོགས་པའི་སངས་རྒྱས་ཀྱི་སྤྲུལ་སྐུའི་ཞིང་ཁམས་བརྒྱ་སྒུལ་ཞིང་དེས་སངས་རྒྱས་བརྒྱ་མཐོང་ནས་ཆོས་ཉན། སྦྱིན་པ་མི་འདྲ་བ་བརྒྱ་གཏོང་། ལུས་ལས་འོད་ཟེར་བརྒྱ་འགྱེད།
འོག་ན་མར་གདུལ་བྱ་བརྒྱ་ལ་ཆོས་འཆད། འཇིག་རྟེན་པའི་ཏིང་ངེ་འཛིན་བརྒྱ་ལ་སྙོམས་པར་འཇུག་སྟེ། འཇིག་རྟེན་ལས་འདས་པའི་ཏིང་ངེ་འཛིན་མི་འདྲ་བ་བརྒྱ་ལ་སྙོམས་པར་འཇུག་པ་ནི། དེ་ཁོ་ན་ཉིད་ཀྱི་སྐབས་སུ་འགྱུར་རོ། ། དེ་བཞིན་དུ་ལུས་བརྒྱར་སྤྲུལ་པ་ལ་སོགས་པ་རྫུ་འཕྲུལ་སྣ་ཚོགས་པ་སྐད་ཅིག་མ་གཅིག་ལ་འབྱུང་སྟེ། འདིས་བརྒྱ་ཕྲག་ལྷག་མ་རྣམས་ཀྱང་མཚོན་ནས་བསྟན་པས་ན། འདིར་ཁ་ཅིག་ནང་རྟེན་འབྲེལ་གྱི་དབང་གི་བདུན་དུ་བསྡུས་ཏེ། ཞེས་སྨྲ་བ་ལ་ནི་ཚད་མ་མེད་དེ། དེ་ལྟ་བུའི་ཕྱི་རོལ་དུ་སྣང་བའི་ཡོན་ཏན་བརྒྱ་ཕྲག་བདུན་ཞེས་འདོད་པ་དང་ཡང་འགལ་བའི་ཕྱིར་རོ། ། དེའི་ཚེ་སྤྱིར་རིགས་དྲུག་གི་རྩར་རླུང་སེམས་འདུས་པ་ལས།
རིགས་དྲུག་གི་རྟེན་དང་། ཁྱད་པར་མིའི་རྟེན་རྣམས་ཆོས་ཀྱི་སྤྱན་གྱིས་མཐོང་ན། རང་བཞིན་རྣམ་དག་གི་ལྷའི་རང་བཞིན་དུ་མཐོང་བ་དང་། ཁྱད་པར་མི་ལུས་ནི་རིགས་དྲུག་གི་ནང་ནས་ཆོས་ཟབ་མོའི་རྟེན་གྱི་གཙོ་བོར་མཐོང་བས་དགའ་ལ། འཇིག་རྟེན་པའི་ཏིང་ངེ་འཛིན་གྱིས་མིའི་ལུས་ཀྱི་སྤྱི་བོ་ནས་རྐང་མཐིལ་གྱི་བར་གྱི་མི་གཙང་བའམ། གློ་སྙིང་རྣག་ཁྲག་བཤང་གཅི་ལ་སོགས་པ། མེ་ལོང་གི་ནང་དུ་གཟུགས་བརྙན་ཤར་བ་ལྟར་གསལ་བར་མཐོང་ཙ་ན། འདྲེ་དང་སྲིན་པོ་ལ་སོགས་པའི་འབྱུང་ཁུངས་སུ་མཐོང་བས་གཡང་ཟ་ཞིང་། སྦ་བྱའི་གནས་ཀྱི་རྣམ་འགྱུར་སྣ་ཚོགས་མཐོང་བས་ངོ་ཚ་ལ། ཁྲག་རྣག་དང་བཤང་གཅི་སོགས་མཐོང་བས་སྐྱུག་བྲོ་བའོ། །
འདིར་ཁྱད་པར་དུ་མིའི་རྟེན་ལ་ཞེས་སྨྲོས་པ་ནི། ལྷའི་རྟེན་རྣམས་ཁྱད་པར་དུ་གཡང་ཟ་བ་མ་ཡིན་ལ། ངན་སོང་བའི་རྟེན་རྣམས་ཁྱད་པར་དུ་དགའ་བ་མ་ཡིན་པས་སོ། ། དེ་ཡང་སྔོན་བླ་མས་རྒྱུ་དུས་ན་བསྟན་པའི་འཁོར་འདས་དབྱེར་མེད་ལམ་དུས་ན་བསྒོམ་པའི་སྟོབས་ཀྱིས། དེ་ཙམ་ན་མཉམ་བཞག་ཏུ་མངོན་སུམ་དུ་རྟོགས་པས། རྗེས་ཐོབ་ཏུ་དེ་མ་རྟོགས་པའི་སེམས་ཅན་རྣམས་ལ་བཅོས་མིན་གྱི་སྙིང་རྗེ་ཁྱད་པར་ཅན་སྐྱེས་ཞིང་མཆི་མ་ལྷུང་། དེར་མ་ཟད་འཇིག་རྟེན་ལས་འདས་པའི་ཆོས་ཉིད། མཉམ་བཞག་གི་རྗེས་ཐོབ་ཏུ་འཇིག་རྟེན་པའི་འཇིག་རྟེན་གྱི་རིགས་དྲུག་གཞན་གྱི་སེམས་འདོད་ཆགས་དང་བཅས་པ་ལ་སོགས་པ་སྣ་ཚོགས་མངོན་སུམ་དུ་ཤེས། གཤིས་ལ་གཡོ་བ་མེད་པའི་འདོད་ཡོན་གྱི་རྣམ་འགྱུར་ཡ་མཚན་རྟེན་ཅིང་འབྲེལ་པར་འབྱུང་བའི་ནུས་པས་བཀྲ་བ་མཐོང་ན་སྒྱུ་མའི་ལྟད་མོ་ལྟར་རྒོད་བྲའོ། ། དེ་ལྟར་ཕྱི་རྟེན་འབྲེལ་དེ་རྣམས་མཐོང་བ་ནི།
ནང་གི་ཞིང་ཁམས་ལུས་ཀྱི་དཀྱིལ་འཁོར་མཐོང་བའི་དབང་གིས་ཡིན་ཏེ། ནང་མ་མཐོང་བར་ཕྱི་མི་མཐོང་བས་སོ། ། དེས་ན་ལྟ་བ་འཁོར་འདས་དབྱེར་མེད་དེ་ཙམ་ན་རྟོགས། ཞེས་པ་ནི། ཕྱི་རྟེན་འབྲེལ་འཆར་བའི་རྒྱུ་མཚན་གྱི་དབང་དུ་བྱས་ཀྱི་ཕྱི་རྟེན་འབྲེལ་ཉིད་ནི་མ་ཡིན་ནོ། ། ནང་གི་རྟེན་འབྲེལ་ནི་དགོས་འདོད་ཐམས་ཅད་རྩོལ་བའི་རྩ་རིན་པོ་ཆེའི་ཕོ་བྲང་བཞི་འཁོར་ལོ་བཞི། ཨེ་ཝཾ་མ་ཡའི་སྙིང་པོ་ཅན་བཞི་དང་། དེ་བསྡུ་ན་སྐུ་གསུང་ཐུགས་ཀྱི་རྩའི་གཙོ་མོ་གསུམ་སྟེ། རྟེན་དང་བརྟེན་པའི་ལྷ་ཚོགས་ཀྱི་ལུས་ཀྱི་དམ་ཆོས་ཀྱི་སྤྱན་དྲི་མ་མེད་པར་མཐོང་བའོ། ། རྟགས་ལ་ཕྱིའི་རྟགས་ནི།
དེ་ཙམ་ན་ལིངྒ་ཕོ་རྟགས་མཁྲེགས་ཤིང་སྲ་བས་རྟག་ཏུ་འགྲེང་བར་ནུས་པའོ། ། ནང་རྟགས་ནི་རང་གི་རྡོ་རྗེ་ལ་སོར་བཅུ་གཉིས་ཡོད་པའི་སོར་གཅིག་ལ་ལས་རླུང་སྟོང་བརྒྱད་བརྒྱ་རྒྱུ་བ་འགག་གོ ། གསང་རྟགས་ནི། གསང་གནས་སུ་དབུ་མའི་རྩ་མདུད་གཉིས་བྲལ་བས། གསང་བའི་རྡོ་རྗེ་ཕྱེད་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་ཐིག་ལེ་དྭངས་མ་འོག་ཏུ་འཕོ་མེད་དུ་ཟིན་པས་བརྟན་པར་གྱུར་པའོ། ། དེ་ཁོ་ན་ཉིད་ཀྱི་རྟགས་མཚན་ཉིད་ཐེག་པ་དང་མིང་ཐུན་མོང་བའི་བྱང་ཆུབ་ཀྱི་ཡན་ལག་བདུན་ནི། བླ་མེད་ཀྱི་ཐེག་པ་འདིར་ནང་གི་རྟེན་འབྲེལ་ལས་རྡོ་རྗེ་ནོར་བུའི་རྩེར་ལྷན་ཅིག་སྐྱེས་པའི་ཡེ་ཤེས་གསར་དུ་མངོན་དུ་བྱེད་པའི་སར་རླུང་སེམས་ཟིན་པས་ཐབས་དང་ཤེས་རབ་ཀྱི་ཐིག་ལེ་ཅི་ཙམ་ཟིན་ཅིང་གནས་པ་ལྟར་ལུས་ཀུན་རྫོབ་བྱང་ཆུབ་ཀྱི་སེམས་ཤིན་ཏུ་དྭངས་མའི་ཚོར་བ་བདེ་བ་ཆེན་པོ་འཛིན་པ་མེད་པས་མྱོས་ཤིང་དེ་ལ་དོན་དམ་པའི་བྱང་ཆུབ་ཀྱི་སེམས་གནས་དེར་སྟོབས་སུ་གྱུར་པའི་དབང་གིས་རྣམ་རྟོག་བརྒྱལ་ཏེ། དྲན་མེད་དུ་གྱུར་ལ། ཅི་མཐོང་ཡང་། གཟུང་འཛིན་གྱི་རྣམ་རྟོག་ཕྲ་བ་ལྡོག་པར་བྱེད་དེ་སྤངས་པས་རང་གཞན་འདིའོ་ཞེས་ངོ་མི་ཤེས་ཏེ།
རྣམ་པར་མི་རྟོག་པའི་ཟག་མེད་ཀྱི་ཡེ་ཤེས་དང་པོ་མངོན་དུ་གྱུར་པས་སོ། ། ཞེས་གསུངས་སོ། ། དེ་ནི་མི་རིགས་ཏེ། ས་དྲུག་གི་ནང་རྟགས་སོགས་སྙིང་པོའི་ཡོན་ཏན་རྣམས། བུམ་དབང་གི་ལམ་གྱི་གཙོ་བོར་ཐོབ་བམ་མི་ཐོབ། ཐོབ་ན་རྒྱུ་དང་། འབྲས་བུ་རང་བཞིན་དང་གློ་བུར་བའི་ངེས་པ་འཆོལ་བར་འགྱུར་བའི་ཕྱིར་དང་། གཉིས་པ་ལྟར་ན། བུམ་དབང་གཙོ་བོར་འགྱུར་བ་འགལ་བའི་ཕྱིར་དང་། བརྒྱ་ཕྲག་ལྷག་མ་རྣམས་མཚོན་པའི་ཁྱད་པར་གྱི་ཚིག་མེད་པའི་ཕྱིར་དང་།
ཕྱི་རོལ་དུ་སྣང་བའི་ཡོན་ཏན་བརྒྱ་ཕྲག་བདུན་ཞེས་པས། ཡོན་ཏན་བརྒྱ་ཕྲག་བདུན་དུ་འདོད་པ་འགོག་པ་བཞད་གད་ཡིན་པའི་ཕྱིར་དང་། གཡང་ཟ་བ་སོགས་ཀྱང་ཁྱད་པར་དུ་གཡང་ཟ་བ་སོགས་ཡིན་ན་དུད་འགྲོའི་གློ་སྙིང་རྣག་ཁྲག་བཤང་གཅི་ལས། མིའི་གློ་སྙིང་སོགས་ཁྱད་པར་དུ་གཡང་ཟ་བའི་རྒྱུ་མཚན་མེད་པའི་ཕྱིར་དང་། དུད་འགྲོའི་སྦ་བྱའི་གནས་ལས། མིའི་སྦ་བྱའི་གནས་ཁྱད་པར་དུ་ངོ་ཚ་བའི་རྒྱུ་མཚན་མེད་པའི་ཕྱིར་དང་། དུད་འགྲོའི་རྣག་ཁྲག་ལས། མིའི་རྣག་ཁྲག་ཁྱད་པར་དུ་སྐྱུག་བྲོ་བའི་རྒྱུ་མཚན་མེད་པའི་ཕྱིར་དང་། གཡང་ཟ་བ་སོགས་ལ་ཁྱད་པར་དུ་ཞེས་བྱ་བའི་ཚིག་མི་སྦྱོར་ན། ལྷའི་རྟེན་རྣམས་ཁྱད་པར་དུ་གཡང་ཟ་བ་མ་ཡིན།
ངན་སོང་བའི་རྟེན་རྣམ་ཤེས་ཁྱད་པར་ཅན་དུ་དགའ་བ་མ་ཡིན་ཞེས་པ་དང་དངོས་འགལ་ཡིན་པའི་ཕྱིར་དང་། མི་ལུས་ཆོས་ཟབ་མོའི་རྟེན་གྱི་གཙོ་བོར་མཐོང་བ་དང་། གློ་སྙིང་རྣག་ཁྲག་བཤང་གཅི་མཐོང་བ་རྣམས་ནི། ཚོགས་སྦྱོར་རྣམས་ན་ཡང་ཡོད་པས་མཐོང་ལམ་གྱི་ཁྱད་ཆོས་སུ་མི་འགྱུར་བའི་ཕྱིར་དང་། ཆོས་ཀྱི་སྤྱན་གྱིས་ཞེས་པའང་འདིར་སྐབས་དོན་མ་ཡིན་ཏེ། ཡི་གེའི་རྟེན་འབྲེལ་གྱིས་མཐོང་བར་འཆད་པའི་སྐབས་ཡིན་པའི་ཕྱིར་དང་། ལྟ་བ་འཁོར་འདས་དབྱེར་མེད་ཕྱི་རྟེན་འབྲེལ་དུ་དོགས་པའི་གནས་མེད་པའི་ཕྱིར་དང་། ཁྱེད་རང་གི་ཕྱི་རྟེན་འབྲེལ་དུ་བསྟན་པ། དེ་རྣམས་ཕྱི་རྟེན་འབྲེལ་མ་ཡིན་ཞེས་བྱ་བ་ཡིན་ན་ནི། རང་གི་རང་ཉིད་སུན་འབྱིན་པར་འགྱུར་བའི་ཕྱིར་དང་།
རྟགས་དེ་དག་ཕལ་ཆེར་མ་ཡིན་པ་ནི། གོང་དུ་བརྗོད་ཟིན་པའི་ཕྱིར་རོ། ། འོ་ན་རིགས་དྲུག་གི་རྩ་སོགས་ཀྱི་དོན་ཇི་ལྟ་བུ་ཞེ་ན། རིགས་དྲུག་གི་བག་ཆགས་ཀྱི་རྟེན། རིགས་དྲུག་གི་རྩ་ཡིག་རྣམས་མཐོང་ཞིང་། དེ་དག་ཏུ་རླུང་སེམས་འདུས་ཤིང་བརྟན་པར་བྱས་པ་དང་། ཁྱད་པར་དུ་མིའི་བག་ཆགས་ཀྱི་རྟེན་ཎི་ཡིག་སྔོན་པོ་མཐོང་ཞིང་། དེར་རླུང་སེམས་འདུས་པ་བརྟན་པར་བྱས་པས། ཕྱི་རོལ་དུ་ཉམས་ཀྱི་སྣང་བ་ལ། རང་སྔར་འཁོར་བ་འཇིག་རྟེན་པའི་གནས་སུ་སྐྱེས་ཙམ་ན།
དམྱལ་བ་དང་ཡི་དྭགས་ལ་སོགས་པའི་སྡུག་བསྔལ་ཇི་སྙེད་མྱོང་བ་དྲན་ཞིང་། ད་ལྟར་འགྲོ་བ་འཕྲུལ་པ་རྣམས་ལ་དམྱལ་སོགས་ཀྱི་སྡུག་བསྔལ་དཔག་ཏུ་མེད་པ་འདུག་པ་མཐོང་། ཁྱད་པར་དུ་རང་གི་མིའི་སྐྱེ་བ་རིགས་བཟང་ངན་ལ་སོགས་པ། འཁྲུལ་པ་དང་བཅས་པ་དུ་མ་དྲན་པས། དེའི་ཚེ་རང་གི་སྐྱེ་བ་སྔ་མའི་དམྱལ་སོགས་འགྲོ་བ་གཞན་རྣམས་ལ་ལྟ་སྨྲོས་ཀྱང་ཅི་དགོས། རང་གི་མིའི་འགྲོ་བ་དེ་དག་ཏུ་ཡང་། ཟག་པ་མེད་པའི་བདེན་པའི་དོན་མ་མཐོང་བ། ད་ལྟའི་མིའི་རྟེན་འདི་ཁོ་ན་ལ་མཐོང་བས། བྱང་ཆུབ་ལ་ནི་ཉེ་བ་དང་། ། སེམས་ཅན་དོན་སྒྲུབ་མཐོང་བ་ལས། །
ཞེས་པ་ལྟར་དགའ་སྤྲོ་ཁྱད་པར་ཅན་སྐྱེས་བས་དགའ་བ་ལ་ཞེས་བྱ་བ་ཡིན་ནོ། ། གཞན་རྣམས་ནི་རྟོགས་པར་སླའོ། ། ཞིབ་པར་ནི་སྲས་དོན་མ་སོགས་སུ་ཤེས་པར་བྱའོ། ། དེ་དག་གི་བསྒོམ་ལམ་ས་གཉིས་པ་སོགས་འོག་མ་རྣམས་ལ་ཡང་ཤེས་པར་ནུས་ཀྱང་། ཅུང་ཟད་ཞིབ་ཏུ་བཤད་ན། བསྟན་བཅོས་དེ་ཉིད་འདུས་པ་ལས། ཕྱིའི་རྟེན་འབྲེལ་སྤྲུལ་སྐུའི་ཞིང་ཁམས་སྟོང་དང་། སོགས་པས་བསྡུས་པ་ཁྲི་དང་། འབུམ་དང་། ས་ཡ་དང་།
བྱེ་བ་སྒུལ་བ་དང་། སོགས་པས་བསྡུས་པ་ཆོས་སྣ་ཚོགས་ཉན་པ་ནས་རྫུ་འཕྲུལ་སྣ་ཚོགས་སྟོང་ཕྲག་བཅུ་གཉིས་ཀྱི་བར་ནུས། ནང་རྟེན་འབྲེལ་རྩ་རླུང་ཐིག་ལེ་ལ་སོགས་པའི་ཡོན་ཏན་ངང་གིས་འཕེལ། ཕྱི་རྟགས་རྡོ་རྗེའི་ཁྲོ་གཉེར་གྱི་རིམ་པས་དང་པོ་དང་། བཅས་པར་གཙུག་ཏོར་རིམ་པ་དྲུག་ཏུ་འཕགས། ནང་རྟགས་དང་པོ་དང་བཅས་པར། ལས་རླུང་སྟོང་བརྒྱད་བརྒྱ་པ་དྲུག་རྡོ་རྗེའི་སོར་དྲུག་ཏུ་འགགས། གསང་རྟགས་གསང་གནས་ཀྱི་ཡར་གྱི་ཕྱེད་ཀྱི་རྩ་མདུད་གཉིས་དང་། ལྟེ་སྙིང་མགྲིན་པའི་རྩ་མདུད་བཞི་བཞི་སྟེ་དང་པོ་དང་བཅས་པ་ཨ་ཝ་དྷུ་ཏིའི་རྩ་མདུད་བཅུ་དྲུག་དྲལ་བས་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་དྭངས་མ་མ་ཉམས་པར་འགྱུར་མེད་དུ་ཟིན་པ་བརྟན་པར་འགྱུར། དེ་ཁོ་ན་ཉིད་ཀྱི་རྟགས་སྔར་གྱི་སོགས་པ་འཕེལ་ཞིང་གནས་ལུགས་ཀྱི་རྟོགས་པ་གོང་ནས་གོང་དུ་འཕེལ་བས་རང་རང་གི་སྤང་བྱ་གཟུང་འཛིན་གྱི་རྟོག་པ་འཕྲོ་བ་ལྡོག
སོགས་ཀྱིས་བསྡུས་པ་སྔར་བས་བདེ་བ་ཆེ་བས་མྱོང་ཞིང་བརྒྱལ། རང་གཞན་ངོ་ཤེས་འགག་སྟེ། ཞེས་དང་། གསང་དབང་གི་སའི་ཐད་དུ། ཉེ་རྒྱུ་ཕྱིའི་རྟེན་འབྲེལ། ས་བདུན་པ་ཡན་ཆད་ཞི། ནང་གི་འཁོར་ལོ་བཞིའི་ཕྱག་རྒྱའི་སྒོ་ནས་རིམ་པ་ལྟར། ལོངས་སྐུའི་ཞིང་ཁམས་དུང་ཕྱུར་དང་། སོགས་པས་ཐེར་འབུམ་དང་། ཐེར་འབུམ་ཆེན་པོ་དང་།
ཁྲག་ཁྲིག་བསྒུལ་བ་དང་། སོགས་པས་ཆོས་ཟབ་མོ་ཉན་པ་དང་། རྫུ་འཕྲུལ་སྣ་ཚོགས་པ་སྟེ། ཁྲག་བཅུ་གཉིས་ཀྱི་བར་ནུས། ནང་རྟེན་འབྲེལ་ས་བདུན་པར་དྭངས་མ་ལྔའི་རླུང་ལ་མངའ་མཉེས་ཞིང་དབང་ཐོབ་པས་ཕྱི་རྟེན་འབྲེལ་འབྱུང་བ་ལྔ་ལ་ཕན་ཚུན་ཇི་ལྟར་འདོད་པར་སྤྲུལ་ནུས་པ་ལྔ་དང་། མིག་གི་མངོན་པར་ཤེས་པ་ལ་སོགས་པ་མངོན་ཤེས་ལྔའི་ལྟ་སྟངས་ལ་ཐོགས་པ་མེད། དེ་བཞིན་དུ་རླུང་གིས་སྦྱངས་པའི་ཤེས་རབ་ཀྱི་བྷ་གའི་དཀྱིལ་འཁོར་དུ་འགྲོ་བ་རིགས་དྲུག་གི་ཐབས་ཤེས་ཀྱི་ས་བོན་མཐོང་། ས་བོན་གྱི་ཡི་གེ་དྲུག་ལ་མངའ་མཉེས་པས། གདུལ་བྱའི་སེམས་ཅན་རྣམས་ཀྱི་སྐད་དུ་ཆོས་སྟོན་ཅིང་། བསྟན་བྱའི་ཆོས་སྤྱི་དང་རང་གི་མཚན་ཉིད་གང་བསྟན་པ་རྣམ་པར་འབྱེད་པ་ལ་ཐོགས་པ་མེད་པ་དགུ་པར།
ལྟེ་བར་ནང་བསྐོར་གྱི་ཡི་གེའི་ཕྱི་མོ། ཨ་ཀ་ཙ་ཊ་ཏ་པ་ཡ་ཤ་བརྒྱད་དང་། ཕྱི་བསྐོར་གྱི་ཨཱ་ལི་ཀཱ་ལི་རྣམས་ཇི་ལྟ་བ་བཞིན་མཐོང་ནས་མདོ་སྡེའི་ཆོས་གསུང་རབ་བཅུ་གཉིས་འཆད་པ་ལ་ཐོགས་པ་མེད། བཅུ་པར་ཡེ་ཤེས་ལྔའི་བདུད་རྩི་ལྔ་དང་། སྦྱོར་བ་དྲུག་གི་རོ་སྟེ། མྱོང་བ་དྲུག་ལ་སོགས་དངོས་སུ་ལོངས་སྤྱོད་ནུས་པས་ཚངས་པའི་དབྱངས་ཀྱི་ཆོས་ཆར་ཀུན་ཏུ་འགྲོ་སྟེ། ཚངས་དབྱངས་འགྱུར་མེད་དོན་དམ་པའི་དབྱངས་ཀྱི་དོན་ཡང་འཇམ་དཔལ་གྱི་མཚན་ཡང་དག་པར་བརྗོད་པ་ལས། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་འགྱུར་མེད་དམ་པ་ཡིན། ། ཁོང་ནས་འབྱུང་བ་སྐྱེ་བ་མེད། །
ཚིག་ཏུ་བརྗོད་པ་སྤངས་པ་སྟེ། ། བརྗོད་པ་ཀུན་གྱི་རྒྱུ་ཡི་མཆོག ། ཚིག་ཀུན་རབ་ཏུ་གསལ་བར་བྱེད། ། ཞེས་པའི་རྐང་པ་དྲུག་གིས་གསལ་ཏེ། འདིར་ཚུལ་བཞི་ལས། མཐར་ཐུག་གི་སྐབས་སུ་སྙིང་པོའི་ཨ་ལྟེ་བར་གནས་པ་ན། རྣལ་འབྱོར་པས་རླུང་དབུ་མར་ཆུད་པས་མངོན་དུ་གྱུར་པ་ནི་ཡིག་འབྲུ་ཀུན་གྱི་མཆོག་ཡིན་ཏེ། དོན་ཆེན་འགྱུར་མེད་དམ་པ་ཡིན་པའི་ཕྱིར་རོ། ། ཇི་ལྟར་དོན་ཆེན་ཡིན་ན་འདི་ལས་སེམས་ཅན་གྱི་དོན་དུ་བརྗོད་པ་ཀུན་འབད་མེད་ལྷུན་གྲུབ་ཏུ་འབྱུང་བས། དེའི་རྒྱུའི་མཆོག་ཡིན་པ་དང་།
ཚངས་པའི་དབྱངས་ནི་ཚིག་གི་ངོ་བོ་ཀུན་ཉེ་རིང་མེད་པར་གདུལ་བྱ་ལ་གསལ་བར་བྱེད་པའི་ཕྱིར་རོ། ། ཇི་ལྟར་འགྱུར་མེད་ཡིན་ཞེ་ན། ཁོང་ནས་ཏེ་དབུ་མའི་ལམ་ནས་རང་བཞིན་ལྷུན་གྲུབ་ཀྱིས་འབྱུང་ཞིང་གློ་བུར་གྱི་སྐྱེ་བ་མེད་པས། དེ་ཉིད་འགྱུར་ཞིང་འགག་པ་མེད་པའི་བདག་ཉིད་མི་ཤིགས་པའི་བྱང་ཆུབ་སེམས་ཀྱི་ངོ་བོ་ཡིན་པའི་ཕྱིར་དང་། དེས་ན་རྟོག་པས་ཀུན་བརྟགས་པའི་ཚིག་ཏུ་བརྗོད་པ་ཐམས་ཅད་སྤངས་པས་སྤྲོས་པ་མེད་པ་ཡིན་པའི་ཕྱིར་རོ། ། ཇི་ལྟར་དམ་པ་ཡིན་ན། དེ་ལྟར་རྟོག་པས་བརྗོད་པ་ཀུན་སྤངས་ཀྱང་སྙིང་རྗེས་བརྗོད་པ་ཀུན་གྱི་རྒྱུ་བྱས་ནས། ཚིག་ཀུན་གདུལ་བྱ་ལ་རབ་ཏུ་གསལ་བར་བྱེད་པས་མི་བསླུ་བར་བྱེད་པའི་ཕྱིར་རོ། ། དེས་ན་ཡེ་ཤེས་ལྔ་ལས་བྱུང་བའི་ཚངས་པའི་དབྱངས་ཀྱི་དོན་ནི། དེ་ལྟར་རྐང་པ་དྲུག་གིས་གསལ་བར་བྱས་སོ། །
ཕྱི་རྟགས་ནི་རྡོ་རྗེའི་ཁྲོ་གཉེར་གྱི་རིམ་པས་སྔ་མ་རྣམས་དང་བཅས་པར། གཙུག་ཏོར་རིམ་པ་བཅུ་འཕགས་པའོ། ། ནང་རྟགས་ནི་སྔ་མ་རྣམས་དང་བཅས་པས་ལས་རླུང་བརྒྱད་བརྒྱ་པ་རྡོ་རྗེའི་སོར་བཅུ་འགགས་པའོ། ། གསང་རྟགས་ནི་མགྲིན་སྨིན་གྱི་རྩ་མདུད་བརྒྱད་བྲལ་བས། དེ་དག་ཏུ་བྱང་ཆུབ་ཀྱི་སེམས་ཀྱི་ཐིག་ལེ་དྭངས་མ་མ་ཉམས་པར་འགྱུར་མེད་དུ་ཟིན་པས་བརྟན་པར་གྱུར་པའོ། ། དེ་ཁོ་ན་ཉིད་ཀྱི་རྟགས་ནི། མཚན་ཉིད་ཐེག་པ་དང་མིང་ཐུན་མོང་བའི་དབང་པོ་ལྔ་ནི་བླ་མེད་ཀྱི་ཐེག་པ་འདིར། ནང་གི་རྟེན་འབྲེལ་ལས། མགྲིན་སྨིན་གྱི་འཁོར་ལོའི་དབུ་མ་ལྷན་ཅིག་སྐྱེས་པའི་སར། རླུང་སེམས་ཟིན་པས་ཀུན་རྫོབ་དང་དོན་དམ་པའི་ཐིག་ལེ་དྭངས་མ་ཇི་ཙམ་ཟིན་ཅིང་གནས་པ་ལྟར་ལུས་ཀུན་རྫོབ་ཀྱི་བྱང་ཆུབ་ཀྱི་སེམས་ཤིན་ཏུ་དྭངས་ནས་རང་རང་གི་སྤང་བྱ་གཟུང་འཛིན་གྱི་རྣམ་པར་རྟོག་པ་སྤངས་པའོ། །
འོ་ན་དབང་པོ་ལྔ་དང་པོར་སྦྱོར་ལམ་དྲོད་རྩེ་ནས་ཐོབ་ཅིང་། མཐར་མི་སློབ་པའི་སར་ཡང་འབྱུང་བ་ཡིན་ན། འདིར་དབང་པོ་ཁྱད་པར་དུ་སྨྲོས་པ་ཇི་ལྟར་ཞེ་ན། སྐྱོན་མེད་དེ། ས་དྲུག་པ་ཤེས་རབ་ཀྱི་ཕ་རོལ་ཏུ་ཕྱིན་པ་རྫོགས་རྗེས་སུ་ཤེས་རབ་ལ་དབང་ཐོབ་པ་ཁྱད་པར་ཅན་ཡིན་ལ། དེའི་དབང་གི་གཞན་རྣམས་ཀྱང་ཁྱད་པར་ཅན་ཡིན་པའི་ཕྱིར་རོ། ། ཞེས་དང་། ཤེས་རབ་ཡེ་ཤེས་ཀྱི་སའི་ཐད་དུ། ཉེ་རྒྱུ་ཕྱི་ནང་གི་རྟེན་འབྲེལ་ནི། དོན་དམ་པའི་བྱང་ཆུབ་ཀྱི་སེམས་ཀྱི་རླུང་ལྔ།
འཁོར་ལོ་ཕལ་ཆེར་རྩ་མདུད་བྲལ་བས་དེ་རྣམས་ཀུན་བསྐྱོད་པས་དྭངས་སྙིགས་ཤིན་ཏུ་འབྱེད་པའི་དྭངས་མ་རྩ་བ་དོན་དམ་པའི་བྱང་ཆུབ་ཀྱི་སེམས་བདེ་ཆེན་གྱི་སྙིང་པོ་ལེན་པའི་དཀྱིལ་འཁོར་ཕལ་ཆེར་རྫོགས་པར་མཐོང་སྟེ། ཤེས་རབ་མ་དང་སྦྱར་བས། སྙིང་ག་ནས་བྱང་ཆུབ་ཀྱི་སེམས་ལ་དབང་བྱེད་པ་ཆོས་ཀྱི་སྐུའི་དབང་། མགྲིན་པར་ལོངས་སྤྱོད་ཅིང་མྱོང་བ་ལོངས་སྐུའི་དབང་། སྨིན་མཚམས་སུ་ཐིམ་ཞིང་། རྫོགས་པ་སྤྲུལ་སྐུའི་དབང་སྟེ། སྐུ་གསུམ་གྱི་དབང་དང་། ཆོས་སྐུའི་དུས་ཆོས་ཉིད་རྟོགས་པ་ཆོས་དབྱིངས་དང་། ཆོས་ཅན་རྟོགས་པ་མེ་ལོང་ཡེ་ཤེས། ལོངས་སྐུའི་དུས་ཐབས་ཤེས་པ་མཉམ་པར་སྦྱོར་བ་མཉམ་ཉིད་ཡེ་ཤེས།
བདེ་ཆེན་སོ་སོར་རིག་པ་སོ་སོར་རྟོག་པའི་ཡེ་ཤེས། སྤྲུལ་སྐུའི་དུས་བདེ་བའི་བྱ་བ་གྲུབ་ཟིན་པས་བྱ་བ་གྲུབ་པའི་ཡེ་ཤེས་ཀྱི་དབང་སྟེ། ཡེ་ཤེས་ལྔའི་དབང་ཐོབ་ནས་ནང་རྟེན་འབྲེལ་བདུད་རྩི་ལྔའི་དྭངས་མ། གང་རྩའི་དྭངས་མ་གང་དུ་འདུ་བ་མཐོང་ན་ཕྱི་རྟེན་འབྲེལ་ནི། གཟུགས་སྐུའི་སངས་རྒྱས་བསམ་གྱིས་མི་ཁྱབ་པ་རྣམས་གཞན་དོན་བརླབས་པོ་ཆེ་ཅི་ཡང་མཛད་པ་མཐོང་། དེ་བཞིན་དུ་ཁྱད་པར་ལུས་དག་པའི་སྤྲུལ་པ་དང་། སྤྱི་བོ་བདེ་ཆེན་དུ་ཐིག་ལེ་དཀར་དམར་དྭངས་མ་སྟེང་འོག་ཏུ་འདུ་བ་མཐོང་ན་སངས་རྒྱས་དཔའ་བོ་མཁའ་འགྲོ་ཡབ་ཡུམ་ཁ་སྦྱོར་རྣམས། འོག་མིན་གྱི་གནས་ན་གསང་བ་ཟབ་མོ་ལ་སྙོམས་པར་ཞུགས་པ་མཐོང་། ངག་དག་པ་ལྟེ་བ་སྤྲུལ་པར་བདུད་རྩི་དྭངས་མ་ལྔ་དང་། རླུང་དྭངས་མ་ལྔ་དབྱེར་མེད་དུ་འདུ་བ་མཐོང་།
ཁ་སྦྱོར་གྱི་ལོངས་སྐུ་རིགས་ལྔ་ཡབ་ཡུམ་གྱི་བྷ་ག་ཆོས་འབྱུང་གཞལ་ཡས་ཁང་དང་བཅས་པ་བཞུགས་ནས་སྐལ་ལྡན་བྱང་ཆུབ་སེམས་དཔའ་ས་བཅུ་གཅིག་པ་དང་། བཅུ་གཉིས་པ་ལ་གསང་བ་བླ་མེད་རྡོ་རྗེ་ཐེག་པའི་ཆོས་སྒྲོགས་པ་མཐོང་། ཡིད་དག་པས་རང་གི་ཕྱག་རྒྱ་མའི་དྭངས་མའི་དྭངས་མ། ཁམས་གསུམ་ཐམས་ཅད་དྭངས་པར་བྱེད་པ་མཐོང་ན་མངོན་ཤེས་ཐམས་ཅད་ལ་ཐོགས་པ་མེད། དེ་བཞིན་དུ་ནང་རྟེན་འབྲེལ་རྩ་ཡིག་ཐམས་ཅད་དུ་དྭངས་མ་འགྲོང་ན། ཕྱི་རྟེན་འབྲེལ་རྫུ་འཕྲུལ་ཐམས་ཅད་ལ་ཐོགས་པ་མེད། དེ་ཉིད་རྩ་ཡིག་མི་འདྲ་བར་སྤོས་ན། ཁྱད་པར་སྔོན་གྱི་གནས་ཐམས་ཅད་རྗེས་སུ་དྲན་པ་འབྱུང་ངོ་། ། དེ་ལྟར་འདུ་བ་ཐམས་ཅད་ནི་མཉམ་བཞག་གི་སྐབས་ཡིན་ལ། མཐོང་བ་ནི་རྗེས་ཐོབ་ཆོས་ཀྱི་སྤྱན་གྱི་ས་མཐོང་བ་སྟེ།
ཤིན་ཏུ་མི་བསླུ་ཡང་གཉིས་སྣང་དང་བཅས་པས། ཤིན་ཏུ་རྣམ་པར་དག་པ་མ་ཡིན་པའི་ཕྱིར་ཏེ། ཉམས་མྱོང་གི་སྣང་བ་ཞེས་བྱའོ། ། རྟགས་ལ་ཕྱི་རྟགས་ནི། རྡོ་རྗེའི་ཁྲོ་གཉེར་གྱི་རིམ་པས་སྔ་མ་རྣམས་དང་བཅས་པར་གཙུག་ཏོར་རིམ་པ་བཅུ་གཉིས་སུ་འཕགས་པའོ། ། ནང་རྟགས་ནི། སྔ་མ་རྣམས་དང་བཅས་པས་ལས་རླུང་སྟོང་བརྒྱད་བརྒྱ་ས་བཅུ་གཉིས་ཏེ། ཉིས་ཁྲི་ཆིག་སྟོང་དྲུག་བརྒྱ། རྡོ་རྗེ་སོར་བཅུ་གཉིས་པོ་ཐམས་ཅད་དུ་འཕགས་ཏེ། དེ་ཡང་མ་མཐའ་སོར་བཅུ་གཉིས་འགགས་པས་ཡ་མཐའ་སྤྱི་བོའི་བར་དུ་འགགས་པར་ལྟ་སྟེ།
སྔ་མ་རྣམས་ཀྱང་ཡ་མཐའ་ཐིག་ལེ་བརྟན་པའི་གནས་དེ་ཉིད་ཀྱིས་ཤེས་པར་བྱའོ། ། གསང་རྟགས་ནི། སྨིན་མཚམས་ནས་སྤྱི་བོའི་བར་གྱི་རྩ་མདུད་བཞི་བྲལ་བས་དེ་དག་བྱང་ཆུབ་སེམས་ཀྱི་ཐིག་ལེ་དྭངས་མས་མཉམ་པར་འགྱུར་མེད་དུ་ཟིན་པས་བརྟན་པར་གྱུར་པའོ། ། དེ་ཁོ་ན་ཉིད་ཀྱི་རྟགས་ནི། མཚན་ཉིད་ཐེག་པ་དང་མིང་ཐུན་མོང་བའི་སྟོབས་ལྔ་ནི། བླ་མེད་ཐེག་པ་འདིར་ནང་གི་རྟེན་འབྲེལ་ལ་བརྟེན་ནས། སྤྱི་བོའི་འཁོར་ལོའི་དབུས་མ་ལྷན་ཅིག་སྐྱེས་པའི་སར་རླུང་སེམས་ཟིན་པ་ལ་སོགས་པ་སྔ་མ་དང་ཚུལ་མཚུངས་སོ་ཞེས་དང་། དབང་པའི་སའི་ཐད་དུ། ཉེ་རྒྱུ་ནི་མཐར་ཐུག་དེ་ཁོ་ན་ཉིད་ཀྱི་རྟེན་འབྲེལ་གཙོ་བོར་གྱུར་པ་ཁོ་ནས་བག་ཆགས་ཀྱི་དྲི་མ་མཐར་ཐུག་ཤིན་ཏུ་ཕྲ་བ་འདག་པར་བྱེད་དོ། ། ཕྱི་རྟགས་ནི་རྡོ་རྗེའི་ཁྲོ་གཉེར་གྱི་རིམ་པ་སྔ་མ་རྣམས་དང་བཅས་པར་གཙུག་ཏོར་རིམ་པ་ཕྱེད་དང་བཅུ་གསུམ་འཕགས་པའོ། །
ནང་རྟགས་ནི། ལས་རླུང་ཐམས་ཅད་ཡིད་བཟང་མར་ཐིམ་པས་རྟོག་མེད་ཀྱི་སྲོག་རྩོལ་ཤིན་ཏུ་ཕྲ་བ་རྣམས་ཡེ་ཤེས་ཀྱི་ཨ་ཝ་དྷུ་ཏིར་འཇུག་སྟེ། དེའི་ཚེ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་དང་། ཡེ་ཤེས་རྡོ་རྗེའི་དབྱིངས་ཐམས་ཅད་རྣལ་འབྱོར་པ་ཆེན་པོའི་སྐུ་གསུང་ཐུགས་ཡེ་ཤེས་རྡོ་རྗེ་ལ་འཇུག གསང་རྟགས་སྔར་གྱི་གཙུག་ཏོར་རྩ་མདུད་བཞི་བྲལ་བས། དེ་དག་ཏུ་བྱང་ཆུབ་ཀྱི་ཐིག་ལེ་དྭངས་མའི་དྭངས་མ་མཉམ་པར་འགྱུར་མེད་དུ་ཟིན་པས་བརྟན་པར་འགྱུར་པའོ། ། དེ་ཁོ་ན་ཉིད་ཀྱི་རྟགས་མཚན་ཉིད་ཐེག་པ་དང་མིང་ཐུན་མོང་བའི་འཕགས་ལམ་ཡན་ལག་བརྒྱད་ཀྱི་ཡང་དག་པའི་ལྟ་བ་ལ་སོགས་པའི་གཉེན་པོ་བརྒྱད་མཐར་ཕྱིན་པ་ནི། རྣམ་ཤེས་བརྒྱད་ཡེ་ཤེས་འབའ་ཞིག་ཏུ་གནས་འགྱུར་ནས་འདའ་ཁར་བཟུང་བའི་རླབས་ཉེ་བར་ཞི་བས་སྐུ་རྣམ་དག་དང་། འཛིན་པའི་རླབས་ཞི་བས་གསུང་རྣམ་དག་གི་འབྲས་བུ་གཉིས་ཐོབ་སྟེ།
སྐུ་གསུང་གིས་གསང་བ་བསམ་གྱིས་མི་ཁྱབ་པ་བརྒྱན་གྱི་འཁོར་ལོ་མངའ་མཉེས་པར་འགྱུར་ལ། དེ་ལ་སྐུའི་གསང་བའི་ཕྱིའི་རྟེན་འབྲེལ་གྱིས། སྒྲུབ་པ་པོ་མངོན་པར་རྫོགས་པར་སངས་རྒྱ་བ་མཐོང་ན་སྟོང་གསུམ་གྱི་ས་ཆེན་པོ་དབང་ཕྱུག་མའི་ལྷ་མོ་འདི་རྣམས་ནི། བདག་ཅག་གི་སྟོན་པ་ཡང་དག་པར་རྫོགས་པའི་སངས་རྒྱས་ཞེས་སྐད་ཅིག་དང་པོ་ལ། བུས་ཕ་མཐོང་བ་བཞིན་དགའ་ཞིང་། གཉིས་པ་ལ་རངས། གསུམ་པ་ལ་མགུ་སྟེ། གད་མོའི་སྒྲ་པ་རྣམ་པ་དྲུག་ཏུ་གཡོས་ཏེ། དྲུག་ནི་གཡོས། རབ་ཏུ་གཡོས་སོ། །
ཀུན་ཏུ་རབ་ཏུ་གཡོས། དེ་བཞིན་དུ་ལྡེག འགུལ། ཆེམས། འུར་སྒྲ་སྒྲོགས་པའོ། ། དང་པོ་ནི་ས་གཞི། གཉིས་པ་ནི་ཤིང་། གསུམ་པ་ནི་རི་བོ། བཞི་པ་འབྲུག ལྔ་པ་རྒྱ་མཚོ།
དྲུག་པ་སྤྲིན་ལ་སྦྱར་ཞིང་། དེ་རེ་རེ་ལ་ཡང་ཆེ་འབྲིང་ཆུང་གསུམ་གྱི་དབྱེ་བས་ངོ་མཚར་གྱི་ལྟས་བཅོ་བརྒྱད་དུ་འགྱུར་ཏེ། རྒྱལ་བའི་ཡུམ་ལས་ཇི་ལྟར་འབྱུང་བ་བཞིན་ནོ། ། དེ་བཞིན་དུ་བདུད་བཞི་ཆོམས་པས་བདུད་དཔའ་སྐོང་པའི་ཆོ་འཕྲུལ་བདུད་ཀྱི་གནས་རྣམས་སུ་གནམ་རྡོ་སྟེ་ཐོག་ལྷུང་བ་དང་། རྒྱ་མཚོ་ཆེན་པོ་རབ་ཏུ་འཁྲུགས་པའི་འུར་སྒྲ་ལ་སོགས་པ་དང་། བདུད་ཀྱི་ཀླད་པ་འགེམས་པའི་ཆ་ལང་ལྟ་བུའི་སྒྲ་འབྱུང་སྟེ། འདིའང་སྲོད་ལ་བདུད་བཏུལ་བའི་དུས། བར་ཆད་མེད་པའི་དུས། ཞེས་བྱ་བ་དང་སྦྱར་རོ། ། གསུང་གི་གསང་བའི་ནང་རྟེན་འབྲེལ་ལ་བརྟེན་ནས།
རང་གི་ཕྱག་རྒྱ་མ་ས་བཅུ་མ་ལ་སོགས་པའི་གསང་ནས་ཁམས་དྭངས་མའི་དྭངས་མ་ཆེན་པོར་ཁམས་གསུམ་པོ་ཐམས་ཅད་རང་བཞིན་རྣམ་པར་དག་པའི་དཀྱིལ་འཁོར་ལྷ་དང་ལྷ་མོར་ཆོས་ཀྱི་སྤྱན་དྲི་མ་མེད་པས་མཐོང་། ཡིད་བཟང་མའི་རྩ་ཁམས་དྭངས་མའི་དྭངས་མ་ཆེན་པོའི་ནང་གི་མཁའ་འགྲོ་ཡབ་ཡུམ་ཐམས་ཅད་དབུ་མ་འབའ་ཞིག་གི་ཕོ་བྲང་དུ་འདུས་པས་ཕྱིའི་ཡེ་ཤེས་ཀྱི་མཁའ་འགྲོ་སྤྲུལ་པའི་སྐུ་དང་། ལོངས་སྤྱོད་རྫོགས་པའི་སྐུ་དང་། ཆོས་ཀྱི་སྐུ་ཐམས་ཅད་རིང་ནས་འདུས་ནས། སྒྲུབ་པ་པོ་བདག་གི་སྐུ་མི་བཟད་པའི་བ་སྤུའི་བུ་ག་རེ་རེ་ལ་ཐ་མི་དད་པའི་ཚུལ་གྱིས་བྱིན་གྱིས་བརློབ་པར་བྱེད་དོ། ། དེ་གཉིས་ཀའི་གསང་བའི་རྟེན་འབྲེལ་ལས་ཧ་རི་འཕྲོག་པ་སྟེ། རྩ་གཉིས་ཀྱི་སྲོག་རྩོལ་གྱི་རླུང་ཐམས་ཅད་ཨ་ཝ་དྷུ་ཏིར་ཕྲོགས་ཏེ། དབུ་མར་ཞུགས་པའི་རྟགས་དབུ་མ་མཐོང་བ་ལ་སོགས་པས། དབང་ཕྱུག་གི་དོན་བརྒྱད་འཆར་ཏེ། དེ་ཡང་།
ཕྲ་ཞིང་ཡང་ལ་ཕྲ་བར་ནུས་པ་དང་། ། སྤྱོད་པར་ནུས་དང་བདག་ཉིད་ཆེན་པོ་དང་། ། དགའ་མགུར་བྱེད་དང་ཐམས་ཅད་དབང་དུ་འགྱུར། ། ཅི་འདོད་བྱེད་དང་དབང་ཕྱུག་དོན་བརྒྱད་དོ། ། ཞེས་པ་ལྟར་ཏེ། ཕྲ་བ་ནི། རི་མོ་ནག་པོ་ཡིད་ཀྱི་ཡུལ་དུ་བྱས་པ་ཞེས་བྱ་སྟེ། འཁོར་འདས་ཀྱི་ཆོས་ཐམས་ཅད་དབུ་མ་འབའ་ཞིག་ཏུ་མཐོང་བའོ། ། ཡང་བ་ནི། ཡེ་ཤེས་ཀྱི་རླུང་སྟེ།
དེའི་སྟོབས་ཀྱིས་ནམ་མཁའི་མཐས་ཀླས་པའི་འཇིག་རྟེན་གྱི་ཁམས་སྐད་ཅིག་ཙམ་ལ་རྫུ་འཕྲུལ་གྱིས་ལྟ་བ་དང་། འགྲོ་བར་ནུས་པ་ལ་སོགས་པའོ། ། ཕྲ་བར་ནུས་པ་ནི། དབུ་མའི་ནང་དུ་རླུང་སེམས་ཞུགས་པ་དེའི་མཐུས། བདག་གཞན་ཐམས་ཅད་སྟོང་པ་ཉིད་དུ་ཐིམ་པར་རྟོགས་པས་གཉིས་སྣང་ཐམས་ཅད་ནུབ་པའོ། ། སྤྱོད་པར་ནུས་པ་ནི། དབུ་མ་དེ་ནང་གི་བཙུན་མོ་ཡིན་པས། དེར་རླུང་སེམས་ཞུགས་པའི་རྟེན་འབྲེལ་གྱིས། ཕྱི་རོལ་དུ་སྤྱན་མ་ལ་སོགས་པའི་ལྷན་ཅིག་སྤྱོད་པའི་བཙུན་མོ་དང་། གཟུགས་རྡོ་རྗེ་མ་ལ་སོགས་པའི་རྗེས་སུ་འབྲང་བའི་ཡུམ་གྱིས་བསྐོར་ཏེ།
ཟག་མེད་ཀྱི་འདོད་ཡོན་ལྔ་ལ་ལོངས་སྤྱོད་པར་ནུས་པའོ། ། བདག་ཉིད་ཆེན་པོ་ནི། མཚན་དཔེ་འབར་བ་ལ་སོགས་པའི་ཡོན་ཏན་ཅི་རིགས་པ་དང་ལྡན་པར་མཐོང་བ་དང་། བདུད་བཞི་ལས་རྣམ་པར་རྒྱལ་བས་ཡོན་ཏན་དང་མཐུ་སྟོབས་ཀྱི་བདག་པོར་གྱུར་པའོ། ། དགའ་མགུར་བྱེད་པ་ནི། སེམས་ཅན་རྣམས་ལ་ཇི་ལྟར་འདོད་པའི་སྐུ་དང་གསུང་ལ་སོགས་པའི་རྣམ་པར་འཕྲུལ་པ་སྣ་ཚོགས་བསྟན་པས་གདུལ་བྱ་རྣམས་ཀྱི་བསམ་པ་ཚིམ་པར་ནུས་པ་ལ་སོགས་པ་རྗེས་སུ་བསྟན་པ་དང་། ཀུན་བརྗོད་པའི་ཆོ་འཁྲུལ་ལ་དབང་འབྱོར་པའོ། ། ཐམས་ཅད་དབང་དུ་བྱེད་པ་ནི། འགྲོ་བ་ཐམས་ཅད་ཚོགས་གཉིས་རྫོགས་པ་ལ་སོགས་པ་ལ་དབང་ཐོབ་པས། སེམས་ཅན་གྱི་དོན་དུ་མི་འགྱུར་བ་སྐད་ཅིག་ཀྱང་མེད་པའོ། །
ཅི་འདོད་བྱེད་པ་ནི། རང་གཞན་གཉིས་ཀའི་དོན་དུ་གནམ་རྡོ་ལྟུང་བ་དང་། རྒྱ་མཚོ་འཁྲུག་པའི་སྒྲ་དང་། གཅིག་ལས་མང་པོར་བྱེད། མང་པོ་ལས་གཅིག་ཏུ་བྱེད་པ་ལ་སོགས་པ་རྫུ་འཕྲུལ་དབང་ཐོབ་པའོ། ། དེ་དག་ཀྱང་བདག་ཉིད་ཀྱི་བཞེད་པ་ཙམ་ལ་རག་ལས་པ་ཡིན་པས་ཟག་མེད་ཀྱི་ཡོན་ཏན་མ་ལུས་པ་ལ་དབང་འབྱོར་པའི་ཕྱིར། དབང་ཕྱུག་ཐམས་ཅད་རབ་ཏུ་གྲུབ་པ་ཡིན་ནོ། ། ས་བཅུ་གསུམ་པའི་སྦྱོར་བའི་སྐབས་སོ། ། དེ་ནས་ས་བཅུ་གསུམ་པ་ལ་ཉེ་རྒྱུ་ནི། ས་བཅུ་གསུམ་ཐོབ་ཁར་ཕྱག་རྒྱ་ས་བཅུ་མ་དང་།
སོགས་པས་ས་བཅུ་གཅིག་མ་དང་། བཅུ་གཉིས་མ་ཡིད་ལ་བཞེད་པ་ཙམ་གྱིས་བཀུག་སྟེ། རྡོ་རྗེ་སློབ་དཔོན་དུས་གསུམ་གྱི་ཕྱི་ནང་གསང་བ་དེ་ཁོ་ན་ཉིད་ཀྱི་བདེ་བར་གཤེགས་པ་སྐུ་གསུང་ཐུགས་ཡེ་ཤེས་རྡོ་རྗེའི་བཅུད་བྱང་ཆུབ་ཀྱི་བདུད་རྩི་མ་ལུས་པ་ཡི་དམ་གྱི་ལྷ་དང་། བླ་མ་དབྱེར་མེད་ཡེ་ཤེས་གཙོ་བོར་གྱུར་པ་ཤེས་རབ་མ་དང་སྙོམས་པར་འཇུག་པ་ལ། དེའི་བྷ་ག་ཆོས་འབྱུང་ནམ་མཁའ་དང་མཉམ་པར་བཞི་པ་ཡིད་ཀྱི་དབང་བཞི་པ་མཐར་ཕྱིན་ཏེ། འགྲོས་བཞི་ཐིམ་ནས་སྐུ་བཞི་མཐར་ཕྱིན་པའི་དངོས་གྲུབ་ལེན་པའི་རྟེན་འབྲེལ་བར་ཆད་མེད་ལམ་གྱི་འབིགས་བྱེད་གཞོན་ནུའི་གྲོང་ཁྱེར་ཆོས་ཀྱི་དབྱིངས་བྱང་ཆུབ་ཀྱི་སེམས་ཀྱིས་འབིགས་ཏེ། དེ་ལ་འབིགས་བྱེད་ནི། དོན་དམ་པའི་བྱང་ཆུབ་ཀྱི་སེམས་བར་ཆད་མེད་ལམ་མཐར་ཐུག་པར་འབྱུང་བའོ། ། གཞོན་ནུ་ནི་བར་མ་སྟེ། གྲོང་ཁྱེར་ཡེ་ཤེས་མཐར་ཐུག་པ་སྤྱོད་པའི་གནས་སོ། །
དེ་ཉིད་ཆོས་ཀྱི་དབྱིངས་ཏེ། རྫོགས་པའི་སངས་རྒྱས་ཀྱི་ཆོས་ཐམས་ཅད་ཀྱི་རྩ་ལག་གོ ། བྱང་ཆུབ་ཀྱི་སེམས་ཀྱིས་འབིགས་པ་ནི། སྔར་བཤད་མ་ཐག་པ་ལྟར་དོན་དམ་པའི་བྱང་ཆུབ་ཀྱི་སེམས་སྟོབས་སུ་གྱུར་པ་ཡིད་བཟང་མའི་རྩ་རླུང་ཐིག་ལེ་ཡེ་ཤེས་ཀྱི་དྲི་མ་ཕྲ་ཞིང་ཕྲ་བ་ཡང་སྦྱངས་ནས། དབུ་མ་འབའ་ཞིག་ཏུ་བྱང་ཆུབ་ཀྱི་སེམས་ཞུགས་ཏེ། གཞི་ལམ་འབྲས་བུའི་དོན་དམ་པའི་བྱང་ཆུབ་ཀྱི་སེམས་གཉུག་མ་རྣམས་དབྱེར་མེད་པར་རོ་གཅིག་ཏུ་གྱུར་པའོ། ། དེའི་སྟོབས་ཀྱིས་སྲིད་པ་ཤིན་ཏུ་རྣམ་པར་དག་པ་མི་སློབ་པའི་ལམ་ཞེས་བྱ་བ། འབྲས་བུ་མཐར་ཕྱིན་ངོ་བོ་ཉིད་ཀྱི་སྐུ་ཤིན་ཏུ་རྣམ་པར་དག་པ་ཐོབ་པར་བྱེད་པ་སྟེ། རྟེན་གནས་གྱུར་གྱི་སྐུ་བཞི་དང་གྲུབ་སྡེ་གཅིག་པར། རྟེན་པ་གནས་འགྱུར་གྱི་སྐུ་ཡང་གྲུབ་སྟེ།
འབྲས་བུ་མཐར་ཕྱིན་པའོ། ། དེ་ལྟར་ན་ངོ་བོ་ཉིད་ཀྱི་སྐུ་གཉིས་ལས། སྔ་མ་ནི་རང་བཞིན་ལྷུན་གྲུབ་བམ། རང་བཞིན་རྣམ་དག་ཡིན་ལ། འདི་ནི་ཤིན་ཏུ་རྣམ་དག་གློ་བུར་དྲི་བྲལ་ཡིན་ནོ། ། དེ་ཡང་སྤྱི་སྒྲ་བྱེ་བྲག་ལ་སྦྱར་ནས། སྔ་མ་ལ་ངོ་བོ་ཉིད་དམ། ལྷན་ཅིག་སྐྱེས་པའི་སྐུ་དང་། འདི་ལ་ཡེ་ཤེས་ཀྱི་སྐུ་ཞེས་བྱའོ། ། ཕྱི་རྟགས་ནི་རྡོ་རྗེའི་ཁྲོ་གཉེར་སྔ་མ་རྣམས་དང་བཅས་པར།
གཙུག་ཏོར་རིམ་པ་བཅུ་གསུམ་དུ་འཕགས་ཏེ། མཚན་དང་དཔེ་བྱད་གསལ་ལ་རྫོགས་པ་མཐར་ཕྱིན་པ་ཉིད་དོ། ། ནང་རྟགས་ནི་ཡིད་བཟང་མའི་ཕྱི་དབྱིབས་ཀྱི་ཨའི་སྲོག་རྩོལ་མ་ལུས་པ་གཉུག་མའི་ཨ་ཝ་དྷུ་ཏིར་འགགས་པའོ། ། དེ་ཁོ་ན་ཉིད་ཀྱི་རྟགས་ནི། ལུས་ངག་ཤིན་ཏུ་རྣམ་པར་དག་པ་འདུས་ནས་ཡེ་ཤེས་ཀྱི་སྐུའི་འབྲས་བུ་ཐོབ་སྟེ། ཕྱི་རྟེན་འབྲེལ་བུམ་དབང་། རྩ་ཐམས་ཅད་ཀྱི་འགྲོས་ཐིམ་པས། དབུ་མ་མཆོག་ཏུ་གནས་གྱུར། དེ་ལ་སྐུ་ཐམས་ཅད་སྤྲུལ་པའི་སྐུ་ཞེས་བྱ་བ། བཅོམ་ལྡན་འདས་རྡོ་རྗེ་འཆང་ཆེན་པོ་དཔེ་འབར་བ་དང་།
ཤཱཀྱ་ཐུབ་པ་ལ་སོགས་པ་སྤྲུལ་པ་མཆོག་ནས་བཟུང་སྟེ། འགྲོ་བ་མཐའ་དག་དང་། དཔག་བསམ་གྱི་ཤིང་ལ་སོགས་པ་སྣོད་མཐའ་དག་གི་རྣམ་པར་སྣང་བས། གདུལ་བྱ་མཐའ་དག་གི་དོན་དུ་འགྱུར་བའོ། ། ནང་རྟེན་འབྲེལ་གསང་དབང་གི་ཡི་གེ་ཐམས་ཅད་ཀྱི་འགྲོས་ཐིམ་པས་ཨེ་ཝཾ་མམ། ཨ་ཧཾ་མི་ཤིགས་པའི་ཡི་གེར་གནས་གྱུར། དེ་ལས་གསུང་ཐམས་ཅད་པ་ལོངས་སྤྱོད་རྫོགས་པའི་སྐུ་ཞེས་བྱ་བར་ལེགས་པར་སྦྱར་བའི་སྐད་ནས་བཟུང་སྟེ། འགྲོ་བ་མཐའ་དག་གི་སྐད་དང་། འབྱུང་བ་མཐའ་དག་གི་སྒྲ་དང་། ནམ་མཁའ་ལས་ཀྱང་གསུང་ཡོངས་སུ་དག་པའི་སྒྲ་འབྱུང་སྟེ།
གདུལ་བྱའི་དོན་དུ་འགྱུར་བའོ། ། ཤེས་རབ་ཡེ་ཤེས་བདུད་རྩི་འགྲོས་ཐིམ་པས། མི་ཤིགས་པའི་ཐིག་ལེར་གནས་གྱུར། དེ་ལས་ཐུགས་དམ་པ་ཆོས་ཀྱི་སྐུ་ཞེས་བྱ་བ། ཇི་ལྟ་བ་དང་ཇི་སྙེད་པ་མ་ལུས་པ་མཁྱེན་ཅིང་། ཇི་ལྟར་རྟེན་འབྲེལ་འགྲིག་པ་ལྟར་མངོན་དུ་འགྱུར་པའོ། ། དབང་བཞི་པ་རླུང་གི་འགྲོས་ཐམས་ཅད་ཐིམ་པས་ཡེ་ཤེས་ཀྱི་རླུང་དུ་གནས་འགྱུར་ཏེ། དེ་འགྲོས་ཏེ་འགྲོ་བར་བྱེད་པའི་ལམ་ཡིན་ལ། ཐིམ་པ་ནི་གོང་དུ་བགྲོད་པའི་ལས་མེད་པར་གྱུར་པ་སྟེ། ཤིན་ཏུ་མཐར་ཐུག་པས་བོགས་དབྱུང་དུ་མེད་པའོ། །
གནས་གྱུར་སྐུ་དང་གསུང་དང་ཐུགས་ཐམས་ཅད་པ་ངོ་བོ་ཉིད་ཀྱི་སྐུ་ཞེས་བྱ་བ་མངོན་དུ་གྱུར་ཏེ། སྐུ་ཐམས་ཅད་པའི་དུས་ན་ཡང་། གསུང་དང་ཐུགས་ཐམས་ཅད་པ་ཡིན་ལ། གཉིས་པོའི་ཚེ་ན་ཡང་། དེ་ལྟ་བུ་ཡིན་པས། གྲུབ་པ་དང་བདེ་བ་གཅིག་པའི་ཚུལ་གྱིས། གདུལ་བྱ་མཐའ་དག་གི་དོན་དུ་འགྱུར་བའོ། ། དེ་དག་གིས་ནི་རྟེན་གནས་འགྱུར་གྱི་སྐུ་བཞི་བསྟན་ནོ། ། བརྟེན་པ་གནས་འགྱུར་ན། ངོ་བོ་ཉིད་སྐུ་ཤིན་ཏུ་རྣམ་པར་དག་པ་ལྷུན་གྱིས་གྲུབ་པ་ཞེས་བྱ་བ་ཡིན་ཏེ།
དེ་ལྟ་བུའི་སྐུ་བཞི་ཡང་ཤིན་ཏུ་རྣམ་པར་དག་པའི་ངོ་བོ་ཉིད་ཡེ་ཤེས་ཀྱི་སྐུ་འདུས་པ་མངོན་དུ་གྱུར་པའོ། ། ཞེས་པ་ལ་སོགས་པ་གསུངས་སོ། ། དེ་དག་ནི་མི་འཐད་དེ། གོང་དུ་བསྟན་པ་ལྟར། ཞིང་ཁམས་སྒུལ་བ་ལ་སོགས་རྒྱུར་འགྱུར་བའམ། ཡང་རྒྱུ་བསྟན་པ་ལ་སོགས་པ་བཞིས་མ་བསྡུས་པའི་དོན་ཚན་དག་ཀྱང་ཡོད་པར་འགྱུར་བ་དང་། རྟགས་གསུམ་དང་། རྩ་མདུད་བྲལ་ཚུལ་ཡང་། རྩ་བ་དང་འགལ་བར་འགྱུར་བ་ལ་སོགས་པ་སོ་སོར་དཔྱད་པས་ཤེས་པར་ནུས་སོ། ། དེའི་ཕྱིར།
དེ་དག་ཐམས་ཅད་ཀྱི་དོན་འགྲོ་བའི་བཤད་པ་ནི། དཔལ་ལྡན་ས་སྐྱ་པའི་ལུགས་ཉིད་ཤིན་ཏུ་ཁྱད་པར་དུ་འཕགས་པ་ཡིན་པར་ཁོང་དུ་ཆུག་པར་བྱའོ།། ༈ །།ཟབ་ལམ་བླ་མ་ཞེས་པར། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། ལམ་ཟབ་བླ་མ་ཞེས་བྱ་བ། གང་ཟག་དབང་པོ་རབ་བླ་མས་རྫོགས་པ་ཡིན་ཏེ། དབང་པོ་རབ་ཀྱིས་བླ་མ་ལ་མོས་གུས་དང་། བསྙེན་བཀུར་ཉིད་ཀྱིས། བླ་མས་ཚིག་གཅིག་བསྟན་པ་མེད།
སློབ་མས་ཐུན་གཅིག་བསྒོམ་པ་མེད་ཀྱང་། རྟེན་འབྲེལ་རང་འགྲིག་དུ་གྱུར་ནས་གྲུབ་མཐའ་སྙོགས་པ་ལ་སོགས་པར་འགྱུར། དམ་ཚིག་ཞེས་བྱ་བ་ལམ་འབྲིང་པོ་སྟེ། གང་ཟག་དབང་པོ་འབྲིང་གིས་ཀྱང་དམ་ཚིག་ཉི་ཤུ་ལ་བསླབ་ཚུལ་གསུམ་གྱིས་བསླབ་ཅིང་། ཉམས་ཆག་བསྐང་ཚུལ་ལྔས་བསྐང་པས་ཀྱང་ལམ་རྫོགས་ཤིང་གྲུབ་མཐའ་སྙོགས་པ་ལ་སོགས་པར་འགྱུར་རོ། ། ལུས་སོ་སོར་བརྟགས་པའི་འགོག་པ་ཞེས་བྱ་བ་གང་ཟག་དབང་པོ་ཐ་མའི་ལམ་སྟེ། ཉམས་སྐྱེ་བ་དང་། རྟེན་འབྲེལ་འགྲིག་པ་དང་། ཡིད་ཆེས་པ་བཀག་པས་ཐ་མ་སྟེ། ལུས་ལ་རྟེན་འབྲེལ་ལྔ་རིམ་གྱིས་འགྲིག་པ་ནི།
གཉེན་པོ་ལུས་ཀྱིས་བྱེད། སྤང་བྱ་ལུས་ཀྱིས་སྤོང་བས་ལུས་བརྟགས་པའི་འགོག་པ་ཞེས་བྱའོ། ། ཞེས་གསུངས་མོད། ཁོ་བོ་ནི་དེའི་རྗེས་སུ་མི་འབྲང་སྟེ། བླ་མས་ཚིག་གཅིག་མ་བསྟན། སློབ་མས་ཐུན་གཅིག་མ་བསྒོམ་པར་མཆོག་གི་དངོས་གྲུབ་ཐོབ་ན། དོན་གྱིས་རྫོགས་པའི་སངས་རྒྱས་ཐོབ་པ་ཡང་ཡོད་པར་མཚུངས་པས་མ་བསླབས་པའི་ཀུན་མཁྱེན་དང་། མ་སྦྱངས་པའི་རྫོགས་བྱང་དང་། ལམ་མེད་པའི་འབྲས་བུ་མཆོག་ཡོད་པར་འགྱུར་བས་ཧ་ཅང་ཐལ་བའི་ཕྱིར་དང་། དེ་བཞིན་དུ་དམ་ཚིག་བསྲུང་ཞིང་ལམ་རིམ་གཉིས་མ་བསྒོམ་པའི་རྫོགས་པའི་སངས་རྒྱས་ཡོད་ན་ཡང་།
ལམ་གྱི་དངོས་གཞི་མེད་པའི་འབྲས་བུ་བྱང་ཆུབ་ཡོད་པར་འགྱུར་བའི་ཕྱིར་དང་། ཐ་མ་ཞེས་པ་འདིར། དམ་ཚིག་ཚུལ་བཞིན་བསྲུང་ན་ཐ་མ་ཡིན་པར་འགལ་ཞིང་། མ་བསྲུངས་ན་དམ་ཚིག་ཚུལ་བཞིན་མི་བསྲུང་པའི་ལམ་རིམ་གཉིས་བསྒོམ་པ་དོན་མེད་པར་ཁྱེད་རང་གིས་ཁས་བླངས་པ་དང་འགལ་བའི་ཕྱིར་རོ། ། ཞེས་གསུངས་སོ། ། དེ་ནི་རིགས་པ་མ་ཡིན་ཏེ། འདི་སྐབས་ཀྱི་བླ་མར་འགྱུར་བ་ལ། དབང་བཞི་ཡོངས་སུ་རྫོགས་པར་ཐོབ་དགོས་པས། གང་ཟག་རབ་ཀྱི་རབ་དབང་དུས་ན་གྲོལ་བ་ལ་ནི་དབང་ཉིད་ཀྱིས་ལམ་རྫོགས་པར་བཞེད་པས་ལམ་མེད་པར་མི་འགྲུབ་པའི་ཕྱིར་དང་། དབང་ཙམ་གྱིས་མ་གྲོལ་ཀྱང་།
བླ་མའི་མོས་གུས་དང་། བསྙེན་བཀུར་དང་། བླ་མའི་རྣལ་འབྱོར་གྱིས་མན་ངག་གིས་གྲོལ་བའི་རྣལ་འབྱོར་པ་ལ་ནི། དེ་དག་ཉིད་ལ་དམ་ཚིག་དང་། ལམ་ཐམས་ཅད་འདུས་པས་ལམ་གྱི་དངོས་གཞི་མེད་པའི་སྐྱོན་ཅི་ཡང་མེད་པའི་ཕྱིར་དང་། ཡོད་ན་ཁྱེད་རང་གི་དམ་ཚིག་ཉི་ཤུའི་ཐད་དུ། ལམ་ཟབ་མོ་བླ་མས་རྫོགས་པས། རང་ལ་དངོས་སུ་ཕན་པར་མཛད་པའི་བླ་མ་གཅིག་ལ་རྡོ་རྗེ་འཆང་ཆེན་པོ་དང་མི་གཉིས་པའི་མོས་གུས་དྲག་པོ་བྱས་ཏེ། ཉིན་མོ་སྤྱི་གཙུག་ཏུ་བཞུགས་སུ་གསོལ་ཅིང་། མཚན་མོ་སྙིང་གའི་དཀྱིལ་དུ་པདྨ་དང་ཟླ་བའི་གདན་ལ་འོད་ཟེར་ཁ་དོག་ལྔ་པའི་གུར་ནང་དུ་བཞུགས་པར་བསམ་ན་དམ་ཚིག་གང་ཡང་མི་ཉམས་པའི་རྟེན་འབྲེལ་ཡིན་ནོ། །
ཞེས་བཤད་པ་དང་འགལ་བ་ཁོ་ན་ཡིན་པའི་ཕྱིར་དང་། བླ་མས་ཚིག་གཅིག་ཀྱང་མ་བསྟན། སློབ་མས་ཐུན་གཅིག་ཀྱང་མ་བསྒོམ་ཞེས་པ། བླ་མ་ལ་བརྟེན་པའི་བྱ་བ་དེ་དག་ལས། གཞན་བླ་མས་ཀྱང་མ་བསྟན་ཅིང་། སློབ་མས་ཀྱང་མ་བསྒོམས་ཞེས་བཞེད་པ་ཡིན་པའི་ཕྱིར་དང་། བླ་མའི་རྣལ་འབྱོར་ཞེས་པ་འདིར་མ་བསྟན་ཀྱང་། དཀར་ཆག་གི་ཡི་གེར་གང་ཟག་དབང་པོ་རབ་བླ་མས་གྲོལ་བ་ལ་ལམ་གཞན་མི་དགོས་ཀྱི་ཆ་རྐྱེན་བླ་མའི་ཡི་གེ་གཅིག་ཡོད་དོ། ། ཞེས་གསུངས་པའི་ཕྱིར་དང་། དམ་ཚིག་ལ་གཙོ་བོར་བྱེད་པ་དང་།
རིམ་གཉིས་བསྒོམ་པ་ལ་གཙོ་བོར་བྱེད་པའི་ཆ་ནས་འབྲིང་ཐར་བཞག་གི དམ་ཚིག་བསྲུང་མི་བསྲུང་གི་ཆ་ནས་འབྲིང་ཐར་བཞག་པར་མི་བཞེད་པའི་ཕྱིར་རོ། ། གོང་དུ་དམ་ཚིག་གི་ཐད་དུ། ཁྱེད་ཀྱི་གང་ཟག་འབྲིང་པོ་ཞེས་བྱ་བ། ལམ་ཉི་ཤུ་མི་བསྒོམ་པའི་དབང་དུ་བྱེད་ན། དེས་ལམ་དེ་དག་གི་མཉམ་བཞག་གི་སོགས་བསྲུང་བར་མི་ནུས་པའི་ཕྱིར་རོ། ། ཞེས་པའང་། གཙོ་བོར་བྱེད་པའི་དོན་མ་དགོངས་པར་འགྱུར་བའི་ཕྱིར་རོ། ། དེའི་ཕྱིར་རྗེ་བཙུན་ས་སྐྱ་པའི་ལུགས་ཉིད་ཤིན་ཏུ་ཁྱད་པར་དུ་འཕགས་སོ། ། དེ་རྣམས་ཀྱིས་རྩ་བ་རྡོ་རྗེའི་ཚིག་རྐང་གི་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །།
དེ་ལྟར་རྣམ་པར་བཤད་པའི་ཆུ་རྒྱུན་འདིས། རྗེ་བཙུན་མཐུ་སྟོབས་ཀྱི་དབང་ཕྱུག་དཔལ་ལྡན་བིརྺ་པའི་གསུང་རབ། རྩ་བ་རྡོ་རྗེའི་ཚིག་གིས་ལུས་མཆོག རྗེ་བཙུན་དཔལ་ལྡན་ས་སྐྱ་པའི་ལེགས་བཤད་ཀྱི་རྒྱན་གྱིས་མཛེས་པར་བྱས་པ་ལ། གཞན་དག་གིས་གཞན་དུ་བཏགས་པའི་དྲི་མས་སྦགས་པ་རྣམས་ལེགས་པར་དག་པར་བྱས་པ་ཡིན་ནོ།། །། མན་ངག་གི་རྣམ་པར་བཤད་པ་ལ། རྩོད་པ་སྤོང་བའི་སྐབས་ཏེ་དྲུག་པའོ།། །། རྣམ་དག་ལུགས་བཟང་ལེགས་པར་རྟོགས་པའི་བློ། ། ཅུང་ཟད་རྒྱས་འདི་དཔལ་ལྡན་བླ་མའི་དྲིན། ། མཐུ་སྟོབས་དབང་ཕྱུག་ཉིད་དང་དབྱེར་མེད་པའི། །
བཀའ་དྲིན་དྲན་པས་སླར་ཡང་ཚིག་འདི་བརྗོད། ། མཐུ་སྟོབས་དབང་ཕྱུག་དཔལ་ལྡན་བིརྺ་པ། ། རྟག་ཏུ་གཞན་དོན་མཛད་ལ་མགོས་ཕྱག་འཚལ། ། དཔལ་ལྡན་ངན་པར་གྲགས་པའི་ཞབས་པད་ལ། ། གུས་པས་ཕྱག་འཚལ་བརྩེ་བས་གཟུང་དུ་གསོལ། ། མགོན་པོ་ཁྱོད་ཀྱི་ཐུགས་དང་བདག་གི་སེམས། ། དབྱེ་བ་མེད་པར་བྱིན་གྱིས་བརླབ་ཏུ་གསོལ།། །། རྣམ་དག་རྒྱུད་སྡེ་ཟབ་མོའི་དོན། ། གྲུབ་པའི་དབང་ཕྱུག་གསུང་གི་ཕྱེ། ། གཅིག་ནས་གཅིག་བརྒྱུད་རིམ་པར་འོངས། །
བླ་མ་རབ་ཀྱིས་ཞལ་ལས་བླངས། ། འབྲེལ་མེད་དབུ་མ་སྲོས་པའི་རི་བོང་དང་། ། མང་བསྡུས་སྣ་ཚོགས་ཁམས་ཀྱི་རི་བོ་དག ། མཐོང་བར་གྱུར་ཚེ་རྣམ་བཤད་གསེར་རི་ཡི། ། བཀོད་ལེགས་མཆོག་དེས་ཁོ་བོའི་ཡིད་རབ་ཕྲོགས། ། རྒྱུད་སྡེ་རྒྱ་མཚོའི་དབྱིངས་ལས་ལེགས་འོངས་ཤིང་། ། ལུང་རིགས་མན་ངག་ཉི་ཟླའི་བསྐྱེད་ཁྲིས་བཀྲ། ། བརྒྱུད་པའི་མན་ངག་དཔལ་གྱིས་མངོན་པར་མཐོ། ། རྣམ་བཤད་ལྷུན་པོའི་རྒྱལ་པོ་མཐོང་བའི་ཚེ། ། རྣམ་བཤད་གསེར་རིའི་དཔལ་དེའང་གྱི་ན་སྙམ། །
དེ་ཕྱིར་བརྒྱུད་ལྡན་བླ་མའི་བཀའ་དྲིན་ལས། ། ལུགས་འདི་འཇུག་པའི་སྐལ་བ་ཡོད་དོ་སྙམ། ། དགའ་སྤྲོའི་དཔལ་གྱིས་འབྱོར་པ་ཅི་ཡང་རྒྱས། ། ཚུལ་འདི་བླ་མའི་བཀའ་དྲིན་ལས། ། ཆོས་ཀྱི་རྒྱལ་པོ་ས་སྐྱ་པའི། ། གསུང་ལ་དད་པ་ཐོབ་པ་ཅན། ། རྡོ་རྗེ་མིང་དང་ལྡན་པས་བྲིས། ། རང་གིས་རྟོག་པས་སྦྱར་བའི་གྲུབ་མཐའ་ལ། ། མཆོག་ཏུ་བཟུང་ནས་འདི་དག་མ་སྨྲ་ཕྱིར། ། འགལ་བ་མེད་སྙམ་ཉེས་པའི་ཚོགས་མཆིས་ན། །
རྗེ་བཙུན་སྟོབས་ཀྱི་མགོན་པོའི་སྤྱན་སྔར་བཤགས། ། འདིར་འབད་དགེ་བ་གང་དེས་འགྲོ་བ་ཀུན། ། རྡོ་རྗེ་སློབ་དཔོན་མཆོག་གིས་རྗེས་བཟུང་ནས། ། རང་བཟོའི་དྲི་མས་རྒྱུད་དོན་མ་འཁྲུགས་པར། ། ཚུལ་བཞིན་བསྒྲུབས་ནས་རྡོ་རྗེ་འཛིན་འགྱུར་ཤོག ། ཁྱད་པར་སྲིད་པ་གསུམ་གྱི་དཔལ། ། ཆོས་ཀྱི་རྒྱལ་པོ་ས་སྐྱ་པའི། ། གསུང་རབ་ལེགས་བཤད་རིན་པོ་ཆེ། ། ཕྱོགས་དུས་ཀུན་ཏུ་རྒྱས་གྱུར་ཅིག ། ཅེས་པ་འདི་ནི།
དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་ཀྱི་ཕྲིན་ལས་མ་ལུས་པ་གཅིག་ཏུ་བསྡུས་ནས། བདག་ཅག་གི་རྒྱུད་ལ་འཇུག་པར་མཛད་དུ་གསོལ། ཁམས་གསུམ་ཆོས་ཀྱི་རྒྱལ་པོ་བླ་ཆེན་ཆོས་དཔལ་བཟང་པོ་དང་། རྡོ་རྗེ་འཆང་ཆེན་པོ་ཨནནྡ་མ་ཏི་དང་། ཆོས་ཀྱི་རྗེ་སེམས་དཔའ་ཆེན་པོ་རྒྱལ་མཚན་དཀོན་མཆོག་དང་། བཀའ་དྲིན་མཉམ་མེད་དཔལ་ལྡན་ཆོས་སྐྱོང་བཟང་པོ་དང་། མཐུ་སྟོབས་ཀྱི་དབང་ཕྱུག་ཤཱཀྱ་ཤྲཱི་བྷ་ཏྲ་རྣམས་ཀྱི་བཀའ་དྲིན་ཚད་པས། ཡུན་རིང་དུ་བསྐྱངས་པ་ལ་བརྟེན་ནས། རྡོ་རྗེ་ཐེག་པའི་ཚུལ་ལ་བློའི་འཇུག་པ་ཅུང་ཟད་དང་ལྡན་པ། གཙང་བྱམས་པ་རྡོ་རྗེ་རྒྱལ་མཚན་གྱིས།
ཆུ་མིག་ཆོས་འཁོར་གྱི་དུས་ལས་ལོ་བརྒྱ་དང་དགུ་བཅུ་སོང་ཞིང་། རྒྱལ་བའི་བསྟན་པ་རིན་པོ་ཆེ་གནས་པའི་དུས་ལས། ལོ་སུམ་སྟོང་དང་དྲུག་བརྒྱ་ལོན་པ། ཐམས་ཅད་འདུལ་ཞེས་བྱ་བ། མེ་མོ་ཕག་གི་ལོ། སྨིན་དྲུག་ཅན་གྱི་ཟླ་བའི་དཀར་ཕྱོགས་ལ་རྫོགས་པར་སྦྱར་བའོ།། །། མངྒ་ལཾ་བྷ་ཝནྟུ། ཤུ་བྷཾ།། །། PAGE * MERGEFORMAT 2 གཙང་བྱམས་པ་རྡོ་རྗེ་རྒྱལ་མཚན། གཉག་མའི་རྩོད་སྤོང་།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
