སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༣༡
སྡོམ་པ་གསུམ་གྱི་རབ་ཏུ་དབྱེ་བའི་ཊཱི་ཀ་བསྟན་པའི་སྒྲོན་མེ་ལས་སྔགས་སྡོམ་གྱི་རྣམ་བཤད།
༄༅། །སྡོམ་པ་གསུམ་གྱི་རབ་ཏུ་དབྱེ་བའི་ཊཱི་ཀ་བསྟན་པའི་སྒྲོན་མེ་ལས་སྔགས་སྡོམ་གྱི་རྣམ་བཤད་བཞུགས་སོ།། ན་མོ་བཛྲ་དྷཱ་རཱ་ཡ། བདེ་ཆེན་ལྷུན་གྱིས་གྲུབ་པའི་ཕོ་བྲང་དུ། ། དཔལ་ལྡན་རིགས་བརྒྱའི་བདག་པོའི་སྐུར་བསྟན་ནས། ། སྣོད་བཅུད་མ་ལུས་རིགས་བརྒྱའི་རྣམ་རོལ་དུ། ། སྟོན་མཛད་འཇམ་པའི་རྡོ་རྗེས་བདག་སྐྱོངས་ཤིག ། ཅེས་མཆོད་པར་བརྗོད་ནས། གསུམ་པ། སྔགས་སྡོམ་བླ་མེད་ཀྱི་གཞུང་བཞིན་གཙོ་བོར་བསྟན་པ་ལ་གསུམ་སྟེ། སྨིན་གྲོལ་གཉིས་ལ་འབད་དགོས་པར་བསྟན་པས་མཚམས་སྦྱར།
གཞི་ལམ་འབྲས་གསུམ་གྱི་རྣམ་གཞག་ལ་འཁྲུལ་པ་འགོག་ཚུལ་རྒྱས་པར་བཤད། ས་ལམ་གྱི་རྣམ་གཞག་ལ་འཁྲུལ་པ་བཀག་པས་མཇུག་བསྡུ་བའོ། ། དང་པོ་ནི། རྡོ་རྗེ་ཐེག་པའི་ལམ་ཞུགས་ཏེ། ། ཞེས་པ་ནས། སྡོམ་པ་གསུམ་ལྡན་འགྱུར། ། ཞེས་པའི་བར་གྱིས་སྟོན་ལ་འདི་ལ། སྤྱིའི་དོན་དང་། གཞུང་གི་དོན་གཉིས་ལས་དང་པོ་ནི། རྡོ་རྗེ་ས་འོག་གི་རྒྱུད་ལས།
རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག ། མ་འོངས་དུས་ན་འབྱུང་བར་འགྱུར། ། ཞེས་གསུངས་ལ། དེ་ལ་ཕར་ཕྱིན་ཐེག་པ་དང་། རྡོ་རྗེ་ཐེག་པ་གཉིས་ཀྱི་ཁྱད་པར་ནི། ཚུལ་གསུམ་སྒྲོན་མེ་ལས། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། །
དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་སོ། ། དེ་ལ་དོན་གཅིག་པ་ནི། གནས་སྐབས་ཀྱི་ལྟ་བ་གཅིག་པ་དང་། མཐར་ཐུག་གི་འབྲས་བུ་གཅིག་པའོ། ། མ་རྨོངས་པ་ནི་ཐབས་ལ་མཁས་པ་སྟེ། ཀྱེ་རྡོ་རྗེ་ལས། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། །
ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་འགྲོལ་འགྱུར། ། ཞེས་གསུངས་པས་སོ། ། དཀའ་བ་མེད་པ་ནི་ལམ་སླ་བ་སྟེ། སཾ་ཀྲ་ཧ་ལས། འདོད་པའི་ཡོན་ཏན་ཐམས་ཅད་ལ། ། ཅི་བདེ་བར་ནི་བསྟེན་བཞིན་དུ། ། རང་གི་ལྷ་ཡི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། ཞེས་གསུངས་པས་སོ། །
དབང་པོ་རྣོན་པོ་ནི། དབང་པོ་གསལ་ཞིང་མྱུར་བས་ཚེ་འདི་ཉིད་ལ་སངས་རྒྱས་ཐོབ་པ་ཡིན་ཏེ། གསང་བ་འདུས་པ་ལས། འདིས་ནི་དེ་བཞིན་གཤེགས་པའི་སྐུ། ། ཆོས་འཛིན་མཆོག་གི་གསུང་དང་ནི། ། རྡོ་རྗེ་འཛིན་པའི་ཐུགས་དག་ཀྱང་། ། ཚེ་འདི་ཉིད་ལ་སྟེར་བར་བྱེད། ། ཅེས་གསུངས་པས་སོ། ། ཡང་སློབ་དཔོན་ཛྙཱ་ན་ཤྲཱི་ནི། སྔགས་ཀྱི་ཐེག་པ་དེ།
ཕར་ཕྱིན་ཐེག་པ་ལས་ཁྱད་ཆོས་བཅུ་གཅིག་གི་སྒོ་ནས་ཁྱད་པར་དུ་འཕགས་སོ། ། ཞེས་གསུངས། ཅིའི་ཕྱིར་སྔགས་ཞེས་བྱ་ཞེ་ན། མནྟྲ་ཞེས་པའི་སྒྲ་ལས་དྲངས་ན། མན་ནི་ཡིད་ཡིན་ལ། ཏ་ར་ནི་སྐྱོབ་པ་ཡིན་པས། ཡིད་མཚན་མ་དང་རྣམ་པར་རྟོག་པ་ལས་སྐྱོབ་པས་ན་སྔགས་ཞེས་བྱའོ། ། ཅིའི་ཕྱིར་རྡོ་རྗེ་ཐེག་པ་ཞེས་བྱ་ཞེ་ན། རྡོ་རྗེ་ནི། རྣམ་པར་རྟོག་པས་མི་ཕྱེད་པས་ན་རྡོ་རྗེ་ཞེས་བྱ་སྟེ།
རྡོ་རྗེ་རིན་པོ་ཆེ་དེ་རྫས་གཞན་གྱིས་མི་ཕྱེད་པ་བཞིན་ནོ། ། དེ་ཡང་སྟོང་པ་ཉིད་ལ་བྱ་དགོས་ཏེ། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། ། གཅད་དང་གཞིག་པར་བྱ་བ་མེད། ། བསྲེག་པར་བྱར་མེད་འཇིག་པ་མེད། ། སྟོང་ཉིད་རྡོ་རྗེར་བརྗོད་པར་བྱ། ། ཞེས་གསུངས་པས་སོ། ། འདིར་སྟོང་ཉིད་ཀྱི་ངོས་འཛིན་ནི། སེམས་ཀྱི་རྡོ་རྗེ་ཞེས་པ།
སེམས་རང་བཞིན་གྱི་འོད་གསལ་བ་ལ་བྱ་དགོས་ལ། དེ་ཉིད་དབང་དང་བྱིན་རླབས་ཀྱིས་ངོ་འཕྲོད་པར་བྱས་ནས། མི་ཉམས་པར་འཛིན་པ་ལ་རིག་པ་འཛིན་པ་ཞེས་བྱའོ། ། དེ་ལྟ་ན་སྟོང་པ་ཉིད་དེ། དངོས་པོར་ཁས་ལེན་ན། རིགས་ལམ་ལས་འདས་སོ་ཞེ་ན། འོ་ན་དུས་ཀྱི་འཁོར་ལོ་ལས། སྲིད་གསུམ་སྐྱེ་འཇིག་མེད་པའི་དངོས། ། ཤེས་དང་ཤེས་བྱ་གཅིག་པའི་སྐུ། ། དཔལ་ལྡན་དུས་འཁོར་ལ་ཕྱག་འཚལ། །
ཞེས་གསུངས་པ་དང་། ཀྱེའི་རྡོ་རྗེའི་བསྟོད་པ་ཉི་ཤུ་པ་ལས། ཐམས་ཅད་དངོས་པོའི་རང་བཞིན་མཆོག ། གདོད་ནས་ཐམས་ཅད་བདག་ཉིད་གནས། ། ཞེས་སྐྱེ་འཇིག་མེད་པའི་དངོས་པོ་གསུངས་པ་རྣམས་ཀྱང་རིགས་ལམ་ལས་འདས་པར་འགྱུར་རོ། ། འདི་ལྟ་བུའི་ངེས་དོན་ངོས་ཟིན་པ་ནི་དེང་སང་གི་གསང་སྔགས་པ་ཕལ་ཆེ་བ་ལ་མི་སྣང་ངོ་། ། ཐེག་པ་ནི་ཡ་ན་ཞེས་པའི་སྒྲ་ལས་དྲངས་ན། བགྲོད་པས་ན་ཐེག་པ་ཞེས་བྱའོ། ། དེ་ལ་ཡང་། འདིས་བགྲོད་པས་ན་རྒྱུའི་ཐེག་པ་དང་།
འདིར་བགྲོད་པས་ན་འབྲས་བུའི་ཐེག་པའོ། ། འདི་ལ་རྒྱུད་སྡེའི་སྒོ་ནས་དབྱེ་ན། དབྱེ་གཞི་དང་། དབྱེ་ངོ་གཉིས་ལས། དབྱེ་གཞི་ནི། ཏནྟྲ་ཞེས་པའི་སྒྲ་ལས་དྲངས་ན། རྒྱུན་ཆགས་པས་ན་རྒྱུད་ཅེས་བྱ་ལ། དེ་ལ་བརྗོད་བྱ་དོན་གྱི་རྒྱུད་དང་། རྗོད་བྱེད་ཚིག་གི་རྒྱུད་གཉིས་སོ། ། བརྗོད་བྱ་དོན་གྱི་རྒྱུད་ནི།
གཞི་ལམ་འབྲས་བུའི་གནས་སྐབས་ཐམས་ཅད་དུ་ཁྱབ་བྱེད་དུ་འཇུག་པའི་གཟུང་འཛིན་གཉིས་སུ་མེད་པའི་ཡེ་ཤེས་ཞིག་ལ་བྱ་སྟེ། རྗེ་བཙུན་གྱིས། ཀྱེ་རྡོ་རྗེ་དེ་གཉིས་མེད་ཡེ་ཤེས། ཞེས་བཤད་པས་སོ། ། རྗོད་བྱེད་ཚིག་གི་རྒྱུད་ལ་མཚན་ཉིད་ནི། བརྗོད་བྱ་དོན་གྱི་རྒྱུད་དེ་ཉིད་བརྗོད་བྱར་སྟོན་པའི་མིང་ཚིག་ཡི་གེའི་ཚོགས་སུ་སྣང་བའི་རྣམ་རིག་གོ ། ཞེས་རྗེ་བཙུན་རྩེ་མོས་རྒྱུད་སྡེ་སྤྱིའི་རྣམ་གཞག་ལས་གསུངས་ཀྱང་། དེང་སང་ནི་རང་ཕྱོགས་པར་ཁས་ལེན་པ་ཕལ་ཆེ་བ་ལུང་ལ་བེམ་པོས་ཁྱབ་བོ། ། ཞེས་བྲག་ཅ་བཞིན་དུ་སྒྲོག་པར་བྱེད་ལ། རྣམ་དབྱེ་མ་ཕྱེད་པ་འགའ་ཞིག་ནི།
ལུང་དེ་སྒྲ་ཡང་ཡིན་ལ་ཤེས་པ་ཡང་ཡིན་ནོ་ཞེས་ཨུ་ཚུགས་ཀྱིས་སྨྲ་བར་བྱེད་དོ། ། གཉིས་པ་དབྱེ་ངོ་ལ། དུས་ཀྱི་འཁོར་ལོ་ལྟར་ན། རྒྱུད་སྡེ་སྟོང་ཕྲག་བདུན་ཅུ་རྩ་གཉིས་ཡིན་པར་འཆད་ལ། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། ཀཱ་ལི་སུམ་ཅུ་རྩ་བཞིའི་མིང་གི་མཐར་རྟེན་བྱས་པའི་རྒྱུད་སྡེ་སྟོང་ཕྲག་སུམ་ཅུ་རྩ་བཞི་ཡིན་པར་གསུངས་སོ། ། གཞན་ཡང་རྒྱུད་ཀྱི་དབྱེ་བ་མི་འདྲ་བ་མང་དུ་གསུངས་ཀྱང་། འདིར་གྲགས་ཆེ་བ་ནི། བྱ་བའི་རྒྱུད། སྤྱོད་པའི་རྒྱུད།
རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་དང་བཞི་ཡིན་ཏེ། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་རྣམས་རྣལ་འབྱོར་རྒྱུད། ། རྣལ་འབྱོར་ཆེན་པོ་དེ་ལྟག་ལའོ། ། ཞེས་གསུངས་པས་སོ། ། བཞིར་འབྱེད་པའི་རྒྱུ་མཚན་ལ། དབང་གི་སྒོ་ནས་ཕྱེ་བ་དང་།
ལམ་གྱི་སྒོ་ནས་དབྱེ་བ་གཉིས། དང་པོ་ནི། དབང་གིས་བཞིར་ཕྱེ་བ་ཡིན་ཏེ། ཡེ་ཤེས་ཐིག་ལེའི་རྒྱུད་ལས། ཆུ་དང་ཅོད་པན་གྱི་ནི་དབང་། ། བྱ་བའི་རྒྱུད་ལ་རབ་ཏུ་གྲགས། ། རྡོ་རྗེ་དྲིལ་བུ་མིང་གི་དབང་། ། སྤྱོད་པའི་རྒྱུད་ལས་བཤད་པ་ཡིན། ། ཕྱིར་མི་ལྡོག་པ་སློབ་དཔོན་དབང་། ། རྣལ་འབྱོར་རྒྱུད་ལ་རབ་ཏུ་གསལ། །
བུམ་པ་གསང་བ་ཤེས་རབ་དང་། ། བཞི་པ་བླ་ན་མེད་པའོ། ། ཞེས་གསུངས་སོ། ། ལམ་གྱི་སྒོ་ནས་དབྱེ་བ་ནི། བྱ་བའི་རྒྱུད་དུ་རྗེ་དཔོན་ལྟ་བུའི་དངོས་གྲུབ་ལེན་པ་དང་། སྤྱོད་པའི་རྒྱུད་དུ་གྲོགས་པོ་ལྟ་བུའི་དངོས་གྲུབ་ལེན་པ་དང་། རྣལ་འབྱོར་རྒྱུད་དུ་ཡེ་ཤེས་པ་དགུག་གཞུག་བྱས་ནས་སླར་གཤེགས་སུ་གསོལ་བ་དང་། རྣལ་འབྱོར་ཆེན་པོ་ནི་ཡེ་ཤེས་པ་གཤེགས་སུ་མི་གསོལ་བར་མཉམ་རྗེས་ཐམས་ཅད་དུ་ལྷག་པའི་ལྷའི་ང་རྒྱལ་དང་མ་བྲལ་བར་སྤྱོད་པའོ། ། གྲངས་ངེས་པའི་ཚུལ་ལ། ཕྱི་རོལ་པའི་གང་ཟག་བཞི་གཟུང་བར་བྱ་བའི་ཕྱིར་བཞིར་ངེས་ཏེ།
འདོད་ཆགས་ཅན་ལྷ་ཆེན་པོའི་རྗེས་སུ་འབྲངས་ནས་འདོད་ཆགས་ཆོས་སུ་སྨྲ་སྟེ། དེ་རྗེས་སུ་གཟུང་བའི་ཕྱིར་རྣལ་འབྱོར་བླ་ན་མེད་པའི་རྒྱུད་གསུངས་སོ། ། དེ་སྐད་དུ་ཡང་གསང་བ་འདུས་པ་ལས། བུད་མེད་གཟུགས་བཟང་མདངས་བཟང་བ། ། ལོ་གྲངས་བཅུ་དྲུག་ལོན་པ་ལ། ། བྱིན་གྱིས་བརླབས་ཀྱི་གནས་གསུམ་གྱི། ། དབེན་པར་མཆོད་པ་རབ་ཏུ་བརྩམ། ། ཞེས་གསུངས་སོ། ། ཞེ་སྡང་ཅན་ཁྱབ་འཇུག་གི་རྗེས་སུ་འབྲངས་ནས་འཚེ་བ་ཆོས་སུ་སྨྲ་བ་རྣམས་རྗེས་སུ་གཟུང་བའི་ཕྱིར་སྤྱོད་པའི་རྒྱུད་གསུངས་ཏེ། རྣམ་སྣང་མངོན་བྱང་ལས།
ཨེ་མ་ཧོ་གསོད་པ་འདི་ནི་བཟང་། ། བསད་པས་བྱང་ཆུབ་ཐོབ་པར་བྱེད། ། ཅེས་གསུངས་སོ། ། གཏི་མུག་ཅན་ཚངས་པའི་རྗེས་སུ་འབྲངས་ནས། གཙང་སྦྲ་ཆོས་སུ་སྨྲ་བ་རྣམས་རྗེས་སུ་གཟུང་བའི་ཕྱིར་བྱ་བའི་རྒྱུད་གསུངས་ཏེ། ལེགས་པར་གྲུབ་པ་ལས། ཁྲུས་བྱས་གཙང་ཞིང་གཟུང་བྱ་སྟེ། ། བཀྲ་ཤིས་ངོ་མཚར་དག་བྱས་ནས། ། བསྒྲུབ་པའི་རྫས་ནི་ཡོངས་སུ་བཟུང་། ། ཞེས་གསུངས་སོ། །
གསུམ་ཀ་ཆོས་སུ་སྨྲ་བའི་ཆེད་དུ་རྣལ་འབྱོར་རྒྱུད་གསུངས་ཏེ། སཾཀྲ་ཧ་ལས། འདོད་ཆགས་ཅན་གྱི་དོན་དུ་རྡོ་རྗེ་དབྱིངས་ཀྱི་དུམ་བུ། ཞེ་སྡང་ཅན་གྱི་དོན་དུ་ཁམས་གསུམ་རྣམ་རྒྱལ། གཏི་མུག་ཅན་གྱི་དོན་དུ་འགྲོ་འདུལ། སེར་སྣ་ཅན་གྱི་དོན་དུ་ཐམས་ཅད་གྲུབ་པའི་དུམ་བུ་གསུངས་སོ། ། འདོད་ཁམས་ཀྱི་གང་ཟག་རིགས་བཞི་རྗེས་སུ་གཟུང་བའི་ཕྱིར་རྒྱུད་སྡེ་བཞིར་གསུངས་སོ། ། སཾ་བུ་ཊི་ལས། རྒོད་དང་བལྟ་དང་ལག་བཅངས་དང་། ། གཉིས་གཉིས་འཁྱུད་པའི་བྱེ་བྲག་གིས། །
སྲིན་བུའི་ཚུལ་གྱིས་རྒྱུད་བཞིར་གནས། ། ཞེས་གསུངས་པ་ལྟར། བལྟས་པས་ཚིམ་པའི་ཆེད་དུ་བྱ་བའི་རྒྱུད། རྒོད་པས་ཚིམ་པའི་གཉེན་པོར་སྤྱོད་པའི་རྒྱུད། ལག་བཅངས་ཀྱིས་ཚིམ་པའི་གཉེན་པོར་རྣལ་འབྱོར་གྱི་རྒྱུད་གསུངས། གཉིས་སྦྱོར་གྱིས་ཚིམ་པའི་གཉེན་པོར་རྣལ་འབྱོར་བླ་མེད་ཀྱི་རྒྱུད་གསུངས་སོ། ། སོ་སོའི་སྒྲ་བཤད་པ་ནི། ཕྱི་ལུས་ངག་གི་བྱ་བ་གཙོ་བོར་སྟོན་པས་ན། བྱ་བའི་རྒྱུད་དེ་ལ། སྤྱིའི་རྒྱུད་དང་།
སོ་སོའི་རྒྱུད་གཉིས་སུ་ཡོད་ལ། སྤྱིའི་རྒྱུད་ནི། གསང་བ་སྤྱི་རྒྱུད་དང་། དཔུང་བཟང་གི་རྒྱུད་ལྟ་བུ། བྱེ་བྲག་གི་རྒྱུད་ལ། འཇིག་རྟེན་པའི་རིགས་གསུམ། འཇིག་རྟེན་ལས་འདས་པའི་རིགས་གསུམ་སྟེ། རྒྱུད་སྡེ་སྒོ་དྲུག་ཏུ་ཡོད་པར་བཤད། འཇིག་རྟེན་པའི་རིགས་གསུམ་ནི། ནོར་བུའི་རིགས་དང་།
ལྔས་རྩེན་གྱི་རིགས་དང་། འཇིག་རྟེན་པའི་རིགས་ཉིད་དང་གསུམ་མོ། ། འཇིག་རྟེན་ལས་འདས་པའི་རིགས་གསུམ་ནི། པདྨའི་རིགས་དང་། རྡོ་རྗེའི་རིགས་དང་། དེ་བཞིན་གཤེགས་པའི་རིགས་དང་གསུམ་མོ། ། པདྨའི་རིགས་ནི་དོན་ཡོད་ཞགས་པ་ལྟ་བུ། རྡོ་རྗེའི་རིགས་ནི་དམ་ཚིག་གསུམ་བཀོད་ལྟ་བུ། དེ་བཞིན་གཤེགས་པའི་རིགས་ནི་ལེགས་པར་གྲུབ་པ་ལྟ་བུ། ཕྱི་ལུས་ངག་གི་བྱ་བ་དང་།
ནང་ཏིང་ངེ་འཛིན་གྱི་རྣལ་འབྱོར་ཆ་མཉམ་དུ་སྤྱོད་པས་ན་སྤྱོད་པའི་རྒྱུད་ཅེས་བྱའོ། དེ་ནི་ཕྱག་ན་རྡོ་རྗེ་དབང་བསྐུར་བའི་རྒྱུད་ལྟ་བུའོ། ། ནང་ཏིང་ངེ་འཛིན་གྱི་རྣལ་འབྱོར་གཙོ་བོར་སྟོན་པས་ན་རྣལ་འབྱོར་རྒྱུད་ཅེས་བྱའོ། ། དེ་ནི་དེ་ཉིད་འདུས་པ་ལ་སོགས་པ་ལྟ་བུའོ། ། ཐབས་དང་ཤེས་རབ་ཟུང་འཇུག་ཏུ་སྟོན་པས་ན་རྣལ་འབྱོར་བླ་ན་མེད་པའི་རྒྱུད་ཅེས་བྱའོ། ། དེ་ལ་ནི་ཐབས་གཙོ་བོར་སྟོན་པས་ཕ་རྒྱུད་གསང་བ་འདུས་པ་ལྟ་བུ་དང་། ཤེས་རབ་གཙོ་བོར་སྟོན་པ་མ་རྒྱུད་འཁོར་ལོ་བདེ་ཆོག་ལྟ་བུ་དང་། ཐབས་ཤེས་ཟུང་འཇུག་གཉིས་མེད་དུ་སྟོན་པ་གཉིས་སུ་མེད་པའི་རྒྱུད་དུས་ཀྱི་འཁོར་ལོ་ལྟ་བུའོ། ། རྒྱུད་སྡེ་དེ་དག་གི་ཉམས་ལེན་གྱི་རྩ་བ་ནི་རིག་པ་འཛིན་པའི་སྡོམ་པ་ཡིན་ལ། དེ་ཡང་སྨིན་བྱེད་ཀྱི་དབང་ལ་རག་ལས་པས་ན།
སྨིན་བྱེད་ཀྱི་དབང་གི་རྣམ་པར་གཞག་པ་ལ། བྱ་བའི་རྒྱུད་ལ་ཆུ་དང་ཅོད་པན་གྱི་དབང་། སྤྱོད་པའི་རྒྱུད་ལ་རྡོ་རྗེ་དྲིལ་བུའི་དབང་། རྣལ་འབྱོར་གྱི་རྒྱུད་ལ་ཕྱིར་མི་ལྡོག་པ་སློབ་དཔོན་གྱི་དབང་དང་། རྣལ་འབྱོར་བླ་མེད་ལ་དབང་བཞིའི་རྣམ་པར་གཞག་པ་གསུངས་སོ། ། འདིར་དབང་གི་དོན་ནི། ཨ་བྷི་ཥིཉྩ་ཞེས་པའི་སྒྲ་ལས་དྲངས་ན། སེམས་ཀྱི་དྲི་མ་འཁྲུད་པར་བྱེད་པས་ན་དབང་ཞེས་བྱའོ། ། བསྐུར་བ་ནི་སྦྱིན་པ་སྟེ་དབང་དེ་དོན་དུ་གཉེར་བའི་སློབ་མ་སྐལ་བ་དང་ལྡན་པ་ལའོ། ། གང་གིས་དབང་བསྐུར་བ་ནི།
རྡོ་རྗེ་སློབ་དཔོན་མཚན་ཉིད་དང་ལྡན་པ་སྟེ། དེའི་མཚན་ཉིད་ནི། བླ་མ་ལྔ་བཅུ་པ་ལས། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། སྔགས་དང་རྒྱུད་ཀྱི་སྦྱོར་བ་ཤེས། ། སྙིང་རྗེ་ལྡན་ཞིང་བསྟན་བཅོས་མཁས། ། དེ་ཉིད་བཅུ་ནི་ཡོངས་ཤེས་པ། ། དཀྱིལ་འཁོར་བྲི་བའི་ལས་ལ་མཁས། ། གསང་སྔགས་འཆད་བྱེད་སློབ་དཔོན་ཏེ། །
ཞེས་གསུངས་པ་ལྟར་རོ། ། གང་ལ་དབང་བསྐུར་བ་སློབ་མའི་མཚན་ཉིད་ནི། བླ་མར་དད་ཅིང་རིགས་བཙུན་པ། ། དེ་ཉིད་དཀོན་མཆོག་གསུམ་ལ་དད། ། བཟོད་དང་ལྡན་ཞིང་སེར་སྣ་མེད། ། ཟབ་མོ་ཡི་ནི་བློ་དང་ལྡན། ། སྤྲོ་བ་ཆེ་ཞིང་ཚུལ་ཁྲིམས་ལྡན། ། དབང་ལ་ཡི་དམ་ལྡན་པ་༼འཆའ་བ༽ཡིན། ། ཞེས་གསུངས་པ་ལྟར་རོ། ། གང་ཞིག་བསྐུར་བར་བྱ་བའི་དབང་ལ།
འདིར་གསང་སྔགས་བླ་མེད་ཀྱི་དབང་དུ་བྱས་ན། བུམ་དབང་། གསང་དབང་། ཤེས་རབ་ཡེ་ཤེས་ཀྱི་དབང་། དབང་བཞི་པའོ། ། དེ་ཡང་བུམ་དབང་ལ་ནི་བཅུ་གཅིག་ཏུ་འཆད་དེ། རིག་པའི་དབང་ལྔ། རྡོ་རྗེ་སེམས་དཔའ་དང་སློབ་དཔོན་དང་། བརྟུལ་ཞུགས་དང་། རྗེས་གནང་དང་།
ལུང་བསྟན་པ་དང་། དབུགས་དབྱུང་བ་རྣམས་སོ། ། གང་དུ་དབང་བསྐུར་བ་ནི། བརྗོད་བྱ་དོན་གྱི་རྒྱུད་ལ་གསུམ་དུ་ཕྱེ་བའི་རྒྱུའི་རྒྱུད་ཅེས་པ་ཞིང་ས་གཤིན་པ་དང་འདྲ་བ་དེར་རོ། ། དེའི་ངོས་འཛིན་ནི། རང་བཞིན་གནས་རིགས་སམ། ཐོས་པའི་བག་ཆགས་སམ། ཁམས་བདེ་བར་གཤེགས་པའི་སྙིང་པོ་ཞེས་པ་གཞི་དུས་ཀྱི་གཟུང་འཛིན་གཉིས་སུ་མེད་པའི་ཡེ་ཤེས་ཉིད་ལ་བྱ་དགོས་ཏེ། རྗེ་བཙུན་རྩེ་མོས་རྒྱུད་སྡེ་སྤྱིའི་རྣམ་པར་གཞག་པ་ལས། ལུས་ལ་བུམ་པའི་དབང་བསྐུར་ཞེས་པའི་དོན་འཆད་པ་ན།
ལུས་ལ་ཞེས་པ་སྦྱང་གཞིའམ་རྒྱུའི་རྒྱུད་ཅེས་གསུངས། དེའི་དོན་ཡང་། རྒྱུའི་རྒྱུད་དེ་ལ་རྫས་ཐ་དད་པ་མེད་ཀྱང་སེམས་ཀྱི་རྡོ་རྗེའམ། གཞི་དུས་ཀྱི་ཆོས་དབྱིངས་ཡེ་ཤེས་གཅིག་པུ་ལ་ལྡོག་པས་ཕྱེ་ན། བུམ་དབང་སྐུ་རྡོ་རྗེ་ལ་བསྐུར་བ་དང་། གསང་དབང་གསུང་རྡོ་རྗེ་དང་། ཤེས་རབ་ཡེ་ཤེས་ཐུགས་རྡོ་རྗེ་ལ། དབང་བཞི་པ་ཡེ་ཤེས་རྡོ་རྗེ་ལའམ། གསུམ་ཀ་ལ་ཁྱབ་བྱེད་དུ་བསྐུར་བས་དྲི་མ་རྣམ་པ་བཞི་འཁྲུད་པར་བྱེད་ཅིང་། རྒྱུ་རྒྱུད་ས་བོན་དང་འདྲ་བ་དེ་ལ་དབང་བསྐུར་སོས་ཆར་དང་འདྲ་བ་དེ་བྱིན་པས།
སྐུ་བཞིའི་ས་བོན་ནུས་པ་མཐུ་ཅན་དུ་བྱེད་པ་ཡིན་ནོ། ། ཇི་ལྟར་བྱེད་པའི་ཚུལ་ཡང་། གཅིག་ལ་དཔེར་མཚོན་ན་གཉེན་པོ་རིག་པ་ཡེ་ཤེས་ཀྱི་དབང་ལྔ་དང་། སྤང་བྱ་ཟག་བཅས་ཀྱི་ཕུང་པོ་ལྔ་སེམས་རྒྱུད་གཅིག་གི་སྟེང་དུ་ལྷན་ཅིག་ཏུ་གནས་ནས་ནུས་པ་འགྲན་པའི་ཚེ། ཇི་སྐད་དུ། བློ་ནི་དེ་ཕྱོགས་འཛིན་ཕྱིར་རོ། ། ཞེས་གསུངས་པ་ལྟར། སེམས་རྒྱུད་ལྷན་ཅིག་སྐྱེས་པའི་ཡེ་ཤེས་དེས་གཉེན་པོའི་ཕྱོགས་བཟུང་ནས་སྤང་བྱ་སུན་འབྱིན་པར་བྱེད་པ་ཡིན་ནོ། ། དབང་བསྐུར་བའི་དགོས་པ་ནི། དངོས་གྲུབ་རྣམ་པ་གཉིས་བསྒྲུབ་པའི་ཕྱིར་དུ་ཡིན་ལ།
དེ་ཡང་བུམ་པའི་དབང་བསྐུར་བས་ནི་ལམ་བསྐྱེད་པའི་རིམ་པ་བསྒོམ་པ་ལ་དབང་བྱེད། གསང་བའི་དབང་བསྐུར་བས་ནི། ལམ་ཙཎྜ་ལི་བསྒོམ་པ་ལ་དབང་བྱེད། ཤེས་རབ་ཡེ་ཤེས་ཀྱི་དབང་བསྐུར་བས་ནི། དཀྱིལ་འཁོར་གྱི་འཁོར་ལོ་བསྒོམ་པ་ལ་དབང་བྱེད། དབང་བཞི་པ་བསྐུར་བས་ནི། ལམ་རྡོ་རྗེའི་རྦ་རླབས་བསྒོམ་པ་ལ་དབང་བྱེད་དོ། ། དབང་དེ་ལས་ཐོབ་པའི་སྔགས་ཀྱི་སྡོམ་པའི་རྣམ་པར་གཞག་པ་ལ། བཞེད་པའི་རྣམ་གྲངས་བཀོད་པ་དང་། མི་འཐད་པའི་ཕྱོགས་དགག་པ།
རང་གི་ལུགས་བཞག་པ་དང་གསུམ་ལས། དང་པོ་ནི། པཎྜི་ཏ་བི་བྷུ་ཏ་ཙནྡྲའི་སྡོམ་གསུམ་འོད་འཕྲེང་ལས། བླ་མ་ཆོ་ག་ཚད་ལྡན་པས། ། ནམ་མཁའ་ཇི་སྲིད་གནས་བར་དུ། ། ལྷན་སྐྱེས་ཡེ་ཤེས་བརྡ་དོན་འཕྲོད། ། རྣམ་རྟོག་དྲི་མ་ཀུན་ལས་སྡོ། ། རིག་འཛིན་སྔགས་ཀྱི་སྡོམ་པའོ། ། ཞེས་བཤད། ཆོས་རྗེ་བླ་མ་དམ་པའི་རྣམ་བཤད་ཉི་མའི་འོད་ཟེར་ལས་ནི།
གང་ཟག་སློབ་པའི་ལམ་གྱིས་བསྡུས་པའི་རིག་པ་འཛིན་པའི་ཚུལ་ཁྲིམས་ཞེས་གསུངས། ལྷ་བཙུན་བསམ་ཡས་པ་མཆོག་ཏུ་མི་འགྱུར་བའི་བདེ་བ་སྒྲུབ་པའི་མི་མཐུན་ཕྱོགས་མཐའ་དག་སྤོང་བའི་སེམས་པ་ས་བོན་དང་བཅས་པའོ། ། ཞེས་གསུངས། རྣམ་བཤད་མཛད་པ་ཀུ་མཱ་ར་ནི། མཚན་མ་དང་རྣམ་པར་རྟོག་པ་སྡོམ་པ་ཞེས་གསུངས། གོ་བོ་རབ་འབྱམས་པའི་སྤྱི་དོན་ལས། ཡིད་མཚན་རྟོག་ལས་སྐྱོབ་པའི་ཐབས་ཁྱད་པར་ཅན་གང་ཞིག ། མི་མཐུན་ཕྱོགས་སྤོང་བའི་སེམས་པ་མཚུངས་ལྡན་དང་བཅས་པ་ཞེས་གསུངས་ཤིང་། དེ་ལ་ཐོབ་དུས་ཀྱི་སྒོ་ནས་དབྱེ་ན། སྟ་གོན་གྱི་དུས་སུ་ཐོབ་པ།
འཇུག་པའི་སྐབས་སུ་ཐོབ་པ་དང་། དངོས་གཞིའི་སྐབས་སུ་ཐོབ་པའོ། ། དང་པོ་ནི། སོ་ཐར་དང་བྱང་སེམས་རྒྱུན་བཤགས་ཀྱི་སྐབས་སུ་ཐོབ་པ་དང་། སྔགས་སྡོམ་རང་ལྡོག་ནས་གནས་གསུམ་བྱིན་གྱིས་བརླབས་པའི་སྐབས་སུ་ཐོབ་པའོ། ། གཉིས་པ། འཇུག་པའི་སྐབས་སུ་ཐོབ་པ་ལ། ཕྱི་འཇུག་གི་འདོད་པ་དྲིས་པའི་ལན་དང་། ཟླ་བ་རྡོ་རྗེ་ངོ་སྤྲད་པའི་སྐབས་སུ་ཐོབ་པ་དང་། ནང་འཇུག་གི་དམ་བཞག་དང་།
ཡེ་ཤེས་དབབ་པ་དང་། དཀྱིལ་འཁོར་གྱི་ལྷ་ངོ་བསྟན་པའི་སྐབས་སུ་ཐོབ་པའོ། ། ཞེས་སོགས་སྤྲོས་པ་དང་བཅས་ཏེ་འཆད་དོ། ། གཉིས་པ། མི་འཐད་པའི་ཆ་དགག་པ་ནི། ལུགས་ཕྱི་མ་འདི་ལ་ཅུང་ཟད་དཔྱད་ན། འོ་ན་དང་པོ་ཉིད་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའི་དོན་དུ་དབང་བསྐུར་ཞུ་ཟེར་བ་ལ། དང་པོ་ནས་དབང་བསྐུར་བྱས་པའི་ཚེ་ན། དེས་ཐོག་མར་སོ་ཐར་དང་དེའི་རྗེས་བྱང་སེམས་ཀྱི་སྡོམ་པ་དང་། དེ་རྗེས་སྔགས་སྡོམ་ཐོབ་པ་ཡིན་པར་ཐལ།
སོ་ཐར་དང་བྱང་སེམས་རྒྱུན་བཤགས་ཀྱི་སྐབས་སུ་ཐོབ། སྔགས་སྡོམ་གནས་གསུམ་བྱིན་གྱིས་བརླབས་པ་དང་། འཇུག་པ་དང་། དངོས་གཞིའི་སྐབས་སུ་ཐོབ་པའི་ཕྱིར། འདོད་ན་དངོས་སུ་འགལ་ཏེ། དེ་འདྲ་དེ་སོ་ཐར་དང་བྱང་སེམས་སྔོན་དུ་མ་སོང་བར་སྔགས་སྡོམ་ཐོབ་པ་ཡིན་པའི་ཕྱིར་རོ། ། རྟགས་ཁས་བླངས་ཏེ། སྤྱི་དོན་པར་མའི་ཤོག་བུ་ཞེ་བདུན་པར། དང་པོ་ཉིད་ནས་སྡོམ་པ་འོག་མ་གཉིས་གང་ཡང་སྔོན་དུ་མ་སོང་བར། སྔགས་སྡོམ་བླངས་པ་ནི།
རྗེ་བཙུན་རྩེ་མོའི་དབང་གི་ཆུ་བོ་ལས། དང་པོ་ཉིད་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་དོན་དུ་དབང་བསྐུར་ཞུ་ཞེས་ཟེར་ན། དང་པོ་ནས་དབང་བསྐུར་བྱེད་པར་གསུངས་པས་གྲུབ་བོ། ། ཞེས་བཤད་པས་སོ། ། གལ་ཏེ་རྒྱུན་བཤགས་ཀྱི་སྐབས་སུ་ཐོབ་པའི་སོ་ཐར་དང་བྱང་སེམས་སོགས་སྔགས་སྡོམ་ཡིན་པར་ཁས་ལེན་ནོ་ཞེ་ན། སྔགས་སྡོམ་རང་ལྡོག་ནས་གནས་གསུམ་བྱིན་གྱིས་བརླབས་པ་ནས་ཐོབ་པའི་འགོ་བརྩམས་པ་ཡིན་ནོ་ཞེས་པ་དང་། རང་ཚིག་འགལ་ཞིང་། གཞན་ཡང་དབང་བསྐུར་མ་ཐོབ་གོང་དུ་སྔགས་སྡོམ་ཐོབ་པ་ཡོད་པར་འགྱུར་ལ། དེ་ལྟ་ན་གཞུང་འདིས་གང་བཀག་པ་དེ་ཉིད་ཁས་བླངས་ནས། ཁོ་བོ་ནི་ལུགས་འདི་ལ་མི་འཕྲོག་པའི་སྤོབས་པ་ཐོབ་བོ་ཞེས་ཟེར་བ་ནི།
གླེན་སྤོབས་མ་ཡིན་དགོས་སོ། ། གཞུང་ལས་ནི། རིག་འཛིན་སྔགས་ཀྱི་སྡོམ་པ་ཡང་། དབང་བསྐུར་མེད་པར་ཐོབ་མི་ནུས། ། ཞེས་གསུངས་སོ། ། གཞན་ཡང་བྱང་སེམས་ཀྱི་སྡོམ་པ་མ་བླངས་པར་སྔགས་སྡོམ་བླངས་པ་མེད་པར་ཐལ། སྔགས་སྡོམ་དེ་བྱང་སེམས་ཀྱི་སྡོམ་པ་ཡིན་པའི་ཕྱིར་རོ། ། འདོད་ན་དངོས་སུ་འགལ་ཏེ། སྡོམ་པ་བར་མ་མ་བླངས་པར་སྔགས་སྡོམ་ཐོབ་པ་ནི་ཞེས་བཤད་པ་དེ་དྲན་པར་གྱིས་ཤིག ཡང་གནས་གྱུར་གྱི་དོན་འཆད་པ་ན།
འདི་སྐད་ཅེས་ཟེར་ཏེ། སྤྱིར་སོ་ཐར་ཙམ་དང་། བྱང་སེམས་ཀྱི་སྡོམ་པ་ཙམ་སྔགས་སྡོམ་དུ་གནས་གྱུར་པ་ནི་མེད་དེ། སྔགས་སྡོམ་ཡང་སྡོམ་པ་དེ་དག་གི་བྱེ་བྲག་ཡིན་པའི་ཕྱིར། ཞེས་ཟེར། འོ་ན་སྔར་སོ་ཐར་སྡོམ་པ་བླངས་ནས། ཕྱིས་བྱང་སེམས་ཀྱི་སྡོམ་པ་ཐོབ་པའི་ཚེ། སྔར་གྱི་སོ་ཐར་དེ་བྱང་སྡོམ་དུ་གནས་གྱུར་པ་ཡོད་དམ་མེད། མེད་ན་རྗེ་བཙུན་གྱི་སྡོམ་པ་ཉི་ཤུ་པའི་ཊཱི་ཀར། སྔར་སོ་སོ་ཐར་པའི་སྡོམ་པ་ཐོབ་ནས།
ཕྱིས་བྱང་ཆུབ་སེམས་པའི་སྡོམ་པ་ཐོབ་པའི་དུས་སུ་སྔར་གྱི་དེ་བྱང་ཆུབ་སེམས་དཔའི་སྡོམ་པར་གནས་གྱུར་ལ། ཞེས་གསུངས་པ་དང་འགལ་ལོ། ། གལ་ཏེ་ཡོད་ན། དེ་མེད་པར་ཐལ། སོ་ཐར་སྡོམ་པ་བྱང་སྡོམ་དུ་གནས་གྱུར་པ་མེད་པའི་ཕྱིར་ཏེ། བྱང་སྡོམ་དེ་སོ་ཐར་སྡོམ་པའི་བྱེ་བྲག་ཡིན་པའི་ཕྱིར་རོ། ། གསུམ་ཆར་ཁས་བླངས་སོ། ། གཞན་ཡང་། སྡོམ་གསུམ་གནས་གྱུར་གྱི་དོན་འཆད་པ་ན། སོ་ཐར་སྡོམ་པ་བྱང་སྡོམ་དུ་གནས་མི་འགྱུར་བ་དང་།
བྱང་སྡོམ་སྔགས་སྡོམ་དུ་གནས་འགྱུར་བ་མེད་དོ། ། ཞེས་ཟེར་བ་ནི་རང་གི་འདོད་པ་ངན་པ་དེ་དང་བསྒྲིག་པའི་ཕྱིར་ཡིན་གྱི། རྩ་ལྟུང་འཁྲུལ་སྤོང་གི་དགོངས་པ་ག་ལ་ཡིན། ཡང་། གསུམ་ལྡན་གྱི་དགེ་སློང་གི་རྒྱུད་ཀྱི་སྡོམ་གསུམ་ཁྱབ་མཉམ་པ་ཡིན་ན། འོ་ན་ཁྱེད་རང་གི་རྒྱུད་ཀྱི་དགེ་སློང་གི་སྡོམ་པ་དེ། གསོལ་བཞིའི་ཆོ་གས་ཐོབ་བམ་མ་ཐོབ། ཐོབ་ན་དེ་ཆོས་ཅན། གསོལ་བཞིའི་ཆོ་གས་ཐོབ་པ་མ་ཡིན་པར་ཐལ། སྔགས་སྡོམ་ཡིན་པའི་ཕྱིར།
ཁྱབ་པ་མེད་ན། གསོལ་བཞིའི་ཆོ་གས་སྔགས་སྡོམ་ལེན་པ་ནི། བསྟན་པ་འདི་ལ་ཁྱེད་ལྟ་བུ་ལས་གཞན་སུ་ཞིག་འབྱུང་སྟེ་ངོ་མཚར་རོ། ། གཞན་ཡང་དེ་ཆོས་ཅན། དབང་ཆོག་ལས་ཐོབ་པར་ཐལ། སྔགས་སྡོམ་ཡིན་པའི་ཕྱིར། ཡང་དེ་ཆོས་ཅན། སྨོན་སེམས་བཏང་བས་ཁྱོད་གཏོང་བར་ཐལ། བྱང་སྡོམ་ཡིན་པའི་ཕྱིར། མ་ཁྱབ་ན།
སྨོན་སེམས་བཏང་ནས་བྱང་སེམས་ཀྱི་སྡོམ་པ་མ་བཏང་བ་ཡང་ངོ་མཚར་རོ། ། ཡང་དེ་ཆོས་ཅན། བུད་མེད་ལ་སྨོད་པའི་རྩ་ལྟུང་གིས་ཁྱོད་གཏོང་བར་ཐལ། ཁྱོད་སྔགས་སྡོམ་ཡིན་པའི་ཕྱིར་རོ། ། འདོད་ན་སྤྱི་དོན་ལ་དངོས་འགལ། མ་ཁྱབ་ན། སྔགས་སྡོམ་གྱི་གཏོང་རྒྱུ་བྱུང་ཡང་མི་གཏོང་བའི་སྔགས་སྡོམ་ཡང་ངོ་མཚར་རོ། ། གཞན་ཡང་། ཐོག་མར་གསོལ་བཞིའི་ཆོ་གས་དགེ་སློང་གི་སྡོམ་པ་ནོས། དེ་རྗེས་དབུ་སེམས་གང་རུང་གི་ཆོ་གས་བྱང་སྡོམ་ནོས།
དེ་རྗེས་དབང་གི་ཆོ་གས་སྔགས་སྡོམ་བླངས་པའི་དུས་ཀྱི། དགེ་སློང་གི་རྒྱུད་ཀྱི་སྡོམ་པ་གསུམ་པོ་དེ། སྔགས་སྡོམ་གྱི་ངོ་བོར་གཅིག་གམ་མི་གཅིག གཉིས་པ་ལྟར་ན་དངོས་སུ་འགལ། དང་པོ་ལྟར་ན་དེ་གསུམ་ཆོས་ཅན། སྔགས་ཀྱི་རྩ་ལྟུང་བྱུང་བའི་ཚེ་གཏོང་བར་ཐལ། སྔགས་སྡོམ་གཅིག་པུ་ལ་ལྡོག་པས་གསུམ་དུ་ཕྱེ་བ་ཙམ་ཡིན་པའི་ཕྱིར། འདིའི་ཁྱབ་པ་ནི། སྤྱི་དོན་གྱི་ཤོག་བུ་ང་གཅིག་པར་ཁས་བླངས་པ་དང་། བསལ་བ་ཡང་སྤྱི་དོན་དུ་ཁས་བླངས་པ་དང་།
རྟགས་དངོས་འགལ་དྲོན་མོ་ཡིན་ནོ། ། དེས་ན་འདི་ལྟ་བུའི་འགལ་འདུ་ཤིན་ཏུ་མང་བར་འདུག་ཀྱང་། གཞུང་དཀྱུས་མ་འཆད་པའི་གེགས་སུ་འགྱུར་བ་དང་། རྗེ་བླ་མས་མཛད་པའི་ཐལ་འཕྲེང་དུ་ལེགས་པར་བཀག་ཟིན་པས་དེར་བལྟ་བར་བྱའོ། ། དབང་བཞིའི་ཆོ་གས་སོ་ཐར་ལེན་པ་དང་། ། གསོལ་བཞིའི་ཆོ་གས་སྔགས་སྡོམ་ལེན་པ་སོགས། ། མདོ་རྒྱུད་ཆོ་ག་དཀྲུགས་ནས་བྱེད་པ་ལ། ། ཕྱག་ལེན་གཙང་མ་ཡིན་པར་རློམ་པ་དང་། ། བྱང་ཆུབ་བར་དུ་བླངས་པའི་སོ་ཐར་དང་། ། ཇི་སྲིད་འཚོ་བར་བླངས་པའི་སྔགས་སྡོམ་སོགས། །
གཞུང་འདིའི་ཕྱོགས་སྔ་མ་ལུས་ཁས་བླངས་ནས། ཁོ་བོ་གྲུབ་མཐའ་གཙང་ཞེས་རློམ་བྱེད་པའི། ། ལུང་རིགས་གཤོག་རྩལ་མེད་པའི་འདབ་ཆགས་འགའ། ། ལོག་རྟོག་རུས་པའི་ཟས་ཀྱིས་ལྟོ་ཁེངས་ནས། ། ཤེས་བྱའི་མཁའ་ལ་བགྲོད་པའི་མཐུ་མེད་ཀྱང་། ། ཀུན་མཁྱེན་མཁའ་ལྡིང་དབང་པོ་ཡིན་སྙམ་བྱེད། ། ཅེས་སྨྲས་ཏེ། གསུམ་པ་རང་ལུགས་བཞག་པ་ནི། རང་ཐོབ་བྱེད་དབང་གི་ཆོ་ག་ལས་བྱུང་བའི་ཡེ་ཤེས་སམ། ཡེ་ཤེས་དེའི་དམ་ཚིག་གིས་བསྡུས་པའི་སེམས་དཔའ་ས་བོན་དང་བཅས་པའོ། །
དེ་ལ་རྒྱུད་སྡེའི་སྒོ་ནས་དབྱེ་བ། དབང་གི་སྒོ་ནས་དབྱེ་བ། གྲངས་ངེས་ཀྱི་སྒོ་ནས་དབྱེ་བ། རྟེན་གྱི་གང་ཟག་གི་སྒོ་ནས་དབྱེ་བའོ། ། དང་པོ་ལ། རྒྱུད་སྡེ་བཞིའི་བྱེ་བྲག་གིས་བཞིར་འགྱུར་བ་ལས། དང་པོ་བྱ་རྒྱུད་ཀྱི་དབང་དུ་བྱས་པ་ནི། རང་ཐོབ་བྱེད་བྱ་རྒྱུད་ཀྱི་ཆོ་ག་ལས་བྱུང་ཞིང་། རྒོད་པས་ཚིམ་པའི་ཆགས་པ་ལམ་དུ་བྱེད་པའི་བདེ་བ་ཆེན་པོའི་ཡེ་ཤེས་སམ། དེའི་དམ་ཚིག་གིས་བསྡུས་པའི་སེམས་པའོ། །
སྤྱོད་རྒྱུད་ཀྱི་སྔགས་སྡོམ་གྱི་མཚན་ཉིད། སྤྱོད་རྒྱུད་ཀྱི་དབང་གི་ཆོ་ག་ལས་བྱུང་ཞིང་། བལྟས་པས་ཚིམ་པའི་ཆགས་པ་ལམ་དུ་བྱེད་པའི་བདེ་བ་ཆེན་པོའི་ཡེ་ཤེས་སམ། དེའི་དམ་ཚིག་གིས་བསྡུས་པའི་སེམས་པའོ། ། རྣལ་འབྱོར་རྒྱུད་ཀྱི་སྔགས་སྡོམ་གྱི་མཚན་ཉིད་ནི། རྣལ་འབྱོར་རྒྱུད་ཀྱི་དབང་གི་ཆོ་ག་ལས་བྱུང་ཞིང་། ལག་བཅངས་ཀྱིས་ཚིམ་པའི་བདེ་བ་ལམ་དུ་བྱེད་པའི་བདེ་བ་ཆེན་པོའི་ཡེ་ཤེས་སམ། དེའི་དམ་ཚིག་གིས་བསྡུས་པའི་སེམས་པའོ། ། བླ་མེད་ཀྱི་སྔགས་སྡོམ་གྱི་མཚན་ཉིད་ནི། བླ་མེད་ཀྱི་དབང་གི་ཆོ་ག་ལས་བྱུང་ཞིང་།
དབང་པོ་གཉིས་སྦྱོར་གྱིས་ཚིམ་པའི་ཆགས་པ་ལམ་དུ་བྱེད་པའི་བདེ་བ་ཆེན་པོའི་ཡེ་ཤེས་སམ། དེའི་དམ་ཚིག་གིས་བསྡུས་པའི་སེམས་པ་གང་རུང་ནི་བླ་མེད་ཀྱི་སྔགས་སྡོམ་གྱི་མཚན་ཉིད་དོ། ། དེ་རེ་རེ་ལ་ཀུན་རྫོབ་དམ་ཚིག་གི་སྡོམ་པ་དང་། དོན་དམ་བདེ་ཆེན་གྱི་སྡོམ་པ་གཉིས་གཉིས་སུ་འབྱེད་པ་ལས། དང་པོ་རྣམས་རྣམ་ཤེས་ཀྱི་དབང་དུ་བྱས་པ་ཡིན་ལ། གཉིས་པ་རྣམས་ཡེ་ཤེས་ཀྱི་དབང་དུ་བྱས་པའོ། ། གཉིས་པ་དབང་གིས་དབྱེ་བ་ལ། བུམ་དབང་དང་འབྲེལ་བ་ཕྱི་ཡུལ་གྱི་སྤང་བྱ་སྤོང་བའི་སྡོམ་པ། གསང་དབང་དང་འབྲེལ་བ་ལུས་ལ་བྱང་ཆུབ་ཀྱི་སེམས་མི་ཉམས་པར་འཛིན་པའི་སྡོམ་པ། དབང་གསུམ་པ་དང་འབྲེལ་བ་གསང་བ་ཆོས་འབྱུང་གི་དབུས་སུ་བདེ་སྟོང་ཟུང་དུ་འཇུག་པའི་སྡོམ་པ།
དབང་བཞི་པ་དང་འབྲེལ་བ་དོན་དམ་བྱང་ཆུབ་ཀྱི་སེམས་ལ་སྤྲོས་པའི་མཚན་མ་འགོག་པའི་སྡོམ་པའོ། ། སྐབས་འདིར་ཁ་ཅིག་ངེས་དོན་དོན་དམ་པའི་སྡོམ་པ་ཞེས་པ་རང་བཟོ་ཁོ་ན་ཡིན་གྱི། ལུང་གི་ཁུངས་མེད་དོ་ཞེས་ཟེར་རོ། ། དེ་ནི་ཁྱེད་ཀྱིས་རྒྱུད་ཀྱི་དོན་ལ་ལེགས་པར་མ་སྦྱངས་ཤིང་། ངེས་དོན་ཟབ་མོ་ལ་བློ་ཁ་མ་ཕྱོགས་པ་ཡིན་ཏེ། ཇི་སྐད་དུ། དགྱེས་པ་རྡོ་རྗེ་ལས། རྡོ་རྗེ་སྙིང་པོས་གསོལ་བ། སྡོམ་པ་ཞེས་བྱ་གང་གིས་དང་། ། དམ་ཚིག་གང་གིས་གནས་པར་བགྱི། །
ཞེས་དྲིས་པའི་ལན་དུ། སངས་རྒྱས་ཀུན་གྱི་སྡོམ་པ་ནི། ། ཨེ་ཝཾ་རྣམ་པར་ཡང་དག་གནས། ། ཞེས་དང་། རྡོ་རྗེ་གུར་ལས། དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ནི་བདེ་བའི་སྡོམ་པ་སྟེ། ། ཞེས་སོ། ། དེ་ལས་གཞན་དུ། སྡོམ་པ་ལ་སྤོང་སེམས་ཀྱིས་ཁྱབ་ན།
འཁོར་ལོ་སྡོམ་པ་ཡང་སྤོང་སེམས་སུ་འགྱུར་ལ། འདོད་མི་ནུས་ཏེ། དེ་བདེ་བ་མཆོག་ཏུ་བཤད་པའི་ཕྱིར་དང་། སེམས་སེམས་བྱུང་རྣམས་ནི་ཡང་དག་མིན་རྟོག་ཏུ་བཤད་པའི་ཕྱིར་རོ། ། གཞན་ཡང་ངེས་དོན་གྱི་སྡོམ་པ་ཁས་ལེན་དགོས་ཏེ། སྤྱིར་ཡང་སྔགས་ཀྱི་ཀུན་སྤྱོད་མཐའ་དག་ཆོས་ཀྱི་དབྱིངས་ཀྱི་ཡེ་ཤེས་ལས་སྒྲུབ་དགོས་པའི་ཕྱིར་ཏེ། སྭ་བྷཱ་བའི་སྔགས་ཀྱིས་གཟུང་འཛིན་གྱི་ཆོས་རྣམས་སྟོང་པར་སྦྱངས་ནས་མཆོད་རྫས་དང་། ལྷ་དང་སྔགས་ལ་སོགས་པ་ཐམས་ཅད་ཡེ་ཤེས་ལས་སྒྲུབ་དགོས་པའི་ཕྱིར། དེ་སྐད་དུ་ཡང་། དཔལ་དུས་ཀྱི་འཁོར་ལོ་ལས།
དེ་ཕྱིར་རྒྱལ་པོ་རང་སེམས་དྲི་མ་རྣམ་པར་བྲལ་བ་དག་ལས་ལྷ་དང་སྔགས་ནི་བསྒྲུབ་པར་བྱ། ། ཞེས་གསུངས་པས་སོ། ། འོ་ན་དྲི་མ་དང་བྲལ་བར་མི་འགྲུབ་བོ་ཞེ་ན། དེ་ནི་སྭ་བྷཱ་བའི་སྔགས་ཀྱིས་དྲི་མ་སྦྱངས་པ་ཡིན་ཏེ། དང་པོར་སྟོང་ཉིད་བསམ་བྱས་ནས། ། ལུས་ཅན་རྣམས་ཀྱི་དྲི་མ་བཀྲུ། ། ཞེས་གསུངས་སོ། ། ཡང་མཆོད་རྫས་ལ་ཡང་། ཀུན་རྫོབ་རྣམ་ཤེས་ལ་སྣང་བ་རྣམས་སྭ་བྷཱ་ཝས་སྦྱངས་ནས། ཡེ་ཤེས་ལས་གྲུབ་པ་ཉིད་འབུལ་དགོས་ཏེ།
དཔལ་གསང་བ་འདུས་པའི་འགྲེལ་པར། ཇི་སྲིད་སྔར་བཤད་པའི་མཆོད་པའི་ཆོ་ག་དེ་དག་ཐམས་ཅད། སྦྱིན་པར་བྱ་བ་དང་། སྦྱིན་པ་པོ་དང་། ལེན་པ་པོ་དང་། མཆོད་པར་བྱ་བ་དང་། མཆོད་པ་པོ་དང་། མཆོད་པ་མི་དམིགས་པས། འདི་དག་ཐམས་ཅད་ནི་འོད་གསལ་བའི་རང་བཞིན་ཡིན་ནོ། ། ཞེས་ལྷག་པར་མོས་པར་བྱའོ། །
གཞན་དུ་ན། དམིགས་པ་དང་བཅས་པས་བསོད་ནམས་ཀྱི་ཚོགས་སུ་ཡང་མི་འགྱུར་ན། ཡེ་ཤེས་ཚོགས་ལྟ་ཅི་སྨོས། ཞེས་གསུངས་སོ། ། གཞན་ཡང་དཔེར་ན། བཛྲ་པུཥྤེ་ཞེས་པ་ནི་རྡོ་རྗེའི་མེ་ཏོག་ཡིན་ལ། དེའི་ངོས་འཛིན་ཡང་། རྣམ་ཤེས་ལ་མེ་ཏོག་ཏུ་སྣང་བའི་རྣམ་རིག་གི་སྟེང་གི་གཟུང་འཛིན་གཉིས་མེད་ཀྱི་ཡེ་ཤེས་ལ་བྱ་དགོས་ཏེ། གསང་འདུས་འགྲེལ་བཤད་ལས། གཉིས་པ་ཡང་རེ་ཤིག་དང་པོར་གཅིག་དང་དུ་མ་ལ་སོགས་པས་རྣམ་པར་དཔྱད་ན།
མེད་པས་འཛིན་པར་གྱུར་པའི་སེམས་ཀྱང་མེད་དེ། གཟུང་བ་མེད་ན་འཛིན་པ་མེད་པའི་ཕྱིར་རོ། ། དེ་ལྟར་ན་གཟུང་བ་དང་འཛིན་པའི་རྣམ་པར་རྟོག་པ་གཉིས་དང་བྲལ་བས། རང་བཞིན་མེད་པ་གང་ཡིན་པ་དེ་ནི་གཉིས་སུ་མེད་པའི་ཡེ་ཤེས་ཏེ། དེ་འཛིན་པར་མཛད་པས་ན་རྡོ་རྗེ་འཛིན་པའོ། ། ཞེས་གསུངས་སོ། ། དེ་ལ་ཁ་ཅིག་གཉིས་མེད་ཀྱི་ཡེ་ཤེས་དོན་དམ་བདེན་པར་འདོད་པ་སེམས་ཙམ་པའི་ལུགས་སོ་ཞེས་ཟེར་བ་ནི་ཐོས་པ་ཆུང་བའི་ཕྱིར། དེ་སྐད་སྨྲ་བ་ཡིན་ཏེ། སློབ་དཔོན་གཉིས་མེད་རྡོ་རྗེས། སྔགས་ཀྱི་དབུ་མ་ངོས་འཛིན་པ་ན།
ཐམས་ཅད་དུ་མི་གནས་པའི་རང་བཞིན་ལྷུན་གྱིས་གྲུབ་པའི་ཟུང་དུ་འཇུག་པ་གཉིས་སུ་མེད་པའི་རྒྱུ་མཚན་རང་རིག་པ་གྲུབ་པ་ནི། དབུ་མའི་གྲུབ་པའི་མཐའ་ཕུལ་དུ་བྱུང་བའོ། ། འདི་ཡང་བླ་མ་དམ་པའི་ཞལ་སྔ་ནས་ཀྱི་བཀའ་དྲིན་ལས་རྟོགས་པར་བྱའོ། ། ཞེས་གསུངས་པས་སོ། ། དེང་སང་ནི་དོན་འདི་དག་ལ་ངེས་པ་མ་རྙེད་པར། མཆོད་གཤོམ་དང་གྱེར་སོའི་གོ་རིམ་མ་ནོར་ཙམ་རེ་ལ་གསང་སྔགས་པའི་མིང་བཏགས་ནས་མཚན་འཛིན་ལ་ཆོས་སུ་སྨྲས་པས། ཚེ་གཅིག་ལ་འཚང་རྒྱ་བ་ལྟ་ཞོག ཐར་པའི་ལམ་དུ་འགྱུར་བ་ཡང་ཤིན་ཏུ་དཀའ་བར་སྣང་ངོ་། ། སྐབས་འདིར་ཁ་ཅིག་བྱ་སྤྱོད་གཉིས་ལ། འཇུག་པ་སེམས་བསྐྱེད་ཀྱི་སྡོམ་པ་ལས་ལོགས་སུ་སྔགས་ཀྱི་སྡོམ་པ་ངོས་འཛིན་རྒྱུ་མེད་དོ། །
ཞེས་ཟེར་བ་མི་འཐད་དེ། དེར་སློབ་མ་མ་སྨིན་པ་སྨིན་པར་བྱེད་པའི་དབང་གི་ཆོ་ག་ཞིག་ཁས་ལེན་དགོས་ལ། དེས་སྔགས་ཀྱི་སྡོམ་པ་སྔར་མེད་གསར་དུ་ཐོབ་པར་བྱེད་པའི་ཕྱིར་རོ། ། འདིར་སྤང་བྱ་ལྟུང་བའི་གྲངས་ནི། རྒྱུད་སྡེ་བཞི་ཀ་ལ་བཅུ་བཞི་རེ་ཡོད་དོ། ། ཞེས་འགྲེལ་ཆེན་དྲི་མེད་འོད་ལས་གསུངས་ལ། བླ་མེད་ཀྱི་དབང་དུ་བྱས་པའི་རྩ་ལྟུང་གི་གྲངས་ནི། གང་ཕྱིར་རྡོ་རྗེ་འཛིན་པ་ཡིས། ། དངོས་གྲུབ་སློབ་དཔོན་རྗེས་འབྲང་གསུངས། ། དེ་བས་དེ་ལ་བརྙས་པ་ནི། །
རྩ་བའི་ལྟུང་བ་དང་པོར་བཤད། ། བདེ་གཤེགས་བཀའ་ལས་འདས་པ་ནི། ། ལྟུང་བ་གཉིས་པ་ཡིན་པར་བཤད། ། རྡོ་རྗེ་སྤུན་ལ་ཁྲོས་པ་ནི། ། ཉེས་པ་བརྗོད་པ་གསུམ་པ་ཡིན། ། སེམས་ཅན་རྣམས་ལ་བྱམས་པ་སྤོང་། ། བཞི་པ་ཡིན་པར་རྒྱལ་བས་གསུངས། ། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། ། རང་དང་གཞན་གྱི་གྲུབ་པའི་མཐའ། །
ཆོས་ལ་སྨོད་པ་དྲུག་པ་ཡིན། ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོག་པ་བདུན་པ་ཡིན། ། ཕུང་པོ་སངས་རྒྱས་ལྔ་བདག་ཉིད། ། དེ་ལ་བརྙས་བྱེད་བརྒྱད་པ་ཡིན། ། རང་བཞིན་དག་པའི་ཆོས་རྣམས་ལ། ། སོམ་ཉི་ཟ་བ་དགུ་པ་ཡིན། ། གདུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། ། མིག་སོགས་བྲལ་བའི་ཆོས་རྣམས་ལ། །
དེར་རྟོག་པ་ནི་བཅུ་གཅིག་པ། ། སེམས་ཅན་དད་དང་ལྡན་པ་ཡི། ། སེམས་སུན་འབྱིན་པ་བཅུ་གཉིས་པ། ། དམ་ཚིག་རྫས་ནི་ཇི་བཞིན་རྙེད། ། མི་བསྟེན་པ་ནི་བཅུ་གསུམ་པ། ། ཤེས་རབ་རང་བཞིན་བུད་མེད་ལ། ། སྨོད་པར་བྱེད་པ་བཅུ་བཞི་པ། ། ཞེས་འབྱུང་ངོ་། ། ཡན་ལག་གི་ལྟུང་བ་དང་། འདི་དག་གི་མཐའ་དཔྱོད་རྣམས་ནི།
རྗེ་བཙུན་བླ་མས་མཛད་པའི་འཁྲུལ་སྤོང་གི་བརྒལ་ལན་དང་། སྔགས་ཀྱི་འདུལ་བ་དཔག་བསམ་འདོད་འཇོ་རྣམས་སུ་བལྟ་བར་བྱའོ། ། ཕྱིར་བཅོས་པའི་ཐབས་ནི། མཉམ་པར་འཇོག་པས་བླ་མ་ལ། ། ཅི་འབྱོར་པ་ཡིས་མཆོད་པར་བྱ། ། ཞེས་སོ། ། རྒྱུད་སྡེ་རྒྱ་མཚོ་བསྲུབས་པ་ལས། ། བྱུང་བའི་བདུད་རྩིའི་ཤེལ་བུམ་འདི། ། གང་གི་རྣམ་དཔྱོད་ཀྱིས་ཐོབ་པ། ། འཆི་མེད་རྡོ་རྗེ་འཛིན་པར་འགྱུར། །
གཉིས་པ། གཞུང་གི་དོན་ནི། རྡོ་རྗེ་ཐེག་པའི་ལམ་དུ་ཞུགས་པའི་གང་ཟག་དེ་ཆོས་ཅན། ཁྱོད་ཀྱིས་སྨིན་བྱེད་ཀྱི་དབང་དང་། གྲོལ་བྱེད་ཀྱི་ལམ་གཉིས་ལ་འབད་པར་བྱ་དགོས་ཏེ། ཁྱོད་མྱུར་དུ་སྟེ་ཚེ་འདི་ཉིད་དམ་བར་དོའམ་སྐྱེ་བ་བཅུ་དྲུག་ཚུན་ན་སངས་རྒྱས་ཐོབ་པར་འདོད་པའི་ཕྱིར། སྨིན་པར་བྱེད་པའི་དབང་བསྐུར་ཡང་འདི་ལྟར་བླང་དགོས་ཏེ། བླ་མ་རྡོ་རྗེ་འཆང་ནས་རྩ་བའི་བླ་མའི་བར་བྱིན་རླབས་ཀྱི་བརྒྱུད་པ་མ་ཉམས་ཤིང་། དབང་གི་ཆུ་བོ་མ་ནུབ་པ། གདམས་ངག་གི་སརྒ་མ་ལོག་པ།
མོས་གུས་ཀྱི་བསམ་པ་ཚིམ་པ་སྟེ། སྙན་རྒྱུད་བཞི་ལྡན། སྦྱོར་དངོས་རྗེས་གསུམ་གྱི་ཆོ་ག་འཁྲུགས་པར་མ་གྱུར་པ་དང་། སློབ་མའི་རྒྱུད་ལ་ཕྱི་ནང་གིས་མཚོན་པའི་རྟེན་འབྲེལ་སྒྲིག་མཁྱེན་ཅིང་། སྐུ་བཞིའི་ས་བོན་རང་བཞིན་ལྷན་ཅིག་སྐྱེས་པའི་ཡེ་ཤེས་གདོད་མ་ནས་ཡོད་པ་གསོས་འདེབས་ནུས་པ། སངས་རྒྱས་ཀྱི་གསུང་བཞིན་མཛད་པ་ཡི་བླ་མ་ལ་ལུས་ལོངས་སྤྱོད་འབུལ་བའི་ཐབས་ཀྱིས་བཙལ་ལ། སྡོམ་པ་སྔ་མ་གཉིས་ཐོབ་པའི་སྟེང་དུ་དབང་བཞི་བླངས་པས་སྡོམ་གསུམ་ཡོངས་སུ་རྫོགས་པ་དང་ལྡན་པར་འགྱུར་བའི་ཕྱིར་རོ། ། འདིར་རྣམ་བཤད་མཛད་པ་བསམ་ཡས་པས། སྡོམ་པ་སྔ་མ་གཉིས་སྔོན་དུ་སོང་བའི་དབང་དུ་བྱས་པའམ། ཡང་ན་གཞན་ལ་གནོད་པ་གཞི་བཅས་སྤོང་བ་ཙམ་སོ་ཐར་དུ་དགོངས་པའོ། །
ཞེས་གསུངས། སྒ་གདོང་པ་དང་། ཀུ་མཱ་རས་དཔྱད་པ་མ་མཛད། གོ་ཊཱིཀ་ཏུ། སྐལ་ལྡན་ཅིག་ཅར་བ་ལ་དབང་བཞི་བླངས་པ་ཙམ་གྱིས་སྡོམ་པ་གསུམ་ལྡན་དུ་འགྱུར་ཞེས་ཟེར། ཕྱི་མ་འདི་ལ་མི་འཐད་པའི་ཚུལ་ནི་གོང་དུ་བཤད་ཟིན་ཏོ། ། འདིར་ཁ་ཅིག དབང་གོང་མ་ལས་ཐོབ་པའི་སྡོམ་པ་ཁས་མི་ལེན་པ་ལ་ནི་གཞུང་འདིས་གནོད་དོ། ། གཉིས་པ། གཞི་ལམ་འབྲས་གསུམ་གྱི་རྣམ་གཞག་ལ་འཁྲུལ་པ་འགོག་ཚུལ་རྒྱས་པར་བཤད་པ་ལ།
གཞི་དུས་སུ་སྨིན་བྱེད་ཀྱི་དབང་ལ་འཁྲུལ་པ་དགག ། ལམ་དུས་སུ་གྲོལ་བྱེད་ཀྱི་ལམ་ལ་འཁྲུལ་པ་དགག ། གྲུབ་པ་འབྲས་བུའི་རྣམ་གཞག་ལ་འཁྲུལ་པ་དགག་པའོ། ། དང་པོ་ལ། དབང་བསྐུར་རང་གི་ངོ་བོ་ལ་འཁྲུལ་པ་དགག ། དབང་གིས་ཐོབ་པའི་དམ་ཚིག་ལ་འཁྲུལ་པ་དགག་པའོ། ། དང་པོ་ལ། བླ་མེད་ཀྱི་ཉམས་ལེན་དབང་བཞི་བསྐུར་བ་ལ་མི་ལྟོས་པར་འདོད་པ་དགག ། རྒྱུད་སྡེ་འོག་མའི་རང་རྐང་གི་ཉམས་ལེན་ལ་དབང་བཞིའི་ཆོ་ག་བྱེད་པ་དགག ། དབང་མ་བསྐུར་ཀྱང་ཐོབ་པ་ཡོད་པ་དགག་པའོ། །
དང་པོ་ལ། ཟབ་ལམ་ཉམས་སུ་ལེན་པ་ཆོས་སྒོ་འབྱེད་པ་ལ་ལྟོས་པར་འདོད་པ་དག་གི་འདོད་པ་འཁྲུལ་པ་དགག ། དེ་དེ་ལ་མི་ལྟོས་པར་འདོད་པ་དགག་པའོ། ། དང་པོ་ལ། བྱིན་རླབས་དབང་བསྐུར་ཡིན་པར་ཁས་བླངས་ནས་དེས་ཆོས་སྒོ་འབྱེད་པར་འདོད་པ་དགག ། དེ་དེ་ལྟར་ཁས་མི་ལེན་ཡང་དབང་བསྐུར་འཁྲུལ་པ་བྱེད་པ་དགག ། དབང་པོའི་རིམ་པས་དབང་དང་བྱིན་རླབས་གང་ཡང་རུང་བས་ཆོག་པར་འདོད་པ་དགག་པའོ། ། དང་པོ་ལ། བྱིན་རླབས་ཀྱིས་ཆོས་སྒོ་མི་འབྱེད་པའི་སྒྲུབ་བྱེད། འབྱེད་པ་ལ་གནོད་བྱེད་དོ། །
དང་པོ་ལ། མར་པ་ནས་བརྒྱུད་པའི་རྣལ་འབྱོར་མའི་བྱིན་རླབས་ལྷད་མ་ཞུགས་པ་དེས་སྨིན་བྱེད་ཀྱི་དབང་གི་གོ་མི་ཆོད་པར་བསྟན། དེ་ལ་ལྷད་ཅན་གྱི་ཆོ་ག་སྦྱར་ནས་དབང་དུ་འདོད་པ་དགག་པའོ། ། དང་པོ་ནི། དེང་སང་རྗེ་དྭགས་པོའི་རྗེས་འབྲང་འགའ་ཞིག མར་པ་ནས་བརྒྱུད་པའི་རྡོ་རྗེ་ཕག་མོ་ལྷ་ལྔའི་བྱིན་རླབས་དེ་ཉིད་སློབ་མ་མ་སྨིན་པ་སྨིན་པར་བྱེད་པའི་དབང་བསྐུར་ཡིན་ཞེས་ཟེར་ཞིང་། དེ་ཡིས་གསང་སྔགས་ཟབ་མོ་ཉན་པའི་ཆོས་ཀྱི་སྒོ་ཕྱེ་ནས། གཏུམ་མོ་ལ་སོགས་པ་ནཱ་རོའི་ཆོས་དྲུག་སྒོམ་པ་མཐོང་ངོ་། ། འདིར་ཊཱི་ཀ་བྱེད་པ་ཁ་ཅིག རྗེ་དྭགས་པོའི་སྐུ་ཚེ་སྟོད་ལ།
དབང་བསྐུར་གཞན་དུ་ཞུར་བཏང་ནས་ཁྲིད་དང་ཟབ་ལམ་སྟེར་བ་ལ། ཕྱིས་དབང་ཞུར་བཏང་བ་རྣམས་དེར་བསྡད་ནས་ལོག་མ་བྱུང་བ་དང་། ངེད་རང་ལ་ཡང་དབང་ཤེས་པ་གཅིག་མཁོ་བ་འདུག་སྟེ་གསུངས་པས། ཀོང་ནི་རུ་པ་ན་རེ། ཕག་མོའི་དབང་གཅིག་ངས་ཤེས་ཞུས་པས། འོ་ན་དེས་ཆོག་གསུངས་པས། དེ་ནས་ཆོས་སྒོ་ཞེས་པའི་སྲོལ་བྱུང་ལ། དེ་ཡན་ཆད་བརྒྱུད་པའི་ཁུངས་མི་སྣང་ངོ་། ། ཞེས་འཕགས་པ་རིན་པོ་ཆེ་གསུང་ངོ་ཞེས་ཀུ་མཱ་རའི་རྣམ་བཤད་ལས་འབྱུང་སྟེ། དེ་ནི་བརྡ་བཞིའི་དབང་ལ་དགོངས་པར་འཆད་དགོས་ཀྱི།
སྤྱིར་མར་པ་ནས་བརྒྱུད་པའི་ཕག་མོའི་བྱིན་རླབས་མེད་པར་འཆད་པ་ནི་མ་ཡིན་ནོ། ། དེ་དགག་པ་ནི། ཕག་མོའི་བྱིན་རླབས་ཙམ་གྱིས་སྨིན་བྱེད་ཀྱི་དབང་གི་གོ་ཆོད་པ་མི་འཐད་དེ། འདི་འདྲ་རྒྱུད་སྡེ་ལས་མ་གསུངས་ཤིང་། ཚད་ལྡན་གྱི་བསྟན་བཅོས་རྣམས་ལས་བཤད་པ་མེད་པའི་ཕྱིར། རྡོ་རྗེ་ཕག་མོའི་གཞུང་ཉིད་ལས་ཀྱང་། དབང་བསྐུར་ཐོབ་ཅིང་དམ་ཚིག་དང་ལྡན་པ་དེ་ལ་བྱིན་རླབས་བྱ་བར་གསུངས་ཀྱི། དབང་བསྐུར་མེད་པ་སྟེ་མ་ཐོབ་པར་བྱིན་རླབས་བྱེད་པ་བཀག་པའི་ཕྱིར། རྡོ་རྗེ་ཕག་མོའི་གཞུང་ནི། རྣམ་བཤད་མཛད་པ་བསམ་ཡས་པ་དང་།
སྒ་གདོང་པ་ནི། ཇོ་བོས་མཛད་པའི་རྗེ་བཙུན་མ་རིན་ཆེན་རྒྱན་གྱི་སྒྲུབ་ཐབས་ལས། རྣལ་འབྱོར་པ་དབང་བསྐུར་བ་ཐམས་ཅད་ཡོངས་སུ་རྫོགས་པས་ཡིད་དང་རྗེས་སུ་མཐུན་པའི་གནས་སུ། ཞེས་སོགས་དང་། སྔོན་གྱི་བླ་མའི་མན་ངག་གི་དབང་བསྐུར་བའི་རིམ་པས་དེའི་དོན་ལ་དམིགས་པས་རྡོ་རྗེ་རྣལ་འབྱོར་མར་བསམ་པར་བྱའོ། ། ཞེས་པ་འདྲེན་ཞིང་། ཀུ་མཱ་ར་ནི། རྡོ་རྗེ་ཕག་མོའི་རྒྱུད་ཉིད་ལས། ཞེས་གསུངས་ཡང་ལུང་དྲངས་པ་མི་སྣང་ངོ་། ། ཡང་རྗེ་བཙུན་ཆེན་པོས།
རྣལ་འབྱོར་བྱང་སེང་གི་དྲི་ལན་དུ་ལུང་དྲངས་པ་ནི། རྒྱལ་པོ་ཨིནྡྲ་བྷུ་ཏིས་མཛད་པ་ཞལ་གཉིས་མ་ཆུང་བ་ལས། སྔགས་པས་ཐོག་མར་བླ་མ་དང་། སངས་རྒྱས་ལ་སེམས་དང་བའི་ཡིད་ཀྱིས་བྱང་ཆུབ་ཀྱི་སེམས་བརྟན་པར་བཟུང་སྟེ། དབང་བསྐུར་བ་ཡང་དག་པ་ཐོབ་ནས། ཞེས་གསུངས་སོ། ། ལུང་འདི་དག་གིས། རྣལ་འབྱོར་མ་སྒོམ་པ་ལ་དབང་ཐོབ་དགོས་པར་བསྟན་ཀྱང་། བྱིན་རླབས་དབང་བསྐུར་ཡིན་པ་ལ་གནོད་པའི་ཚིག་མི་སྣང་ཞིང་། བསམ་ཡས་པའི་ཊཱི་ཀར།
བྱིན་རླབས་ཀྱི་སྐབས་སུ་རྣལ་འབྱོར་མ་བསྒོམ་དགོས་པས་སོ་ཞེས་ཟེར་མོད། ། ནུས་པ་ཆེར་མི་སྣང་ངོ་། ། དཔེའི་སྒོ་ནས་བཤད་པ་ནི། དཔེར་ན་དངུལ་ཆུའི་བཅུད་ལེན་བྱེད་པ་ལ། མུ་ཟིའི་བཅུད་ལེན་གྱིས་དངུལ་ཆུ་འཇུ་བར་བྱས་ནས། དེ་ནས་དངུལ་ཆུ་ཟ་བར་བཅུད་ལེན་གྱི་བསྟན་བཅོས་ལས་གསུངས་སོ། ། མུ་ཟི་ཐོག་མར་མ་བསྟེན་པར་དངུལ་ཆུ་ཟོས་ན་འཆི་བ་བཞིན། དེ་བཞིན་ཐོག་མར་དབང་བསྐུར་བླངས་ལ། དེ་ལ་རྡོ་རྗེ་ཕག་མོ་སྦྱིན་པ་སྟེ་བྱིན་རླབས་བྱ་དགོས་སོ། ། ཡང་དབང་བསྐུར་མེད་པ་སྟེ་མ་ཐོབ་པ་ལ་བྱིན་རླབས་བྱས་ན་དམ་ཚིག་ཉམས་པར་ཐུབ་པས་གསུངས་ཏེ།
གསུངས་ཚུལ་འོག་ནས་འཆད་དོ། ། གཞན་ཡང་རྡོ་རྗེ་ཕག་མོའི་བྱིན་རླབས་འདི་ནི་སྨིན་ཟིན་གྲོལ་བར་བྱེད་པ་ཙམ་ཡིན་གྱི། མ་སྨིན་པ་སྨིན་པར་བྱེད་པ་མ་ཡིན་ཏེ། རྡོ་རྗེ་ཕག་མོའི་བྱིན་རླབས་ཙམ་ལ་སྡོམ་པ་གསུམ་ལྡན་བྱར་མི་རུང་ཞིང་། ཕྱི་ནང་སོགས་ཀྱི་རྟེན་འབྲེལ་འགྲིག་པར་མི་འགྱུར་ཞིང་། སྐུ་བཞིའི་ས་བོན་ཐེབས་མི་ནུས་པ་དེའི་ཕྱིར་རོ། ། དེའི་ཤེས་བྱེད་སྦྱང་གཞི་སྦྱོང་བྱེད་ངོ་སྤྲོད་པའི་ཆོ་གའི་ཡན་ལག་མ་ཚང་བས་སོ། ། རྒྱུ་མཚན་དེས་ན་ཐུབ་པ་དེ་ཉིད་འདུས་པ་ལ་སོགས་པའི་རྒྱུད་སྡེ་ལས་དཀྱིལ་འཁོར་ཆེན་པོ་མ་མཐོང་བའི་མདུན་དུ་འདི་ནི་མ་སྨྲ་ཞིག གལ་ཏེ་སྨྲས་ན་དམ་ཚིག་ཉམས་པར་འགྱུར་ཞེས་གསུངས་ཏེ། དེ་ཡང་དེ་ཉིད་འདུས་པ་ལས།
དེང་ཁྱོད་ཉིད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི། ངས་ཁྱོད་ལ་དེ་བཞིན་གཤེགས་པ་ཐམས་ཅད་དུ་འགྲུབ་པའང་ཐོབ་ན། དངོས་གྲུབ་གཞན་ལྟ་ཅི་སྨོས་ཏེ། དེ་ལྟ་བུའི་ཡེ་ཤེས་བསྐྱེད་པར་བྱའི། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ལ་མ་སྨྲ་ཞིག དམ་ཚིག་ཉམས་པར་གྱུར་ཏ་རེ། ཞེས་གསུངས་པས་སོ། ། གཉིས་པ། དེ་ལ་ལྷད་ཅན་གྱི་ཆོ་ག་སྦྱར་ནས་དབང་དུ་འདོད་པ་དགག་པ་ལ། སྤྱིར་བརྡ་བཞིའི་དབང་གསུངས་སུ་ཆུག་ཀྱང་དེས་དབང་གི་གོ་མི་ཆོད་པར་བསྟན།
མར་པ་ནས་བརྒྱུད་པའི་རྣལ་འབྱོར་མ་ལ་དབང་གི་ཆོ་ག་རྒྱས་པར་སྦྱོར་བ་རང་བཟོར་བསྟན་པའོ། ། དང་པོ་ནི། ཕྱག་རྒྱ་བ་འགའ་ཞིག་གིས། འདི་ལའང་ཕག་མགོ་དང་། ལ་སོགས་པས་གྲི་གུག་དང་མདའ་གཞུ་དང་། ཆངས་པ་སྟོང་པ་ལ་སོགས་པའི་དབང་བསྐུར་ཡོད་ཅེས་ཟེར་མོད། ། མི་འཐད་དེ། འདི་འདྲ་དབང་བསྐུར་ཉིད་མ་ཡིན་ཞིང་། རྒྱུད་སྡེ་ཀུན་ལས་འདི་མ་གསུངས་སོ། ། གལ་ཏེ་བརྒྱ་ལ་ཁོ་བོས་མ་མཐོང་བའི་རྒྱུད་ལས་གསུངས་པ་སྲིད་ཀྱང་།
རྗེས་གནང་ཙམ་ཡིན་གྱི་དབང་བསྐུར་ཉིད་མ་ཡིན་ཏེ། དེའི་མཚན་ཉིད་མ་ཚང་བའི་ཕྱིར། བུམ་དབང་བཅུ་གཅིག་གི་ནང་ན་རྗེས་གནང་གསུངས་པ་ནི། དབང་གི་ཡན་ལག་ལ་དེར་བཏགས་པ་ཡིན་ལ། སམ་བྷུ་ཊཱི་ལས། དབང་དང་རྗེས་གནང་ཐོབ་པ་ཡིས། ། ཞེས་གཉིས་པོ་ཐ་དད་དུ་བཤད་དོ། ། ཞེས་ཆག་ལོའི་དྲི་ལན་ལས་གསུངས་སོ། ། གཉིས་པ་ནི། རྒ་ལོའི་སློབ་མ་སྔགས་ཆུང་པ་ལ་ལ་མར་པ་ནས་བརྒྱུད་པའི་རྡོ་རྗེ་ཕག་མོའི་བྱིན་རླབས་ལ་སྔགས་ཀྱི་སྡོམ་པ་འབོགས་པའི་ཆོ་ག་དང་།
དཀྱིལ་འཁོར་དང་དབང་བསྐུར་དངོས་གཞི་དང་། དཀྱིལ་འཁོར་དུ་འཇུག་པ་སོགས་རྒྱུད་དང་བསྟན་བཅོས་ལས་མ་བཤད་ཅིང་། སློབ་དཔོན་སྔ་མའི་མན་ངག་ལ་མེད་པའི་རང་བཟོའི་ཆོ་ག་བྱེད་པ་ཐོས་སོ། ། དེ་འདྲའི་རང་བཟོ་ཆོ་གར་འགྱུར་མི་སྲིད་དེ། དབང་བསྐུར་སོགས་ཀྱི་ཆོ་ག་སངས་རྒྱས་ཁོ་ནའི་སྤྱོད་ཡུལ་ཡིན་པའི་ཕྱིར། དཔེར་ན་ཁྱིམ་པས་གསོལ་བཞིའི་ལས་བྱས་ཀྱང་། དགེ་སློང་གི་སྡོམ་པ་མི་འཆགས་པ་ལྟར། རྡོ་རྗེ་ཕག་མོའི་བྱིན་རླབས་ལ་སྔགས་ཀྱི་སྡོམ་པ་ཕོག་ཀྱང་འཆགས་པར་མི་འགྱུར་རོ། ། གཞན་ཡང་། ཆོ་ག་ཅུང་ཟད་ཉམས་པ་ལ།
ཆོ་ག་འཆགས་པར་མ་གསུངས་ཏེ། ཆོ་ག་ལས་འདས་ན་ལས་མི་འཆགས་སོ། ། ཞེས་འདུལ་བ་ལས་གསུངས་ན། ཁྱེད་ཀྱི་འདི་ལྟ་བུ་སྦྱང་གཞི་སྦྱོང་བྱེད་ངོ་འཕྲོད་པའི་ཆོ་གའི་ཡན་ལག་ཕལ་ཆེར་ཉམས་པ་ལ། ཆོ་ག་རྣམ་དག་འཆགས་པར་འགྱུར་རེ་སྐན་ཏེ་མི་འཆགས་སོ། ། དེས་ན་རྒྱུད་འཆད་པའི་གནས་སྐབས་སུ་ཅུང་ཟད་ནོར་བར་གྱུར་ཀྱང་བླའི། དབང་གི་ཆོ་ག་ནོར་བར་གྱུར་པ་ལ་གྲུབ་པ་ནམ་ཡང་མེད་པར་གསུངས་ཏེ། གསང་བ་སྤྱི་རྒྱུད་ལས། ཁྱད་པར་ཅན་གྱི་ལས་རྣམས་ལ། ། ལྷ་དུས་བྱ་བ་དུས་བཞིན་སྤྱད། །
གཞན་དུ་ཆོ་ག་ཉམས་པའི་ཕྱིར། ། གྲུབ་པ་ནམ་ཡང་ཡོད་མ་ཡིན། ། ཞེས་སོ། ། ཡང་རྡོ་རྗེ་ཕག་མོ་ལ་དབང་གི་ཆོ་ག་མེད་པ་ནི་མ་ཡིན་ཏེ། ཕག་མོ་ལྷ་བཅུ་གསུམ་མའི་དཀྱིལ་འཁོར་གྱི་ཆོ་ག་རིགས་ལྡན་ཁྱབ་འཇུག་སྦས་པས་མཛད་པ་དང་། ཕག་མོ་ལྷ་སོ་བདུན་མའི་སྒྲུབ་ཐབས་སློབ་དཔོན་དགེ་བའི་འབྱུང་གནས་སྦས་པས་མཛད་པ་དང་། རྡོ་རྗེ་རྣལ་འབྱོར་མའི་དབང་གི་ཆོ་ག་ཤ་བ་རི་དབང་ཕྱུག་གིས་མཛད་པ་དང་། ཕག་མོ་མངོན་འབྱུང་གི་དཀྱིལ་འཁོར་གྱི་ཆོ་ག་དང་། དེའི་སྒྲུབ་ཐབས་ཤྲི་ཨུ་མ་པ་ཏིས་མཛད་པ་རྣམས་ཡོད་པས་སོ། ། འོ་ན་རྡོ་རྗེ་ཕག་མོའི་བྱིན་རླབས་ལ་སྡོམ་པ་མི་ཐོབ་ན།
རང་ལུགས་ཀྱི་རྡོ་རྗེ་རྣལ་འབྱོར་མའི་བྱིན་རླབས་ལ། སྡོམ་གཟུང་གི་ཆོ་ག་དགོས་པ་མེད་པར་འགྱུར་རོ་ཞེ་ན། དེ་ནི་སྡོམ་པ་མ་ཐོབ་པ་ཐོབ་པར་བྱེད་པ་མ་ཡིན་ཡང་། བཟུང་ཟིན་གསལ་བཏབ་ན་བྱིན་རླབས་འཆགས་པའི་དགོས་པ་ཡོད་པའོ། ། ཡང་འདིར་བྱིན་རླབས་ཆོས་སྒོ་ཡིན་པ་བཀག་པ་ལྟ་བུར་སྣང་བ་ནི། དེ་སྨིན་བྱེད་ཀྱི་དབང་ཡིན་པ་བཀག་པ་ཡིན་གྱི། ཆོས་སྒོའི་དོན་ཙམ་ནི་ཁས་ལེན་དགོས་ཏེ། དཔེར་ན་རྩ་དབུ་མའི་རྫོགས་རིམ་ཉན་པའི་སྔ་རོལ་དུ། རྡོ་རྗེ་རྣལ་འབྱོར་མའི་བྱིན་རླབས་ངེས་པར་སྔོན་དུ་འགྲོ་དགོས་པ་བཞིན་ནོ། ། ཡང་རྗེ་བཙུན་རྩེ་མོས་ནི་རང་ལུགས་ལ་ཡང་ཆོས་སྒོའི་ཐ་སྙད་གསུངས་སོ། །
གཉིས་པ་གནོད་བྱེད་ལ། ད་ལྟར་གྱི་དུས་སུ་སྔོན་གྱི་ཆོ་གས་སོ་ཐར་གྱི་ཆོས་སྒོ་འབྱེད་པར་ཐལ་བའི་མཚུངས་པ་དང་། བྱིན་རླབས་དབང་བསྐུར་ཡིན་དུ་ཆུག་ཀྱང་སློབ་མའི་གྲངས་ལ་འཁྲུལ་པ་དགག དང་པོ་ནི། གཞན་ཡང་ཕག་མོའི་བྱིན་རླབས་ལ། སྔར་སྔགས་ལ་ཞུགས་མ་མྱོང་བའི་གང་ཟག་གསང་སྔགས་ཉམས་སུ་ལེན་པའི་ཆོས་སྒོར་བྱེད་པ་ནི། རྒྱུད་སྡེ་གང་ནའང་བཤད་པ་མེད་པས། དེ་ལྟར་བྱེད་པ་བས། དགེ་སློང་བྱེད་པ་ལ། སྟོན་པ་སངས་རྒྱས་རང་བྱུང་གི་བསྙེན་རྫོགས་དང་།
རང་སངས་རྒྱས་མཁན་སློབ་མེད་པའི་བསྙེན་རྫོགས་དང་། ལྔ་སྡེ་བཟང་པོ་ཡེ་ཤེས་ཁོང་དུ་ཆུད་པ་དང་། ཆོས་སྦྱིན་མ་འཕྲིན་གྱིས་བསྙེན་པར་རྫོགས་པ་དང་། དེ་བཞིན་དུ་འོད་སྲུང་ཆེན་པོ་སྟོན་པར་ཁས་བླངས་པའི་དང་། གྲགས་པ་ལ་སོགས་པ་ཚུར་ཤོག་གི་བསྙེན་རྫོགས་དང་། སོགས་པས་བསྡུས་པ་སྐྱེ་དགུའི་བདག་མོ་ལྕི་བའི་ཆོས་བརྒྱད་སྤོང་བར་ཁས་བླངས་པའི་དང་། བཟང་སྡེའི་ཚོགས་དྲུག་ཅུ་སྐྱབས་འགྲོ་ཁས་བླངས་ཀྱི་དང་། ལེགས་བྱིན་དྲི་བས་བརྙེས་པའི་དང་། གསོལ་བཞིའི་ལས་ཀྱི་ཅིག་ཅར་རབ་ཏུ་བྱུང་བ་དང་བསྙེན་པར་རྫོགས་པ་སྒྲུབ་པ་སྟེ་བཅུ་གསུངས་པ་ལས། དེ་དག་གང་ཡང་རུང་བས་ད་ལྟར་གྱི་དུས་སུ་བླང་བར་གྱིས་ཤིག་སྟེ།
དབང་བསྐུར་སྔོན་དུ་མ་སོང་བར་བྱིན་རླབས་ཙམ་གྱིས་ཆོས་སྒོ་འབྱེད་པ་དང་གཉིས་ཀ་འཁྲུལ་པ་ཡིན་པ་མཉམ་པོ་ལ་བཅུ་པོ་འདི་རྣམས་སྔོན་གྱི་ཆོ་གར་བཤད་པས་སོ། ། གང་དུ་བཤད་ཅེ་ན། འདིར་སྒ་བ་གདོང་པ་འདུལ་བ་ལུང་ལས་བཤད་ཅེས་གསུངས་ལ། གོ་ཊཱིཀ་པ་དེའི་རྗེས་ཟློས་བྱེད་མོད། དེ་ལུང་མ་མཐོང་བའི་ཕོ་ཚོད་ཙམ་དུ་ཟད་དེ། ལུང་གཞི་དང་། འདུལ་བ་མདོ་རྩ་གཉིས་ལས་ནི། གསོལ་བཞིའི་ལས་ཀྱིས་རབ་བྱུང་དང་བསྙེན་རྫོགས་ཅིག་ཅར་དུ་བསྒྲུབ་པ་ཁོ་ན་ལ་སྔོན་གྱི་ཆོ་གའི་ཐ་སྙད་མཛད་པའི་ཕྱིར། ཡང་རྣམ་མཛད་པ་ཀུ་མཱ་ར་ནི། མཛོད་ཀྱི་འགྲེལ་པ་དང་།
ལུང་མ་མོ་གཉིས་ལས། བསྙེན་པར་རྫོགས་པའི་ཚུལ་བཅུ་གསུངས་པ་དེ། སྔོན་གྱི་ཆོ་ག་ཞེས་གསུངས་པ་ནི་མི་འཐད་དེ། དེར་ནི་ལྔ་ཚོགས་དང་། བཅུ་ཚོགས་ཀྱང་བགྲངས་ལ། དེ་གཉིས་ནི་ད་ལྟའི་ཆོ་གའི་དབྱེ་བ་ཡིན་ཕྱིར་དང་། སྔོན་ཆོག་ཡིན་ངོ་ཤེས་པའི་གསོལ་བཞིའི་ཆོ་ག་དེ་དེར་མ་བགྲངས་པའི་ཕྱིར་རོ། ། འོ་ན་ཅི་ཞེ་ན། སྔོན་ཆོག་ཅེས་པ་ནི། སྔོན་གྱི་གང་ཟག་སྲིད་པ་ཐ་མ་པ་སྨིན་པ་གསུམ་ཤས་ཆེ་ཞིང་།
སྒྲིབ་པ་གསུམ་ཤས་ཆུང་བའི་རྒྱུད་ལ་བསྙེན་པར་རྫོགས་པའི་ཆོ་ག་ཞིག་ལ་སྔོན་གྱི་ཆོ་ག་ཞེས་བྱ་ལ། སྒྲ་བཤད་དེ་ཚང་བ་ལ་དགོངས་ནས་གོང་དུ་བགྲངས་པ་བཅུ་པོ་དེ་ལ་སྔོན་ཆོག་གི་ཐ་སྙད་མཛད་པ་ཡིན་ཞིང་། བཤད་ཅེས་པ་ཡང་། སྒྲ་བཤད་ཚང་བ་ཙམ་ལ་དགོངས་པའོ། ། བྱ་འདུལ་ལ་སོགས་པའི་འདུལ་བ་འཛིན་པ་སྔ་རབས་པ་ཕལ་ཆེར་གྱིས་ཀྱང་། གོང་དུ་བགྲངས་པའི་བཅུ་པོ་ལ་སྔོན་ཆོག་གི་ཐ་སྙད་མཛད་དོ། ། དེས་ན་ཉན་ཐོས་ཐེག་པའི་ལག་ལེན་ནི་ནུབ་ཀྱང་གཟུགས་བརྙན་ཙམ་ཞིག་སྣང་སྟེ། ད་ལྟར་གྱི་དུས་སུ་སྔོན་ཆོག་ཚེགས་ཆུང་ཡང་མི་བྱེད་པས་སོ། ། རྡོ་རྗེ་ཐེག་པའི་བསྟན་པ་ལ་གཟུགས་བརྙན་ཙམ་ཡང་མི་སྣང་ངོ་སྟེ། དཔེར་ན་ཕག་མོའི་བྱིན་རླབས་ཙམ་ཀྱིས་སྨིན་བྱེད་ཀྱི་གོ་ཆོད་པར་འདོད་པས་སོ། །
གཉིས་པ། བྱིན་རླབས་དབང་བསྐུར་ཡིན་དུ་ཆུག་ཀྱང་སློབ་མའི་གྲངས་ལ་འཁྲུལ་པ་དགག་པ་ལ། དབང་གི་སློབ་མ་ལ་གྲངས་ངེས་མི་དགོས་ན་བསྙེན་རྫོགས་ཀྱི་སློབ་མ་ལ་གྲངས་ངེས་མི་དགོས་པར་ཐལ་བ། དབང་གི་སློབ་མ་ལ་གྲངས་ངེས་དགོས་པའི་ལུང་རིགས་བཤད། ལུང་དོན་དེ་ལ་ལོག་རྟོག་དགག་པའོ། ། དང་པོ་ནི། བླུན་པོ་སྙིང་ཕོད་ཅན་གྱིས་ཀྱང་འདུལ་བའི་ཆོ་ག་ལ་བརྒལ་མ་ནུས་ཏེ། དཔེར་ན་རབ་བྱུང་གང་ཟག་བསྙེན་པར་རྫོགས་པའི་ཚེ་མཚམས་ནང་གཅིག་ཏུ་གསུམ་ལས་མང་བ་ཅིག་ཅར་འཇུག་མི་ནུས་སོ། ། དུ་མ་མཁན་པོ་གཅིག་ལ་གསུམ་མན་ཆད། ། ཅེས་གསུངས་པས་སོ། །
ས་བཅད་དང་འདི་འགྲིག་པར་སྣང་ལ། ཡང་ན་རབ་བྱུང་ཞུ་བའི་ཚེ། གསུམ་ལས་མང་བ་འཇུག་མི་ནུས་ཞེས་སྦྱར་ཏེ། བར་མ་རབ་བྱུང་དངོས་གཞིའི་ལས་ནི་གང་ཟག་རྐྱང་པའི་ལས་ཡིན་པས། ཚོགས་ཀྱིས་མི་བྱའོ་ཞེས་པ་ལྟ་བུའི་དགག་བྱ་མེད་པའི་ཕྱིར་རོ། ། གསང་སྔགས་ཆོ་ག་ཕལ་ཆེར་ལ་བླུན་པོ་རྣམས་ཀྱིས་རང་བཟོར་སྤྱོད་དེ། སྔགས་ཀྱི་དབང་བསྐུར་བྱེད་པ་ཐམས་ཅད་ལ་གྲངས་ངེས་མེད་པར་དབང་བསྐུར་བྱེད་པ་འདི་ནི་མི་འཐད་དེ། རྡོ་རྗེ་འཆང་གིས་རྒྱུད་ལས་བཀག་པས་སོ། ། གཉིས་པ་ནི། དབང་གི་སློབ་མ་ལ་རྣམ་པ་ཐམས་ཅད་དུ་གྲངས་ངེས་མེད་པར་དབང་བསྐུར་བྱེད་པ་མི་འཐད་དེ།
སྤྱོད་པའི་རྒྱུད་ཀྱི་དབང་བསྐུར་གྱི་སློབ་མ་རྗེས་བཟུང་ལ་གྲངས་ངེས་མེད་པར་བཤད་ཀྱང་། ལྷག་མ་དམིགས་བསལ་མཛད་པ་ཡི་རྒྱུད་སྡེ་གཞན་གསུམ་གྱི་སློབ་མ་རྗེས་བཟུང་ལ་གྲངས་ངེས་ཡོད་པས་སོ། ། དང་པོའི་ཤེས་བྱེད་རྣམ་སྣང་མངོན་བྱང་ལས། འོན་ཀྱང་སློབ་དཔོན་སྙིང་རྗེ་ཆེན་པོ་དང་ལྡན་པས་སེམས་ཅན་གྱི་ཁམས་མ་ལུས་པ་བསྒྲལ་བར་དམ་བཅའ་བ་ཁོ་ནར་བྱ་སྟེ། དེས་བྱང་ཆུབ་ཀྱི་སེམས་ཀྱི་རྒྱུར་འགྱུར་བར་བྱ་བའི་ཕྱིར། སེམས་ཅན་ཚད་མེད་པ་ཡོངས་སུ་གཟུང་བར་བྱའོ། ། ཞེས་གསུངས། ཊཱི་ཀ་སྔ་མ་རྣམས་ཀྱིས། བཅུ་འམ་བརྒྱད་དམ་བདུན་ནམ་ལྔ། ། གཅིག་གཉིས་བཞི་ལས་ལྷག་ཀྱང་རུང་། །
དཔྱད་མི་དགོས་པར་གཟུང་བར་བྱ། ། ཞེས་པ་དེ་འདྲེན་མོད། དེ་ལ་ནི་ཁ་འཆམ་དང་ཁ་ཡར་གྱི་གྲངས་ངེས་མ་བྱས་ཀྱང་། བཅུ་ཚུན་ཆད་ཀྱི་གྲངས་ངེས་བྱས་ལ། དེ་ཡང་དབང་བསྐུར་དངོས་གཞིའི་དབང་དུ་བྱས་པར་གསལ་ལོ། ། གལ་ཏེ་བཅུ་ཚུན་ཆད་གསུངས་པ་དེ་མཚོན་བྱེད་ཙམ་ཡིན་ནོ་སྙམ་ན་དེ་ཡང་མ་ཡིན་ཏེ། དེའི་རྗེས་སུ་གྲངས་ཀྱི་ཚད་འདི་བྱས་སོ། ། ཞེས་གསུངས་པས་སོ། ། ལྷག་མ་དམིགས་བསལ་མཛད་པའི་སློབ་མ་ལ་གྲངས་ངེས་ཡོད་པའི་ཤེས་བྱེད་ནི། གསང་བ་སྤྱི་རྒྱུད་ལས།
མཁས་པས་སློབ་མ་གཅིག་གམ་གསུམ། ། ལྔའམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་གཟུང་། ། དེ་བས་ལྷག་པའི་སློབ་མ་ནི། ། ཡོངས་སུ་བཟུང་བ་མི་ཤིས་སོ། ། ཞེས་གསུངས་པ་འདི་ནི། ། སྤྱོད་རྒྱུད་ཀྱི་ལྷག་མ་རྒྱུད་སྡེ་གསུམ་པོ་ཀུན་ལ་ཤེས་བྱེད་དུ་འཇུག་པ་ཡིན་ནོ། ། འདིར་ལྷ་བཙུན་བསམ་ཡས་པའི་ཊཱི་ཀར། ལྷག་མ་དམིགས་བསལ་མ་མཛད་པའི། །
ཞེས་འབྱུང་བ་ལེགས་པར་མངོན་ནོ། ། གཅིག་ནས་ཉི་ཤུ་རྩ་ལྔའི་བར་གསུངས་པ་དེ་ཡང་། སློབ་མ་རྗེས་གཟུང་གི་གྲངས་ཡིན་གྱི། དབང་བསྐུར་དངོས་གཞིའི་ཚེ་ནི། དཀྱིལ་འཁོར་གཅིག་ཏུ་དབང་རྫས་གཅིག་གིས་སློབ་མ་གཅིག་ལས་ལྷག་པ་ལ་དབང་བསྐུར་བར་མ་གསུངས་ཏེ། མཁས་པས་ཅིག་ཅར་སློབ་མ་གཉིས། ། དབང་བསྐུར་བ་ནི་ཡོང་མི་བྱ། ། ཞེས་དང་། སློབ་མ་རེ་རེ་ནས་བཀུག་སྟེ། གསང་གཏོར་སྔ་མ་བཞིན་བྱས་ལ། །
ཞེས་གསུངས་སོ། ། དབང་རྫས་དུ་མ་ཡོད་ན་དཀྱིལ་འཁོར་གཅིག་ཏུ་ཡང་སློབ་མ་དུ་མ་ཅིག་ཅར་དུ་དབང་བསྐུར་བས་ཆོག་པར་མངོན་ཏེ། གཉིས་སམ་གསུམ་མམ་བཞི་ཡང་རུང་། ། བླ་མས་དབང་བསྐུར་བྱ་བ་ནི། ། ཡོ་བྱད་གསར་པ་གཞན་རྣམས་ཀྱིས། ། ཐམས་ཅད་སོ་སོ་སོ་སོར་བྱ། ། ཞེས་སོ། ། འོ་ན་དེང་སང་བླ་མ་རྣམས། སློབ་མ་རྗེས་འཛིན་ལ་གྲངས་ངེས་མི་མཛད་པ་ཅི་ཞེ་ན། དེ་ནི་སློབ་དཔོན་སྙིང་རྗེ་ཆེན་པོ་དང་ལྡན་པས་བྱང་ཆུབ་ཀྱི་སེམས་ཀྱི་རྒྱུར་འགྱུར་བའི་དགོས་པ་ཁྱད་པར་ཅན་ལ་དགོངས་པའོ། །
རྒྱས་པར་ནི་གསེར་གྱི་ཐུར་མ་དང་། བྲང་མོ་ཆེ་བའི་བརྒལ་ལན་དུ་བལྟ་བར་བྱའོ། ། དེའི་རྒྱུ་མཚན་ཉེར་ལྔ་དེ་བས་ལྷག་པའི་སློབ་མ་ལ་དབང་བསྐུར་དངོས་གཞིའི་ཆོ་ག་ནི་ཡོངས་སུ་རྫོགས་པ་མཚན་མོ་གཅིག་ལ་ཚར་བར་མི་ནུས་ལ། དེའི་མཚན་མོ་མ་ཚར་ན། ཆོ་ག་ཉམས་པར་འགྱུར་བར་གསུངས་པའི་ཕྱིར་ཏེ། དེ་ཡང་གསང་བ་སྤྱི་རྒྱུད་ལས། ། ལྷ་ཡང་ཉི་མ་ནུབ་པ་ན། ། ཕན་པར་བྱེད་པའི་དཀྱིལ་འཁོར་དུ། ། ངེས་པར་བྱིན་གྱིས་བརླབས་ཀྱིས་འདུ། ། ཉི་མ་ཤར་བར་མ་གྱུར་པར། །
མཆོད་ནས་གཤེགས་སུ་གསོལ་བ་ཤིས། ། ཞེས་གསུངས་པས་སོ། ། འདིར་ལྷ་ཞེས་པ་གང་དུ་དབང་བསྐུར་བའི་དཀྱིལ་འཁོར་དུ་སྤྱན་དྲངས་པའི་ཡེ་ཤེས་ཀྱི་ལྷ་དང་། གང་གིས་དབང་སྐུར་བྱེད་ནམ་མཁའི་ལྷ་ལྟ་བུ་ལ་བྱེད་པ་ནི་མ་ཡིན་ཏེ། ཡིན་ན་རས་བྲིས་ཀྱི་དཀྱིལ་འཁོར་དང་ལུགས་སྐུ་སོགས་ལ་རབ་ཏུ་གནས་པའི་ལྷ་ཡང་ཉི་མ་མ་ཤར་གོང་དུ་གཤེགས་དགོས་པར་ཐལ་བའི་ཕྱིར་དང་། སྒྲུབ་ཅིང་མཆོད་པ་གཅིག་ལ་ཉི་མ་མང་པོ་ཐོགས་པ། དཔལ་མཆོག་དང་། རྩེ་མོ་རིགས་བསྡུས་ལྟ་བུ་དང་། སློབ་མ་རྣམས་རྡོ་རྗེ་སློབ་དཔོན་དུ་དབང་བསྐུར་བ་མན་ཆད་ཀྱི་དབང་ཚར་གཅིག་ལ། ཞག་མང་པོ་ཐོགས་པ་དེ་དག་ལ་ཧ་ཅང་ཐལ་བའི་ཕྱིར།
འོ་ན་ཅི་ཞེ་ན། རྡོ་རྗེ་སློབ་དཔོན་གྱི་དཀྱིལ་འཁོར་གྱི་ཁང་པའི་གནས་དེར། ངེས་པར་སྤྱན་འདྲེན་པ་མ་ཡིན་ཞིང་། བྱིན་རླབས་ཀྱི་སྟོབས་ཀྱིས་ངེས་པར་མཚན་མོའི་དུས་ཁོ་ནར་འདུ་བའི་དཔའ་བོ་དང་རྣལ་འབྱོར་མའི་ལྷ་ཚོགས། རྗེས་ཀྱི་ཆོ་གའི་དུས་ཀྱི་གཏོར་མ་ལ་སོགས་པས་མཆོད་པའི་འོས་སུ་གྱུར་པ་རྣམས་དང་། རྒྱལ་ཆེན་རིས་བཞི་དང་། སུམ་ཅུ་རྩ་གསུམ་པའི་ལྷ་ལ་སོགས་པ་འཛམ་བུའི་གླིང་དུ་མཚན་མོ་ཁོ་ན་འོང་ཞིང་། ཆོས་ཉན་པ་སྦྱིན་པ་བྱུང་ན་མཚན་ཐོག་ཐག་ཏུ་འཁོད་པ་རྣམས་ལ་བྱ་དགོས་ཏེ། གསང་བ་སྤྱི་རྒྱུད་ཀྱི་ལུང་དྲངས་མ་ཐག་པའི་འཕྲོ་ལས། གཞན་ཡང་གང་དག་གསང་སྔགས་ལྷ། །
ལྷ་དང་འཇིག་རྟེན་སྐྱོང་བ་དང་། ། འབྱུང་པོ་བྱང་ཆུབ་བརྟན་གནས་དང་། ། སེམས་ཅན་བསྟན་པ་མངོན་དགའ་བ། ། ཞེས་པ་ནས། དཀྱིལ་འཁོར་དང་བཅས་ཐམས་ཅད་ནི། ། ཉེ་བར་བྱོན་པར་མཛད་པའི་རིགས། ། ཞེས་དང་། ཆོས་བསྒྲགས་ཀྱི་མདོ་ལས། ལྷ་དང་ལྷ་མིན་མིའམ་ཅི་ཡི་དབང་པོ་དང་། ། བརྒྱ་བྱིན་ལ་སོགས་ཆོས་ཀྱི་མཆོག་ལ་བྱ་བ་བྱས་པ་རྣམས། །
སངས་རྒྱས་གསུང་རབ་རབ་ཏུ་ཞི་ཞིང་བདེ་བའི་རྒྱུར་གྱུར་པ། ། འདི་དག་བཤད་ཀྱི་དམ་པའི་ཆོས་ཉན་ཕྱིར་ནི་འདིར་གཤེགས་ཤིག ། ཅེས་དང་། འདུལ་བ་ནས་ཀྱང་། ཚེས་བརྒྱད་དང་བཅུ་བཞི་དང་། བཅོ་ལྔ་རྣམས་ལ་ནུབ་མོ་ལྷ་རྣམས་འདུ་བར་གསུངས་པ་རྣམས་སོ། ། འདི་དག་ཀྱང་ཁོ་བོའི་བླ་མ་ཁོ་ནའི་ལེགས་པར་བཤད་པ་ཡིན་གྱི། རྣམ་བཤད་མཛད་པ་སྔ་མ་ཕལ་ཆེ་བ་ལ་མི་སྣང་ཞིང་། དེང་སང་སྡོམ་གསུམ་ལ་མཁས་པར་བླུན་པོ་རྣམས་ལ་གྲགས་པ་དེ་དག་ལ་ནི། གཞུང་དོན་གྱི་སྐབས་སུ་གསུང་རྒྱུ་ཅི་ཡང་མི་སྣང་ངོ་། །
ཡང་གོ་ཊཱིཀ་ལས། སློབ་མ་གྲངས་ངེས་མེད་པའི་དབང་བསྐུར་ཐམས་ཅད་སྨིན་བྱེད་དུ་མི་རུང་བའི་ས་བཅད་བྱས་ནས། སྤྱོད་རྒྱུད་ཀྱི་དབང་བསྐུར་གྱི་སློབ་མ་ལ་གྲངས་ངེས་མི་དགོས་ཞེས་ཟེར་བ་ཡང་ནང་འགལ་ལོ། ། གསུམ་པ། ལུང་དོན་ལ་ལོག་རྟོག་དགག་པ་ནི། གལ་ཏེ་གསང་བ་སྤྱི་རྒྱུད་འདི་ནི་བྱ་བའི་རྒྱུད་ཡིན་པས། རྒྱུད་སྡེ་གཞན་གོང་མ་གཉིས་ཀྱི་ཆོ་ག་མིན་སྙམ་ན། སྤྱོད་རྒྱུད་མ་གཏོགས་པ་གཞན་རྣམས་ཀུན་ལ་འདི་འཇུག་པར་སྤྱི་རྒྱུད་ཉིད་ལས་འདི་སྐད་གསུངས་ཏེ། གང་དུ་ལས་ནི་ཡོད་གྱུར་ལ། ། ལས་ཀྱི་ཆོ་ག་རྣམས་མེད་པ། །
དེར་ནི་སྤྱི་ཡི་རྒྱུད་དག་ལས། ། གསུངས་པའི་ཆོ་ག་མཁས་པས་བསྟེན། ། དེ་སྐད་གསུངས་པའི་ཕྱིར་ན་ཆོ་ག་འདི་རྒྱུད་གསུམ་པོ་རྣམས་ཀུན་ལ་འཇུག་པ་ཡིན་ནོ། ། གཉིས་པ། དེ་དེ་ལྟར་ཁས་མི་ལེན་ཡང་དབང་བསྐུར་འཁྲུལ་པ་བྱེད་པ་དགག་པ་ལ། ཆོ་ག་ཉམས་ན་དབང་མི་ཐོབ་པར་བསྟན། དབང་མ་ཐོབ་ན་ལམ་ཟབ་མོ་བསྒོམས་ཀྱང་སངས་རྒྱས་མི་ཐོབ་པར་བསྟན་པའོ། ། དང་པོ་ལ། གང་དུ་དབང་བསྐུར་བའི་དཀྱིལ་འཁོར་ལ་འཁྲུལ་པ་དགག ། གང་ལ་དབང་བསྐུར་བའི་སློབ་མའི་གྲངས་ལ་འཁྲུལ་པ་དགག །
ཇི་ལྟར་དབང་བསྐུར་བའི་ཆོ་ག་ལ་འཁྲུལ་པ་དགག ། དེ་ལས་བྱུང་བའི་བྱིན་རླབས་ལ་འཁྲུལ་པ་དགག་པའོ། ། དང་པོ་ནི། དེང་སང་བྱིན་རླབས་ཙམ་ལ་སྨིན་བྱེད་དུ་མི་བྱེད་པར་དབང་བསྐུར་བྱེད་པར་རློམ་པ་ཁ་ཅིག་ཀྱང་། རྫོགས་པའི་སངས་རྒྱས་ཀྱིས་གསུངས་པ་ཡི་དཀྱིལ་འཁོར་གྱི་ཆོ་ག ། སའི་ཆོ་ག་དང་། སྟ་གོན་དང་། འཇུག་པ་དང་། དབང་བསྐུར་དངོས་གཞི་དང་། མཐའ་རྟེན་དང་།
ས་ཆོག་ལ་ཡང་ས་བརྟག་པ། བསླང་བ། སྦྱང་བ། བསྲུང་བ། ཡོངས་སུ་བཟུང་བ། སྟ་གོན་ལ་ཡང་། སའི་ལྷ་མོ་དང་། ལྷ་དང་། བུམ་པ་དང་། སློབ་མ་སྟ་གོན་དང་།
འཇུག་པ་ལ་ཡང་། དེའི་སྔོན་དུ་དཀྱིལ་འཁོར་བྲི་བ་དང་། སྒྲུབ་ཅིང་མཆོད་པ་དང་། སློབ་དཔོན་བདག་ཉིད་འཇུག་ཅིང་དབང་བླང་བ། སློབ་མ་ཡོལ་བའི་ཕྱི་རོལ་དང་ནང་དུ་འཇུག་པ་སོགས་མི་བྱེད་པར། གཡུང་དྲུང་རིས་ཀྱི་དཀྱིལ་འཁོར་དང་། ནས་འདྲ་རིས་དང་། པདྨ་འདབ་བརྒྱད་དང་། མེ་ཏོག་ཚོམ་བུའི་དཀྱིལ་འཁོར་སོགས་བྱེད་པ་ཐོས་ཏེ། དེ་འདྲ་དག་ཏུ་དབང་བསྐུར་ཡང་སྡོམ་པ་ཐོབ་པར་མི་འགྱུར་རོ། །
དེའི་རྒྱུ་མཚན་འདི་ལྟར་བཤད་ཀྱིས་ཉོན་ཅིག་སྟེ། ཕྱི་ནང་གསང་བ་དེ་ཁོ་ན་ཉིད་མཐར་ཐུག་གི་རྟེན་འབྲེལ་གྱི་སྟོབས་ཀྱིས་མ་དག་པའི་རྟེན་འབྲེལ་སྦྱངས་པ་ལས། དག་པའི་རྟེན་འབྲེལ་མངོན་དུ་བྱ་བའི་ཕྱིར། དཀྱིལ་འཁོར་རྣམ་པ་བཞིར་དབང་བསྐུར་བའི་ཚུལ་རྒྱུད་སྡེ་རྣམས་ལས་འབྱུང་བ་ཡིན་ལ། དེ་ཡང་དཔེར་ན། ཕྱིའི་རྟེན་འབྲེལ་སྣོད་ཀྱི་འཇིག་རྟེན་ན་ཡུལ་སུམ་ཅུ་རྩ་གཉིས་གནས་པ་བཞིན་དུ། ནང་ན་མི་ཕྱེད་མ་ལ་སོགས་པ་རྩ་སུམ་ཅུ་རྩ་གཉིས། ཕྱིའི་གནས་ཉི་ཤུ་རྩ་བཞི་བཞིན་དུ། ནང་ན་སྤྱི་བོ་ལ་སོགས་ཉི་ཤུ་རྩ་བཞི། ཕྱི་ནང་དུར་ཁྲོད་བརྒྱད་ཡོད་པ་བཞིན་དུ།
ནང་ན་སྣའི་བུ་ག་གཉིས་གཅིག་ཏུ་བགྲངས་པའི་བུ་ག་བརྒྱད། གསང་བའི་རྟེན་འབྲེལ། ཕྱི་ནང་གི་རྟེན་འབྲེལ་དེ་དག་ལ་དབང་བྱེད་པའི་བྱང་ཆུབ་ཀྱི་སེམས་དང་། རླུང་གི་རྟེན་འབྲེལ་ལ་སོགས་པའི་སྟོབས་ཀྱིས་འབྱུང་བས་སོ། ། གཡུང་དྲུང་རིས་སོགས་འདི་ལ་རྟེན་འབྲེལ་ལྔ་བསྒྲིག་པར་མི་ནུས་པས། དེས་ན་སངས་རྒྱས་རྣམས་ཀྱིས་དེ་འདྲའི་དཀྱིལ་འཁོར་དུ་དབང་བསྐུར་བ་བཀག་པའོ། ། གཉིས་པ་ནི། དེང་སང་གི་དབང་བསྐུར་བྱེད་པ་ཕལ་ཆེར་ཡང་སློབ་མ་བརྒྱ་སྟོང་གྲངས་མེད་ལ་དབང་བསྐུར་བྱེད་མོད་དེ་ནི་བཀག་ཟིན་ཏོ། ། གསུམ་པ། ཇི་ལྟར་དབང་བསྐུར་བའི་ཆོ་ག་ལ་འཁྲུལ་པ་དགག་པ་ནི།
སྦྱོར་བ་དང་། དངོས་གཞི་དང་། རྗེས་ཀྱི་ཆོ་ག་རྣམས་སངས་རྒྱས་ཀྱིས་རྒྱུད་སྡེ་ལས་གསུངས་པ་བཞིན་མི་ཤེས་པར་དགོས་པ་མེད་པས་མ་འབྲེལ་བ་དང་། རྒྱུད་སྡེ་དང་འགལ་བ་དང་། ཉམས་པ་སྟེ་ཆད་པའི་སྒོ་ནས་ཆོ་གའི་གཟུགས་བརྙན་ཙམ་བྱེད་པ་ལ་དབང་བསྐུར་ཡིན་ནོ་ཞེས་བླུན་པོ་རྣམས་སྨྲ་ཡང་འཐད་པ་མ་ཡིན་ནོ། ། བཞི་པ། དེ་ལས་བྱུང་བའི་བྱིན་རླབས་ལ་འཁྲུལ་པ་དགག་པ་ནི། ཆོ་ག་འཁྲུལ་པ་བྱས་པ་དེའི་སློབ་མའི་ལུས་ངག་ཡིད་གསུམ་གྱི་རྣམ་པ་གདོན་གྱིས་བསྒྱུར་ནས། འཕར་གཡོ་དང་། འདས་མ་འོངས་ལུང་སྟོན་པ་དང་།
ཏིང་ངེ་འཛིན་ལྟར་སྣང་ཅུང་ཟད་སྐྱེས་པ་ལ་ལྷག་པའི་ལྷས་བྱིན་གྱིས་བརླབས་པ་ཡིན་པར་འཁྲུལ་པ་མང་མོད། ། དཔལ་ལྡན་དུས་འཁོར་རྩ་རྒྱུད་དམ་པ་དང་པོ་ལས། ཆོ་ག་ཉམས་པ་ལས་བྱུང་བའི་བྱིན་རླབས་སུ་མངོན་པ་ཀུན། བགེགས་ཀྱི་བྱིན་རླབས་ཡིན་པར་རྒྱལ་བས་གསུངས་པས་སོ། ། འདིར་ཀུ་མཱ་ར་ནི། གཞུང་ཚིག་འདོན་པ་ཙམ་ལས་མི་སྣང་། སྒ་གདོང་པ་ནི། རྒྱ་དཔེ་ལས་གསུངས་སམ། ཞེས་གསུངས། གོ་ཊཱིཀ་པ་ནི།
དཔལ་ལྡན་སོགས་སོ། ། ཞེས་ཟོབ་འཚོལ་བ་ལ་རེའོ། ། བསམ་ཡས་པའི་ཊཱི་ཀར། རྩ་རྒྱུད་ཡོངས་རྫོགས་བོད་དུ་མ་འགྱུར། དབང་མདོར་བསྟན་བོད་དུ་འགྱུར་ཡང་། དེ་ན་ལུང་འདི་མི་སྣང་། བསྡུས་རྒྱུད་ཀྱི་འགྲེལ་པ་དྲི་མེད་འོད་ལས། གཞན་དུ་འབྱུང་པོ་དང་སྲིན་པོའི་འཁོར་ལ་སོགས་པ་རྣམས་ཀྱིས་དབབ་པ་ནི་མཐའ་ཡས་པ་སྟེ། ཞེས་གསུངས་ལ་དེ་རྩ་རྒྱུད་ཀྱི་དགོངས་པ་ཡིན་པས་སོ། ། ཞེས་གསུངས།
ཆོས་ཀྱི་རྗེས་ནི། རྒྱ་དཔེ་ལ་གཟིགས་པའམ། རྒྱ་གར་གྱི་པཎྜིཏ་ལས་གསན་པ་གང་རུང་ལས་མ་འདས་སོ། ། ཆོ་ག་དག་པར་གྱུར་པ་ལས་བྱུང་བའི་བྱིན་རླབས་ནི་སངས་རྒྱས་ཀྱི་ཡིན་པར་གསུངས་ཏེ་དྲངས་མ་ཐག་པའི་འཕྲོ་ལས། སྔགས་པ་སློབ་དཔོན་རྣམས་ཀྱི་བསྒོམས་པའི་སྟོབས་དང་། སྔོན་དུ་བསྙེན་པའི་དབྱེ་བ་དང་ནི་ཞེས་ཆོ་ག་སྣ་ཚོགས་པ་དང་། རྣམ་མང་དམ་ཚིག་བྱང་ཆུབ་སེམས་ཀྱི་ཐིག་ལེ་ལ་སོགས་པ་བསྲུང་བ་དང་། དེ་བཞིན་དུ་སྔགས་ཀྱི་བཟླས་པ་ལ་སོགས་པ་དག་གིས་ཀྱང་ཕེབས་པར་འགྱུར་གྱི་རྣམ་པ་གཞན་དུ་མི་འགྱུར་རོ། ། ཞེས་གསུངས་སོ། ། གཉིས་པ།
དབང་མ་ཐོབ་ན་ལམ་ཟབ་མོ་བསྒོམས་ཀྱང་སངས་རྒྱས་མི་ཐོབ་པར་བསྟན་པ་ནི། སྒོམ་ཆེན་པ་ཁ་ཅིག་དབང་བསྐུར་མེད་ཀྱང་ལམ་ཟབ་མོ་བསྒོམས་ན་སངས་རྒྱས་འགྲུབ་བོ་སྙམ་ན། མི་འཐད་དེ། བདེ་ཆོག་ལྟ་བུའི་དབང་བསྐུར་མེད་པར། ནཱ་རོ་ཆོས་དྲུག་ལྟ་བུའི་ལམ་ཟབ་མོ་སྒོམ་པ་ངན་འགྲོའི་རྒྱུ་རུ་གསུངས་པའི་ཕྱིར། གང་ལས་གསུངས་ན། ཕྱག་རྒྱ་ཆེན་པོའི་ཐིག་ལེའི་རྒྱུད་ལས། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། ། གང་ཞིག་རྒྱུད་ལུང་ང་རྒྱལ་གྱིས། །
དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་གསུངས་ཤིང་། དམ་པ་དང་པོ་ལ་སོགས་པའི་རྒྱུད་སྡེ་གཞན་ལས་ཀྱང་དེ་ལྟར་གསུངས་པའི་ཕྱིར་ན། སྨིན་བྱེད་དབང་ལ་འབད་པར་བྱ་སྟེ། དམ་པ་དང་པོ་ལས། དབང་བསྐུར་མེད་པར་སྔགས་འཆད་དང་། །
ཟབ་མོའི་དེ་ཉིད་སྒོམ་བྱེད་པ། ། དེ་དོན་ལེགས་པར་ཤེས་ན་ཡང་། ། དམྱལ་བར་འགྱུར་གྱི་གྲོལ་བ་མེད། ། ཅེས་སོ། ། གསུམ་པ། དབང་པོའི་རིམ་པས་དབང་དང་བྱིན་རླབས་གང་ཡང་རུང་བས་ཆོག་པར་འདོད་པ་དགག་པ་ནི། ཕྱག་རྒྱ་བ་ཁ་ཅིག་གང་ཟག་དབང་པོ་རབ་ཀྱི་སྨིན་བྱེད་ཕག་མོའི་བྱིན་རླབས་ཡིན་ཞིང་། འབྲིང་དང་ཐ་མ་དག་ལ་ནི་དབང་བསྐུར་གྱི་ཆོ་ག་དགོས་སོ་ཞེས་ཟེར་རོ། ། དེ་མི་འཐད་དེ། གང་ཟག་རབ་འབྲིང་ཐ་མ་གསུམ་ཀ་ལ་ཕག་མོའི་བྱིན་རླབས་སྨིན་བྱེད་དུ་རྒྱུད་སྡེ་ཀུན་ལས་གསུངས་པ་མེད་པའི་ཕྱིར་རང་བཟོ་ཁོ་ན་ཡིན་པས་སོ། །
སྔོན་འཕགས་པ་རྣམས་ཀྱི་གང་ཟག་དབང་པོ་རབ་རྒྱལ་པོ་ཨིནྡྲ་བྷུ་ཏི་དང་། ཆོས་རྒྱལ་ཟླ་བ་བཟང་པོ་ལྟ་བུ་སྤྲུལ་པ་ཡི་ནི་དཀྱིལ་འཁོར་དུ་དབང་བསྐུར་མཛད་དོ་ཞེས་གསུངས་པ་ནི། སྔོན་གྱི་ཆོ་ག་འཕགས་པ་རྣམས་ཀྱི་སྤྱོད་ཡུལ་ཡིན་གྱི་སོ་སོ་སྐྱེ་བོས་བྱར་མི་རུང་བས་སོ། ། དེས་ན་དེང་སང་གི་དུས་གང་ཟག་དབང་པོ་རབ་དང་འབྲིང་ཐ་མ་གསུམ་ཆོས་ཅན། སྤྱིར་བཏང་ལ་རྡུལ་ཚོན་གྱི་ནི་དཀྱིལ་འཁོར་དང་པོར་དབང་བསྐུར་གྱིས་སྨིན་པར་བྱ་བར་གསུངས་མོད་ཀྱི། དེ་ལས་གཞན་ཕག་མོའི་བྱིན་རླབས་དང་། སྤྲུལ་པའི་དཀྱིལ་འཁོར་དང་། ཏིང་ངེ་འཛིན་གྱི་དཀྱིལ་འཁོར་དང་། གཏོར་མའི་དབང་བསྐུར་དང་། མེ་ཏོག་ཚོམ་བུའི་དཀྱིལ་འཁོར་སོགས་སུ་སྨིན་བྱེད་ཀྱི་དབང་བསྐུར་བར་བྱ་བ་མ་ཡིན་ཏེ།
དེ་ལྟར་བྱ་བ་རྒྱུད་ལས་བཀག་པའི་ཕྱིར། ཇི་ལྟར་གསུངས་ཞེ་ན། སྒྱུ་དྲྭའི་གཉིས་པ་ལས། དང་པོ་ས་གཞི་ཡོངས་སུ་བཟུང་། ། གཉིས་པ་སྟ་གོན་གནས་པ་སྟེ། ། ནུབ་གསུམ་པར་ནི་འཇུག་པ་ཡིན། ། ཞེས་དང་། རྒྱུད་འགྲེལ་རྣམས་ལས་ཀྱང་ལས་དང་པོའི་རྡོ་རྗེ་སློབ་དཔོན་གྱིས་གྲངས་ཀྱི་བསྙེན་པ་ཇི་ལྟར་བྱ་བ་དང་། ས་སྦྱང་བ་སོགས་ཀྱི་ཆོ་ག་གསུངས་ཀྱི། གཞན་སྤྲུལ་པའི་དཀྱིལ་འཁོར་སོགས་སུ་བྱ་བར་མ་གསུངས་པས་སོ། །
དམིགས་བསལ་ལ་རས་བྲིས་རུང་བར་བཤད་དེ། རྗེ་བཙུན་གྱི་དབང་གི་ཆུ་བོ་ལས། སྤྱིར་དཀྱིལ་འཁོར་བྲིས་སྐུ་ལ་བརྟེན་པ་དང་། རྡུལ་ཚོན་བྲི་བའི་ལུགས་གཉིས་ལས། བྲིས་སྐུ་ལ་བརྟེན་པའི་ལུགས་ནི། དེའི་ཉིན་མོ་ཇི་ལྟར་བདེ་བར་གནས་ཏེ། ལྷའི་དཀྱིལ་འཁོར་བསྒོམ་པ་ལ་སོགས་པས་དུས་འདའ་བར་བྱའོ། ། རས་བྲིས་ཀྱི་དཀྱིལ་འཁོར་ལ་བརྟེན་པའི་ལུགས་འདི་ནི། བདེ་མཆོག་ཨ་བྷི་དྷ་ན་ལས་གསུངས་པ་ལ་བརྟེན་ཏེ། སློབ་དཔོན་རྡོ་རྗེ་དྲིལ་བུ་པ་དང་།
སློབ་དཔོན་དགའ་རབ་རྡོ་རྗེ་ལ་སོགས་པས་གསུངས་ལ། དེང་སང་རྒྱ་གར་གྱི་ཡུལ་ན་ཡང་ཆོ་ག་ཕལ་ཆེར་འདི་ལ་བྱེད་དོ། ། བླ་མ་གོང་མ་རྣམས་ཀྱང་སྐབས་སུ་ཕྱག་ལེན་འདི་ལ་མཛད་པས། ལུགས་འདི་ཧ་ཅང་གི་ལེགས་པ་ཡིན་ནོ། ། ཞེས་གསུངས་པས། ཡང་སློབ་དཔོན་རྡོ་རྗེ་དྲིལ་བུ་པའི་ལུགས་ཀྱི་ནི། ལུས་དཀྱིལ་གྱི་དབང་གི་ཆོ་ག་དེ། གང་ལ་བྱ་བའི་ཡུལ་གང་ཟག་དབང་པོ་རབ་དེའི་སྨིན་བྱེད་དུ་འཆད་དགོས་ཏེ། ཇི་སྐད་དུ། འགྲོ་བ་འདི་དག་རང་བཞིན་གྱིས། །
གྲུབ་པའི་དཀྱིལ་འཁོར་གཉིས་མེད་པའོ། ། བཅོས་མ་གཉིས་ཀྱི་ངོ་བོ་གང་། ། དེ་ནི་གདུལ་བྱའི་དབང་ལས་འདོད། ། མཁས་པའི་བསྒྲུབ་བྱ་དེ་མིན་ཏེ། ། ཡང་དག་དོན་མཐོང་གྲོལ་ཕྱིར་རོ། ། ཞེས་གསུངས་པས་སོ། ། འོ་ན་དེང་སང་ཕྱི་དཀྱིལ་སྔོན་དུ་འགྲོ་དགོས་པའི་ཕྱག་ལེན་མཛད་པ་དང་འགལ་ལོ་ཞེ་ན། དེ་ནི་གང་ཟག་གི་དབང་པོའི་རིམ་པ་བརྟག་དཀའ་བས་རྒྱ་བརྟན་པ་ཙམ་ལ་དགོངས་པའོ། ། འོ་ན། གཞན་གྱི་སྨིན་བྱེད་རྒྱུད་ལས་བཀག །
ཅེས་པ་དང་འགལ་ལོ་ཞེ་ན། གཞན་ཞེས་པ་སྤྲུལ་པའི་དཀྱིལ་འཁོར་སོགས་ལ་དགོངས་པ་ཡིན་ཏེ། ཕྱོགས་བཅུའི་སངས་རྒྱས་ཀྱི་ཞུ་འཕྲིན་ལས། ཁ་ཅིག་ཕག་མོའི་བྱིན་རླབས་དང་། ། ཏིང་ངེ་འཛིན་གྱི་དཀྱིལ་འཁོར་དང་། ། གཏོར་མའི་དབང་བསྐུར་ལ་སོགས་པ། ། རྫུན་མས་སྦྱར་བའི་ཆོ་ག་ལ། ། བླུན་པོ་འཇུག་པ་སྨོས་ཅི་དགོས། ། སྡེ་སྣོད་འཛིན་པར་རློམ་པ་ཡི། ། སྙིང་མེད་རྣམས་ཀྱང་འདི་ལ་དད། །
གལ་ཏེ་འདི་འདྲ་ཆོས་ཡིན་ན། ། དེ་ལས་གཞན་མིན་གང་ཞིག་ལགས། ། ཞེས་གསུངས་པས་སོ། ། འདི་ལྟར་འཆད་མ་ཤེས་པ་ལ་བརྟེན་ནས། བསམ་ཡས་པའི་ཊཱི་ཀར། གཞན་ཞེས་པ་ལུས་དཀྱིལ་ལ་ངོས་བཟུང་བ་དང་། ཀུ་མཱ་རའི་རྣམ་བཤད་ལས་རྡུལ་ཚོན་ལས་གཞན་མངོན་བརྗོད་བླ་མ་ལས་བཀག་ཅེས་དང་། གོ་རམ་པའི་སྤྱི་དོན་དུ་གཞུང་འདིའི་དགོངས་པ་ལ། དང་པོར་རྡུལ་ཚོན་གྱི་དཀྱིལ་འཁོར་ངེས་པར་དགོས་པ་དང་། རྗེ་བཙུན་སྐུ་མཆེད་ཀྱི་ལུགས་ལ།
རས་བྲིས་སུ་ཡང་དང་པོར་སྨིན་བྱེད་ཀྱི་དབང་བསྐུར་བ་ཡོད་དོ་ཞེས་འགལ་བ་ཅན་དུ་འཆད་ཅིང་། རང་གང་བྱེད་ཀྱི་ཆང་བཟུང་མི་སྣང་ངོ་། ། ཡང་གཞུང་འདིར་དང་པོར་རྡུལ་ཚོན་གྱི་དཀྱིལ་འཁོར་ངེས་པར་དགོས་པའི་ཤེས་བྱེད་དུ། ནཱ་རོ་འགྲེལ་ཆེན་ལས། དབང་བསྐུར་བ་བདུན་པོ་འདི་རྣམས་རྡུལ་ཚོན་གྱི་དཀྱིལ་འཁོར་རྣམ་པར་སྤངས་ནས། གཞན་རས་བྲིས་ལ་སོགས་པར་སྦྱིན་པར་བྱ་བ་མ་ཡིན་ནོ། ། ཞེས་འདྲེན་ནོ། ། ལུགས་དང་པོ་ནི། སློབ་དཔོན་རྡོ་རྗེ་དྲིལ་བུ་པའི་གཞུང་གོང་དུ་དྲངས་པ་དང་འགལ། ལུགས་གཉིས་པ་དབང་གི་ཆུ་བོ་དང་འགལ།
ལུགས་གསུམ་པ་ལ་ལུང་གཉིས་པོ་གང་རུང་གཅིག་འདོར་དགོས་པའམ། འགལ་འདུ་ཁས་ལེན་པ་གང་རུང་ལས་མ་འདས་སོ། ། འོ་ན་ཁྱེད་ལ་ཡང་། གང་རུང་གཅིག་འདོར་དགོས་པར་འགྱུར་སྙམ་ན། ཁོ་བོ་ཅག་གིས་ནི་སྤྱིར་བཏང་ལ་རྡུལ་ཚོན་དང་། དམིགས་བསལ་ལ་རས་བྲིས་ཀྱིས་ཆོག་པར་བཤད་ཟིན་ཞིང་། དེ་ཉིད་ལེགས་པ་ཡང་ཡིན་ཏེ། སློབ་དཔོན་ཛ་ཡ་སེ་ནས། རྡུལ་ཚོན་བྲི་བར་མ་ནུས་ན། ། དཀྱིལ་འཁོར་དང་མཉམ་རས་ལ་ནི། །
ངེས་པར་བཅོམ་ལྡན་ཧེ་རུ་ཀ། ། ཕྱག་རྒྱའི་ཚོགས་དང་བཅས་པ་བྲི། ། ཞེས་སོ། ། ཡང་སྨིན་བྱེད་ཀྱི་དབང་ལ་རྡུལ་ཚོན་ཁོ་ན་དགོས་པའི་ཤེས་བྱེད་དུ། ནཱ་རོ་འགྲེལ་ཆེན་གྱི་ལུང་དེ་ཡང་མ་འབྲེལ་ཏེ། འཇིག་རྟེན་པའི་དངོས་གྲུབ་ཀྱི་སླད་དུ། རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་དང་། འཇིག་རྟེན་ལས་འདས་པའི་དངོས་གྲུབ་ཀྱི་སླད་དུ་མཆོག་གི་དཀྱིལ་འཁོར་གསུམ་པོ་གང་རུང་དུ་དབང་བསྐུར་བ་ཞེས་པའི་ཐ་སྙད་དུས་འཁོར་ལས་འབྱུང་ལ། དེ་ཡང་ཕྱི་མ་སྨིན་བྱེད་ཀྱི་གཙོ་བོ་ཡིན་ཞིང་། དེ་ལ་རྡུལ་ཚོན་གྱི་དཀྱིལ་འཁོར་འབྲི་བ་མེད་པར་བཤད་པའི་ཕྱིར་ཏེ།
ཇི་སྐད་དུ། དོན་དམ་པའི་བདེན་པས་རྡུལ་ཚོན་གྱི་དཀྱིལ་འཁོར་འབྲི་བ་མེད་དེ། བཅོམ་ལྡན་འདས་ཀྱིས་བཀག་པའི་ཕྱིར་རོ། ། ཞེས་གསུངས་པས་སོ། ། ཡང་རྗེ་བཙུན་གྲགས་པའི་ཞབས་ཀྱིས། རས་བྲིས་སུ་སྨིན་བྱེད་ཀྱི་དབང་བསྐུར་བ་བཞེད་པའི་ཤེས་བྱེད་དུ་གཞན་ཕན་སྤྱི་ཆིངས་སུ་སྦྱོང་རྒྱུད་ལས་གསུངས་པའི་དཀྱིལ་འཁོར་བཅུ་གཉིས་ལ། རྡུལ་ཚོན་གྱི་དཀྱིལ་འཁོར་བཅུ་གཉིས། རས་བྲིས་ཀྱི་དཀྱིལ་འཁོར་བཅུ་གཉིས། ཏིང་ངེ་འཛིན་གྱི་དཀྱིལ་འཁོར་བཅུ་གཉིས་བཞེད་པས་སོ་ཞེས་ཟེར་བ་མ་ངེས་ཏེ། འོ་ན་རྗེ་བཙུན་གྱིས་ཏིང་ངེ་འཛིན་གྱི་དཀྱིལ་འཁོར་དུ་སྨིན་བྱེད་ཀྱི་དབང་བསྐུར་བ་བཞེད་པར་ཐལ།
རྟགས་དེའི་ཕྱིར་རོ། ། གསུམ་ཆར་ཁས་བླངས་སོ། ། དེས་ན་ཧབ་ཧོབ་མི་མཛད་པ་ཞུ། ཡང་འཇམ་དབྱངས་གྲགས་པས། དུས་ཀྱི་འཁོར་ལོའི་གཞལ་མེད་ཁང་པར་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི་ལ་དབང་བསྐུར་བར་གསུངས་པ་ནི། སྔོན་གྱི་ཆོ་གའི་དབང་དུ་བྱས་སོ། ། གཉིས་པ། གསང་སྔགས་ཟབ་མོ་ཉམས་སུ་ལེན་པ་དབང་ལ་མི་ལྟོས་པར་འདོད་པ་དགག་པ་ལ། དབང་བསྐུར་མེད་ཀྱང་སེམས་བསྐྱེད་ཙམ་གྱིས་སྔགས་ཉམས་སུ་ལེན་རུང་བ་དགག ། ཏིང་ངེ་འཛིན་གྱིས་དབང་གི་མིང་ཅན་སོགས་སློབ་མ་སྨིན་བྱེད་དུ་འདོད་པ་དགག །
དབང་བསྐུར་ཕྱིས་ཁས་བླངས་པས་དབང་གི་གོ་ཆོད་པར་འདོད་པ་དགག ། སེམས་ཉིད་རྟོགས་ན་དབང་མི་དགོས་པར་འདོད་པ་དགག ། ཕྱི་དཀྱིལ་མེད་པར་བླ་མའི་ལུས་དཀྱིལ་ལས་དབང་བཞི་རྫོགས་པར་ལེན་པ་དགག་པའོ། ། དང་པོ་ནི། གསང་འདུས་སྟོད་ལུགས་པ་ལ་ལ་ན་རེ། དབང་བསྐུར་མ་ཐོབ་ཀྱང་ཐེག་ཆེན་འཇུག་པ་སེམས་བསྐྱེད་བྱས་པ་ལ། གསང་སྔགས་བསྒོམ་དུ་འདོད་ཅེས་ཟེར་རོ། ། འདི་ནི་གསང་སྔགས་བསྒོམ་པའི་ཐབས་ཀྱི་འཕྲུལ་བྱ་བ་ཡིན་ནོ་ལོ། ། འདི་ཡང་ལེགས་པར་ཕྱེ་སྟེ་བཤད་ཀྱིས་ཉོན་ཅིག ། དེ་ཡང་བྱ་བའི་རྒྱུད་ལ་འཇིག་རྟེན་ལས་འདས་པའི་རིགས་རྣམ་གསུམ་ཡོད་པ་ལས།
དོན་ཡོད་ཞགས་པ་དང་། སོགས་པས་གཙུག་ཏོར་རྣམ་རྒྱལ་སོགས་པདྨའི་རིགས་འགའ་ཞིག་ལས། དབང་བསྐུར་དང་འཇུག་པ་སེམས་བསྐྱེད་མ་ཐོབ་ཀྱང་། སྨྱུང་གནས་དང་ལ་སོགས་པས་བཟླས་བརྗོད་ལ་སོགས་བྱེད་ནུས་ན། གང་ཟག་ཀུན་གྱིས་བསྒྲུབ་པར་གསུངས་ཏེ། ཇི་སྐད་དུ། དོན་ཡོད་ཞགས་པ་ཞེས་བྱ་བའི་ཆོས་ཀྱི་རྣམ་གྲངས་འདི། སེམས་ཅན་རྣམས་ལ་ནུས་སམ་མི་ནུས་ཤེས་པར་བྱས་ནས་ཉན་དུ་གཞུག་པར་བྱའོ། ། ཞེས་དང་། དུད་འགྲོའི་རྣ་ལམ་དུ་ཡང་སྒྲོགས་ཤིག །
ཅེས་སོ། ། དོ་སྐོར་བའི་དྲི་ལན་ལས། སེམས་བསྐྱེད་ཐོབ་དགོས་པར་བཤད་དོ། ། དམ་ཚིག་གསུམ་བཀོད་དང་། སོགས་པས་མི་གཡོ་བའི་རྟོག་པ་སོགས་རྡོ་རྗེའི་རིགས་རྣམས་ལ་འཇུག་པ་སེམས་བསྐྱེད་ཐོབ་ནས་ནི། ཞི་རྒྱས་ལ་སོགས་པའི་འཕྲིན་ལས་འགའ་ཞིག་བསྒྲུབ་པའི་ཕྱིར། ཆོ་ག་ཤེས་ན་བསྒྲུབ་པར་གནང་སྟེ། བསླབ་བཏུས་ལས། དམ་ཚིག་གསུམ་གྱི་བཟླས་བརྗོད་བྱེད་པས་ནི། ཁྲུས་མ་བྱས་ཀྱང་ཉེས་པ་མེད་དོ། །
ཞེས་དང་། མོས་པས་སྤྱོད་པའི་བསླབ་པའི་གཞི་དག་ལས་མི་གཡོ་བ་དང་། ཐེ་ཚོམ་མེད་ན་སྔོན་ངང་ཚུལ་ངན་པར་གྱུར་ཀྱང་འགྲུབ་བོ། ། ཞེས་སོ། ། ལེགས་པར་གྲུབ་པ་དང་། དཔུང་པ་བཟང་པོ་སོགས་ཡན་ཆད་དེ་བཞིན་གཤེགས་པའི་རིགས་རྣམས་སུ། རང་གིས་དབང་བསྐུར་བ་མ་ཐོབ་ན། སེམས་བསྐྱེད་ཐོབ་ཀྱང་གསང་སྔགས་བསྒོམ་པ་བཀག་སྟེ། དེ་ཡང་ལེགས་པར་གྲུབ་པ་ལས། དབང་བསྐུར་མ་བྱས་པ་དག་ལ། །
ཆོ་ག་ཤེས་པས་སྔགས་མི་སྦྱིན། ། ཞེས་དང་། དཔུང་བཟང་ལས། ། གང་དག་རིགས་དང་ཆོ་ག་ཀུན་མེད་པ། ། གང་དག་དཀྱིལ་འཁོར་དུ་ནི་མ་ཞུགས་དང་། ། གང་དག་བྱང་ཆུབ་སེམས་ནི་མ་བསྐྱེད་པ། ། ང་ཡི་གསང་སྔགས་བཟླས་ན་ཕུང་བར་འགྱུར། ། ཞེས་སོགས་རྒྱས་པར་གསུངས་པ་ལ་ལྟོས་ཤིག དེའི་ལྷག་མ་རྒྱུད་སྡེ་གོང་མ་གསུམ་པོ་ལ། དབང་བསྐུར་ཐོབ་པ་མ་གཏོགས་པ་སེམས་བསྐྱེད་ཙམ་ལ་བརྟེན་པའི་ཡི་དམ་གྱི་ལྷ་བསྒོམ་པ་གསུངས་པ་མེད་པས།
གསང་འདུས་པས་དེ་ལྟར་ག་ལ་རུང་། དེ་ཡང་དབང་བསྐུར་ནི་ཕྱི་ཕར་ཕྱིན་ཐེག་པ་ལ་ལྟོས་ཏེ། ནང་གི་རྟེན་འབྲེལ་ཡིན་ལ། སེམས་བསྐྱེད་ཙམ་ལ་དེ་ལྟ་བུའི་རྟེན་འབྲེལ་མེད་པས་སོ། ། དེས་ན་དབང་མ་ཐོབ་པར་སེམས་བསྐྱེད་ཙམ་བྱས་ན་ཡང་གསང་སྔགས་ཟབ་མོ་སྒོམ་པ་ལ་ལྟུང་བ་ཡོད་པར་རྒྱལ་བས་གསུངས་ཏེ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོག་པ་བདུན་པ་ཡིན། ། ཞེས་གསུངས་སོ། ། དེའི་ཕྱིར་གསང་སྔགས་བསྒྲུབ་པ་ལ་དབང་བསྐུར་དགོས་མི་དགོས་ཀྱི་རྣམ་དབྱེ་ཤེས་དགོས་སོ། །

གཉིས་པ། ཏིང་ངེ་འཛིན་སོགས་དབང་གི་མིང་ཅན་སྨིན་བྱེད་དུ་འདོད་པ་དགག་པ་ནི། ཞི་བྱེད་པའི་རྗེས་འཇུག་འགའ་ཞིག གཏོར་མའི་དབང་བསྐུར་ཞེས་བྱ་དང་། ཏིང་ངེ་འཛིན་གྱི་དབང་བསྐུར་དང་སོགས་པས་ཨཱ་ལི་ཀཱ་ལིའི་དབང་བསྐུར་སོགས་སློབ་མ་སྨིན་བྱེད་ཀྱི་ཆོ་གར་འདོད་པ་ཡང་འཐད་པ་མ་ཡིན་ཏེ། རྒྱུད་སྡེ་ཀུན་ལས་དེ་སྨིན་བྱེད་གསུངས་པ་མེད་པའི་ཕྱིར། གསུམ་པ། དབང་བསྐུར་ཕྱིས་བླངས་པས་གོ་ཆོད་པར་འདོད་པ་དགག་པ་ནི། གསང་འདུས་ཀྱི་དབང་སྟོན་མ་བྱ་བ། རྒྱུད་དབྱར་ལྟ་བུ་ཉན་ནས། དབང་སྟོན་ལྟ་བུ་ཡོ་བྱད་སོགས་འཛོམས་པའི་ཚེ་བྱེད་ཟེར་བ་འགའ་ཞིག་གསང་སྔགས་ཀྱི་ལམ་ད་ལྟ་སྤྱོད་ཅིང་།
དབང་བསྐུར་ཕྱི་ནས་ཞུ་བར་ཁས་ལེན་བྱེད་དོ། ། འདི་ཡང་སངས་རྒྱས་ཀྱི་བསྟན་པ་མ་ཡིན་ཏེ། དབང་མ་ཐོབ་པ་ལ་གསང་སྔགས་ཀྱི་ཆོས་བཤད་ན། སློབ་དཔོན་རང་ཉིད་གསང་བ་སྒྲོག་པའི་ལྟུང་བ་ཅན་དུ་འགྱུར་ཞིང་། སློབ་མའང་དབང་མ་ཐོབ་པའི་སྔོན་དུ་གསང་སྔགས་ཀྱི་སྣོད་རུང་ལས་ཉམས་པར་འགྱུར་ལ། ཉམས་པར་གྱུར་པ་ནི། དམ་པའི་ཆོས་ཀྱི་སྣོད་ཅིས་ཀྱང་མ་ཡིན་ནོ་ཞེས་ནི་རྒྱལ་བས་གསུངས་པའི་ཕྱིར། དེ་ཉིད་འདུས་པ་ལས། དེ་ནི་འདི་ལྟར་དཀྱིལ་འཁོར་ཆེན་པོ་མ་མཐོང་བའི་སེམས་ཅན་དེ་དག་གིས་ཕྱག་རྒྱ་བཅིང་བ་བྱས་ན། དེའི་ཚེ་དེ་དག་གྲུབ་པར་མི་འགྱུར་རོ། །
དེ་ནས་དེ་དག་ཐེ་ཚོམ་དུ་གྱུར་ཏེ། གནོད་པ་མ་སྤངས་པར་མྱུར་བ་ཉིད་དུ་དུས་བྱས་ནས། དམྱལ་བ་ཆེན་པོ་མནར་མེད་པ་ཞེས་བྱ་བར་ལྟུང་བར་འགྱུར་རོ། ། ཁྱོད་ཉིད་ཀྱང་ངན་འགྲོར་འགྲོ་བར་འགྱུར་རོ། ། ཞེས་སོ། ། མདོར་ན་ཆོས་ཀྱིས་རང་ལ་ཅི་བྱེད་སོམས་ལ། སངས་རྒྱས་བྱེད་ན་ཆོས་ནས་འབྱུང་བ་བཞིན་གྱིས་ཤིག་ཅེས་གདམས་པའོ། ། བཞི་པ། སེམས་ཉིད་རྟོགས་ན་དབང་མི་དགོས་པར་འདོད་པ་དགག་པ་ནི། སྤྱོད་ཡུལ་བ་ལ་ལ་ན་རེ།
སེམས་ཉིད་མ་རྟོགས་ན་དབང་བསྐུར་ཐོབ་ཀྱང་མི་ཕན་ཟེར་ཞིང་། གལ་ཏེ་སེམས་ཉིད་རྟོགས་གྱུར་ན། ། དབང་བསྐུར་བྱ་ཡང་མི་དགོས་ལོ། ། འོ་ན་སེམས་ཉིད་མ་རྟོགས་ན་སྡོམ་པ་བསྲུངས་ཀྱང་ཅི་ཞིག་ཕན་ཏེ་མི་ཕན་ལ། གལ་ཏེ་སེམས་ཉིད་རྟོགས་པར་གྱུར་ན། སྡོམ་པ་བསྲུང་ཡང་ཅི་ཞིག་དགོས་ཏེ་མི་དགོས་པས་ན། སྤྱིར་སྡོམ་པ་བསྲུང་མི་དགོས་པར་འགྱུར་རོ། ། རྡོ་རྗེ་ཕག་མོའི་བྱིན་རླབས་ཀྱང་བྱ་མི་དགོས་པར་ཐལ། སེམས་ཉིད་རྟོགས་ན་བྱ་ཅི་དགོས་ཏེ་མི་དགོས་ལ། གལ་ཏེ་སེམས་ཉིད་མ་རྟོགས་ན་བྱིན་རླབས་བྱས་ཀྱང་ཅི་ཞིག་ཕན་ཏེ་མི་ཕན་ནོ། །
དེ་བཞིན་དུ་སེམས་བསྐྱེད་ལ་སོགས་པ་ཆོ་ག་ཀུན་ལའང་ཚུལ་འདི་མཚུངས་ཏེ། གལ་ཏེ་སེམས་ཉིད་མ་རྟོགས་ན། ། སེམས་བསྐྱེད་བྱས་ཀྱང་ཅི་ཞིག་ཕན། འོན་ཏེ་སེམས་ཉིད་རྟོགས་གྱུར་ན། ། སེམས་བསྐྱེད་བྱ་ཡང་ཅི་ཞིག་དགོས། ། ཞེས་སྦྱར་རོ། ། དེས་ན་རབ་བྱུང་གི་སྡོམ་པ་འབོགས་པའི་ཆོ་ག་དང་། རྡོ་རྗེ་ཕག་མོའི་བྱིན་རླབས་དང་། སེམས་བསྐྱེད་ཀྱི་ཆོ་ག་འབད་ནས་བྱེད་བཞིན་དུ། དབང་བསྐུར་མི་དགོས་ཞེས་སྨྲ་བ་གསང་སྔགས་སྤོང་བར་འདོད་པའི་གསང་ཚིག་ཡིན་ནོ། །
ལྔ་པ། ཕྱི་དཀྱིལ་མེད་པར་བླ་མའི་ལུས་དཀྱིལ་ལས་དབང་བཞི་ལེན་པ་དགག་པ་ནི། ཕྱག་རྒྱ་བ་ཁ་ཅིག དབང་བཞིའི་ཆོ་ག་མེད་བཞིན་དུ་བླ་མའི་ལུས་ཀྱི་དཀྱིལ་འཁོར་ལས་དབང་བཞི་རྫོགས་པར་ལེན་ཞེས་ཟེར་ལ། དེ་ཡང་། ལུས་བཙུན་མོ་ལྟར་སྐུ་ལ་འཁྲིལ། ། སྙིང་ལ་སྙིང་ཕྲད་དཔྲལ་བར་གཏུགས། ། དུས་དེར་དབང་རྫོགས་སེམས་ལ་བསྐུར། ། ཆོས་རྫོགས་དོན་ཀྱི་ངོ་བོ་མཐོང་། ། ཞེས་པས་འཁྲུལ་གཞི་བྱས་སོ། །
ཞེས་ལྷ་བཙུན་བསོད་ནམས་དཔལ་གསུང་ངོ་། ། འོ་ན་དགེ་ཚུལ་དགེ་སློང་སོགས་ཀྱི་སྡོམ་པ་ཡང་བླ་མའི་སྐུ་ལས་རྒྱུ་མཚན་ཅིས་མི་ལེན་ཏེ་ལེན་རིགས་པར་འགྱུར་ལ། དེ་ལྟ་ན་ཆོ་ག་མི་དགོས་པར་འགྱུར་རོ། ། སེམས་བསྐྱེད་ཀྱི་སྡོམ་པ་ཡང་བླ་མའི་སྐུ་ཉིད་ལས་ནི་ཐོབ་པའི་ཕྱིར་སེམས་བསྐྱེད་ཀྱི་ཆོ་ག་ཅི་ཞིག་དགོས་ཏེ་མི་དགོས་པར་འགྱུར་རོ། ། རྡོ་རྗེ་ཕག་མོའི་བྱིན་རླབས་ཀྱང་ཆོས་ཅན། ཆོས་སྒོ་བ་ལ་བླང་ཅི་དགོས་ཏེ་མི་དགོས་པར་ཐལ། བླ་མའི་སྐུ་ལས་ཐོབ་པའི་ཕྱིར་རོ། ། དེ་བཞིན་དུ་ཡི་དམ་ལྷའི་རྗེས་གནང་ནས། ནག་པོ་ཆེན་པོའི་རྗེས་གནང་གི་བར་ཆོ་ག་ཐམས་ཅད་བླ་མའི་སྐུ་ལས་བླངས་པས་ཆོག་པའི་ཕྱིར། རྫོགས་སངས་རྒྱས་ཀྱི་མདོ་རྒྱུད་ལས་གསུངས་པ་ཡི་ཆོ་ག་ཟབ་མོ་ཐམས་ཅད་སྤོངས་ཤིག
གལ་ཏེ་འདི་སྙམ་དུ། ཆོ་ག་ཉམས་པར་གྱུར་ན་མི་རུང་སྟེ། སོ་སོ་ཐར་པ་དང་། སེམས་བསྐྱེད་ཀྱི་སྡོམ་པ་འཆག་པར་མི་འགྱུར་ཞིང་། རྡོ་རྗེ་ཕག་མོ་དང་ཆོས་སྐྱོང་ལ་སོགས་པའི་བྱིན་རླབས་འཇུག་པར་མི་འགྱུར་ན། འོ་ན་རིག་འཛིན་སྔགས་ཀྱི་སྡོམ་པ་ཡང་དབང་བསྐུར་བའི་ཆོ་ག་མེད་ན་ཐོབ་མི་ནུས་པས། ཆོ་ག་དགོས་པར་མཚུངས་སོ། ། དེས་ན་སྔགས་སྡོམ་གསར་དུ་ཐོབ་བྱེད་ཀྱི་དབང་དང་། མ་སྨིན་པ་སྨིན་པར་བྱེད་པའི་དབང་དོན་གཅིག་ཡིན་ནོ། ། དེས་ན་ཆོ་ག་གཞན་དག་ལ་འབད་པ་ཆེན་པོ་བྱེད་བཞིན་དུ་དབང་བསྐུར་གྱི་ཆོ་ག་འདོར་བར་བྱེད་པ་ནི།
མདོ་སྡེ་བརྒྱད་ལས། ཐབས་དང་སྐྱབས་དང་དག་པ་དང་། ། ཐེག་ཆེན་ངེས་པར་འབྱུང་བ་ལ། ། སེམས་ཅན་རྣམས་ནི་རབ་སླུ་བའི། ། བདུད་འཇོམས་ཞེས་ཐབས་ལ་སླུ་བའི་བདུད་ཡོད་པར་གསུངས་པ་དྲན་པར་གྱིས་ཤིག་སྟེ་བྱ་དགོས་སོ། ། གལ་ཏེ་ཆོ་ག་ནི་རྣམ་རྟོག་གི་སྤྲོས་པ་ཙམ་ཡིན་པས་མི་དགོས་སོ་སྙམ་ན། དེ་ནི་བདེན་གཉིས་རྣམ་འབྱེད་ཀྱི་ཐབས་ལ་རྨོངས་པ་ཡིན་ཏེ། དེ་ཕྱིར་དམ་པའི་དོན་དུ་ན་ཆོས་རྣམས་ཐམས་ཅད་སྤྲོས་བྲལ་ཡིན་པས་དེ་ལ་ཆོ་ག་གང་ཡང་མེད། སངས་རྒྱས་ཉིད་ཀྱང་ཡོད་པ་མ་ཡིན་ན། དབང་བསྐུར་ལ་སོགས་པའི་ཆོ་ག་གཞན་ལྟ་ཡོད་པ་མིན་པ་སྨོས་ཅི་དགོས་པའི་ཕྱིར།
རྒྱུའམ་གཞི་དང་ལམ་དང་འབྲས་བུའི་དབྱེ་བ་ཐམས་ཅད་ཀྱང་། ཀུན་རྫོབ་ཀྱི་དབྱེ་བ་ཡིན་གྱི། དོན་དམ་གྱི་མ་ཡིན་ལ། སོ་སོ་ཐར་པ་དང་། བྱང་ཆུབ་སེམས་དཔའི་སེམས་བསྐྱེད་དང་། དབང་བསྐུར་རྗེས་གནང་ལ་སོགས་པའི་ཆོ་ག་དང་། བྱམས་པ་དང་། སྙིང་རྗེ་དང་། བསྐྱེད་རྫོགས་ལ་སོགས་པ་བསྒོམ་པའི་དམིགས་པ་ཇི་སྙེད་དང་། རྟེན་འབྲེལ་ཟབ་མོ་ཐམས་ཅད་དང་།
ས་དང་ལམ་གྱི་དབྱེ་བ་དང་། རྫོགས་པའི་སངས་རྒྱས་ཐོབ་པ་ཡང་ཀུན་རྫོབ་ཙམ་ཡིན་གྱི། དོན་དམ་པར་ཡོད་པ་མ་ཡིན་ནོ། ། དེས་ན་དོན་དམ་དུ་ཆོ་ག་མི་དགོས་ཀྱང་། ཀུན་རྫོབ་ཏུ་དགོས་པའི་དོན་ཡིན་ནོ། ། དེ་ཡང་ལྟ་བས་སྤྲོས་པ་གཅོད་པའི་དབང་དུ་མཛད་ནས་རང་སྟོང་དབུ་མ་དང་མཐུན་པར་མཛད་པ་ཡིན་ལ། གནས་སྐབས་གཞན་དུ་དོན་དམ་བདེན་པ་ཡེ་ཤེས་ལ་བཤད་པ་ཡང་ཡོད་དོ། ། འདིར་ལྷ་བཙུན་བསམ་ཡས་པའི་ཊཱི་ཀར། གཉིས་སྣང་ཅན་གྱི་བློ་ཐམས་ཅད་འཁྲུལ་ཤེས་དང་། དེའི་ཡུལ་ཐམས་ཅད་ཀུན་རྫོབ་ཡིན་ནོ། །
ཞེས་གསུངས་པ་ལེགས་སོ། ། ཀུན་རྫོབ་དང་དོན་དམ་དེ་འདྲའི་རྣམ་དབྱེ་ཤེས་པར་བྱས་ནས་ནི། ཆོ་ག་བྱེད་ན་དབང་སོགས་ཐམས་ཅད་ཐ་སྙད་དུ་བྱེད་དགོས་ལ། མིན་པ་སྟེ་མི་བྱེད་ན། སེམས་བསྐྱེད་ཀྱི་ཆོ་ག་སོགས་ཐམས་ཅད་དོར་བར་གྱིས་ཤིག ཕག་མོའི་བརྡ་བཞིའི་དབང་ལ་སོགས་པ་ཆོ་ག་ལ་ལ་དགོས་བཞིན་དུ། རྒྱུད་ནས་གསུངས་པའི་དབང་བཞི་དང་རིམ་གཉིས་ལ་སོགས་པ་ལ་ལའི་ཆོ་ག་མི་དགོས་ཞེས་ཟེར་བའང་མཁས་པས་བཞད་གད་ཀྱི་གནས་ཡིན་ལ། དགོས་པ་མི་བྱེད་མི་དགོས་པ་བྱེད་པ། སངས་རྒྱས་ཀྱི་བསྟན་པ་དཀྲུག་པའང་ཡིན་ཞིང་། བདུད་ཀྱི་བྱིན་རླབས་ཞེས་བྱ་བའང་དེ་འདྲའི་རིགས་ཅན་ཡིན་པར་གསུངས་ཏེ།
མདོ་སྡུད་པ་ལས། ཆོས་བཏང་ནས་ནི་ཆོས་མིན་བྱ་བ་སྤྱོད་གྱུར་པ། ། ལམ་བོར་ལམ་གོལ་འགྲོ་བ་འདི་ནི་བདུད་ཀྱི་ལས། ། ཞེས་གསུངས་པས་སོ། ། གཉིས་པ། རྒྱུད་སྡེ་འོག་མའི་རང་རྐང་གི་ཉམས་ལེན་ལ་དབང་བཞི་བསྐུར་བ་དགག་པ་ནི། རྙིང་མ་བ་ཁ་ཅིག བྱ་རྒྱུད་དང་སོགས་པས། སྤྱོད་རྒྱུད་དང་། རྣལ་འབྱོར་རྒྱུད་ཀྱི་རང་རྐང་ལ་དབང་བཞིའི་ཆོ་ག་བྱེད་པ་དང་།
དོན་ཞགས་སོགས་ཀྱི་རང་རྐང་ལའང་རིམ་གཉིས་སྒོམ་པར་བྱེད་པ་ཐོས་སོ། ། འདིའང་སངས་རྒྱས་ཀྱི་དགོངས་པ་མ་ཡིན་ཏེ། དེའི་རྒྱུ་མཚན་འདི་ལྟར་ཡིན་ནོ། ། བྱ་སྤྱོད་རྣལ་འབྱོར་རྒྱུད་གསུམ་ཀར་གྱི་རང་རྐང་ལ། དབང་བཞི་དང་ནི་རིམ་གཉིས་མེད་དེ། གལ་ཏེ་ཡོད་ན་གསུམ་པོ་དེ་དག་ཀྱང་རྣལ་འབྱོར་ཆེན་པོ་ཉིད་དུ་འགྱུར་རོ། ། ཁྱབ་སྟེ་དབང་བཞི་དང་ནི་རིམ་པ་གཉིས་རྣལ་འབྱོར་ཆེན་པོའི་ཁྱད་ཆོས་ཡིན་པའི་ཕྱིར་རོ། ། སངས་རྒྱས་པའི་གྲུབ་མཐའ་བཞིའི་རྣམ་དབྱེ་མ་ཕྱེད་ཅིང་། རྒྱུད་སྡེ་བཞིའི་ཆོ་གའི་རིམ་པ་མི་ཤེས་པར། བླུན་པོ་ལ་རྣམ་གཞག་ལེགས་ལེགས་འདྲ་ན་ཡང་ལྷམ་དཔེ་ཞྭ་ལ་བཀབ་པ་ལྟར་མི་འགྲིག་གོ །
དེ་ཡང་བྱེ་སྨྲ་ཕྱི་རོལ་གྱི་དོན་རྣམ་མེད་དུ་རིག་པར་འདོད་པ་ལྟར། བྱ་རྒྱུད་ལས་བྲིས་སྐུ་ལྷ་རུ་བསྒོམ་པ་དང་། མདོ་སྡེ་པ་གཟུང་དོན་གྱི་རྣམ་པ་རིག་པར་འདོད་པ་ལྟར། སྤྱོད་རྒྱུད་ལས་རང་ཉིད་དང་བྲིས་སྐུ་གཉིས་ཀ་ལྷར་བསྒོམ་པ་དང་། སེམས་ཙམ་པ་དོན་གྱི་སྣང་བ་བག་ཆགས་སད་པ་ཙམ་ལས་བྱུང་བར་འདོད་པ་ལྟར། རྣལ་འབྱོར་རྒྱུད་ལས། དམ་ཚིག་པ་ལ་ཡེ་ཤེས་པ་སྤྱན་དྲངས་ནས། བཟླས་བརྗོད་བྱེད་པ་དང་། དབུ་མ་པ་རྟེན་འབྲེལ་སྣ་ཚོགས་སུ་སྣང་བ་ཆོས་དབྱིངས་སུ་རོ་གཅིག་པར་འདོད་པ་ལྟར། དམ་ཚིག་པ་དང་ཡེ་ཤེས་པ་དབྱེར་མེད་པའི་ངང་ནས།
སྔགས་ཀྱི་ཀུན་སྤྱོད་མཐའ་དག་ལ་འཇུག་པར་བྱེད་དོ། ། དེས་ན་གྲུབ་མཐའ་དང་། རྒྱུད་སྡེའི་བསྐྱེད་ཆོག་སྒོ་བསྟུན་པ་ཡིན་ནོ། ། དེས་ན་རྒྱུད་སྡེ་བཞི་པོ་ཡི་དབང་དང་ལམ་གྱི་དབྱེ་བ་ལ་མི་འདྲ་བའི་དབྱེ་བ་རྣམ་པ་བཞི་ཡོད་དེ། བྱ་རྒྱུད་ལ་ཆུ་དང་ཅོད་པན་གྱི་དབང་དང་། སྤྱོད་རྒྱུད་ལ་རྡོ་རྗེ་དྲིལ་བུའི་དབང་དང་། རྣལ་འབྱོར་རྒྱུད་ལ་སློབ་དཔོན་གྱི་དབང་དང་། བླ་མེད་ཀྱི་རྒྱུད་ལ་དབང་བཞིའི་ཐ་སྙད་ཕྱག་ཆེན་ཐིག་ལེ་ལས་གསུངས་སོ། ། ལམ་གྱི་དབྱེ་བ་འོག་ནས་འཆད་དོ། ། དེས་ན་རྒྱུད་སྡེ་བཞི་པོ་རང་རྐང་གི་སྒྲུབ་པ་ནི་རང་རང་གི་ཆོ་ག་བཞིན་བྱས་ན་དེ་ནས་གསུངས་པའི་དངོས་གྲུབ་འབྱུང་གི
གཞན་དུ་ན་མི་འབྱུང་ངོ་། ། འདིར་སྒ་གདོང་པའི་ཊཱི་ཀ་ལས། རྒྱུད་སྡེ་འོག་མ་གསུམ་ལ་ཡང་རིམ་གཉིས་ཁས་ལེན་ཏེ། ཕྱོགས་བཅུའི་སངས་རྒྱས་ཀྱི་ཞུ་འཕྲིན་ལས། བཅོམ་ལྡན་ཁྱོད་ཀྱིས་གསང་སྔགས་ལམ། ། རིམ་པ་གཉིས་སུ་བསྡུས་ཏེ་བཤད། ། ཅེས་དང་། གཞུང་འདིར་ཡང་། རིམ་པ་གཉིས་པོ་མི་སྒོམ་པའི། ། སྒོམ་ཆེན་བཟང་ཡང་ཕ་རོལ་ཏུ། །
ཕྱིན་པའི་སྒོམ་ཆེན་ལས་མ་འདས། ། ཞེས་དང་། དབང་དང་རིམ་གཉིས་མི་ལྡན་ན། ། རྡོ་རྗེ་ཐེག་པའི་བསྟན་པ་མིན། ། ཞེས་གསུང་པས་སོ། ། གཞུང་འདིར་ནི། དབང་བཞི་ལ་ལྟོས་པའི་རིམ་གཉིས་མེད་ཅེས་པའི་དོན་ནོ། ། ཞེས་གསུངས་ལ། ལེགས་བཤད་གསེར་གྱི་ཐུར་མར་ནི། འདི་དག་གི་ལན་གཞུང་འདིའི་ཕྱོགས་སྔ་སྨྲ་བ་པོ་དེ་དག་ནི།
རྒྱུད་སྡེ་འོག་མ་གསུམ་གྱི་སྒོམ་ཆེན་པར་ཁས་མི་ལེན་ཞིང་། རྒྱུད་སྡེ་ནས་བཤད་པའི་དབང་མ་ཐོབ་ཀྱང་། ཕག་མགོ་ལ་སོགས་བརྡ་བཞིའི་བྱིན་རླབས་ཙམ་ལ་བརྟེན་ནས། ཐབས་ལམ་བསྒོམ་པར་འདོད་པའི་ཆོས་པའི་གཟུགས་བརྙན་གྱི་ཚོགས་དེ་དག་ལ་གསུངས་པ་ཡིན་ལ། དེ་དག་གསང་སྔགས་བླ་མེད་པར་ཁས་བླངས་ནས། དབང་དང་རིམ་གཉིས་མི་ལྡན་ན་རྡོ་རྗེ་ཐེག་པའི་བསྟན་པ་མ་ཡིན་དགོས་པ་དང་། རྒྱུད་སྡེ་འོག་མ་གསུམ་གྱི་སྒོམ་ཆེན་མ་ཡིན་པ་གང་ཞིག རིམ་གཉིས་མི་སྒོམ་ན་སྒོམ་ཆེན་བཟང་ཡང་ཕ་རོལ་ཏུ་ཕྱིན་པའི་སྒོམ་ཆེན་ལས་མ་འདས་པའོ། ། ཡང་། བཅོམ་ལྡན་ཁྱོད་ཀྱིས་གསང་སྔགས་ལམ། །
རིམ་པ་གཉིས་སུ་བསྡུས་ཏེ་བཤད། ། ཅེས་པ་ཡང་བླ་མེད་ཀྱི་དབང་དུ་བྱས་སོ། ། དེ་ལས་གཞན་དུ་སྤྱི་ཁྱབ་འཛིན་པ་ཡིན་ན། རྒྱུད་སྡེ་འོག་མ་ལ་དབང་བཞི་ཡང་ཁས་ལེན་དགོས་པ་ཐལ། གལ་ཏེ་གསང་སྔགས་བསྒོམ་འདོད་ན། ། ནོར་བ་མེད་པའི་དབང་བཞི་ལོངས། ། ཞེས་གསུངས་པས་སོ། ། གསུམ་པ། དབང་མ་བསྐུར་ཀྱང་ཐོབ་པ་ཡོད་པར་འདོད་པ་དགག་པ་ལ། སྔགས་ལ་མོས་པ་ཆོས་སྒོ་ཡིན་པ་དགག
དབང་བསྐུར་མུ་བཞི་འདོད་པ་དགག་པའོ། ། དང་པོ་ལ། རྒྱས་པར་བཤད། དབང་ལས་གཞན་པའི་སྔགས་ཀྱི་ཉམས་ལེན་མེད་པར་བསྟན་པས་མཇུག་བསྡུ་བའོ། ། དང་པོ་ནི། ། ཕྱག་རྒྱ་བ་ལ་ལ་ན་རེ། དབང་བསྐུར་མ་བྱས་ཀྱང་གལ་ཏེ་སྔགས་ལ་མོས་པ་ཐོབ་ན་དེ་ཉིད་ཆོས་ཀྱི་སྒོ་ཡིན་པས། གསང་སྔགས་བསྒོམ་དུ་རུང་ངོ་ཞེས་ཟེར་རོ། ། མགོ་མཚུངས་ཀྱིས་དགག་པ་ནི། འོ་ན་སོ་ཐར་གྱི་སྡོམ་པ་མ་ཐོབ་ཀྱང་།
རབ་ཏུ་བྱུང་བ་ལ་མོས་པ་ཉིད་སོ་ཐར་སྡོམ་པ་ལེན་པའི་སྒོ་ཡིན་པས། སོ་ཐར་སྡོམ་པ་བསྲུངས་པས་ཆོག་གམ། ཅི་སྟེ་ལེན་མི་དགོས་པར་འགྱུར་བ་དང་། སེམས་བསྐྱེད་ཀྱི་སྡོམ་པ་མ་ཐོབ་ཀྱང་སེམས་བསྐྱེད་པ་ལ་མོས་པ་ཉིད། བྱང་ཆུབ་ཀྱི་སྤྱོད་པ་སྤྱོད་པའི་སྒོ་ཡིན་པས་སེམས་བསྐྱེད་ཀྱི་སྡོམ་པ་བླང་ཡང་། ཅི་ཞིག་དགོས་ཏེ་མི་དགོས་པར་འགྱུར་བ་དང་། དེ་བཞིན་དུ་སོ་ནམ་མ་བྱས་ཀྱང་ལོ་ཐོག་ལ་ནི་མོས་པ་ཉིད་ཟ་རྒྱུ་བཟའ་བའི་སྒོ་ཡིན་པས་སོ་ནམ་ལ་ཡང་འབད་ཅི་ཞིག་དགོས་ཏེ། དེ་མི་དགོས་པར་འགྱུར་རོ། ། འདི་འདྲའི་རིགས་ཅན་གྱི་ཆོས་ལུགས་ཀུན་མཚུངས་པ་དེ་འདྲའི་རིགས་ཀྱིས་སུན་དབྱུང་ངོ་། ། གཉིས་པ།
དབང་ལས་གཞན་པའི་སྔགས་ཀྱི་ཉམས་ལེན་མེད་པར་བསྟན་པས་མཇུག་བསྡུ་བ་ནི། དེས་ན་ཆོས་སྒོ་ཞེས་བྱ་བ་འདིའི་མིང་གིས་འཁྲུལ་གཞི་བྱས་ནས། དབང་བསྐུར་ནི་ཆོས་སྒོ་འབྱེད་པ་ཙམ་ཡིན་གྱི། དབང་མ་ཐོབ་ཀྱང་འཚང་རྒྱ་བའི་ཆོས་གཞན་ལོགས་ན་བསྒོམ་རྒྱུ་ཡོད་དོ་ཞེས་བོད་ཀྱི་བླུན་པོ་རྣམས་ཀྱིས་ཤེས་བྱེད་མེད་བཞིན་དུ་འདི་ཡིན་ནོ་ཞེས་མུན་སྒོམ་བྱས་པ་ཡིན་གྱི། རྒྱ་གར་ན་དེ་འདྲའི་མིང་ཡང་མེད་དོ། ། གལ་ཏེ་འཐད་ན། འོ་ན་དགེ་སློང་གི་སྡོམ་པ་ཡང་དགེ་སློང་བྱེད་པའི་སྒོ་ཙམ་ཡིན་གྱི། དགེ་སློང་སྡོམ་པའི་ངོ་བོ་ཞིག་གཞན་ནས་བཙལ་དུ་ཡོད་དམ་ཅི་སྟེ་ཡོད་པར་འགྱུར་རོ། ། དེ་བཞིན་དུ་སོ་ནམ་བྱེད་པ་ཡང་སྟོན་ཐོག་འབྱུང་བའི་སྒོ་ཡིན་གྱི། ཁ་ཟས་འབྱུང་བའི་ཐབས་གཞན་ཞིག་ལོགས་ནས་བཙལ་དུ་ཡོད་དམ་ཅི་སྟེ་ཡོད་པར་འགྱུར་རོ། །
དེ་ནི་མགོ་མཚུངས་ཡིན་ལ། རྣལ་མ་ནི། དེས་ན་ཁོ་བོའི་སྙིང་གཏམ་འདི་ལྟར་ཡིན་ཏེ། དབང་བསྐུར་ཆོས་སྒོ་འབྱེད་པ་ཙམ་མིན་གྱི། ལམ་འབྲས་ལས། རྟེན་ཅིང་འབྲེལ་བར་འབྱུང་བ་ལྔས་ལམ་ཡོངས་སུ་རྫོགས་པའོ། ། ཞེས་གསུངས་པ་ལྟར། གསང་སྔགས་རྟེན་འབྲེལ་ལམ་དུ་བྱེད་པས་མྱུར་དུ་འཚང་རྒྱ་བའི་རྟེན་འབྲེལ་བསྒྲིག་པའི་གདམས་ངག་ཡིན་པའི་ཕྱིར་ཏེ། དབང་ཆོག་གི་རྟེན་འབྲེལ་ཁྱད་པར་ཅན་གྱིས། ཕུང་པོ་དང་ཁམས་དང་སྐྱེ་མཆེད་ལ་སངས་རྒྱས་ཀྱི་ས་བོན་བཏབ་ནས་ནི།
ཚེ་འདིའམ་བར་དོའམ་སྐྱེ་བ་བཅུ་དྲུག་ཚུན་ཆད་དུ་སངས་རྒྱས་བྱེད་པ་ཡི་ཐབས་ལ་དབང་བསྐུར་ཞེས་སངས་རྒྱས་རྣམས་ཀྱིས་བཏགས་པའི་ཕྱིར་རོ། ། དཔེར་ན་སྟོན་ཐོག་འབྱུང་བའི་ཐབས་ལ་སོ་ནམ་ཟེར་བ་བཞིན་ནོ། ། དེ་ཡང་ཕུང་པོ་ལྔའི་ཆོས་ཉིད་རྒྱལ་བ་རིགས་ལྔ་དང་། ཁམས་ལྔའི་ཆོས་ཉིད་ལྷ་མོ་ལྔ་དང་། སྐྱེ་མཆེད་དྲུག་གི་ཆོས་ཉིད་བྱང་ཆུབ་སེམས་དཔའ་བརྒྱད། ཡུལ་དྲུག་གི་ཆོས་ཉིད་ལྷ་མོ་དྲུག་གོ ། ཚིགས་ཆེན་བཅུའི་ཆོས་ཉིད་ཁྲོ་བོ་བཅུར་ངོ་སྤྲད་ནས་བསྒོམ་དུ་འཇུག་གོ ། འདིར་ཆོས་ཉིད་ཀྱི་ངོས་འཛིན་གཅིག་ལ་དཔེར་མཚོན་ན། གཟུགས་ཕུང་དུ་སྣང་བའི་རྣམ་རིག་གི་སྟེང་གི་མྱོང་བ་གསལ་རིག་ཡུལ་གྱིས་ཁ་མ་བསྒྱུར་བ་དེ་ལ། གཟུགས་ཕུང་གི་ཆོས་ཉིད་ཅེས་བྱ་ཏེ།
ཇི་སྐད་དུ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་གྱིས་ནི་འོད་གསལ་མཆོག ། ཅེས་སོ། ། དེས་ན་གང་ཟག་དབང་པོ་རབ་རྒྱུད་ཡོངས་སུ་སྨིན་པ་ནི། ཚེ་འདིར་རྒྱུ་དུས་ཀྱི་དབང་བསྐུར་བ་ཉིད་ཀྱིས་གྲོལ་བར་གསུངས་ཏེ། རྒྱལ་པོ་ཨིནྡྲ་བྷཱུ་ཏི་ལ། བཅོམ་ལྡན་འདས་ཀྱིས་དབང་བསྐུར་བ་ཉིད་ཀྱིས་གྲོལ་བར་གསུངས་པ་ལྟ་བུ་དང་། ཁམས་གསུམ་རྣམ་རྒྱལ་གྱི་སྤྲུལ་བཤད་མཛད་པ་ལས།
ཁམས་གསུམ་གྱི་སེམས་ཅན་ཐམས་ཅད་བཙུད་པ་ལས་དེ་མ་ཐག་ཏུ་གྲུབ་པར་འགྱུར་རོ། ། ཞེས་སོ། ། དབང་གིས་གྲོལ་བར་མ་ནུས་པའི་གང་ཟག་གཞན་དབང་པོ་འབྲིང་དང་ཐ་མ་ལ། དབང་གི་དོན་ཡང་དང་ཡང་དུ་བསྒོམ་དགོས་སོ། ། དེས་ན་རྒྱུ་དུས་སུ་ཐོབ་པའི་དབང་བསྐུར་གྱི་རྟོགས་པ་དེ་བསྲུང་ཞིང་འཕེལ་བར་བྱེད་པ་ལ་ལམ་སྒོམ་པ་ཞེས་སུ་བཏགས་པ་ཡིན་ནོ། ། དཔེར་ན་ཕ་རོལ་ཕྱིན་པ་ལ་སེམས་བསྐྱེད་བླངས་ནས་བསྲུང་བ་མ་ཡིན་པའི་ལམ་གྱི་ཆོས་གཞན་མེད་ཏེ། བྱང་ཆུབ་སེམས་འགྲེལ་ལས། གཟུངས་རྣམས་དང་ནི་ས་རྣམས་དང་། ། སངས་རྒྱས་ཕ་རོལ་ཕྱིན་པ་རྣམས། ། དེ་དག་བྱང་ཆུབ་སེམས་ཀྱི་ཆར། །
ཀུན་མཁྱེན་རྣམས་ཀྱིས་གསུངས་པ་ཡིན། ། ཞེས་སོ། ། དེ་བཞིན་དུ་རྡོ་རྗེ་ཐེག་པའི་སྒོར་ཞུགས་ནས་དབང་བསྐུར་གྱི་ཡན་ལག་ཏུ་མ་གཏོགས་པའི་ཉམས་སུ་བླང་བྱའི་ཆོས་གཞན་མེད་དོ། ། འདི་སྒ་གདོང་པ་དབང་བསྐུར་ལས་གཙོ་ཆེ་བའི་ཆོས་མེད་ཅེས་ཟེར། བསམ་ཡས་པ་གཙོ་ཆེར་ལམ་དུ་འགྱུར་བའི་ཆོས་ལ་དབང་བསྐུར་ལས་གཞན་པའི་ཆོས་མེད་ཅེས་གསུངས་ཤིང་། དེ་ལམ་འབྲས་ལས། རྒྱུ་དང་། ལམ་དང་། འབྲས་བུའི་དབང་ཞེས་དང་། འབྲས་བུའི་དབང་གིས་ཐམས་ཅད་མཁྱེན་ཏོ། །
ཞེས་པ་ལྟར་རོ། ། ཞེས་གསུངས། གོ་ཊཱིཀ་ལས་དབང་བཞི་ལས་གཞན་པའི་ཆོས་མེད་ཅེས་ཟེར་ཞིང་། འདི་ཁོ་བོ་འབའ་ཞིག་གི་སྤྱོད་ཡུལ་ལོ། ། ཞེས་ཟེར། འོ་ན་རྒྱུད་སྡེ་འོག་མའི་རང་རྐང་ལ་དབང་བཞིའི་ཐ་སྙད་ཡོད་པར་ཐལ། རྒྱུད་སྡེ་འོག་མའི་རང་རྐང་གི་ཉམས་ལེན་ཐམས་ཅད། དབང་བཞི་པོ་གང་རུང་དུ་འདུས་པའི་ཕྱིར། མ་གྲུབ་ན་དེར་ཐལ། རྡོ་རྗེ་ཐེག་པའི་སྒོར་ཞུགས་པའི་ཆོས་ཡིན་པའི་ཕྱིར།
གསུམ་ཆར་ཁས་བླངས་སོ། ། རང་གི་ལུགས་ནི་ངེས་པའི་དོན་དུ་ན། གཞི་ལམ་འབྲས་བུའི་ཆོས་ཐམས་ཅད་གཉིས་མེད་ཡེ་ཤེས་ཀྱིས་བསྡུས་ལ། དེ་ཡང་གཞི་དུས་ཀྱི་ཡེ་ཤེས་ནི་གང་ལ་དབང་བསྐུར་བའི་གཞི་དང་། ལམ་དུས་ཀྱི་ཡེ་ཤེས་ནི་དབང་གི་ངོ་བོ་དང་། འབྲས་དུས་ཀྱི་ཡེ་ཤེས་ནི་དབང་གི་འབྲས་བུའི་ཡིན་པ་ལ་དགོངས་པ་ཡིན་ནོ། ། མདོར་ན་ཕྱོགས་སྔ་མས་དབང་བསྐུར་ཆོས་སྒོ་ཙམ་ཡིན་གྱི་ཉམས་ལེན་གྱི་གཙོ་བོ་གཞན་ཞིག་ཡོད་པར་འཆད་ལ། རང་ལུགས་ལ་དབང་བསྐུར་ཉིད་ཉམས་ལེན་གྱི་གཙོ་བོར་འཆད་པ་ཡིན་གྱི། དབང་ལས་གཞན་པའི་ཆོས་མེད་པར་འཆད་པ་ནི་མ་ཡིན་ནོ། ། འདི་དག་ནི་ཁོ་བོ་འབའ་ཞིག་གི་སྤྱོད་ཡུལ་ལོ། །
དེས་ན་ཐུབ་པས་རྒྱུད་སྡེ་ལས། དབང་བསྐུར་ཁོ་ན་བསྔགས་པ་ཡིན་ཏེ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་དང་། རྒྱལ་བ་བྱེ་བ་ཕྲག་བདུན་རྣམས་ཀྱིས། ། མྱུར་དུ་དབང་ནི་བསྐུར་བར་འགྱུར་ལ། ། ཞེས་དང་། རྡོ་རྗེ་རིན་ཆེན་དབང་བསྐུར་དཔལ། ། ཞེས་དང་།
རྡོ་རྗེ་རྩེ་མོ་ལས། གསང་བ་བཞིའི་དབང་བསྐུར་ན། ། རྫོགས་སངས་རྒྱས་ཀྱི་བྱང་ཆུབ་ཐོབ། ། ཅེས་སོ། ། མཁས་རྣམས་ཅི་ནས་དབང་བསྐུར་ལ་བདོག་པ་ཐམས་ཅད་ཕུལ་ནས། དབང་ཞུ་བ་ལ་གུས་པའི་རྒྱུ་མཚན་དེ་ལྟར་ཡིན་ནོ། ། དང་ནི་ཚིག་གི་བསྡུ་བའོ། ། གཉིས་པ། དབང་བསྐུར་མུ་བཞི་དགག་པ་ནི། ཏི་བུ་པ་དང་རས་ཆུང་པ་ལ་ལ།
དབང་བསྐུར་མུ་བཞི་འདོད་དེ། གང་ཞེ་ན། དབང་བསྐུར་བྱས་ཀྱང་མ་ཐོབ་པ་དང་། མ་བྱས་ཀྱང་ནི་ཐོབ་པ་དང་། བྱས་ན་ཐོབ་ལ་མ་བྱས་ན་མི་ཐོབ་པ་རྣམ་པ་བཞིར་འདོད་དོ། ། དེ་ཡང་དབང་བསྐུར་རྒྱལ་པོ་ཞེས་བྱ་བའི་རྒྱུད་ལས་གསུངས་པ་ཡིན་ནོ། ། ཞེས་ཟེར། དབང་བསྐུར་རྒྱལ་པོ་ནི། གནུབས་ཀྱིས་བྱས་པ་ཡིན་ནོ་ཞེས་འགོས་ཀྱི་འབྱམས་ཡིག་ལས་འབྱུང་ངོ་། ། འདི་འདྲ་རྒྱུད་རྣམ་དག་གང་ནས་ཀྱང་བཤད་པ་མེད་ལ།
བསྟན་པ་དཀྲུག་པའི་སྙད་ཀར་ཟད་དོ། ། འོན་ཀྱང་འདི་ཧ་ཅང་འཕེལ་ན་བསྟན་པ་ལ་གནོད་པས་ཅུང་ཟད་བརྟག་པར་བྱ་སྟེ། སོ་སོར་ཐར་པའི་སྡོམ་པ་དང་། བྱང་ཆུབ་སེམས་དཔའི་སེམས་བསྐྱེད་ལའང་མུ་བཞི་ཅི་ཕྱིར་མི་བརྩི་སྟེ་བརྩི་རིགས་པར་འགྱུར་ལ། དེ་བཞིན་དུ་སྒོམ་ལའང་ཅིས་མི་མཚུངས་ཏེ་མཚུངས་པས། བསྒོམས་ཀྱང་མི་སྐྱེ་བ་དང་། མ་བསྒོམས་ཀྱང་སྐྱེ་བ་དང་། ལ་སོགས་པས་བསྒོམས་ན་སྐྱེ་བ་དང་། མ་བསྒོམས་ན་མི་སྐྱེ་བ་དང་མུ་བཞིར་ཡོད་པར་འདོད་དགོས་ལ། དེ་ལྟ་ན་སྒོམ་ལ་སོགས་པ་ཡང་དོར་བར་བྱོས་ཤིག
དེས་ན་མུ་བཞི་ཀུན་ལ་ཡོད་བཞིན་དུ། གཞན་སོ་ཐར་སོགས་ལ་མི་བརྩི་བར་དབང་བསྐུར་ཉིད་ལ་བརྩི་བ་ནི་གསང་སྔགས་སྤོང་བའི་བདུད་ཀྱི་གསང་ཚིག་ཡིན་པར་དོགས་ཏེ། གསང་སྔགས་ཀྱི་གནད་ཟབ་མོ་ཐམས་ཅད་ལ་དབང་བསྐུར་ཡོད་པ་ལས། དེ་འདོར་བའི་ཕྱིར་རོ། ། གལ་ཏེ་མུ་བཞི་ཡོད་དུ་ཆུག་ན་ཡང་། དེ་དག་སོ་སོའི་མཚན་ཉིད་འདི་ཡིན་ནོ་ཞེས་ཤེས་པར་མི་ནུས་ལ། ཅི་སྟེ་ཤེས་པར་ནུས་སོ་ཞེ་ན་ནི་དེ་དག་གི་མཚན་ཉིད་སྨྲ་དགོས་ལ། འོལ་སྤྱི་ཙམ་སྨྲས་ཀྱང་རང་བཟོ་མ་ཡིན་པ་ལུང་དང་མཐུན་པ་ཁྱེད་ལ་སྨྲ་རྒྱུ་མེད་དེ། ལུང་ལས་དེ་འདྲ་མ་བཤད་པའི་ཕྱིར། གལ་ཏེ་མུ་བཞི་བདེན་སྲིད་ན་གཞན་གསུམ་ལ་དབང་བསྐུར་མི་བྱེད་ཀྱང་།
བྱས་ན་ཐོབ་པའི་གང་ཟག་ལ་དབང་བསྐུར་ཅིའི་ཕྱིར་མི་དགོས་ཞེས་འདྲི། གཞན་གསུམ་ལ་དབང་བསྐུར་མི་དགོས་པས། དེ་ལའང་དབང་བསྐུར་མི་དགོས་ན། ནད་མེད་པ་ལ་སྨན་སྤོང་བ་སྟེ་མི་དགོས་པས་ནད་པ་ལ་ཡང་སྤོང་དུ་རུང་ངམ་ཅི་ཞེས་པ་བསྟིང་ཚིག་གོ ། དེས་ན་འདི་འདྲའི་ཆོས་ལོག་ཐམས་ཅད་ནི། བདུད་ཀྱི་བྱིན་རླབས་ཡིན་ཞེས་བྱའོ། ། གཉིས་པ། དབང་གིས་ཐོབ་པའི་དམ་ཚིག་ལ་འཁྲུལ་པ་དགག་པ་ནི། གསང་སྔགས་སྔ་འགྱུར་བ་ཁ་ཅིག གསང་སྔགས་ཀྱི་གསང་བའི་གནད་ལ་ཡེ་ནས་གསང་བ་ཞེས་བྱ་བའི་ཐབས་ཀྱིས་ཆོད་པའི་ཕྱིར།
གསང་བ་བསྒྲགས་པ་ཞེས་བྱ་བའི་ལྟུང་བ་མེད་དོ་ཞེས་ཟེར་རོ། ། དེ་ཡང་གོ་བ་རྣམས་ནི་སྣོད་དང་ལྡན་པས་བསྒྲགས་ཀྱང་ཉེས་པ་མེད་ལ། མི་གོ་བ་རྣམས་ལ་ནི་སྐལ་མེད་ཡིན་པས་ཡེ་གསང་ཡིན་པའི་ཕྱིར། དེས་ན་གསང་བ་བསྒྲགས་པའི་ལྟུང་བ་གསང་སྔགས་ཕྱི་འགྱུར་བས་བཏགས་པ་ཙམ་ཡིན་ནོ། ། ཞེས་ཟེར། འདི་ཡང་ཅུང་ཟད་བརྟག་པར་བྱ་སྟེ། ཡེ་གསང་ཞེས་བྱ་བའི་དོན་ཅི་ཞིག གལ་ཏེ་གོ་བ་མེད་པ་ལ་ཟེར་ན། གོ་བའི་གང་ཟག་ལ་ཡེ་གསང་མ་ཡིན་པའི་ཕྱིར། དེ་ལ་དབང་མ་བསྐུར་བར་གསང་བ་བསྒྲགས་ན་ལྟུང་བར་འགྱུར་རོ། །
གལ་ཏེ་གསང་སྔགས་དེ་དམ་པའི་ཆོས་ཡིན་པས། དམ་ཆོས་ཀྱི་བདེན་པའི་བྱིན་རླབས་ནི་སུས་ཐོས་ཀྱང་ཕན་ཡོན་ཆེ་ལ། དེས་ན་གསང་བསྒྲགས་ཀྱི་ཉེས་པ་མི་འབྱུང་ངོ་ཞེ་ན། ཁྱེད་ཀྱིས་དམ་ཆོས་བདེན་པར་མ་གོ་བར་ཟད་དེ། གལ་ཏེ་གོ་ན་ཆོས་ནས་འབྱུང་བ་བཞིན་གྱིས་ཤིག ཆོས་ལ་གསང་དགོས་པ་དང་། མི་གསང་བའི་ལུགས་གཉིས་རྒྱལ་བ་རྣམས་ཀྱིས་གསུངས་ཏེ། གོང་དུ་དྲངས་པ་རྣམས་དང་། ཁྱེད་རང་འདོད་པའི་རྒྱུད་གསང་བ་སྙིང་པོ་ལས་ཀྱང་། བླ་མ་མཉེས་པར་མ་བྱས་ཤིང་། །
དབང་རྣམས་བསྐུར་བར་མ་བྱས་པར། ། ཉན་པ་ལ་སོགས་རྩོམ་པ་ནི། ། འབྲས་བུ་མེད་ཅིང་བརླག་པར་འགྱུར། ། ཞེས་གསུངས་སོ། ། དེས་ན་ཡེ་གསང་ཞེས་བྱ་བ་འདི་ཡང་བསྟན་པ་ལ་གནོད་པའི་ཚིག་ཡིན་ཏེ། རྒྱུད་དང་འགལ་བའི་ཚིག་ཡིན་པའི་ཕྱིར་རོ། ། གཉིས་པ། གྲོལ་བྱེད་ཀྱི་ལམ་ལ་འཁྲུལ་པ་དགག་པ་ལ། བརྟན་པ་མ་ཐོབ་པ་ཐོབ་ཕྱིར་དུ་བསྒོམ་པའི་ལམ་ལ་འཁྲུལ་པ་དགག བརྟན་པ་ཐོབ་ནས་བརྟུལ་ཞུགས་སྤྱོད་པའི་གནས་ལ་འཁྲུལ་པ་དགག་པའོ། །
དང་པོ་ལ། མདོ་རྒྱུད་ལ་གཅེས་སྤྲས་སུ་མི་བྱེད་པ་རང་བཟོ་མཁན་གྱི་ལུགས་དགག མདོ་རྒྱུད་ལ་ནན་ཏན་བྱེད་པར་འདོད་པ་དག་གི་ལག་ལེན་ལ་འཁྲུལ་པ་དགག་པའོ། ། དང་པོ་ལ། ཕྱོགས་རེའི་སྟོབས་ཀྱིས་གྲོལ་བར་འདོད་པའི་ལུགས་དགག སྡོམ་པ་གསུམ་མ་བླངས་ཀྱང་དེའི་བསླབ་བྱ་བསླབས་པས་འཚང་རྒྱ་བར་འདོད་པའི་ལུགས་དགག་པའོ། ། དང་པོ་ལ། འདོད་པ་བརྗོད་པ་དང་། སུན་དབྱུང་བའོ། ། དང་པོ་ལ།
ཐབས་ལམ་མཐའ་གཅིག་ཏུ་ངེས་པ་མེད་པའི་དམ་བཅའ་མདོར་བསྟན། དེའི་དཔེར་བརྗོད་རྒྱས་པར་བཤད་པའོ། ། དང་པོ་ནི། རྫོགས་ཆེན་པ་དང་། ཨ་མ་ན་སི་བ་ཁ་ཅིག་ན་རེ། ལམ་ལ་འཁྲུལ་མ་འཁྲུལ་གྱི་དབྱེ་བ་མེད་ཅིང་། གྲོལ་བའི་ཐབས་ལ་ཡང་མཐའ་གཅིག་ཏུ་ངེས་པ་མེད་དོ། ། གཉིས་པ་ནི། དེའི་ཤེས་བྱེད་ལྟ་བ་རྟོགས་པ་ཁོ་ནས་འཕགས་པ་ཀླུ་སྒྲུབ་གྲོལ་ཞིང་། སློབ་དཔོན་པདྨ་འབྱུང་གནས་བསྐྱེད་རིམ་གྱིས་གྲོལ།
སློབ་དཔོན་ལོ་ཧི་པ་ལོ་མའི་སྤྱིལ་བུར་ཉའི་རྒྱུ་ལྟོ་གསོལ་བའི་དཀའ་ཐུབ་སྤྱད་པས་གྲོལ་ལ། ནག་པོ་པ་སྤྱོད་པ་ཅུང་ཟད་སྤྱོད་མ་རན་པར་སྤྱད་པའི་སྟོབས་ཀྱིས་གྲོལ་བ་དང་། རླུང་བསྒོམས་པའི་སྟོབས་ཀྱིས་གོ་རཀྵ་སྟེ། བ་ལང་སྲུང་བ་ཞེས་པའི་གྲུབ་ཐོབ་གྲོལ་བ་དང་། གཏུམ་མོ་བསྒོམས་པའི་སྟོབས་ཀྱིས་ཤ་ཝ་རི་དབང་ཕྱུག་གྲོལ་བ་དང་། ཕྱག་རྒྱ་ཆེན་པོ་བསྒོམས་པས་བྲམ་ཟེ་ཆེན་པོ་ས་ར་ཧ་གྲོལ་བ་དང་། ལྷ་དང་བླ་མའི་བྱིན་རླབས་ཀྱི་སྟོབས་ཀྱིས་སློབ་དཔོན་ཏོག་རྩེ་པ་གྲོལ་བ་དང་། ན་ལེནྡྲར་ཟ་བ་དང་། ཉལ་བ་དང་། ཆག་པ་དང་གསུམ་གྱིས་ཞི་བ་ལྷ་གྲོལ་བ་དང་།
རྒྱལ་པོ་ཨིནྡྲ་བྷུ་ཏི་བཙུན་མོའི་ཚོགས་དང་ལྷན་ཅིག་འདོད་ཡོན་བསྟེན་པས་གྲོལ་བ་དང་། རྟེན་འབྲེལ་གནས་ལྔ་པོ་ཐམས་ཅད་ཚོགས་པ་ལས། རྣལ་འབྱོར་དབང་ཕྱུགས་བི་པ་ལ་གྲུབ་ཐོབ་བྱུང་བའི་ཕྱིར་རོ། ། དེས་ན་དེ་འདྲའི་ཐབས་ལམ་སྣ་ཚོགས་ལ་འཁྲུལ་པ་ཡིན་ཞེས་སྐུར་པ་བཏབ་ཏུ་མི་རུང་། ཞེས་ཟེར་རོ། ། གཉིས་པ། དེ་དགག་པ་ལ། རེ་རེས་གྲོལ་བར་འདོད་པའི་དཔེ་སོ་སོ་བ་དགག ཐབས་ལམ་མཐའ་གཅིག་ཏུ་མ་ངེས་པའི་དོན་སོ་སོ་བ་དགག་པའོ། ། དང་པོ་ལ།
ཐབས་ཕྱོགས་རེ་བས་གྲོལ་བར་འདོད་པའི་གྲུབ་ཐོབ་དེ་དག་ལ་རིམ་གཉིས་ལས་གཞན་པའི་གྲོལ་བྱེད་མེད་པས་མདོར་བསྟན། ཕྱོགས་རེ་བ་དེ་དག་རིམ་གཉིས་ཀྱི་ཡན་ལག་མ་ཡིན་པ་དགག་པས་རྒྱས་པར་བཤད། ཡེ་ཤེས་སྐྱེ་བའི་སྣ་འདྲེན་ཐབས་ཀྱི་དབྱེ་བས་བྱེད་པར་བསྟན་པས་གཞན་གྱི་འདོད་པ་སུན་དབྱུང་། དེས་ན་དབང་དང་རིམ་གཉིས་ལ་འབད་དགོས་པར་བསྟན་པས་མཇུག་བསྡུ་བའོ། ། དང་པོ་ནི། དོན་འདི་ཡང་ལེགས་པར་བཤད་ཀྱིས་ཉོན་ཞིག གྲུབ་ཐོབ་ཐམས་ཅད་ཀྱང་ལྟ་བ་རྐྱང་པ་སོགས་ཕྱོགས་རེའི་ཐབས་ཀྱིས་གྲོལ་བ་མ་ཡིན་ཏེ། ཐབས་ཤེས་གཉིས་ཟུང་དུ་འཇུག་པ་མ་ཡིན་པའི་སངས་རྒྱས་སྒྲུབ་པའི་ཐབས་གཞན་མེད་པའི་ཕྱིར། འོ་ན་གང་གིས་གྲོལ་ཞེ་ན། དབང་དང་རིམ་པ་གཉིས་ལས་བྱུང་བའི་ཡེ་ཤེས་ཕྱག་རྒྱ་ཆེན་པོ་སྐྱེས་པས་གྲོལ་བ་ཡིན་ཏེ།
ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་གསུངས་པ་ལྟར་རོ། ། ལྟ་བ་དང་ནི་བསྐྱེད་རིམ་པ་དང་གཏུམ་མོ་དང་ནི་བྱིན་རླབས་དང་སོགས་པས་སྤྱོད་པ་དང་། དཀའ་ཐུབ་སོགས་དེ་དག་རྐྱང་པས་གྲོལ་བ་མ་ཡིན་ཏེ། དབང་སྔོན་དུ་མ་སོང་བར་སྔགས་ཀྱི་ལྟ་བ་དང་གཏུམ་མོ་སོགས་བསྒོམ་དུ་མི་རུང་བའི་ཕྱིར། གཉིས་པ། ཕྱོགས་རེ་བར་འདོད་པ་དེ་དག་རིམ་གཉིས་ཀྱི་ཡན་ལག་མ་ཡིན་པ་དགག་པས་རྒྱས་པར་བཤད་པ་ནི། དབང་བསྐུར་བའི་བྱིན་རླབས་དང་རིམ་གཉིས་སྒོམ་པའི་རྟེན་འབྲེལ་གྱིས། འཇིག་རྟེན་ལས་འདས་པའི་ཡེ་ཤེས་རྟོགས་པས་ཏེ་ཐོབ་ནས་གྲོལ་བ་ཡིན་ཏེ།
བསྐྱེད་རིམ་དང་རླུང་དང་གཏུམ་མོ་དང་བདེ་བ་བསྒོམ་པ་སོགས་རིམ་པ་གཉིས་ལས་ཐ་དད་པ་མ་ཡིན་པའི་ཕྱིར་ཏེ། རླུང་ལ་སོགས་པ་རྫོགས་རིམ་གྱི་ཡན་ལག་ཡིན་པའི་ཕྱིར། བྱིན་རླབས་ནི་དབང་དང་རིམ་གཉིས་དེ་ལས་བྱུང་བའི་ཕྱིར་དང་། ལྟ་བ་ནི་རིམ་པ་གཉིས་པོ་དེ་སངས་རྒྱས་ཀྱི་ལམ་དུ་བྱེད་པའི་ཡན་ལག་ཡིན་ཏེ། དེས་མ་ཟིན་ན་འཚང་རྒྱ་བའི་ལམ་དུ་མི་འགྱུར་བའི་ཕྱིར། ཕྱག་རྒྱ་ཆེན་པོ་དབང་དང་རིམ་གཉིས་དེའི་ཡེ་ཤེས་ཏེ་རྟོགས་པ་ཡིན་གྱི། དེང་སང་དབང་མ་ཐོབ་པར་སེམས་མ་བཅོས་ལྷུག་པར་བཞག་པ་ཙམ་གྱིས་ཕྱག་ཆེན་ངོ་སྤྲོད་པ་ནི་མདོ་རྒྱུད་དང་མི་མཐུན་ནོ། ། རིམ་གཉིས་དེའི་བོགས་འདོན་ལ་སྤྱོད་པ་ཞེས་བྱ་ལ། སྤྲོས་བཅས་ཀྱི་སྤྱོད་པ་ནི་ཨིནྡྲ་བྷུ་ཏིས་མཛད་པ་ཡིན་ཏེ། མཆོག་གི་དངོས་གྲུབ་བརྙེས་ནས།
དེས་འདུལ་བའི་སེམས་ཅན་གྱི་དོན་གྱི་ཕྱིར་ཕོ་བྲང་གཞལ་མེད་ཁང་དང་། རྒྱལ་པོ་རང་རྡོ་རྗེ་འཆང་དང་། རྒྱལ་ཕྲན་རྣམས་རིགས་བཞི་དང་། བཙུན་མོ་རྣམས་ཡུམ་བཞི་དང་། སྲས་རྣམས་སེམས་དཔའ་སེམས་མ་དང་། ཞབས་འབྲིང་བ་རྣམས་ཁྲོ་བོ་ཁྲོ་མོ་དང་། མཆོད་པའི་ལྷ་མོ་སོགས་སུ་བྱས་ནས། འདོད་ཡོན་ལ་ཞེན་མེད་དུ་ལོངས་སྤྱད་པས། སེམས་ཅན་དཔག་ཏུ་མེད་པ་སྨིན་པར་མཛད་དོ། ། འདི་ནི་ཕྱི་རོལ་དུ་འཁོར་དང་ལོངས་སྤྱོད་རྒྱ་ཆེན་པོ་ལ་སྤྱོད་པས།
སྤྲོས་བཅས་སུ་བཞག་ཀྱང་། ནང་རྣམ་རྟོག་གི་མཚན་མ་མེད་པས་ཤིན་དུ་སྤྲོས་མེད་དོ། ། ཞེས་གསུངས། རིམ་གཉིས་དེའི་སྤྲོས་མེད་ཀྱི་སྤྱོད་པ་ཕྱི་རོལ་དུ་ཟ་ཉལ་འཆག་གསུམ་གྱིས་དུས་འདའ་བར་བྱེད་པ་ལ། བྷུ་སུ་ཀུ་སྟེ། བོད་སྐད་དུ། འདུ་ཤེས་གསུམ་པ་དང་། གཟུང་འཛིན་གྱི་སྤྱོད་པ་ཀུན་དོར་ཞིང་། གསང་སྟེ་སྤྱོད་པས་ཀུན་འདར་གསང་སྤྱོད་ཅེས་སངས་རྒྱས་ཀྱིས་གསུངས་ཏེ། སཾ་བུ་ཊི་ལས།
གང་ཞིག་འགྲོ་ལ་ཕན་དོན་དུ། ། ཀུན་སྤངས་ཀྱི་ནི་སྤྱོད་པ་གསུངས། ། ཞེས་དང་། ཟླ་བ་གཅིག་ཏུ་གསང་སྟེ་སྤྱོད། ། ཅེས་གསུངས་སོ། ། དེའི་ཤིན་དུ་སྤྲོས་མེད་ལ་གསུམ་ལས། ཀུན་འདར་འཇིག་རྟེན་པའི་མངོན་སུམ་དུ་སྤྱོད་པ་ནི་རིགས་དང་ཡུལ་ལ་སོགས་པ་གསང་སྟེ། སྨྱོན་པར་བརྫུས་ཏེ་སྤྱོད་པས། སྨྱོན་པ་བརྟུལ་ཞུགས་ཀྱི་སྤྱོད་པ་ཞེས་བྱ་སྟེ། སཾ་བུ་ཊི་ལས།
བཟའ་དང་བཟའ་མིན་ཇི་སྙེད་པ། ། སྨྱོན་པའི་སྤྱོད་པས་བཟའ་བར་བྱ། ། ཞེས་སོ། ། དེ་ཉིད་གསང་སྤྱོད་ཀྱང་ཡིན་ཏེ། ། ཤིན་ཏུ་གསང་བའི་ཡོ་གིས་བསྒོམ། ། ཞེས་སོ། ། གཉིས་པ་ནི། རང་གི་རིམ་པ་གཉིས་ཀྱི་རྟོགས་པ་བརྟན་པར་བྱ་བའི་ཕྱིར་དང་། སེམས་ཅན་ཡོངས་སུ་སྨིན་པར་བྱ་བའི་ཕྱིར། གྲུབ་ཐོབ་རྣལ་འབྱོར་གྱི་དབང་ཕྱུག་རྣམས་ཀྱིས།
གངྒཱ་གྱེན་ལ་སློག་པ་དང་། ཉི་མ་སྟེང་པར་བཟུང་བ་ལ་སོགས་པ་རྣམ་པ་སྣ་ཚོགས་མཛད་པ་ནི། ཀུན་ཏུ་བཟང་པོའི་སྤྱོད་པར་བཤད་དེ། ཐམས་ཅད་དུ་བཟང་ལ་དངོས་གྲུབ་ཀུན་འདི་ལས་འབྱུང་བའི་ཕྱིར། མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བས་ཕྱོགས་ལས་རྣམ་པར་རྒྱལ་བའི་སྤྱོད་པ་དང་། ཆོས་ཀྱི་རྒྱལ་པོའི་རྒྱལ་ཚབ་ལ་གནས་ནས། སེམས་ཅན་དཔག་ཏུ་མེད་པའི་དོན་བྱེད་པས་རྒྱལ་ཚབ་ཆེན་པོའི་བརྟུལ་ཞུགས་ཀྱི་སྤྱོད་པ་ཞེས་བྱ་སྟེ། ཀུན་བཟང་མཚུངས་པ་མེད་གྲུབ་པས། ། ཞེས་དང་། འདི་ནི་སྒོམ་པ་ཐམས་ཅད་ཀྱི། །
ཕྱོགས་ལས་རྣམ་རྒྱལ་སྤྱོད་པར་བཤད། ། ཅེས་དང་། ཡང་ན་དཔལ་ལྡན་རྒྱལ་ཚབ་ཆེ། ། བརྟུལ་ཞུགས་སྤྱོད་པ་བསྒྲགས་པ་ཡང་། ། ཞེས་སོ། ། གསུམ་པ་ནི། སྔར་བཤད་པའི་སྤྲོས་བཅས་ཀྱི་སྤྱོད་པ་དེ་ཉིད་དོ། ། གསུམ་པ། ཡེ་ཤེས་སྐྱེ་བའི་སྣ་འདྲེན་ཐབས་ཀྱི་དབྱེ་བས་བྱེད་པར་བསྟན་པས་གཞན་གྱི་དོགས་པ་སུན་དབྱུང་བ་ནི། དེས་ན་རྒྱུ་དང་རྐྱེན་མ་ཚོགས་པར་སངས་རྒྱས་ཀྱི་འབྲས་བུ་མི་འབྱུང་མོད།
འོན་ཀྱང་སྐྱེ་བ་སྔ་མའི་ལས་འཕྲོའི་བྱེ་བྲག་དང་། ནང་གི་རླུང་སེམས་དང་། བག་ཆགས་ཀྱི་རྟེན་འབྲེལ་གྱི་ཁྱད་པར་གྱིས། འཕགས་པའི་ཡེ་ཤེས་སྐྱེ་བའི་སྣ་འདྲེན་ནམ་རྐྱེན་ཙམ་ནི་ཆོས་ཉན་པ་དང་བསྐྱེད་རིམ་ལ་སོགས་པ་ཐབས་ཀྱི་དབྱེ་བས་བྱེད་པར་གསུངས་སོ། ། དེ་སྐད་དུ་ཡང་ཀྱཻ་རྡོ་རྗེ་ལས། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་གསུངས་སོ། །
དཔེར་ན་ནད་པའི་ལུས་བརྟས་པ་སྟེ་རྒྱས་པ། བཟའ་བ་དང་བཏུང་བས་བྱེད་མོད་ཀྱི། དེའི་ཡི་ཁའམ་དང་?ག་འབྱེད་པ་ནི། སེ་འབྲུ་དང་། ཞོ་ལ་སོགས་པ་ཟས་ཀྱི་ཁྱད་པར་འགའ་ཞིག་ཡིན་པ་བཞིན་ནོ། ། དེའི་ཕྱིར་དབང་དང་རིམ་གཉིས་ལ་སོགས་པ་ཐབས་ཀྱི་ཁྱད་པར་རྣམས་མི་དགོས་སོ་ཞེས་སྐུར་པ་འདེབས་ན་བླུན་པོ་ཡིན་ལ། འོན་ཀྱང་སེམས་ངོ་སྤྲོད་པ་ལྟ་བུ་རེ་རེས་འཚང་རྒྱ་བར་འདོད་ན་ཤིན་ཏུ་འཁྲུལ་བར་བཤད་དོ། ། བཞི་པ། དེས་ན་དབང་དང་རིམ་གཉིས་ལ་འབད་དགོས་པར་བསྟན་པས་མཇུག་བསྡུ་བ་ནི། སྔགས་ཀྱི་སྒྲུབ་པ་པོ་ཆོས་ཅན།
སྨིན་བྱེད་ཀྱི་དབང་དང་ནི། གྲོལ་བྱེད་ཀྱི་ལམ་རིམ་པ་གཉིས་ལ་འབད་པ་གྱིས་ཤིག་སྟེ། བྱ་དགོས་ཏེ། ཁྱོད་ཀྱིས་གྲོལ་བ་ཐོབ་པ་དེ་གཉིས་ལ་ངེས་པར་རག་ལས་པས་སོ། ། གཉིས་པ། ཐབས་ལམ་མཐའ་གཅིག་མ་ངེས་པའི་དོན་སོ་སོ་བ་དགག་པ་ལ། དཔེའི་སྒོ་ནས་མདོར་བསྟན། དོན་གྱི་སྒོ་ནས་རྒྱས་པར་བཤད་པའོ། ། དང་པོ་ནི། ཕ་རོལ་ཕྱིན་པ་དང་།
སྔགས་ཀྱི་ཐེག་པའི་ལམ་གཉིས་ལ་མྱུར་བུལ་གྱི་ཁྱད་པར་ཡོད་དེ། དཔེར་ན་སོ་ནམ་ཚུལ་བཞིན་བྱས་པའི་ལོ་ཐོག་རིམ་གྱིས་སྨིན་པ་ལྟར། ཕ་རོལ་ཕྱིན་པའི་ལམ་དུ་ཞུགས་ན། བསྐལ་པ་གྲངས་མེད་གསུམ་གྱིས་རྫོགས་པའི་སངས་རྒྱས་ཐོབ་ཅིང་། སྔགས་ཀྱིས་བཏབ་པའི་ས་བོན་ནི་ཉི་མ་གཅིག་ལ་ལོ་ཐོག་སྨིན་ནུས་ལ། རྡོ་རྗེ་ཐེག་པའི་དབང་དང་རིམ་པ་གཉིས་ཀྱི་ཐབས་ཤེས་ན་བརྩོན་གྲུས་ཅན་གྱིས་ཚེ་འདི་ཉིད་ལ་སངས་རྒྱས་འགྲུབ་ནུས་པའི་ཕྱིར་རོ། ། གཉིས་པ། དོན་གྱི་སྒོ་ནས་རྒྱས་པར་བཤད་པ་ལ། ཕར་ཕྱིན་ཐེག་པའི་གཞུང་བཞིན་བསྒྲུབ་པ་ལ་ཐབས་ཤེས་ཟུང་འབྲེལ་དུ་དགོས་པར་བསྟན། སྔགས་ཀྱི་ཐེག་པའི་གཞུང་བཞིན་བསྒྲུབ་པ་ལ་དབང་དང་རིམ་གཉིས་ཟུང་འབྲེལ་དགོས་པར་བསྟན།
དེ་གཉིས་ལས་གཞན་པའི་ཐེག་ཆེན་མེད་པར་བསྟན། ད་ལྟའི་ཆོས་པ་ཕལ་ཆེ་བ་ཐེག་པ་ཆེ་ཆུང་གང་དུ་ཡང་མ་གཏོགས་པར་བསྟན་པའོ། ། དང་པོ་ནི། སྟོང་ཉིད་སྙིང་རྗེའི་སྙིང་པོ་ཅན་དང་། སོགས་པས་ཕ་རོལ་ཏུ་ཕྱིན་པ་དྲུག་ཙམ་བསྒོམས་པས་སངས་རྒྱས་འགྲུབ་པ་ཕ་རོལ་ཏུ་ཕྱིན་པ་རང་རྐང་གི་གཞུང་ལུགས་ཡིན་ལ་དེ་ཡིས་ཇི་ལྟར་མྱུར་བས་ཏེ། བརྩོན་འགྲུས་ཆེ་ན་ཡང་བསྐལ་པ་གྲངས་མེད་པ་གསུམ་དུ་མགོ་དང་རྐང་ལག་གཏོང་བ་ལ་སོགས་པའི་དཀའ་སྤྱད་དགོས་སོ། ། དེ་ཡང་བསྐལ་པ་ཆེན་པོའི་ཚད་ནི། འཇིག་པའི་བསྐལ་པ་ལ་བར་བསྐལ་ཉི་ཤུ། འཆགས་པ་ལ་བར་བསྐལ་ཉི་ཤུ་དང་། གནས་པ་ལ་བར་བསྐལ་ཉི་ཤུ།
ཞིག་ནས་སྟོངས་པའི་གནས་སྐབས་བར་བསྐལ་ཉི་ཤུ་སྟེ། བརྒྱད་ཅུ་ལ་བསྐལ་པ་ཆེན་པོ་ཞེས་བྱའོ། ། གྲངས་མེད་ཅེས་པ་གྲངས་གཏན་མེད་ལ་བྱ་བ་མ་ཡིན་གྱི། གྲངས་ཀྱི་གནས་གཞན་དྲུག་ཅུར་ཕྱིན་པ་ལ་བྱ་བ་ཡིན་ལ། དྲུག་ཅུ་པོ་དེ་གང་ཡིན་ཞེ་ན། གཅིག་བཅུ་བརྒྱ་སྟོང་ཁྲི་འབུམ་དང་། ། ས་ཡ་བྱེ་བ་དུང་ཕྱུར་རྣམས། ། རྐྱང་པའི་གྲངས་སུ་ཤེས་པར་བྱ། ། ཐེར་འབུམ་ཁྲག་ཁྲིག་རབ་བཀྲམ་དང་། གཏམ་དཀྲིགས་མི་འཁྲུགས་ཁྱད་ཕྱིན་དང་། །
སྤང་སྟེང་དེད་འདྲེན་མཐའ་སྣང་དང་། ། རྒྱུ་རིག་དབང་པོ་འོད་མཛེས་དང་། ། ལེགས་བྱིན་སྟོབས་འགྲོ་བྱིང་ཏུལ་དང་། ། རྒྱ་རྟགས་སྟོབས་འཁོར་རྟ་ཤེས་དང་། ། རྣམ་འབྱུང་སྟོབས་མིག་ཡལ་ཡལ་དང་། ། བགྲང་ཡས་ཐུག་ཡས་ཤང་ཤང་དང་། ། རྐྱང་པ་ཉི་ཤུ་རྩ་ལྔ་ལ། ། ཁུག་པ་སྦྱར་བས་ལྔ་བཅུར་འགྱུར། ། ཐ་མ་གྲངས་མེད་རྐྱང་པ་ཡིན། ། ཞེས་སོ། །
འདིར་མཛོད་འགྲེལ་ལས། བར་ནས་བརྒྱད་ནི་མ་རྙེད་དོ། ། ཞེས་བཤད། ཡལ་ཡལ་ལ་སོགས་པ་བརྒྱ་ནི་པཎ་ཆེན་ཤཱཀྱ་ཤྲཱིས། ལུང་གསིལ་བུ་ལས་རྙེད་དོ་ཞེས་འཆད་ཅིང་། སྔ་མ་རྣམས་ནི་ཚད་མེད་བཞི་སོགས་ཅི་རིགས་པ་ལ་སྦྱོར་བར་སྣང་ངོ་། ། བརྒྱད་སྟོང་འགྲེལ་ཆེན་ལས། གྲངས་མེད་སུམ་ཅུ་རྩ་གསུམ་དུ་འཆད་པ་སློབ་དཔོན་དབྱིག་གཉེན་གྱི་དགོངས་པར་འཆད་དོ། ། ཕ་རོལ་ཏུ་ཕྱིན་པའི་ཐེག་པ་འདི་ནི། དུས་གསུམ་གྱི་རྫོགས་པའི་སངས་རྒྱས་ཐམས་ཅད་ཀྱི་ལམ་པོ་ཆེ་རྩོད་པ་ཀུན་ལས་གྲོལ་བའི་ཆོས་ཡིན་པས།
མཁས་པ་རྣམས་ཀྱིས་གུས་པས་བསྟེན་པར་རིགས་སོ། ། གལ་ཏེ་འདིའི་ལུང་བཞིན་སྒྲུབ་འདོད་ན། རྡོ་རྗེ་ཕག་མོའི་བྱིན་རླབས་བཤད་པ་མེད་ཅིང་། ལྷན་སྐྱེས་དང་། ལྷ་ལྔ་མ་དང་། ལྷ་བཅུ་གསུམ་མ་དང་། ལྷ་སོ་བདུན་མ་སོགས་ཕར་ཕྱིན་རང་རྐང་གི་ལུགས་འདིར་མི་བསྒོམ། གཏུམ་མོ་དང་ལ་སོགས་པ་འཁྲུལ་འཁོར་སོགས་ཀྱི་ཐབས་ལམ་བསྒོམ་པ་དང་བྲལ་ཞིང་། ཕྱག་རྒྱ་ཆེན་པོ་བསྒོམ་པའི་ཐ་སྙད་མེད་ལ། ཚེ་འདི་དང་ནི་བར་དོ་དང་།
ཕྱི་མར་འཚང་རྒྱ་བར་ཕར་ཕྱིན་པ་ཁོང་མི་བཞེད་དོ། ། འོན་ཀྱང་ཐེག་པ་ཆེན་པོ་ཡི་སྡེ་སྣོད་རྣམས་ལས་འབྱུང་བ་བཞིན་དུ། སྨོན་འཇུག་བྱང་ཆུབ་མཆོག་ཏུ་སེམས་བསྐྱེད་ལ། ། བསྐལ་པ་གྲངས་མེད་གསུམ་དུ་ཚོགས་གཉིས་གསོག བསྡུ་བའི་དངོས་པོ་བཞིས་སེམས་ཅན་ཡོངས་སུ་སྨིན་པ་དང་། ཞིང་དག་པའི་སྦྱོར་བ་སྒོམ་པས་སངས་རྒྱས་ཀྱི་ཞིང་རྣམས་ལེགས་པར་སྦྱོངས་ཤིག དེ་ལྟར་བྱས་ན་ས་བཅུ་རྒྱུན་གྱི་ཐ་མར་བདུད་ཅེས་བྱ་བ། སེམས་ཀྱི་དྲི་མ་མ་ལུས་པ་བཅོམ་ནས་རྫོགས་པའི་སངས་རྒྱས་ཐོབ་པར་གསུངས་སོ། ། འདིར་རྣམ་བཤད་མཛད་པ། བསམ་ཡས་པ།
སྒ་གདོང་པ། ཀུ་མཱ་ར་གསུམ་ཀས་བདུད་ཅེས་པ་བདུད་བཞི་ལ་ངོས་བཟུང་ནས། བྱང་ཆུབ་ཤིང་དྲུང་དུ་སྲོད་ལ་ལྷའི་བུའི་བདུད་བཅོམ་པ་དང་། ལ་ལས་ཐོ་རངས་ཉོན་མོངས་པའི་བདུད་བཅོམ་པའི་རྣམ་གཞག་བྱས་མོད་འཐད་པ་ནི་མ་ཡིན་ཏེ། དེ་ལྟར་འཆད་པ་ནི། ས་བཅུ་དང་། སྐུ་གསུམ་གྱི་རྣམ་གཞག་ཁས་མི་ལེན་པ། ཉན་ཐོས་སྡེ་པའི་གྲུབ་པའི་མཐའ་ཡིན་པའི་ཕྱིར། ལུགས་འདིར་བྱང་ཆུབ་ཀྱི་ཤིང་དྲུང་དུ་འཚང་རྒྱ་བའི་རྣམ་གཞག་ཁས་མི་ལེན་པའི་ཕྱིར། དེས་ན་བདུད་དེ་གནས་ངན་ལེན་གྱི་དྲི་མ་ལ་བྱ་བ་ཡིན་ཏེ།
བདུད་ཅེས་བྱ་བ་ནི་སེམས་ཅན་རྣམས་ཀྱི་སེམས་ཀྱི་བག་ཆགས་ཀྱི་དྲི་མའོ། ། སངས་རྒྱས་ཉིད་ཅེས་བྱ་བ་ནི་འཁོར་བའི་བག་ཆགས་དང་བྲལ་བའི་སེམས་སོ། ། ཞེས་གསུངས་སོ། ། གཉིས་པ། སྔགས་བཞིན་བསྒྲུབ་ན་དབང་དང་རིམ་གཉིས་ཟུང་དུ་འབྲེལ་དགོས་པར་བསྟན་པ་ནི། ཕ་རོལ་ཏུ་ཕྱིན་པའི་གཞུང་བཞིན་དུ་གྲངས་མེད་གསུམ་གྱི་དཀའ་སྤྱད་མི་ནུས་པར། གལ་ཏེ་གསང་སྔགས་བསྒོམ་འདོད་ན། ཆོ་ག་ནོར་པ་མེད་པའི་དབང་བཞི་ལོངས་ལ། གདམས་ངག་གི་གནད་འཁྲུལ་པ་མེད་པའི་རིམ་གཉིས་བསྒོམས་ནས། དེ་ལས་བྱུང་བའི་ཡེ་ཤེས་ནི་ཕྱག་རྒྱ་ཆེན་པོ་བསྒོམ་པར་བྱ་ཞིང་།
དེ་ནས་འཁོར་འདས་བསྲེ་བའི་ཕྱིར་ཏེ་མཉམ་པ་ཉིད་དུ་རྟོགས་པའི་ཕྱིར། རྣམ་རྟོག་གི་དྲི་མས་རྣམ་པར་དག་པའི་སྤྱོད་པ་རྒྱུད་སྡེ་ནས་གསུངས་པ་བཞིན་སྤྱོད་ཅིག དེས་ནི་ནང་རྟེན་འབྲེལ་གྱི་ས་ཕྱེད་དང་བཅུ་གསུམ་དང་། ལམ་བཞི་པོ་ཀུན་བགྲོད་ནས། རྡོ་རྗེ་འཛིན་པའི་ས་དགེ་བ་ཀུན་གྱི་མཐར་ཐུག་པ་བཅུ་གསུམ་པའི་ཕྱེད་ཕྱི་མ་ནི་ཐོབ་པར་འགྱུར་རོ། ། འདི་ནི་དུས་གསུམ་སངས་རྒྱས་ཀྱི་དམ་པའི་ཆོས་ཐམས་ཅད་ཀྱི་སྙིང་པོ་ཡིན་ཞིང་། རྒྱུད་སྡེ་རྣམས་ཀྱི་གསང་ཚིག་གི་མཆོག་འདི་ཉིད་ཡིན་པར་ཤེས་པར་བྱའོ། ། འདིར་རྡོ་རྗེ་ཐེག་པའི་སའི་རྣམ་གཞག བརྟག་པ་གཉིས་པ་ལས། གནས་དང་ཉེ་བའི་གནས་དང་ནི། །
ཞིང་དང་ཉེ་བའི་ཞིང་ཉིད་དང་། ། ཚན་དྷོ་ཉེ་བའི་ཚན་དྷོ་དང་། ། དེ་བཞིན་འདུ་བ་ཉེ་འདུ་བ། ། འཐུང་གཅོད་ཉེ་བའི་འཐུང་གཅོད་ཉིད། ། དུར་ཁྲོད་ཉེ་བའི་དུར་ཁྲོད་ཉིད། ། འདི་རྣམས་ས་ནི་བཅུ་གཉིས་ཏེ། ། ས་བཅུའི་དབང་ཕྱུག་མགོན་པོ་ཉིད། ། ཅེས་གསུངས་ལ། བདེ་མཆོག་རྩ་རྒྱུད་དང་། སཾ་པུ་ཊིར།
གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་ཅན། ། ཚན་དྷོ་མངོན་དུ་གྱུར་པ་སྟེ། ། ཉེ་བའི་ཚན་རྡོ་སྦྱང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཏེ། ། ཉེ་བའི་དུར་ཁྲོད་ཆོས་ཀྱི་སྤྲིན། །
ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་མ་ཡི་ཀླ་ཀློའི་སྐད། ། ཅེས་འཐུང་གཅོད་དང་ཉེ་བའི་འཐུང་གཅོད་གཉིས་མ་གཏོགས་ལྷག་མ་བཅུ་དང་། ཕ་རོལ་ཏུ་ཕྱིན་པའི་ས་བཅུ་སྦྱར་ཞིང་འགྲེལ་པ་ཀུ་མུ་ཏིར། རྒྱུད་རྒྱས་པའི་ལུང་དྲངས་པ་ནི། འཐུང་གཅོད་དཔེ་མེད་ཡེ་ཤེས་ཏེ། ། ཉེ་བའི་འཐུང་གཅོད་ཡེ་ཤེས་ཆེ། ། ཞེས་པས། སྔགས་ཀྱི་བཅུ་གཅིག་པ་ལ། དཔེ་མེད་པའི་ས་དང་།
བཅུ་གཉིས་པ་ལ་ཡེ་ཤེས་ཆེན་པོའི་ས་ཞེས་འབྱུང་ཞིང་། རྒྱུད་གཞན་ནས། རྡོ་རྗེའི་ས་ནི་བཅུ་གསུམ་པ། ། ཞེས་བཤད་དོ། ། འོ་ན་སྔགས་ཀྱི་ཉེ་ལམ་ལ་མ་ལྟོས་པར་ཕར་ཕྱིན་ཐེག་པ་རྐྱང་པས་སངས་རྒྱས་ཐོབ་པ་ཡོད་དམ་མེད། མེད་ན་གཞུང་འདིའི་དངོས་བསྟན་དང་འགལ། ཡོད་ན་བདག་མེད་མའི་བསྟོད་འགྲེལ་ལས། རྒྱུ་ལ་ཁྱད་པར་ཡོད་ན། འབྲས་བུ་ལ་ཁྱད་པར་འབྱུང་སྟེ། ཀོ་ཊ་བ་དང་ས་ལུ་བཞིན་ནོ། །
ཞེས་ཚུལ་གཉིས་ཀྱིས་སངས་རྒྱས་ལ་བཟང་ངན་གྱི་ཁྱད་པར་ཡོད་པར་བཤད་ལ། དེའི་ཚེ་ཕར་ཕྱིན་ཐེག་པའི་སངས་རྒྱས་དེ་ལས་སྤངས་རྟོགས་ལྷག་པ་ཡོད་པར་འཆད་དགོས་པས། དེ་སངས་རྒྱས་གོ་ཆོད་པོ་མ་ཡིན་པས་སོ་ཞེ་ན། འདི་ལ་སྒ་གདོང་པའི་ཊཱི་ཀར། བདག་མེད་མའི་བསྟོད་འགྲེལ་དུ། ཀོ་ཊ་བའི་དཔེས་བསྟན་པའི་སངས་རྒྱས་དེ། ཕར་ཕྱིན་ཐེག་པ་རྐྱང་པས་ཐོབ་པའི་སངས་རྒྱས་ཡིན་ལ། དེ་སངས་རྒྱས་མཚན་ཉིད་པ་ཡིན་ཡང་། སྔགས་ཀྱི་ཐེག་པའི་མཐར་ཐུག་གི་སངས་རྒྱས་དེ་ལས་སྤངས་རྟོགས་དམན་པ་ཡིན་ནོ་ཞེས་ཟེར། དེ་ནི་མི་འཐད་དེ།
སངས་རྒྱས་ལ་སྤངས་རྟོགས་མཐོ་དམན་གྱི་ཁྱད་པར་ཡོད་པ་ནི། མདོ་རྒྱུད་གང་ནས་ཀྱང་མ་བཤད་ཅིང་། སངས་རྒྱས་ཐམས་ཅད་སྐུ་གཅིག་སྟེ། ། ཞེས་པའི་ངེས་དོན་གྱི་ལུང་དང་ཡང་འགལ་བའི་ཕྱིར། སྤྱིར་ཡང་སྤང་བྱ་མ་ལུས་པར་མ་སྤངས་པའི་སངས་རྒྱས་ནི་ངོ་མཚར་རོ། ། འོ་ན་ཀོ་ཊ་བའི་དཔེས་བསྟན་པའི་སངས་རྒྱས་བཤད་པ་དེ་ཅི་ཞེ་ན། རྟག་པ་མཐར་བཟུང་བའི་ཚུལ་གྱིས། ཕར་ཕྱིན་ཐེག་པ་རྐྱང་པས་ཤེས་སྒྲིབ་སྤངས་པའི་ཆོས་སྐུ་མངོན་དུ་བྱས་ན། དེ་སྔགས་ཀྱི་ཐེག་པའི་སངས་རྒྱས་དེ་ལས་ཡོན་ཏན་དམན་ཏེ། བསམ་གྱིས་མི་ཁྱབ་པའི་གནས་མ་ཐོབ་པའི་ཕྱིར་རོ། །
ཞེས་པའི་དོན་ནོ། ། ཡང་གོ་ཊཱིཀ་ལས། ཕར་ཕྱིན་ཐེག་པའི་ས་བཅུ་གཅིག་པ་ལ་གནས་པ་དེ། སངས་རྒྱས་མཚན་ཉིད་པ་མ་ཡིན་ཏེ། སློབ་ལམ་གྱི་གནས་སྐབས་ཡིན་པའི་ཕྱིར་རོ། ། འོ་ན་ཕར་ཕྱིན་ཐེག་པར་ཡང་སློབ་ལམ་དུ་ཅིའི་ཕྱིར་མ་བཤད་ཅེ་ན། དེ་ནི་ཐེག་པ་རང་ལུགས་ལ་དེ་ལས་ལྷག་པའི་ལམ་བགྲོད་པའི་ནུས་པ་མེད་པས། འབྲས་བུའི་ལྡོག་ཆ་ནས་བཤད་པ་ཡིན་ནོ། ། ཞེས་གསུངས་ནས། དེ་ནས་ཡིག་འཕྲེང་གསུམ་ཙམ་སོང་བ་ན།
འོ་ན་ཕར་ཕྱིན་ཐེག་པ་ནས་སྐུ་གསུམ་གྱི་རྣམ་གཞག་བཤད་པའི་རྫོགས་པའི་སངས་རྒྱས་དེ་སློབ་ལམ་གྱི་གནས་སྐབས་ཡིན་ནམ། ས་བཅུ་གསུམ་པ་ཐོབ་ཟིན་པ་ཞིག་ཡིན་སྙམ་ན། དེ་ནི་བཅུ་གསུམ་པ་ཐོབ་ཟིན་ཡིན་ཡང་། དེར་ནི་ཐ་སྙད་མ་གསུངས་པའི་ཕྱིར་ཏེ། ས་བཅུ་གཅིག་པ་ལ་རྫོགས་པའི་སངས་རྒྱས་ཀྱི་རྣམ་གཞག་བྱེད་པའི་སྐབས་ཡིན་པའི་ཕྱིར། ཞེས་གསུངས་མོད། འོ་ན་ཕར་ཕྱིན་ཐེག་པའི་བཅུ་གཅིག་ཀུན་ཏུ་འོད་ལ་གནས་པའི་སྐྱེས་བུ་དེ་ཆོས་ཅན། སངས་རྒྱས་མཚན་ཉིད་པ་མ་ཡིན་པར་ཐལ། སློབ་ལམ་གྱི་གནས་སྐབས་ཡིན་པའི་ཕྱིར། རྟགས་ཁྱབ་དངོས་འགལ།
འདོད་ན། དེ་ཆོས་ཅན། དེ་ཡིན་པར་ཐལ། བཅུ་གསུམ་རྡོ་རྗེ་འཛིན་པའི་ས་ཐོབ་ཟིན་པའི་ཕྱིར། གསུམ་ཆར་ཁས་བླངས། དེས་ན་རང་གི་ལན་ནི། ཕར་ཕྱིན་ཐེག་པ་གཞིར་བཞག་པའི་ཚེ། སྔགས་ཀྱི་ཉེ་ལམ་ལ་མ་ལྟོས་པར་སངས་རྒྱས་ཐོབ་པ་ཡོད་པ་ལས་འོས་མེད་པས། གཞུང་འདིར་ཡང་། རྫོགས་པའི་སངས་རྒྱས་ལམ་པོ་ཆེ། །
རྩོད་པ་ཀུན་ལས་གྲོལ་བའི་ཆོས། ། ཞེས་པ་ནས། ས་བཅུའི་ཐ་མར་བདུད་བཏུལ་ནས། ། རྫོགས་པའི་སངས་རྒྱས་ཐོབ་པར་གསུངས། ། ཞེས་པའི་བར་གསུངས་སོ། ། ཚུལ་ཆེན་སྔགས་ལུགས་གཞིར་བཞག་པའི་ཚེ། ཕར་ཕྱིན་ཐེག་པ་རྐྱང་པས་སངས་རྒྱས་ཐོབ་པ་མེད་དེ། ས་བཅུ་རྒྱུན་གྱི་ཐ་མས་གཞོམ་པར་མི་ནུས་པའི་སྒྲིབ་པ་ཡོད་པའི་ཕྱིར། དེ་གང་ཞེ་ན། སྤང་བྱ་འཕོ་བའི་བག་ཆགས་སོ། །
གྲུབ་ཆེན་དཔལ་འཛིན་གྱིས་ཀྱང་། རིག་མའི་བརྟུལ་ཞུགས་བླ་ན་མེད། ། རྨོངས་པ་གང་ཞིག་འདའ་བྱེད་པ། ། དེ་ལ་མཆོག་གི་དངོས་གྲུབ་མེད། ། ཅེས་དང་། དྷ་རི་ཀ་པས། ཐབས་གཞན་སངས་རྒྱས་མི་རྙེད་དོ། ། ཞེས་གསུངས་སོ། ། བདག་མེད་མའི་བསྟོད་འགྲེལ་ལས་གསུངས་པའང་ཚུལ་ཆེན་པོའི་དབང་དུ་བྱས་སོ། ། འོ་ན་ཕར་ཕྱིན་ཐེག་པའི་ལམ་བསྒོམ་པ་ལ་དགོས་པ་མེད་པར་འགྱུར་རོ་སྙམ་ན།
དགོས་པ་ཡོད་དེ། དེས་ས་བཅུ་པའི་བར་དུ་བགྲོད་པར་ནུས་པའི་ཕྱིར། ས་བཅུ་པ་ནས་ནི་ངེས་པར་སྔགས་ལམ་ལ་འཇུག་པར་གསུངས་སོ། ། མདོར་ན་ཕ་རོལ་ཏུ་ཕྱིན་པའི་བཅུ་གཅིག་ཀུན་ཏུ་འོད་ཀྱི་ས་དང་། སྔགས་ཀྱི་བཅུ་གསུམ་པ་ལ་གནས་པ་གཉིས་དོན་གཅིག་ལ་འདུ་ཞིང་། སྔགས་གཞུང་ཚད་ལྡན་ལས། ཀུན་ཏུ་འོད་ས་བཅུ་གཅིག་པར་བྱས་ནས། བཅུ་གསུམ་པ་ལ་རྡོ་རྗེ་འཛིན་པའི་སར་བཤད་པ་མེད་ཅིང་། དོན་གཅིག་ན་ཡང་། ཞེས་པའི་དོན་ཡང་།
ཚུལ་གཉིས་ཀྱི་འབྲས་བུ་གཅིག་པ་ལ་འཆད་དགོས་པའི་ཕྱིར། བོད་ཀྱི་གསང་རྙིང་འཆད་པ་རྣམས། ། བཅུ་གཅིག་ཀུན་ཏུ་འོད་ཀྱི་ས། ། བཅུ་གཉིས་མ་ཆགས་པདྨའི་ས། ། བཅུ་གསུམ་རྡོ་རྗེ་འཛིན་པའི་ས། ། ཞེས་འཆད་པ་དེ་ནི་འདིར་ཚད་མར་མི་རུང་བའི་ཕྱིར་རོ། ། གལ་ཏེ་ཕར་ཕྱིན་ཐེག་པའི་ས་བཅུ་གཅིག་པ་ལ་གནས་པ་དེ། སློབ་པའི་ས་ལ་གནས་པ་ཡིན་ན། དེའི་མཚན་གཞི་གང་ཡིན། སྟོན་པ་ཐུབ་པའི་དབང་པོ་དེའོ་ཞེས་ཟེར་བ་ལས་འོས་མེད་པས།
དེས་ས་བཅུ་གསུམ་པ་མ་ཐོབ་ན། གཞན་སུ་ཞིག་གིས་ཐོབ་སྟེ། སངས་རྒྱས་ལ་སྐུར་པ་འདེབས་པར་ཟད་དོ། ། དེས་ན་བཅུ་གསུམ་པ་ལ་རྡོ་རྗེ་འཛིན་པའི་སར་འཇོག་པའི་ཚེ། སྔགས་ཀྱི་ས་བཅུ་གཅིག་པ་ལ་དཔེ་མེད་པའི་ས་ཞེས་བདེ་མཆོག་ནས་གསུངས་སོ། ། མདོར་ན་ཕར་ཕྱིན་ཐེག་པ་རྐྱང་པའི་ཉམས་ལེན་གྱིས་ས་བཅུ་པའི་བར་བགྲོད་ནས། ས་བཅུ་པ་ནས་སྔགས་ལ་ངེས་པར་འཇུག་ཅིང་། དཔེ་མེད་པ་དང་། ཡེ་ཤེས་ཆེན་པོའི་ས་མངོན་དུ་བྱས་ནས། དེ་རྗེས་སུ་རྡོ་རྗེ་འཛིན་པའི་ས་བཅུ་གསུམ་པ་མངོན་དུ་བྱེད་དོ། །
རྒྱས་པར་ནི་རྗེ་བླ་མས་མཛད་པའི་མདོ་སྔགས་ཀྱི་ཚུལ་གཉིས་རྣམ་པར་འབྱེད་པ་ཞེས་བྱ་བའི་བསྟན་བཅོས་དང་། གསེར་གྱི་ཐུར་མར་བལྟ་བར་བྱའོ། ། གསུམ་པ། དེ་ལས་གཞན་པའི་ཐེག་ཆེན་གྱི་གཞུང་ལུགས་མེད་པར་བསྟན་པ་ནི། གང་ཞིག་སངས་རྒྱས་བྱེད་པར་འདོད་ན། དེ་འདྲའི་གང་ཟག་དེ་ཆོས་ཅན། འདི་བཞིན་དུ་སྤྱོད་པར་བྱ་དགོས་ཏེ། ཡང་ན་ཕ་རོལ་ཏུ་ཕྱིན་པའི་མདོ་སྡེ་ནས་ཇི་ལྟར་འབྱུང་བ་བཞིན་ནམ། ཡང་ན་རྡོ་རྗེ་ཐེག་པའི་རྒྱུད་སྡེ་བཞིན་དུ་ཉམས་སུ་ལོངས་ཤིག་སྟེ། འདི་གཉིས་མིན་པའི་ཐེག་ཆེན་གྱི་ལམ་ནི་རྫོགས་པའི་སངས་རྒྱས་ཀྱིས་གསུངས་པ་མེད་པའི་ཕྱིར་རོ། །
བཞི་པ། ད་ལྟའི་ཆོས་པ་ཕལ་ཆེ་བ་ཐེག་པ་ཆེ་ཆུང་གང་དུ་ཡང་མ་གཏོགས་པར་བསྟན་པ་ནི། ད་ལྟའི་བོད་ཀྱི་ཆོས་པ་ཕལ་ཆེར་ནི་ཆོས་ཅན། ཐེག་པ་ཆེ་ཆུང་གང་གི་ཡང་བསྟན་པར་མི་གཏོགས་ཏེ། ལྷག་པའི་ཚུལ་ཁྲིམས་ཀྱི་བསླབ་པ་དང་། ལྷག་པའི་ཏིང་ངེ་འཛིན་གྱི་བསླབ་པ་དང་། ལྷག་པའི་ཤེས་རབ་ཀྱི་བསླབ་པ་གསུམ་པོ་མི་སྤྱོད་པས་ཕ་རོལ་ཏུ་ཕྱིན་པའི་ཆོས་ལུགས་སྤྱོད་པ་མིན་ལ། དབང་དང་རིམ་གཉིས་མི་ལྡན་པས་བླ་མེད་རྡོ་རྗེ་ཐེག་པའི་བསྟན་པ་མ་ཡིན་ཞིང་། རྒྱུད་སྡེ་འོག་མའི་རྣལ་འབྱོར་པ་ནི་ཁོ་རང་ཁས་མི་ལེན་པ་དང་། འདུལ་བའི་སྡེ་སྣོད་མི་ཤེས་ཤིང་ཉམས་སུ་མི་ལེན་པས།
ཉན་ཐོས་ཀྱི་ཡང་ཆོས་ལུགས་སྒྲུབ་པ་མ་ཡིན་པས་སོ། ། འོན་ཀྱང་ཁོ་བོ་ཅག་ཆོས་པ་ངོ་མཚར་ཅན་ཡིན་ནོ་ཞེས་ཁས་འཆེ་བ་ནི། ཀྱེ་མ་གང་གི་བསྟན་པར་འགྱུར་ཞེས་པ་ནི་བསྟིང་ཚིག་གོ ། ལྷག་པའི་ཚུལ་ཁྲིམས་ཞེས་འབྱུང་བའི་ལྷག་པ་ནི་མུ་སྟེགས་བྱེད་ལས་ལྷག་པ་ཞེས་ཉན་ས་ལས་གསུངས་ལ། དེའི་དོན་ཡང་མྱང་འདས་ཀྱི་ཆེད་དུ་བླངས་པ་ཞེས་པའི་དོན་ནོ། ། དཔེའི་སྒོ་ནས་སྨད་པ་ནི། དཔེར་ན་ཕ་མེད་པའི་བུ་མང་ཡང་རིགས་ཀྱི་ནང་དུ་ཆུད་མི་ནུས་ལ། དེ་བཞིན་དུ་མདོ་རྒྱུད་ཀྱི་ཁུངས་ནས་མ་བྱུང་བའི་ཆོས་པ་ཡང་བསྟན་པའི་ཁོངས་སམ་ནང་དུ་ཆུད་པ་མ་ཡིན་ནོ། ། གཞན་ཡང་དག་དུག་བསྡུས་པའི་ཆས་ཀྱིས་ནི་སྤྲང་པོའི་གོས་འོང་གི མི་ཆེན་པོ་རྣམས་ཀྱི་ཆས་མི་རུང་བ་དེ་བཞིན་དུ།
ཕན་ཚུན་དུ་ཐུན་ཚགས་བསྡུས་པའི་ཆོས་ཀྱིས་ཀྱང་། དད་པ་ཅན་རྣམས་འཚང་རྒྱ་བར་མི་ནུས་སོ། ། ཐུབ་པ་དགོངས་གསལ་ལས་ཀྱང་། དེང་སང་བོད་འདི་ན་སྡེ་སྣོད་གསུམ་དང་མི་མཐུན་ཞིང་། རྒྱུད་སྡེ་བཞི་དང་འགལ་བའི་ཆོས་པ་ངོ་མཚར་ཅན་དུ་བྱེད་པ་མང་དུ་འདུག་སྟེ། ངས་ཅི་ཡིན་ངོ་མ་ཤེས་སོ་ཞེས་གསུངས། དེང་སང་གི་མཚན་ཉིད་པ་རྣམས་གཞུང་དང་མི་མཐུན་པའི་རིགས་པ་ལྟར་སྣང་ངན་པ་བས་ཀྱང་ཆེས་ངན་པར་གནས་པ་དག་གིས་ཡིད་ཚིམ་ནས། གཞུང་དང་ཞེ་འགྲས་པ་འདི་དག་ནི་དེ་བས་ཀྱང་ཅི་ཡིན་ངོ་མ་ཤེས་སོ། ། གཉིས་པ། སྡོམ་པ་མ་བླངས་ཀྱང་བསླབ་བྱ་ལ་སློབ་པ་སངས་རྒྱས་ཀྱི་ལམ་དུ་འདོད་པ་དགག་པ་ལ།
འདོད་པ་བརྗོད་པ་དང་། དེ་སུན་དབྱུང་བའོ། ། དང་པོ་ལ། མུ་སྟེགས་བྱེད་ཀྱི་འདོད་པ་དཔེར་བརྗོད་པ་དང་། བོད་འགའ་ཞིག་གི་འདོད་ལུགས་ཀྱང་དེ་དང་མཐུན་པར་བསྟན་པའོ། ། དང་པོ་ནི། མུ་སྟེགས་གཅེར་བུ་པ་སོགས་ཁ་ཅིག་ཀྱང་། སངས་རྒྱས་པ་ལ་འདི་སྐད་ཟེར་ཏེ། སྡིག་པ་སྤོང་ཞིང་དགེ་བ་བྱེད་ན། མུ་སྟེགས་ཅན་ཡིན་ཡང་ཅི་ཞིག་སྐྱོན་ཏེ་སྐྱོན་མེད་ལ།
དགེ་བ་མེད་ཅིང་སྡིག་པ་བྱེད་ན། སངས་རྒྱས་པའི་ཆོས་པ་ཡིན་ཡང་ཅི་ཕན་ཏེ་མི་ཕན་ནོ་ལོ། ། གཉིས་པ་ནི། དེ་བཞིན་བོད་འདི་ནའང་བླུན་པོ་འགའ་ཞིག་དད་པ་དང་ལྡན་ཞིང་། སྙིང་རྗེ་ཆེ་བ་དང་། སྦྱིན་པ་གཏོང་ཞིང་ཚུལ་ཁྲིམས་སྲུང་བ་དང་། བཟོད་པ་སྒོམ་པ་དང་། བརྩོན་འགྲུས་རྩོམ་པ་དང་། བསམ་གཏན་སྒོམ་ཞིང་སྟོང་པ་ཉིད་རྟོགས་པའི་ཤེས་རབ་ཡོད་ན། སངས་རྒྱས་ཀྱིས་གསུངས་པའི་མདོ་རྒྱུད་རྣམས་དང་མི་མཐུན་ཡང་དེ་ལ་སྐྱོན་མེད་ལ།
དད་སོགས་དེ་མེད་ན་མདོ་རྒྱུད་དང་མཐུན་ཡང་ཅི་ཕན་ཏེ་མི་ཕན་ནོ་ལོ། ། གཉིས་པ་དེ་སུན་དབྱུང་བ་ལ། དཔེ་དགག དོན་དགག་པའོ། ། དང་པོ་ནི། དེ་ཡང་རིགས་པས་བརྟག་པར་བྱ་བས་ཉོན་ཅིག ལྟ་བ་བཀའ་རྟགས་ཀྱི་ཕྱག་རྒྱ་བཞི་ལས་གང་ཡང་རུང་བ་ཁས་མི་ལེན་ཞིང་། སྤྱོད་པ་དཀོན་མཆོག་གསུམ་ལ་སྐྱབས་སུ་མ་སོང་བའི་མུ་སྟེགས་བྱེད་ལ། ངེས་འབྱུང་གི་བསམ་པས་ཟིན་པའི་སྡོམ་པ་མེད་ཅིང་། རྒྱུ་མཚན་དེའི་ཕྱིར།
དེས་དགེ་བ་བྱས་ན་ཡང་བར་མའམ་བསོད་ནམས་ཆ་མཐུན་གྱི་དགེ་བ་ཡིན་གྱི། ངེས་འབྱུང་གི་སྡོམ་པ་ལས་བྱུང་བའི་དགེ་བ་སྲིད་པ་མ་ཡིན་པས་ཐར་པའི་ལམ་དུ་མི་འགྱུར་རོ། ། འདིར་རྣམ་བཤད་མཛད་པ་ཀུ་མཱ་ར། མུ་སྟེགས་བྱེད་ལ་སྐྱབས་འགྲོ་མེད་པས་སྡོམ་པ་མེད་ཅེས་གསུང་བ་མི་འཐད་དེ། སྐྱབས་འགྲོ་མེད་ཀྱང་བསམ་གཏན་གྱི་སྡོམ་པ་ཡོད་སྲིད་པའི་ཕྱིར། མུ་སྟེགས་བྱེད་ལ་ཅི་ཡང་མེད་མན་ཆད་ལ་ཆགས་བྲལ་བྱེད་པའི་ལམ་ཡོད་པའི་ཕྱིར་ཏེ། ཇི་སྐད་དུ། ཁྱེད་ཀྱི་བསྟན་ལ་མི་ཕྱོགས་པའི། ། སྐྱེ་བོ་མ་རིག་གིས་ལྡོངས་པ། ། སྲིད་རྩེའི་བར་དུ་སོང་ནས་ཀྱང་། །
ཡང་འབྱུང་སྲིད་པ་སྒྲུབ་པར་བྱེད། ། ཅེས་གསུངས་པས་སོ། ། བསམ་ཡས་པ་དང་། སྤོས་ཁང་པ། མུ་སྟེགས་བྱེད་ལ་ངེས་འབྱུང་གི་སྡོམ་པ་མེད་ཅེས་པའང་མི་འཐད་དེ། ཟླ་བ་བཞིའི་བར་དུ་མགུ་བ་བརྟག་དགོས་ཀྱི་མུ་སྟེགས་ཅན་དགེ་བསྙེན་གྱི་སྡོམ་ལྡན་ཞིག་ཀྱང་ཁས་ལེན་དགོས་པའི་ཕྱིར་དང་། མུ་སྟེགས་ཅན་ཞུགས་པ་ཞེས་གསུངས་པ་དེ་ཡང་། བསྙེན་རྫོགས་ཀྱི་སྡོམ་པ་བླངས་པ་ཞིག་ཡིན་པར་ལུང་ལས་བཤད་ཅིང་། དེ་གཏོང་རྒྱུ་མ་བྱུང་བའི་ཕྱིར། ཡང་སྒ་གདོང་པ།
གསང་སྔགས་ཀྱི་སྡོམ་པ་མེད་པས་དགེ་བ་བྱས་ཀྱང་བར་མ་ཡིན་ཞེས་གསུངས། གོ་ཊཱིཀ་ལས། སྔགས་སྡོམ་མེད་པས་དགེ་བ་ཅི་སྤྱད་ཀྱང་སྔགས་སྡོམ་ལ་ལྟོས་ཏེ་བར་མ་ཡིན་ཞེས་བཤད། དེ་ལྟར་ན་སྔགས་སྡོམ་མ་བླངས་གོང་གི་སོ་ཐར་སྡོམ་པ་དང་། བྱང་སེམས་སྡོམ་པ་དང་། བསམ་གཏན་སྡོམ་པ་དང་། ཟག་མེད་ཀྱི་སྡོམ་པ་རྣམས་བར་མར་ཁས་བླངས་པས་རྣམ་པར་འཁྱམས་སོ། ། ཡང་སྔགས་སྡོམ་ལ་ལྟོས་པའི་བར་མ་ཞེས་པ་ནི། དེ་ལ་ལྟོས་ཏེ་བར་མ་ཡིན་ཀྱང་། སྤྱིར་སྡོམ་པ་ཡིན་པ་ཞིག་ཁས་བླངས་པས།
ཤེས་བྱ་ཀུན་མཁྱེན་ཡང་བར་མ་མི་མཁྱེན་པར་གསལ་ལོ། ། གཉིས་པ། དོན་དགག་པ་ལ། བསླབ་བྱ་ལ་སློབ་པའི་བསམ་པས་སྡོམ་པ་གང་རུང་ལེན་དགོས་པ་སྤྱིར་བཤད་པས་མདོར་བསྟན། བྱེ་བྲག་སྔགས་སྡོམ་མ་བླངས་ན་སྔགས་ཀྱི་དངོས་གཞི་མི་རུང་བར་བསྟན་པས་རྒྱས་པར་བཤད་པའོ། ། དང་པོ་ལ། མྱུར་ལམ་ལ་བརྟེན་ནས་འཚང་རྒྱ་བར་འདོད་པས་སྔགས་སྡོམ་ལེན་དགོས་པར་བསྟན། སྡོམ་པ་བསྲུང་ཕྱིར་དུ་རབ་བྱུང་གི་སྡོམ་པ་ལེན་དགོས་པར་བསྟན། གཞན་ཕན་ལ་བསམས་ནས་སེམས་བསྐྱེད་ལེན་དགོས་པར་བསྟན་པའོ། ། དང་པོ་ནི།
དེ་བཞིན་དུ་དབང་བསྐུར་མ་ཐོབ་པ་དེ་ལ་རིག་འཛིན་གྱི་སྡོམ་པ་མེད་ལ། སྔགས་སྡོམ་མེད་པ་དེ་ཡིས་ལྷ་བསྒོམ་པ་སོགས་ཀྱི་དགེ་བ་བྱས་ཀྱང་། བར་མའམ་ཕ་རོལ་ཏུ་ཕྱིན་པའི་དགེ་བར་འགྱུར་བ་ཡིན་གྱི། གསང་སྔགས་ཀྱི་སྡོམ་པ་ལས་བྱུང་བ་སྟེ། འབྲས་བུ་ལམ་བྱེད་ཀྱིས་ཟིན་པའི་དགེ་བ་མ་ཡིན་ནོ། ། སྔགས་སྡོམ་གྱིས་ཟིན་པའི་དགེ་བ་མ་ཡིན་ན། གསང་སྔགས་ཐབས་ལམ་རབ་ཏུ་ཟབ་པ་བསྒོམས་ཀྱང་། འཚང་མི་རྒྱ་བར་ཐུབ་པས་གསུངས་ཏེ། དབང་མེད་ན་ནི་དངོས་གྲུབ་མེད། ། ཅེས་སོ། །
སྡོམ་པ་གསུམ་དང་ལྡན་པའི་གང་ཟག་གིས། རིམ་གཉིས་ཟབ་མོའི་གནད་ཤེས་ནས་སྒྲུབ་པ་དེ་ནི་ཚེ་འདིའམ་ཅུང་ཟད་བུལ་ན་བར་དོའམ། ཇི་ལྟར་བུལ་ཡང་སྐྱེ་བ་བཅུ་དྲུག་ཚུན་ཆད་དུ་འགྲུབ་པར་རྫོགས་པའི་སངས་རྒྱས་ཀྱིས་གསུངས་ཏེ། སངས་རྒྱས་ཐོད་པ་ལས། སྐྱེ་འདིར་དངོས་གྲུབ་མ་ཐོབ་ཀྱང་། ། སྐྱེ་གཞན་སྲིད་པར་དངོས་གྲུབ་འགྱུར། ། ཞེས་དང་། རྡོ་རྗེ་རྩེ་མོ་ལས། ཡང་ན་མཐོང་བ་ཙམ་གྱིས་ནི། ། སྐྱེ་བ་བཅུ་དྲུག་མྱ་ངན་འདའ། །
ཞེས་དང་། འོད་ཕྲེང་ལས། རིག་པ་འཛིན་པའི་ཕན་ཡོན་ནི། ། གནས་སྐབས་ཀུན་ཏུ་བདེ་ལོངས་སྤྱོད། ། གལ་ཏེ་སྒོམ་པ་དང་བཅས་ན། ། ཚེ་འདི་ཉིད་ལ་སངས་རྒྱས་འགྲུབ། ། མ་བསྒོམས་གྱུར་ཀྱང་ལྟུང་མེད་ན། ། སྐྱེ་བ་བཅུ་དྲུག་དག་ན་འགྲུབ། ། ཅེས་སོ། ། བར་དོར་འགྲུབ་པ་ནི་ཡེ་ཤེས་ཐིག་ལེ་ལས།
ཡང་ན་ལུས་ནི་སྤངས་མ་ཐག བརྩོན་པ་མི་ལྡན་པས་ཀྱང་འགྲུབ། ། ཅེས་སོ། ། ཡང་གསང་བ་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡིས་སྐྱེ་བ་བདུན་ལ་ནི། ། མ་བསྒོམས་པར་ཡང་དངོས་གྲུབ་ཐོབ། ། ཅེས་གསུངས་སོ། ། དེའི་ཕྱིར་ན་མཁས་པ་རྣམས་དབང་བསྐུར་བ་འདི་ལ་གུས་པ་ཡིན་ནོ། །
གཉིས་པ། སྡོམ་པ་བསྲུང་ཕྱིར་དུ་རབ་བྱུང་གི་སྡོམ་པ་ལེན་དགོས་པར་བསྟན་པ་ནི། གང་དག་བསྟན་པ་ལ་རབ་ཏུ་བྱུང་བར་འདོད་ན་སྟེ་འདོད་པ་དེ་ཆོས་ཅན། སོ་ཐར་སྡོམ་པ་བསྲུང་བའི་ཕྱིར་དུ་གུས་པས་ལོངས་ཤིག་སྟེ། བླང་དགོས་ཏེ། ལྟོ་གོས་ཙམ་ལ་དམིགས་པའི་རབ་ཏུ་བྱུང་བ་ཐུབ་པས་བཀག་པའི་ཕྱིར་རོ། ། ལུང་ལས། མཛེས་དགའ་བོ་ལྷའི་བུ་མོའི་ཕྱིར་ཚངས་པར་སྤྱོད་པས། དགེ་སློང་རྣམས་ཀྱིས་དེ་སྤོངས་ཤིག་ཅེས་སྟོན་པས་བཀའ་བསྩལ་བ་ལྟ་བུའོ། ། གསུམ་པ།
གཞན་ཕན་ལ་བསམས་ནས་སེམས་བསྐྱེད་ལེན་དགོས་པར་བསྟན་པ་ནི། སེམས་བསྐྱེད་བྱེད་པ་དེ་དག་ཀྱང་། དབུ་མའི་སེམས་བསྐྱེད་སྐྱེ་བོ་ཀུན་ལ་རུང་ཞིང་། སེམས་ཙམ་པའི་སེམས་བསྐྱེད་བློ་མ་སྦྱངས་པ་ལ་བྱར་མི་རུང་ཞེས་བྱང་ཆུབ་སེམས་དཔའི་སྡེ་སྣོད་ལས་བསྟན་པའི་ལུགས་བཞིན་མི་བྱེད་ཀྱི། ཐོས་པ་ཆུང་བ་རྣམས་ཀྱིས་མགོ་བསྐོར་ནས། སེམས་ཙམ་པའི་སེམས་བསྐྱེད་ཁྲོམ་ལ་བྱེད་པ་ནི་བླུན་པོ་དགའ་བར་བྱ་བའི་ཕྱིར་ཡིན་གྱི་འཐད་པ་ནི་མ་ཡིན་ནོ། ། གཉིས་པ། བྱེ་བྲག་སྔགས་སྡོམ་མ་བླངས་ན་སྔགས་ཀྱི་དངོས་གཞི་མི་རུང་བར་བསྟན་པ་ལ། མདོར་བསྟན། རྒྱས་པར་བཤད་པའོ། །
དང་པོ་ནི། བོད་འདི་ན་གསང་སྔགས་སྒོམ་པ་མང་མོད་ཀྱི། རྒྱུད་སྡེ་ནས་གསུངས་པ་བཞིན་དུ་སྒྲུབ་པ་ཉུང་སྟེ། ཕལ་ཆེར་སྤྱོད་པ་བདེ་བའམ་བག་ཡངས་པའི་འདུ་ཤེས་ཀྱིས་ཆོས་ནས་མ་བཤད་པའི་གང་བདེ་ལ་བླ་མའི་མན་ངག་ཏུ་མིང་བཏགས་ནས། རང་བཟོར་གསང་སྔགས་སྤྱོད་པར་ཟད་པའི་ཕྱིར་རོ། ། དཔེར་ན་ཡི་དམ་སྒོམ་པའི་ཚེ་དཀྲོངས་བསྐྱེད་ཁོ་ན་སྒོམ་པ་བཞིན་ནོ། ། གཉིས་པ་ལ། དབང་མ་བསྐུར་ན་སྔགས་ཀྱི་ཐབས་ལམ་ཟབ་མོ་ཡིད་བདེ་འབྱུང་བར་བསྟན། ལྟ་བ་ཕྱག་རྒྱ་ཆེན་པོའི་ཐ་སྙད་མི་འབྱུང་བར་བསྟན་པའོ། ། དང་པོ་ལ།
དབང་བསྐུར་མེད་ན་ཉམས་ལེན་གྱི་དངོས་གཞི་མི་འབྱུང་བར་བསྟན། ཉམས་ལེན་གྱི་རྩ་བ་བླ་མའི་རྣལ་འབྱོར་མི་འབྱུང་བར་བསྟན། དབང་བསྐུར་མ་ཐོབ་པའི་སྔགས་པ་བསྟན་པའི་ཆོམ་རྐུན་དུ་བསྟན་པས་མཇུག་བསྡུ་བའོ། ། དང་པོ་ལ། རྒྱུད་སྡེ་དང་མི་མཐུན་པའི་དབང་ཆོག་ལྟར་སྣང་གིས་སྔགས་སྡོམ་མི་ཐོབ་པར་བསྟན། དཀྲོང་བསྐྱེད་ཀྱི་བསྐྱེད་རིམ་གྱིས་སྦྱང་གཞི་སྦྱོང་བྱེད་མི་འཕྲོད་པར་དངོས་སུ་བསྟན་ནས། ཤུགས་ལ་དེ་འདྲའི་དབང་ཆོག་གིས་སྔགས་སྡོམ་མི་ཐོབ་པར་བསྟན། དབང་མ་ཐོབ་པར་དྲོད་ཙམ་ལ་དམིགས་པའི་གཏུམ་མོས་ཡེ་ཤེས་འདྲེན་མི་ནུས་པར་བསྟན་པའོ། ། དང་པོ་ནི། གལ་ཏེ་དབང་བསྐུར་བྱེད་ན་ཡང་བཟང་པོའི་གཞུང་ལུགས་ལས་བཤད་པའི་སྔགས་དང་།
ཏིང་ངེ་འཛིན་གྱི་ཆོ་ག་ཀུན་བོར་ནས། གང་དག་བརྫུན་གྱིས་བསླད་པ་ལ་ངོ་མཚར་བཞིན་དུ་གུས་པས་ལེན་ཏེ། ཕག་མོའི་བྱིན་རླབས་ཀྱིས་སྨིན་བྱེད་དབང་གི་གོ་ཆོད་པ་ལྟ་བུའོ། ། གཉིས་པ་ནི། འགའ་ཞིག་སྤྱིར་བསྐྱེད་རིམ་མི་སྒོམ་མོད། བརྒྱ་ལ་བསྐྱེད་རིམ་སྒོམ་ན་ཡང་། སྦྱང་གཞི་སེམས་ཅན་གྱི་ཕུང་ཁམས་སྐྱེ་མཆེད་ཀྱི་ཆོས་ཉིད་དང་། སྣོད་ཀྱི་འཇིག་རྟེན་གྱི་ཆོས་ཉིད་དང་། སྤང་བྱ་གློ་བུར་གྱི་དྲི་མ་དང་། སྦྱོང་བྱེད་ལྷ་དང་གཞལ་ཡས་ཁང་གི་བརྡ་དོན་ལེགས་པར་འཕྲོད་པའི་སྐྱེ་མཆེད་དང་།
སྐུ་གསུང་ཐུགས་བྱིན་གྱིས་རློབ་པའི་ཆོ་གའི་ཡན་ལག་ཀུན་བོར་ནས། མངོན་བྱང་ལྔ་དང་། ས་བོན་ཙམ་ལས་ཀྱང་མ་བསྐྱེད་པའི་རང་བཟོའི་དཀྲོང་བསྐྱེད་སྒོམ་པ་ནི་འཐད་པ་མ་ཡིན་ཏེ། སྐྱེ་གནས་བཞི་ལས་གང་ཡང་སྦྱོང་བར་མི་ནུས་པའི་ཕྱིར། གཞུང་འདིའི་དོན་ནི། སྤྱིར་དཀྲོང་བསྐྱེད་ཀྱིས་བསྐྱེད་རིམ་གྱི་གོ་མི་ཆོད་པར་སྟོན་པ་ནི་མ་ཡིན་ཏེ། བླ་མ་གོང་མའི་གསུང་ལས། མངོན་བྱང་ལྔའི་བསྐྱེད་ཆོག་གི་དྲོད་གཤེར་སྐྱེས་སྦྱོང་བ་དང་། ཞུ་བ་གླུས་བསྐུལ་བ་ཡོད་མེད་གཉིས་ཀྱིས་མངལ་སྐྱེས་དང་སྒོང་སྐྱེས་སྦྱོང་ལ། སྐད་ཅིག་གིས་བསྐྱེད་པས་བརྫུས་སྐྱེས་སྦྱོང་ཞེས་གསུངས་པས་སོ། །
སློབ་དཔོན་རྡོ་རྗེ་དྲིལ་བུ་པའི་ལུགས་ཀྱི་རྟེན་དང་བརྟེན་པར་བཅས་པའི་ལུས་དཀྱིལ་བསྒོམ་པའི་བསྐྱེད་རིམ་འདི་ནི། བརྫུས་སྐྱེས་ཁོ་ནའི་སྦྱོང་བྱེད་དུ་མ་ངེས་ཏེ། དེ་ནི་གང་ཟག་དབང་པོ་རྣོན་པོ་ཞིག་གི་སྐྱེ་གནས་བཞི་ཀ་སྦྱོང་བྱེད་དུ་གསུངས་པའི་ཕྱིར་རོ། ། ཇི་ལྟར་གསུངས་ཤེ་ན། སེམས་ཅན་བརྫུས་ཏེ་སྐྱེ་བ་བཞིན། ། ས་བོན་མེད་པར་རྣམ་པར་བསྒོམ། ། ཞེས་པས། བསྒོམ་ཚུལ་དེ་བསྟན། བཅོས་མ་གཉིས་ཀྱི་ངོ་བོ་གང་། ། དེ་ནི་གདུལ་བྱའི་དབང་ལས་འདོད། །
ཅེས་པས། གདུལ་བྱ་དབང་པོ་རྟུལ་འབྲིང་གཉིས་ཕྱི་དཀྱིལ་ལ་ལྟོས་དགོས་པར་བསྟན། མཁས་པའི་བསྒྲུབ་བྱ་དེ་མིན་ཏེ། ། ཡང་དག་དོན་མཐོང་གྲོལ་ཕྱིར་རོ། ། ཞེས་པས། དབང་པོ་རབ་ཕྱི་དཀྱིལ་ལ་ལྟོས་མི་དགོས་པ་དེ་བསྟན། འགྲོ་བ་དེ་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པའོ། ། ཞེས་པས། ལུས་དཀྱིལ་གདོད་མ་ནས་གྲུབ་པའི་ཡེ་ཤེས་ལ་ངོས་བཟུང་བ་ཡིན་ནོ། །
དེས་ན་འདི་ནི་ཤིང་རྟའི་སྲོལ་གཅིག་ཡིན་ནོ། ། འོ་ན་དེང་སང་ཕྱི་དཀྱིལ་སྔོན་དུ་འགྲོ་དགོས་པའི་ཕྱག་ལེན་མཛད་པ་ཅི་ཞེ་ན། དེ་ནི་སོ་སོ་སྐྱེ་བོའི་རྡོ་རྗེ་སློབ་དཔོན་རྣམས་ཀྱིས། སློབ་མའི་དབང་པོའི་རིམ་པ་བརྟག་དཀའ་བ་ཙམ་ལ་དགོངས་པ་ཡིན་ནོ། ། འདིར་ལུས་དཀྱིལ་ཆོས་དབྱིངས་ལ་བྱས་ན། ལུས་དཀྱིལ་བཀག་པར་འགྱུར་ཞིང་། དེས་ན་མ་དག་པའི་ཕུང་པོ་ཉིད་ལུས་དཀྱིལ་དུ་བསྒོམ་དགོས་སོ་ཞེས་ཟེར་བ་དེ་དག་ནི། རང་ཉིད་ངག་འདོན་བྱེད་པའི་མངོན་རྟོགས་དེ་དག་འཆད་མཁན་མེད་ཅིང་། རང་གིས་ཀྱང་མ་གོ་བའི་གཏམ་ཡིན་ཏེ། ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རྒྱུ་རྡོ་རྗེ་འཛིན་པ་ཞེས་འདོན་བཞིན་དུ་འབྲས་བུ་རྡོ་རྗེ་འཛིན་པའི་ལུས་ལ།
ལུས་དཀྱིལ་བཀོད་པ་ན་ལུས་དེ་མ་དག་པའི་ཕུང་པོར་ཁས་བླངས་པའི་ཕྱིར་རོ། ། གསུམ་པ་ནི། གཏུམ་མོ་སྒོམ་པ་ཕལ་ཆེར་ཡང་གསང་བའི་དབང་བསྐུར་སྔོན་དུ་མ་སོང་ཞིང་། རྒྱུད་ནས་གསུངས་པའི་ནང་གི་རྩ་དང་ཁམས་ལ་སོགས་པའི་རྟེན་འབྲེལ་མི་ཤེས་པར། གཅེར་བུ་པ་ལ་སོགས་པ་མུ་སྟེགས་བྱེད་ཀྱི་གཏུམ་མོ་ལྟར་དྲོད་ཙམ་ལ་ནི་དམིགས་པར་གོ་སྟེ། གཏུམ་མོ་རས་ཐུབ་ཅེས་ཟེར་བ་བཞིན་ནོ། ། དེ་ཙམ་གྱིས་ཆོག་ན་དེ་བསྒོམས་པ་བས་ཐུལ་བ་གསར་པ་གཉིས་གཉིས་ཙམ་ཉོ་བར་རིགས་སོ་ཞེས་རྗེ་བཙུན་ཆེན་པོ་གསུང་ངོ་། ། དེ་ལྟར་བསྒོམས་པས་ཉམས་མྱོང་གི་ཡེ་ཤེས་ཅུང་ཟད་སྐྱེས་ན་ཡང་། ལོ་ཐོག་དང་ཡུར་མ་འདྲེས་ནས་སྐྱེ་བ་ལྟར། ཡེ་ཤེས་དང་རྣམ་རྟོག་འདྲེས་ནས་སྐྱེ་བ་ན།
དེ་དག་ཉོན་མོངས་དང་། རྣམ་རྟོག་དང་། འབྱེད་པའི་ཐབས་ལ་མི་མཁས་པས། རྫོགས་པའི་སངས་རྒྱས་ཀྱི་ལམ་དུ་མི་འགྱུར་བའོ། ། དཔེར་ན་ལམ་འབྲས་ལས། ཉོན་མོངས་རང་འབྱུང་། རྣམ་རྟོག་རང་འབྱུང་། སྣྲེལ་ཞི་རང་འབྱུང་། མི་རྟོག་རང་འབྱུང་། ཞེས་བཤད་པ་ལྟ་བུ་མ་ཤེས་པས་སོ། །
གཉིས་པ། དབང་བསྐུར་མེད་ན་ཉམས་ལེན་གྱི་རྩ་བ་བླ་མའི་རྣལ་འབྱོར་མི་འབྱུང་བར་བསྟན་པ་ལ། དབང་མ་བསྐུར་བའི་བླ་མ་ལ་སངས་རྒྱས་སུ་ལྟ་བ་མི་འབྱུང་། དབང་བསྐུར་མ་ཐོབ་ན་སྤྱིར་བླ་མ་དམ་པའི་ཐ་སྙད་མི་འབྱུང་བའི་དཔེ་བསྟན་པའོ། ། དང་པོ་ནི། དབང་མ་བསྐུར་བའི་གཏུམ་མོའི་དྲོད་ཙམ་སྐྱེད་པའི་བླ་མ་ལ་ནི། སངས་རྒྱས་སུ་མོས་ན་ཡང་། དེ་འདྲའི་བླ་མ་དེ་མོས་གུས་ཙམ་གྱིས་གྲོལ་བར་ནུས་པ་གསང་སྔགས་པའི་བླ་མ་མ་ཡིན་ཏེ། དཔོན་སློབ་གཉིས་ཀ་ལ་གསང་སྔགས་ཀྱི་སྡོམ་པ་མེད་པ་ཡིན་པའི་ཕྱིར་རོ། ། གཉིས་པ་ནི།
དཔེར་ན་རང་ཉིད་ཀྱིས་རབ་བྱུང་བསྙེན་རྫོགས་མ་བྱས་ན། དེ་ལ་ཆོས་འདི་པའི་མཁན་པོའི་ཐ་སྙད་མི་འབྱུང་བ་དང་མེད་པ་བཞིན་དུ། རང་གིས་དབང་མ་ཐོབ་ན་གསང་སྔགས་ཀྱི་བླ་མའི་ཐ་སྙད་མི་འབྱུང་སྟེ། བླ་མ་ལྔ་བཅུ་པ་ལས། ། དབང་བསྐུར་མཆོག་ཐོབ་རྡོ་རྗེ་ཡི། ། སློབ་དཔོན་ལ་ནི་དེ་བཞིན་གཤེགས། ། ཕྱོགས་བཅུའི་འཇིག་རྟེན་ཁམས་བཞུགས་པ། ། དུས་གསུམ་དུ་ནི་མངོན་ཕྱག་འཚལ། ། ཞེས་གསུངས་སོ། ། མདོར་ན་གསང་སྔགས་ཀྱི་སྡོམ་པ་མེད་པའི་བླ་མ་ལ།
སངས་རྒྱས་སུ་མོས་པ་བྱས་ཀྱང་ཚེ་འདིའི་བདེ་སྐྱིད་ཕུན་ཚོགས་ཙམ་ཞིག་གམ། རིམ་གྱིས་ཏེ་གྲངས་མེད་གསུམ་གྱིས་སངས་རྒྱས་འགྲུབ་པའི་རྒྱུ་སྲིད་ཀྱི་དེ་ནི་ཚེ་འདིའམ་བར་དོའམ། སྐྱེ་བ་བདུན་ལ་སོགས་པ་ལ་སངས་རྒྱས་ཉིད་སྦྱིན་པར་མི་ནུས་སོ། ། ཕ་རོལ་ཕྱིན་པའི་གཞུང་ལུགས་ལས། ། བླ་མ་ལ་སངས་རྒྱས་ལྟ་བུར་བལྟ་བར་བྱ། ། ཞེས་གསུངས་ཏེ། འདུལ་བ་ལས། ལྷན་ཅིག་གནས་པ་དང་། ཉེ་གནས་ཀྱིས་མཁན་པོ་དང་སློབ་དཔོན་ལ་སྟོན་པའི་འདུ་ཤེས་བསྐྱེད་བར་བྱའོ། ། ཞེས་གསུངས་པས་སོ། །
དེ་ལྟ་མོད་ཀྱི་སངས་རྒྱས་དངོས་སུ་གསུངས་པ་མེད་དེ། བླ་མ་སངས་རྒྱས་ཉིད་ཡིན་ཞེས་བྱ་བ་དབང་བསྐུར་ཐོབ་ནས་ཡིན་པའི་ཕྱིར་དང་། དབང་བསྐུར་དང་སྔགས་ཀྱི་སྡོམ་པས་མ་སྦྲེལ་ན་བཟང་ཡང་ཕ་རོལ་ཏུ་ཕྱིན་པའི་བླ་མ་ཡིན་པའི་ཕྱིར་རོ། ། དེ་དག་གི་དོན་བསྡུ་བ་ནི། འདུལ་བར་རབ་བྱུང་མ་ཡིན་པ་ལ་མཁན་པོའི་ཐ་སྙད་ཐོབ་པ་མེད་ལ། གསང་སྔགས་སུ་དབང་མ་བསྐུར་བ་ལ་བླ་མ་མེད་ཅིང་། སྡེ་སྣོད་སྤྱི་ལུགས་ལ་སྡོམ་པ་མེད་པ་ལ་སྡོམ་པ་ལས་བྱུང་བའི་དགེ་བ་རྒྱུན་ཆགས་པ་མེད་དོ། ། སྐྱབས་འགྲོ་མེད་ན་སངས་རྒྱས་པའི་ལུགས་ཀྱི་ཆོས་པ་མ་ཡིན་ནོ། ། གསུམ་པ། དབང་བསྐུར་མ་ཐོབ་པའི་སྔགས་པ་བསྟན་པའི་ཆོམ་རྐུན་དུ་བསྟན་པས་མཇུག་བསྡུ་བ་ནི།
དགེ་སྦྱོང་སྡོམ་པ་མེད་པ་དང་། རྒྱལ་སྲས་སེམས་བསྐྱེད་ཀྱི་སྡོམ་པ་དང་མི་ལྡན་པ་དང་། སྔགས་པ་དབང་བསྐུར་མེད་པ་གསུམ་ཆོས་ཅན། སངས་རྒྱས་བསྟན་པའི་ཆོམ་རྐུན་ཞེས་བྱ་སྟེ། འདུལ་བ་དང་། མདོ་སྡེ་དང་། རྒྱུད་སྡེའི་བསྟན་པ་ལ་གནོད་པ་བྱེད་པའི་ཕྱིར་རོ། ། དེ་བཞིན་དུ་སོ་ཐར་སྡོམ་པའི་རྣམ་གཞག་འདུལ་བ་དང་མི་མཐུན་པར་ཁས་ལེན་པ་སོགས་ལ་ཡང་ཤེས་པར་བྱའོ། ། གཉིས་པ། ལྟ་བ་ཕྱག་རྒྱ་ཆེན་པོའི་ཐ་སྙད་མི་འབྱུང་བར་བསྟན་པ་ལ།
དབང་མ་བསྐུར་ན་ཕྱག་རྒྱ་ཆེན་པོའི་ཐ་སྙད་ཙམ་ཡང་མི་འབྱུང་བར་བསྟན། དབང་ལས་སྐྱེས་པའི་ཏིང་ངེ་འཛིན་གང་ཡིན་ཕྱག་ཆེན་དུ་ངོ་སྤྲོད་པ་དགག་པའོ། ། དང་པོ་ལ། ཚེ་འདིར་ཕྱག་ཆེན་སྐྱེ་བ་ཚེ་འདིར་དབང་བསྐུར་ཐོབ་པ་ལ་རག་ལས་པར་བསྟན། དབང་བསྐུར་མ་ཐོབ་ཀྱང་བླ་མའི་མོས་གུས་ཙམ་གྱིས་ཕྱག་ཆེན་གྱི་རྟོགས་པ་སྐྱེ་བ་དགག ཚེ་སྔ་མའི་དབང་བསྐུར་གྱིས་ཚེ་འདིའི་ཟབ་ལམ་ཉམས་སུ་ལེན་པའི་དབང་གི་གོ་མི་ཆོད་པར་བསྟན་པའོ། ། དང་པོ་ལ་ལྔ་སྟེ། རྟོག་པ་བཀག་ཙམ་གྱི་མི་རྟོག་པ་དེ་དུད་འགྲོའི་རྒྱུའི་གཙོ་བོར་བསྟན། ཅི་ཡང་མེད་པར་ལྟ་བའི་མི་རྟོག་པ་དེ་གཟུགས་མེད་ཁམས་ཀྱི་རྒྱུར་བསྟན། དབུ་མའི་ལྟ་བ་དེ་མ་ནོར་བའི་ལྟ་བ་ཡིན་ཡང་ཕྱག་ཆེན་མ་ཡིན་པར་བསྟན།
རང་ལུགས་ཀྱི་ཕྱག་ཆེན་ངོས་བཟུང་། ད་ལྟའི་ཕྱག་ཆེན་དུ་གྲགས་པ་འདི་རྒྱ་ནག་མཁན་པོའི་ལུགས་སུ་བསྟན་པའོ། ། དང་པོ་ནི། དེས་སང་ཕྱག་རྒྱ་བར་གྲགས་པ་དག ཕྱག་རྒྱ་ཆེན་པོ་སྒོམ་པར་རློམ་ན་ཡང་། རྟོག་པ་ཁ་ཚོམ་པ་སྟེ་བཀག་ཙམ་ལ་ཕྱག་རྒྱ་ཆེན་པོར་མིང་བཏགས་ནས་སྒོམ་མོད་ཀྱི། དབང་དང་རིམ་པ་གཉིས་ལས་བྱུང་བའི་ཡེ་ཤེས་ལ་ཕྱག་རྒྱ་ཆེན་པོར་མི་ཤེས་སོ། ། དེ་ཡང་འགའ་ཞིག་གིས། སྣང་བ་སེམས་སུ་རྟོགས་པ་ལ་ཕྱག་རྒྱ་ཆེན་པོར་མཛད། འགའ་ཞིག་གིས་གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་རྟོགས་པ་ལ་ཕྱག་ཆེན་གྱི་ལྟ་བར་མཛད།
ཡང་འགའ་ཞིག་གིས་ཆོས་ཐམས་ཅད་རང་གི་ངོ་བོས་སྟོང་བར་རྟོགས་པ་ལ་ཕྱག་རྒྱ་ཆེན་པོའི་ལྟ་བར་མཛད། དེ་ཡང་ཕར་ཕྱིན་ཐེག་པ་ན་ཕྱག་རྒྱ་ཆེན་པོའི་ཐ་སྙད་མེད་པ་མ་ཡིན་ཏེ། ཕར་ཕྱིན་ཐེག་པ་ནས་ཕྱག་རྒྱ་ཆེན་པོའི་ཐ་སྙད་འབྱུང་བར་མཻ་ཏྲི་པས་བཤད་པ་དང་། རིན་ཆེན་ཕྱག་རྒྱའི་ཏིང་ངེ་འཛིན་ཞེས་གསུངས་པ་དང་། ངེས་པ་དང་མ་ངེས་པ་ཕྱག་རྒྱ་ལ་འཇུག་པ་ཞེས་གསུངས་པས་སོ། ། ཞེས་འཆད་ལ། དུས་ཕྱིས་ཆོས་རྗེ་ཡེ་བཟང་རྩེ་པ་ནི། མཻ་ཏྲི་པའི་དེ་ཉིད་བཅུ་པའི་འགྲེལ་པར། ཕར་ཕྱིན་ཐེག་པ་ལ་ཕྱག་རྒྱ་ཆེན་པོའི་ཐ་སྙད་གསུངས་སོ་ཞེས་འཆད་ཅིང་། ཁྱད་པར་དུ་དགོངས་གཅིག་ལས།
ཕྱག་རྒྱ་ཆེན་པོ་བྱ་བ་དེ། ། རང་གི་རིག་པ་འདི་ཉིད་ཡིན། ། དེ་ལ་མ་ཡེངས་སྐྱོང་བ་དེ། ། གཉུག་མ་ཆོས་སྐུ་སྒོམ་པ་ཡིན། ། ཕྱག་རྒྱ་ཆེན་པོའི་བོགས་འདོན་དེ། ། བླ་མ་དམ་པའི་མོས་གུས་ཡིན། ། ཞེས་དང་། ཡང་ཕྱག་རྒྱ་ཆེན་པོ་དང་སོ་སོར་ཐར་པའི་ཚུལ་ཁྲིམས་དོན་གཅིག་ཅེས་དང་། ཡང་སྣང་བ་ཐམས་ཅད་སེམས་སུ་རྟོགས་ན་ཕྱག་རྒྱ་ཆེན་པོ་ཡིན་ཞེས་དང་། ཡང་ངའི་ཕྱག་རྒྱ་ཆེན་པོ་དང་།
ཐེག་པ་ཆེན་པོ་རྒྱུད་བླ་མའི་ལྟ་བ་དོན་གཅིག་ཅེས་དང་། ཡང་ཕྱག་རྒྱ་ཆེན་པོའི་ལྟ་བ་འདི་ལ་ཆེན་པོ་གསུམ་གྱིས་མ་རེག་ཅེས་བྱ་བ་ཡིན་ཏེ། མཚན་ཉིད་ཐེག་པའི་ཡང་རྩེར་གྱུར་པ་དབུ་མ་ཆེན་པོས་མ་རེག གསང་སྔགས་ལ་གསར་རྙིང་གཉིས་ལས། རྙིང་མའི་མཐར་ཐུག་ཨ་ཏི་ཡོ་ག་ཞེས་བྱ་བ་རྫོགས་པ་ཆེན་པོ་ཡིན་ལ་དེས་ཀྱང་འདི་ལ་མ་རེག གསར་མའི་མཐར་ཐུག་མཚན་མེད་ཀྱི་རྫོགས་རིམ་ཕྱག་རྒྱ་ཆེན་པོ་ཡིན་ལ་དེས་ཀྱང་འདི་ལ་མ་རེག་སྟེ། ཆེན་པོ་གསུམ་ནི་བློས་བཞག་ཚིག་གི་བརྗོད་པ་ཡིན་ལ། ངེད་ཀྱི་སེམས་ཉིད་རྟོགས་པ་འདི་ནི་བློའི་ཡུལ་ལས་འདས་པའི་ཕྱིར་ཞེས་གསུངས། འདི་ལ་དཀར་པོ་ཆིག་ཐུབ་ཅེས་པའི་མིང་འདོགས་པ་ཡང་། རྗེ་དྭགས་པོ་ལྷ་རྗེའི་བཞེད་པ་ཡིན་པར་སྣང་སྟེ།
དགོངས་གཅིག་ལས་རྗེ་སྒམ་པོ་པས་སྨན་ལ་དཔེར་མཛད་ནས། ངའི་སེམས་ཉིད་རྟོགས་པ་འདི་སྨན་དཀར་པོ་ཆིག་ཐུབ་དང་འདྲ་ཞེས་གསུངས། ཡང་ད་ལྟའི་ཕྱག་རྒྱ་བ་ན་རེ། གོལ་ས་གསུམ་དང་ཤོར་ས་བཞི། ། སྤངས་ཏེ་གཉུག་མ་བསྒོམ་པར་བྱ། ། བྲམ་ཟེས་སྐུད་པ་འཁེལ་བ་ལྟར། ། སོ་མ་མ་བཅོས་ལྷུག་པར་བཞག ། ཅེས་བཤད་ལ། གོལ་ས་གསུམ་ནི། བདེ་བ་ལ་གོལ་ན་འདོད་པའི་ལྷར་སྐྱེ།
གསལ་བ་ལ་གོལ་ན་གཟུགས་ཁམས། མི་རྟོག་པ་ལ་གོལ་ན་གཟུགས་མེད་དུ་སྐྱེའོ། ། ཤོར་ས་བཞི་ནི། གཤིས་ལ་ཤོར་བ། སྒོམ་དུ་ཤོར་བ། ཞི་གནས་སུ་ཤོར་བ། རྒྱས་འདེབས་སུ་ཤོར་བའོ། ། ཞེས་འཆད་དོ། ། དེ་དག་འགོག་པ་ལ་གཞུང་གི་ཚོགས་འདི་དག་གསུངས་ཏེ། དེ་ཡང་ཕར་ཕྱིན་ཐེག་པ་ནས་བཤད་པའི་སོ་སོར་རྟོག་པའི་ཤེས་རབ་དང་།
སྔགས་ཀྱི་ཐེག་པ་ནས་བཤད་པའི་དབང་དང་བྱིན་རླབས་སོགས་གང་ཡང་སྔོན་དུ་མ་སོང་བའི་བླུན་པོ་ཕྱག་རྒྱ་ཆེན་པོ་སྒོམ་པ་ཕལ་ཆེར་དུད་འགྲོའི་རྒྱུར་གསུངས་ཏེ། རྣམ་རྟོག་བཀག་ཙམ་རྐྱང་པས་གྲོལ་བར་བཟུང་ན། ལས་འབྲས་ལ་རྨོངས་པའི་མ་རིག་པ་དང་མཚུངས་པར་ལྡན་ཞིང་། དེས་ལས་བསགས་ནས་དུད་འགྲོར་སྐྱེ་བའོ། ། དེ་སྐད་དུ་ཡང་། ཡེ་ཤེས་གྲུབ་པ་ལས། རྨོངས་པའི་སྒོམ་པ་གང་ཡིན་པ། ། རྨོངས་པས་རྨོངས་པ་ཐོབ་པར་འགྱུར། ། ཞེས་དང་། འཇིག་རྟེན་པ་ཡི་ཏིང་འཛིན་བསྒོམས་ན་ཡང་། །
དེ་ཡིས་དངོས་པོར་འཛིན་པ་འཇིག་མི་ནུས། ། དེ་ཡིས་ཉོན་མོངས་ཕྱིར་ཡང་རབ་ཏུ་ལྡང་། ། ལྷག་དཔྱོད་ཀྱི་ནི་ཏིང་འཛིན་འདིར་བསྒོམས་བཞིན། ། ཞེས་ལྷག་དཔྱོད་ཀྱིས་ལོ་བཅུ་གཉིས་ཏིང་འཛིན་བསྒོམས་པས་བྱི་ལར་སྐྱེས་པ་དཔེར་མཛད་དོ། ། གཉིས་པ། ཅི་ཡང་མེད་པའི་མི་རྟོག་པ་དེ་གཟུགས་མེད་ཁམས་ཀྱི་རྒྱུར་བསྟན་པ་ནི། དེ་ལྟ་མིན་པ་སྟེ། སྡིག་པ་མ་བྱས་ཤིང་། དགེ་བ་ཅི་རིགས་པ་བསགས། འདོད་པའི་འདོད་ཆགས་དང་།
གཟུགས་ཀྱི་རྣམ་རྟོག་རགས་པ་སྤངས་ནས། རིགས་པ་ལ་མ་བརྟེན་པར་ཆོས་ཐམས་ཅད་ནམ་མཁའ་སྟོང་པ་ལྟར་གོམས་པ་དང་། རིགས་པ་ལ་མ་བརྟེན་པར་ཆོས་ཐམས་ཅད་སེམས་ཙམ་དུ་གོམས་པ་དང་། གཟུང་བྱ་ཅི་ཡང་མེད་པར་གོམས་པ་དང་། ཡོད་མིན་མེད་མིན་དུ་གོམས་པས། གཟུགས་མེད་པའི་ཁམས་ནམ་མཁའ་མཐའ་ཡས་ལ་སོགས་པ་བཞིར་སྐྱེ་སྟེ། བློ་གྲོས་རྒྱ་མཚོས་ཞུས་པའི་མདོ་ལས། བྱང་ཆུབ་སེམས་དཔའ་བསམ་གཏན་བཞི་དང་གཟུགས་མེད་པའི་སྙོམས་པར་འཇུག་པ་བཞི་བསྐྱེད་ཅིང་བསྒྲུབས་ཏེ། ཞི་བའི་སྙོམས་པར་འཇུག་པ་དེ་དག་ལ་གནས་ཤིང་སེམས་ཅན་སྨིན་པར་བྱེད་པ་ལ་སྨོད། ཆོས་བསྟན་པ་ལ་སྨོད།
སེམས་ཅན་དང་འདྲེ་བ་ལ་སྨོད། བསོད་ནམས་ཀྱི་འདུ་བྱེད་ལ་སྨོད། མི་གཡོ་བའི་འདུ་བྱེད་ལ་རོ་མྱང་གཅིག་པུ་དགའ་བ་ཐོབ་སྟེ་འདོད་པ་དང་གཟུགས་ཀྱི་ཁམས་ལ་སྐྱོན་དུ་ཤེས་ཤིང་། གཟུགས་མེད་པའི་ཁམས་ཀྱི་རོ་མྱང་བར་བྱེད་ལ། དེ་ལུས་དམན་པས་གཟུགས་མེད་པའི་ཁམས་སུ་སྐྱེ་བར་བྱེད། ཅེས་གསུངས་སོ། ། དེས་ན་རིགས་པ་ལ་མ་བརྟེན་ན། སེམས་ཙམ་གྱི་ལྟ་བ་དང་། རྣམ་ཤེས་མཐའ་ཡས་ལ་འཁྲུལ་གཞི་ཡོད་ཅིང་། གཞན་རྣམས་དང་དབུ་མའི་ལྟ་བ་ལ་འཁྲུལ་གཞི་ཡོད་ཅེས་ཚིམས་པ་གསུང་ངོ་། །
ཡང་ན་སྙིང་རྗེ་ཁྱད་པར་ཅན་དང་ཐེག་ཆེན་སེམས་བསྐྱེད་དང་བྲལ་ཞིང་། གང་ཟག་གི་བདག་མེད་རྟོགས་པའི་ལྟ་བ་ཙམ་ཞིག་ཚེ་གསུམ་དུ་གོམས་པས་ཉན་ཐོས་ཀྱི་འགོག་པ་སྟེ། མྱང་འདས་སུ་ལྟུང་སྟེ། སྡུད་པ་ལས། ཐབས་མེད་ཤེས་རབ་བྲལ་བས་ཉན་ཐོས་ཉིད་དུ་ལྟུང་། ཞེས་སོ། ། གསུམ་པ། དབུ་མའི་ལྟ་བ་དེ་མ་ནོར་བའི་ལྟ་བ་ཡིན་ཡང་ཕྱག་ཆེན་མིན་པར་བསྟན་པ་ནི། གལ་ཏེ་དེ་ནི་བསྒོམ་ལེགས་པ་སྟེ། གཞི་ཚུལ་ཁྲིམས་ལ་གནས།
ཐོས་པས་རྒྱུད་སྦྱངས། བསམ་པས་དོན་ལ་དཔྱད་ནས་མ་འཁྲུལ་བའི་དོན་སྒོམ་ཀྱང་། དབུ་མའི་སྒོམ་ལས་ལྷག་པ་མེད་ལ། དབུ་མའི་སྒོམ་དེ་ལྟ་བ་བཟང་མོད་ཀྱི། འོན་ཀྱང་དེའི་འབྲས་བུ་སངས་རྒྱས་འགྲུབ་པ་ཤིན་ཏུ་དཀའ་སྟེ། ཇི་སྲིད་གྲངས་མེད་གསུམ་དུ་བསོད་ནམས་དང་ཡེ་ཤེས་ཀྱི་ཚོགས་གཉིས་མ་རྫོགས་པ་དེ་སྲིད་དུ་སྒོམ་དེ་མཐར་མི་ཕྱིན་ཏེ། སྡུད་པ་ལས། དེ་དག་དགེ་བའི་རྩ་བ་ཇི་སྲིད་མ་རྫོགས་པ། ། དེ་སྲིད་སྟོང་ཉིད་དམ་པ་དེ་ནི་ཐོབ་མི་བྱེད། ། ཅེས་སོ། །
འདིས་ཚོགས་གཉིས་རྫོགས་པ་ལ་བསྐལ་པ་གྲངས་མེད་གསུམ་དགོས་པར་བསྟན་ཏེ། མཛོད་ལས། དེ་གྲངས་མེད་གསུམ་ལ་སངས་རྒྱས། ། ཞེས་སོ། ། ཕྱིས་ཀྱི་འབེལ་གཏམ་བྱེད་པ་དག་གཞུང་འདི་ལ་འདིར། བླུན་པོ་ཕྱག་རྒྱ་ཆེ་སྒོམ་པ། །

ཞེས་སོགས་གསུངས་པ་དེ། ཆོས་ཀྱི་སྐྱོན་ནམ་གང་ཟག་གི་སྐྱོན་ཡིན། དང་པོ་ལྟར་ན། མཁས་པས་བསྒོམས་ཀྱང་སྐྱོན་དུ་འགྱུར་བས་བླུན་པོ་ཞེས་པའི་ཚིག་ལ་རྣམ་གཅད་མེད་ལ། གཉིས་པ་ལྟར་ན། བླུན་པོ་ལམ་འབྲས་ཆེ་བསྒོམས་པ། ། ཞེས་བརྗོད་ན་ཡང་མཚུངས་སོ། ། ཞེ་ན། དེ་ནི་གང་ཟག་གི་སྐྱོན་ཡིན་ཏེ། ཆོས་ཀྱི་སྐྱོན་ཡིན་ན་སྒོམ་ལེགས་ཀྱང་དབུ་མའི་སྒོམ་དུ་འགྱུར་དོན་མེད་པའི་ཕྱིར་རོ། ། འོན་ཀྱང་ལམ་འབྲས་ལ་ནི་མི་མཚུངས་ཏེ།
ཐོག་མར་སྣང་བ་གསུམ་གྱི་སྒོ་ནས་ཐུན་མོང་གི་ལམ་གྱིས་རྒྱུད་སྦྱངས། ཐུན་མོང་མ་ཡིན་པའི་རྒྱུ་དུས་ཀྱི་དབང་གིས་སྨིན་པར་བྱས་ནས། ལམ་འབྲས་བུ་དང་བཅས་པའི་མན་ངག་སྟོན་པའི་ཕྱིར་རོ། ། ཁྱེད་ཀྱི་དེ་ལ་ནི་སྔོན་འགྲོ་དེ་དག་གང་ཡང་མེད་པར་ལྟ་བ་སྟོན་པས་སོ། ། འོན་ཀྱང་དེང་སང་གི་གོ་རྒྱུ་དང་ཉམས་མྱོང་གང་ཡང་མེད་པར་ལམ་འབྲས་ལུང་ཐོབ་ཙམ་རེ་བྱེད་པ་འདི་དག་ལ། མཚུངས་མི་མཚུངས་ཁོང་རང་ལ་དྲིས་ཤིག ཡང་དེང་སང་འགའ་ཞིག་སྣང་གསུམ་གྱི་ཐོག་མར་རྒྱུ་དུས་ཀྱི་དབང་དགོས་པའི་ཤེས་བྱེད་དུ། རྡོ་རྗེ་ཚིག་རྐང་གི་ཐོག་མར་བླ་མ་དམ་པའི་ཞབས་པད་ལ་བཏུད་དེ་ཞེས་གསུངས་པས་སོ། ། ཞེས་འཆད་པ་ནི། སྐལ་དམན་རིམ་གྱིས་འཇུག་པའི་ཚུལ་ལ་མི་མཁས་པར་ཟད་ཅིང་།
ཤེས་བྱེད་དེ་ཡང་མ་ངེས་ཏེ། དེ་ལྟ་ན། སྡོམ་གསུམ་ལེའུ་དང་པོ་འཆད་པའི་ཐོག་མར་ཡང་རྒྱུ་དུས་ཀྱི་དབང་བསྐུར་དགོས་པར་ཐལ། དེའི་མཆོད་བརྗོད་དུ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ཞེས་གསུངས་པའི་ཕྱིར་རོ། ། དེས་ན་ལེགས་པར་མ་སྦྱངས་པ་དག་གིས། རིགས་ཀྱིས་དྲེགས་པས་དབང་ཆེའི་དགག་སྒྲུབ་ལ་སྙིང་པོ་མེད་དོ། ། བཞི་པ། རང་ལུགས་ཀྱི་ཕྱག་ཆེན་ངོས་བཟུང་བ་ནི།
ངེད་ཀྱི་ཕྱག་རྒྱ་ཆེན་པོ་ནི་རྒྱུ་དུས་སུ་དབང་བསྐུར་བ་ལས་བྱུང་བའི་ཡེ་ཤེས་དང་། རིམ་པ་གཉིས་ཀྱི་ཏིང་ངེ་འཛིན་བསྒོམས་པ་ལས་བྱུང་བའི་རང་བྱུང་གི་ཡེ་ཤེས་ཡིན་ལ། འདི་ཡང་ཆོས་མཆོག་གི་མཇུག་ཐོགས་སུ་བྱུང་བའི་མཚོན་བྱ་དོན་གྱི་ཡེ་ཤེས་ཏེ། གཞན་གྱི་བསྟན་པ་ལ་མི་ལྟོས་པས་ན་རང་བྱུང་ངོ་། ། དེ་ཡང་མཚོན་བྱ་དོན་གྱི་ཡེ་ཤེས་ལ་རང་བཞིན་ལྷན་སྐྱེས་དང་། མཚོན་བྱེད་དཔེའི་ཡེ་ཤེས་ལ་ཞུ་བདེ་ལྷན་སྐྱེས་ཞེས་བྱའོ། ། འདིའི་རྟོགས་པ་མངོན་དུ་འགྱུར་བ་གསང་སྔགས་ཀྱི་ཐབས་ལ་མཁས་ན་ཚེ་འདིར་འགྲུབ་ལ། དེ་ལས་གཞན་དུ་དབང་དང་བྱིན་རླབས་ལ་མ་ལྟོས་པར་ཕྱག་རྒྱ་ཆེན་པོ་རྟོགས་པ་སངས་རྒྱས་ཀྱིས་མ་གསུངས་སོ། ། དེས་ན་ཁྱེད་ཕྱག་རྒྱ་ཆེན་པོ་བསྒོམ་པ་ལ་མོས་ན་གསང་སྔགས་ཀྱི་གཞུང་བཞིན་སྒྲུབས་ཤིག་སྟེ། དེ་དབང་དང་རིམ་གཉིས་ལ་ལྟོས་པའི་ཕྱིར་རོ། །
ལྔ་པ། ད་ལྟའི་ཕྱག་ཆེན་རྒྱ་ནག་མཁན་པོའི་ལུགས་སུ་བསྟན་པ་ལ། རྒྱུ་མཚན་གྱི་སྒོ་ནས་མདོར་བསྟན། ལུང་རིགས་ཀྱི་སྒོ་ནས་རྒྱས་པར་བཤད་པའོ། ། དང་པོ་ནི། ད་ལྟ་བོད་ལ་གྲགས་པའི་ཕྱག་རྒྱ་ཆེན་པོ་དང་། རྒྱ་ནག་ཧྭ་ཤང་གི་ལུགས་ཀྱི་རྫོགས་ཆེན་ལ། ཡས་འབབ་དང་མས་འཛེགས་ཅེས་པ་གཉིས་ལ། རིམ་གྱིས་པ་དང་ཅིག་ཅར་བའི་མིང་འདོགས་པ་ཙམ་ཞིག་བསྒྱུར་བ་མ་གཏོགས་པ། དོན་ཐོག་མ་ཉིད་ནས་སེམས་མ་བཅོས་པར་འཇོག་པ་ཙམ་ལ་ཁྱད་པར་དབྱེ་བ་མེད་དོ། །
དེ་ཡང་ལྟ་བའི་ཆ་ནས་ཡིན་གྱི། སྤྱོད་པའི་ཆ་ནས་མ་ཡིན་ཏེ། ཧྭ་ཤང་གིས་ནི་བྱ་བྱེད་ཀྱི་ཆོས་ཀྱིས་འཚང་མི་རྒྱ། ཞེས་ལས་འབྲས་ཁྱད་དུ་གསོད་ལ། བཀའ་བརྒྱུད་འདི་པ་ནི་ལས་འབྲས་དང་། བླ་མའི་མོས་གུས་དང་། དཀའ་སྤྱད་སོགས་ལ་ཤིན་ཏུ་བརྩོན་པར་མཛད་པས། གཞུང་འདིའི་དགོངས་པ་མ་ཡིན་བཞིན་དུ། ཕྱོགས་སྔ་ལ་སྐུར་པ་འདེབས་ཚབས་ཆེས་པས། རྒྱུས་མེད་མང་པོས་ཆོས་སྤོང་གི་ལས་མ་སོག་ཅིག
གཉིས་པ། ལུང་རིགས་ཀྱི་སྒོ་ནས་རྒྱས་པར་བཤད་པ་ལ། ཞི་བ་འཚོའི་ལུང་ཁུངས་སུ་སྦྱར་བའི་རིགས་པ་དང་། ཕྱག་ཆེན་སྟོན་པའི་ཚད་ལྡན་གྱི་ལུང་དྲང་བའོ། ། དང་པོ་ནི། ཆོས་ལུགས་འདི་འདྲ་འབྱུང་བའི་རྒྱུ་མཚན་ཡང་། བྱང་ཆུབ་སེམས་དཔའ་ཞི་བ་འཚོས། ཆོས་ཀྱི་རྒྱལ་པོ་ཁྲི་སྲོང་ལྡེ་བཙན་ལ་ལུང་བསྟན་པ་དེ་ཇི་བཞིན་ཐོག་ཏུ་བབས་སོ། ། ལུང་བསྟན་དེ་ཡང་བཤད་ཀྱིས་ཉོན་ཞིག རྒྱལ་པོ་ཁྱོད་ཀྱི་བོད་ཡུལ་འདི།
སློབ་དཔོན་ཆེན་པོ་པདྨ་འབྱུང་གནས་ཀྱིས་མ་མོའི་སྡེ་དཔོན་དམ་ཅན་བསྟན་མ་བཅུ་གཉིས་ལ་གཏད་པས། མུ་སྟེགས་བྱེད་འབྱུང་བར་མི་གྱུར་མོད། སྦ་བཞེད་ལས་དུས་སྙིགས་མ་ཡིན་པས་མི་འབྱུང་ཞེས་བཤད། འོན་ཀྱང་ཉིན་མཚན་དང་། གཡས་གཡོན་དང་། ཡར་ངོ་མར་ངོ་སོགས་རྟེན་འབྲེལ་འགའ་ཞིག་གི་རྒྱུས། ཆོས་ལུགས་གཉིས་སུ་འགྲོ་བར་འགྱུར་ཏེ། དེ་ཡང་ཐོག་མར་ང་འདས་ནས་རྒྱ་ནག་གི་དགེ་སློང་མ་ཧཱ་ཡ་ན་བྱུང་ནས་ནི། དཀར་པོ་ཆིག་ཐུབ་ཅེས་བྱ་བ། ཅི་ཡང་ཡིད་ལ་མི་བྱེད་པ་འབའ་ཞིག་གིས་འཚང་རྒྱའོ་ཟེར་ནས་ཅིག་ཅར་བའི་ལམ་བསྟན་པར་འགྱུར་རོ། །
འདི་འཕེལ་ན་བསྟན་པ་ལ་གནོད་པས། དེའི་ཚེ་ངའི་སློབ་མ་ནི་མཁས་པ་ཆེན་པོ་ཀ་མ་ལ་ཤཱི་ལ་ཞེས་བྱ་བ་དེ། སྦ་བཞེད་ལས་བལ་ཡུལ་ནས་སྤྱན་དྲོངས་ཟེར། རྒྱ་གར་ནས་སྤྱན་དྲོངས་ལ། དེ་ཡིས་ཧྭ་ཤང་གི་ཆོས་ལུགས་དེ་སུན་དབྱུང་བར་འགྱུར་རོ། ། དེ་ནས་སློབ་དཔོན་དེའི་ཆོས་ལུགས་བཞིན་དུ་དད་པ་དང་ལྡན་པ་རྣམས་ཀྱིས་སྤྱད་ཅིང་ཉམས་སུ་ལོངས་ཤིག་ཅེས་གསུངས་སོ། ། དེ་ཡིས་ཇི་སྐད་དུ་གསུངས་པ་བཞིན་དུ་ཕྱི་ནས་ཐམས་ཅད་བདེན་པར་གྱུར་ཏེ། དེ་ཡང་མཁན་པོ་གཤེགས་ནས་ཧྭ་ཤང་ན་རེ། ཚིག་ལ་སྙིང་པོ་མེད། སེམས་རྟོགས་ན་དཀར་པོ་ཆིག་ཐུབ་ཡིན།
ཅི་ཡང་ཡིད་ལ་མ་བྱེད་པར་ཉལ་བ་རྐྱང་པས་འཚང་རྒྱ་ཟེར། དེའི་རྒྱབ་རྟེན་དུ། བསམ་གཏན་ཉལ་བའི་འཁོར་ལོ། བསམ་གཏན་གྱི་ལོན། ཡང་ལོན། ལྟ་བའི་རྒྱབ་ཤ མདོ་སྡེ་བརྒྱད་ཅུ་ཁུངས་ཞེས་པ་བསྟན་བཅོས་ལྔ་བརྩམས་སོ། ། དེའི་ཆོས་ལུགས་འཕེལ་བ་ན། རྒྱ་གར་གྱི་ཆོས་དང་མ་མཐུན་པས་རྒྱལ་པོ་ཐུགས་མ་བདེ་བར། དབའ་ཡེ་ཤེས་དབང་པོ་ལ་དྲིས་པས།
སྔར་གྱི་མཁན་པོའི་ཞལ་ཆེམས་སྙན་དུ་གསོལ་བས། སློབ་དཔོན་ཀ་མ་ལ་ཤཱི་ལ་སྤྱན་དྲངས། སེམས་བསྐྱེད་གླིང་དུ་ཁྲི་གསུམ་བཤམས། དབུས་སུ་རྒྱལ་པོ་གཡས་གཡོན་དུ་ཧྭ་ཤང་དང་སློབ་དཔོན་བཞུགས། ཡེ་ཤེས་དབང་པོ་ལ་སོགས་པ་མཁས་པ་རྣམས་ཀྱིས་དཔང་པོ་བྱས། ལག་ཏུ་མེ་ཏོག་འཕྲེང་བ་གཏད། གང་རྒྱལ་བ་དེ་ལ། ཕམ་པ་དེས་མེ་ཏོག་ཕུལ། ཕམ་པ་དེའི་ལུགས་བོར་ཞེས་བཀའ་བསྩལ་ལོ། ། དེའི་ཚེ་སློབ་དཔོན་ཀ་མ་ལ་ཤཱི་ལས།
རྒྱ་ནག་གི་ཆོས་ལུགས་ཇི་ལྟར་ཡིན་དྲིས་པས། ཧྭ་ཤང་ན་རེ། ཁྱེད་ཀྱི་ཆོས་ལུགས་སྐྱབས་འགྲོ་སེམས་བསྐྱེད་ནས་བཟུང་ནས། སྤྲེའུ་ཤིང་རྩེར་འཛེགས་པ་ལྟར་མས་འཛེགས་ཡིན། ངེད་ཀྱི་ཆོས་ལུགས་འདི། བྱ་བྱེད་ཀྱི་ཆོས་ཀྱིས་འཚང་མི་རྒྱ། རྣམ་པར་མི་རྟོག་པ་སྒོམ་ན་འཚང་རྒྱ་སྟེ། ཁྱུང་ནམ་མཁའ་ལས་ཤིང་རྩེར་བབས་པ་ལྟར་ཡས་འབབ་ཀྱི་ཆོས་ཡིན་པས། དཀར་པོ་ཆིག་ཐུབ་ཡིན་ནོ་ཞེས་ཟེར། དེ་ལ་སློབ་དཔོན་གྱི།
ཐོག་མར་ཁྱོད་ཀྱི་དཔེ་མི་འཐད་དེ། ཁྱུང་ནམ་མཁའ་ལས་གློ་བུར་དུ་འདབ་གཤོག་རྫོགས་ནས་ཤིང་རྩེར་བབས་སམ། བྲག་ལ་སོགས་པར་སྐྱེས། རིམ་གྱིས་འདབ་གཤོག་རྫོགས་པར་བྱས་ཏེ་བབས། དང་པོ་མི་སྲིད་ལ། གཉིས་པ་ནི་རིམ་གྱིས་པའི་དཔེར་རུང་གི ཅིག་ཅར་བའི་དཔེར་མི་རུང་ངོ་། ། དེ་ནས་ཧྭ་ཤང་གིས་དཔེ་ལ་ལན་མ་ཐེབས་པ་དང་། ཁྱོད་ཀྱི་དཔེ་ནོར་བར་མ་ཟད་དོན་ཡང་འཁྲུལ་ཏེ། རྣམ་པར་མི་རྟོག་པའི་སྒོམ་དེ་ཅི།
རྣམ་རྟོག་ཕྱོགས་གཅིག་དགག་པ་ཙམ་མམ་མཐའ་དག་དགག་དགོས། དང་པོ་ལྟར་ན། གཉིད་དང་བརྒྱལ་བ་སོགས་ཀྱང་རྣམ་པར་མི་རྟོག་པར་འགྱུར་རོ། ། གཉིས་པ་ལྟར་ན། མི་རྟོག་པ་སྒོམ་པའི་ཚེ། དེ་བསྒོམ་སྙམ་པའི་རྟོག་པ་སྔོན་དུ་གཏོང་དགོས་སམ་མི་དགོས། མི་དགོས་ན། ཁམས་གསུམ་གྱི་སེམས་ཅན་ཐམས་ཅད་ལ་སྒོམ་སྐྱེ་བར་ཐལ། བསྒོམ་སྙམ་པའི་རྟོག་པ་སྔོན་དུ་མ་བཏང་ཡང་སྒོམ་སྐྱེ་བའི་ཕྱིར་རོ། ། གཏང་དགོས་ན་དེ་ཉིད་རྟོག་པ་ཡིན་པས་མི་རྟོག་པ་འབའ་ཞིག་བསྒོམ་པའི་དམ་བཅའ་ཉམས་ཏེ།
དཔེར་ན་སྨྲ་བཅད་བྱས་སོ་ཞེས་སྨྲ་ན་སྨྲ་བཅད་ཤོར་བ་བཞིན་ནོ། ། ཞེས་སོགས་ལུང་དང་རིགས་པས་སུན་ཕྱུང་བ་དང་། རྒྱ་ནག་མཁན་པོ་སྤོབས་པ་མེད་པར་གྱུར་ཏེ། དེར་རྒྱལ་པོས་སྨྲས་པ། ལན་ཡོད་ན་གསུངས་ཤིག མཁན་པོས་སྨྲས་པ། མགོར་ཐོག་བརྒྱབས་པ་དང་མཚུངས་པས་ལན་མི་ཤེས་སོ། ། རྒྱལ་པོས་སྨྲས་པ། དེ་ལྟར་ན་སློབ་དཔོན་ལ་མེ་ཏོག་གི་འཕྲེང་བ་ཕུལ་ལ་བཟོད་པར་གསོལ་ཏེ། དཀར་པོ་ཆིག་ཐུབ་ཀྱི་ཆོས་ལུགས་བོར་ལ་ལྟ་བ་ཀླུ་སྒྲུབ་དང་མཐུན་པ།
སྤྱོད་པ་ཕ་རོལ་ཏུ་ཕྱིན་པའི་ལུགས་བཞིན་གྱིས། ད་སླན་ཆད་རྒྱལ་པོས་ཡོན་བདག་བྱས་ཤིང་། ལོ་པཎ་གྱིས་བསྒྱུར་བ་མ་ཡིན་པའི་ཆོས་ལ་ཉན་བཤད་སྒོམ་གསུམ་མ་བྱེད། དཀར་པོ་ཆིག་ཐུབ་སུས་བྱས་ཀྱང་ཆད་པས་གཅོད་དོ། ། ཞེས་བོད་ཁམས་སུ་ཁྲིམས་སུ་བཅས། རྒྱ་ནག་གི་ཆོས་རྣམས་བསམ་ཡས་སུ་གཏེར་དུ་སྦས་སོ། ། དེར་རྒྱ་ནག་མཁན་པོ་ཡི་མུག་སྟེ་རང་གི་ཡུལ་དུ་ལོག དེར་ལྷམ་ཡ་གཅིག་ལས་པའི་ལྟས་ལ་བརྟེན་ནས་ད་དུང་ངའི་བསྟན་པ་ལྷམ་ཙམ་གཅིག་ལས་པར་འགྱུར་རོ། ། ཞེས་ལུང་བསྟན་ནོ་ཞེས་གྲག་གོ ། རྒྱས་པར་གཞན་དུ་བལྟ་བར་བྱའོ། །
དེ་ལྟར་རྒྱ་ནག་གི་ལུགས་དེ་ནུབ་པར་མཛད་ནས། རིམ་གྱིས་པའི་ཆོས་ལུགས་སྤེལ་ལོ། ། ཕྱིས་ནས་དར་མས་བསྟན་པ་བསྣུབས་པས་ཆོས་ཁྲིམས་ནུབ། དེའི་སྲས་འོད་སྲུང་དང་། ཡུམ་བརྟན་གཉིས་ཀྱིས་རྒྱལ་ཁྲིམས་ནུབ་པར་བྱས་པ་དང་། རྒྱ་ནག་མཁན་པོའི་གཞུང་ལུགས་ཀྱི་ཡི་གེ་ཙམ་ལ་བརྟེན་ནས་ཀྱང་། དེའི་མིང་ཅིག་ཅར་བར་འདོགས་པ་དེ་གསང་ནས་ནི། ཕྱག་རྒྱ་ཆེན་པོར་མིང་བསྒྱུར་ནས། སེམས་སོ་མ་མ་བཅོས་ལྷུག་པ། འབོལ་ལེ་ཤིག་གེ་འཇོག་པ་ཡིན་ཞེས་ཟེར།
དེས་ན་ད་ལྟའི་ཕྱག་རྒྱ་ཆེན་པོ་ནི་ཕལ་ཆེར་རྒྱ་ནག་གི་ཆོས་ལུགས་ཅིག་ཅར་བའི་རྗེས་སུ་འཇུག་པ་ཡིན་ཏེ། དེས་ན་སྔོན་འགྲོ་བསོད་ནམས་ཀྱི་ཚོགས་གསོག་པ་དང་། སོ་སོར་རྟོག་པའི་ཤེས་རབ་དང་། དབང་དང་བྱིན་རླབས་སོགས་སྤངས་ནས། ཐོག་མ་ཉིད་ནས་སེམས་མ་བཅོས་པར་འཇོག་པ་བཀག་པ་ཡིན་གྱི། མཉམ་བཞག་དངོས་གཞིའི་ཚེ་ཡིད་བྱེད་ཀྱི་འགོག་པ་དང་། སེམས་མ་བཅོས་ལྷུག་པར་འཇོག་པ་རང་ལུགས་ལ་ཡང་ཁས་ལེན་ཏེ། སྤྲོས་མེད་རྡོ་རྗེའི་ཚིག་རྐང་ལས། ། རྟོག་པ་ཉིད་ལ་གཏད་ལེགས་ན། ། རྟོག་པའི་དྲ་བ་སྤོང་བར་འགྱུར། །
ཞེས་གསུངས་ལ། དེའི་དོན་འཆད་པ་ན། རྣམ་རྟོག་སྤངས་པས་ག་ལ་སྤོང་། ། བཙིར་ཟིན་བྱ་ཡིས་ག་ལ་ལང་། ། གང་ཤར་ངང་ལ་ལྷུག་པར་ཞོག ། ཅེས་གསུངས་སོ། ། དེས་ན་སྒོམ་དངོས་གཞིའི་ཚེ་བདེན་པར་མེད་སྙམ་པའི་རྟོག་པའི་ངར་དང་མ་བྲལ་བ་དགོས་སོ་ཞེས་རྟག་འཛིན་འགོག་པ་ལ་སྒོམ་དུ་འདོད་པ་དག་གི་ཁ་ཕྱིར་འབྲངས་ནས། ཆོས་སྤོང་གི་ལས་མ་སོག་ཅིག གཉིས་པ། ཕྱག་ཆེན་སྟོན་པའི་ཚད་ལྡན་གྱི་ལུང་དྲང་བ་ནི།
སེམས་མ་བཅོས་པ་ཙམ་ཕྱག་ཆེན་དུ་འདོད་པ། ནཱ་རོ་དང་མཻ་ཏྲི་པའི་བཞེད་པ་ཡང་མ་ཡིན་ཏེ། ཁོང་བཞེད་པའི་ཕྱག་རྒྱ་ཆེན་པོ་གང་ཡིན་པ་དེ་ནི། ལས་དང་ཆོས་དང་ནི་དམ་ཚིག་གི་ཕྱག་རྒྱ་དང་། ཕྱག་རྒྱ་ཆེན་པོ་ཞེས་པ་གསང་སྔགས་ཀྱི་རྒྱུད་ནས་ཇི་སྐད་དུ་གསུངས་པ་དེ་ཉིད་ཁོང་བཞེད་པའི་ཕྱིར་རོ། ། དེ་ཡང་ཕྱག་རྒྱ་བཞི་དང་། ཨེ་ཝྃ་མ་ཡ་བཞི་དང་། འབྱུང་བ་བཞི་དང་། ཡུམ་བཞི་དང་། འཁོར་ལོ་བཞི་དང་།
ཚད་མེད་བཞི་དང་། ཕར་ཕྱིན་ཕྱི་མ་བཞི་དང་། མཁའ་འགྲོ་བཞི་དང་། སྤྲུལ་པའི་འཁོར་ལོ་བཞི་དང་། སྦྱང་བྱ་ཉོན་མོངས་བཞི་དང་སྦྱོར་བར་སམ་བུ་ཊི་ལས་གསུངས་སོ། ། ནཱ་རོ་པའི་ནི། ཕྱག་ཆེན་གདམས་ངག་མ་ལས། རང་རང་གཞུང་དང་གྲུབ་པའི་མཐའ་ཡིས་ཀྱང་། ། འོད་གསལ་ཕྱག་རྒྱ་ཆེན་པོ་མཐོང་མི་འགྱུར། ། ཞེས་པ་འདི་ཏི་ལོ་པས་ནཱ་རོ་པ་ལ་བཤད་པར་གྲགས་ལ།
ཆོས་དྲུག་རྡོ་རྗེའི་ཚིག་རྐང་ལས། ། ཕྱག་ནི་གཉིས་མེད་ཡེ་ཤེས་ངོ་ཡིས་བཟུང་། ། རྒྱ་ནི་འཁོར་བའི་མདུད་པ་བྲལ་བ་སྟེ། ། ཆེན་པོ་ཟུང་འཇུག་སྒྲོན་མ་བལྟམས་པ་ལགས། ། ཞེས་པ་ནི་ཐེ་ཚོམ་གྱི་གཞི་སྟེ་འོག་ནས་འཆད་དོ། ། ཡང་ན་འཁོར་ལོ་སྡོམ་པའི་རྫོགས་རིམ་དང་ཕྱག་རྒྱ་བཞི་སྦྱོར་ཚུལ་ཡོད་པ་ལ་དགོངས་སོ། ། མཻ་ཏྲི་པའི་ནི། དེ་ཉིད་ཉི་ཤུ་པ་ལས། ཡེ་ཤེས་ཕྱ་རྒྱ་མཉམ་སྦྱོར་བས། ། འཇམ་པའི་རྡོ་རྗེ་ལ་སོགས་གཙོ། །
ཞེས་པ་ལྟར་རོ། ། འཕགས་པ་ཀླུ་སྒྲུབ་ཉིད་ཀྱིས་ཀྱང་། ཕྱག་རྒྱ་བཞི་པ་ཞེས་བྱ་བའི་བསྟན་བཅོས་ལས་འདི་སྐད་གསུངས་ཏེ། ལས་ཀྱི་ཕྱག་རྒྱ་མི་ཤེས་པ་དེ་དག་གིས་ནི་ཆོས་ཀྱི་ཕྱག་རྒྱའང་ཤེས་པར་མི་འགྱུར་ན། ཕྱག་རྒྱ་ཆེན་པོའི་མིང་ཙམ་ཡང་ཤེས་པར་ག་ལ་འགྱུར། ཞེས་པས། རྟོགས་པ་ཉིད་ནི་མི་སྲིད་པར་གསུངས་སོ། ། དེ་ཡང་རྒྱལ་པོའི་རྒྱ་བཞིན་དུ་འདེབས་པས་ན་ཕྱག་རྒྱའོ། ། དེ་ལ་ལས་ཀྱི་ཕྱག་རྒྱ་ནི་ཤེས་རབ་སྟེ་ཐབས་ལ་འདེབས་པའོ། ། ཆོས་ཀྱི་ཕྱག་རྒྱ་ནི་དབང་གོང་མ་གཉིས་ཀྱི་དོན་བསྒོམས་པ་ལས་བྱུང་བའི་བདེ་སྟོང་གི་ཡེ་ཤེས་ཏེ།
འཇིག་རྟེན་པའི་ལམ་གྱིས་བསྡུས་པའོ། ། ཕྱག་རྒྱ་ཆེན་པོ་ནི་དེ་ལས་བྱུང་བའི་འཇིག་རྟེན་ལས་འདས་པའི་ཡེ་ཤེས་སོ། ། དེ་གཉིས་ཆོས་ཐམས་ཅད་ལ་འདེབས་པས་ཕྱག་རྒྱ། ཕྱི་མ་ནི་དེ་ལས་ལྷག་པའི་ཆོས་མེད་པས་ཆེན་པོའོ། ། དམ་ཚིག་གི་ཕྱག་རྒྱ་ནི་སངས་རྒྱས་ཀྱི་གཟུགས་སྐུ་གཉིས་ཏེ། སེམས་ཅན་གྱི་དོན་མཛད་པ་ལས་མི་འདའ་བས་དམ་ཚིག་ཀྱང་ཡིན་ལ། གདུལ་བྱ་ལ་འདེབས་པས་ཕྱག་རྒྱ་ཡང་ཡིན་ནོ། ། དུས་འཁོར་ལས། ལས་ཀྱི་ཕྱག་རྒྱ། ཡེ་ཤེས་ཀྱི་ཕྱག་རྒྱ།
ཕྱག་རྒྱ་ཆེན་པོ་གསུམ་གསུངས་པའི། དང་པོ་སྔ་མ་དང་འདྲ། གཉིས་པ་བསྐྱེད་རིམ་གྱི་ལྷ་མོ། ། གསུམ་པ་རྣམ་ཀུན་མཆོག་ལྡན་གྱི་སྟོང་གཟུགས་སོ། ། འོ་ན་ཕྱག་རྒྱ་བཞི་པ་མ་དག་པར། འགོས་དང་། ཕོ་བྲང་ཞི་བ་འོད་ཀྱིས་བཤད་དོ་ཞེ་ན། དེ་དག་གིས་གང་བཤད་ཚད་མར་མི་བྱེད་པས་སྐྱོན་མེད་དོ། ། འོ་ན་ཁུངས་སུ་བྱས་པ་དང་འགལ་ལོ་ཞེ་ན། དེ་ནི་ཆོས་ལོག་སུན་འབྱིན་གྱི་རྣམ་གྲངས་ཙམ་བཀོད་པ་ཡིན་ནོ། །
རྒྱུད་ཀྱི་རྒྱལ་པོ་གཞན་ཀྱེ་རྡོ་རྗེ་སོགས་དང་། བསྟན་བཅོས་ཆེན་པོ་གཞན་གྲུབ་པ་སྡེ་བདུན་སོགས་ལས་ཀྱང་། དབང་བསྐུར་དག་དང་མ་འབྲེལ་བ་དེ་ལ་ཕྱག་རྒྱ་ཆེན་པོ་རྟོགས་པ་བཀག་སྟེ། བརྟག་གཉིས་ལས། དེ་ནས་རྣལ་འབྱོར་མས་ཞུས་པ། ཕྱག་རྒྱ་ཆེན་པོ་ཇི་ལྟ་བུ། ཞེས་པའི་ལན་དུ། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟན་པ་དང་། །
བདག་གི་བསོད་ནམས་ལས་ཤེས་བྱ། ། ཞེས་གསུངས་སོ། ། ཡེ་ཤེས་གྲུབ་པ་ལས། རྟོག་པ་ཐམས་ཅད་རྣམ་སྤངས་པའི། ། ཡེ་ཤེས་མཆོག་བཟང་ཐོབ་པ་ཡི། ། རྡོ་རྗེའི་ཡེ་ཤེས་དབང་བསྐུར་བས། ། དངོས་གྲུབ་མཆོག་ནི་བསྒྲུབ་པར་བྱ། ། ཞེས་གསུངས་སོ། ། ཡང་འདིར་ཕྱག་ཆེན་གྱི་ཞལ་འཛིན་པ་དག ཕར་ཕྱིན་ཐེག་པ་ནས་ཕྱག་ཆེན་བཤད་པར་འདོད་པ་དང་།
ཕྱག་ཆེན་དབུ་མ་ཆེན་པོ་ལས་ལྷག་པར་འདོད་པ་ནང་འགལ་ལོ། ། དེས་ན་དབང་བསྐུར་ལས་བྱུང་བའི་ཡེ་ཤེས་ཕྱག་རྒྱ་ཆེན་པོ་དེ་རྟོགས་ན། ད་གཟོད་མཚན་མ་དང་བཅས་པའི་འབད་རྩོལ་ཀུན་ལ་མི་ལྟོས་པར། ཡེ་ཤེས་རང་གི་ངང་གིས་འབྱུང་བ་ཡིན་ནོ། ། དེ་སྐད་དུ་ཡང་། ལམ་འབྲས་ལས། རྟོག་པའི་འགྲོ་ལྡོག་བྱེད། ཅེས་ཏེ། འཁོར་ལོ་བསྐོར་བ་འཇིག་རྟེན་ལས་འདས་པའི་ལམ་ཡིན་པས་སོ། ། གཉིས་པ།
དབང་མ་ཐོབ་ཀྱང་བླ་མའི་མོས་གུས་ཙམ་གྱིས་ཕྱག་ཆེན་གྱི་རྟོགས་པ་སྐྱེ་བ་དགག་པ་ནི། དེང་སང་བོད་འགའ་ཞིག་དབང་མ་ཐོབ་ཀྱང་བླ་མའི་མོས་གུས་ཙམ་གྱིས་སེམས་བསྒྱུར་ནས་རྟོག་པ་མངོན་གྱུར་ཅུང་ཟད་འགགས་པ་ལ། ཕྱག་རྒྱ་ཆེན་པོར་ངོ་སྤྲོད་བྱེད་པ་མི་འཐད་དེ། དེ་བདུད་ཀྱི་བྱིན་རླབས་ཡིན་པའང་སྲིད་པའི་ཕྱིར་དང་། ཡང་ན་ཁམས་ནི་ལུས་ཟུངས་རྐྱེན་འགའ་ཞིག་གིས་རྩ་གནས་སུ་འདུས་པ་འགའ་ལའང་འབྱུང་སྟེ། དཔེར་ན་སྔོན་མི་རྒན་ཞིག་གིས་ཤིང་ཐུར་ཕྱིན་པས། ཞྭ་དཀར་པོ་ཞིག་རྙེད་དེ། དེ་གྱོན་པ་ན། གཞན་གྱིས་དེ་ཉིད་མཚན་དཔེས་བརྒྱན་པའི་གཟུགས་སུ་མཐོང་ནས། གྲུབ་ཐོབ་ཀ་རུ་འཛིན་ཞེས་བྱ་བ་བརྫུན་རླབས་ཅན་ཞིག་བྱུང་བར་གྱུར་ཏོ། །
དེ་ནས་དེའི་དགོན་པ་མཐོང་བ་དང་། ལ་ལ་ཞལ་མཐོང་བ་དང་། ལམ་དུ་ཞུགས་ཙམ་ལ་འགའ་ལ་ཏིང་ངེ་འཛིན་སྐྱེས་ཞེས་ཟེར་རོ། ། ཕྱིས་ནས་དེའི་སློབ་མ་ཞིག་གིས། དེ་རང་གི་ཁང་པ་ན་ཞྭ་དཀར་པོ་དེ་ཕུད་ནས་འདུག་པ། སྔོན་གྱི་རྒན་པོའི་གཟུགས་དེ་ཉིད་དུ་འདུག་པ་སྒོ་གསེང་ནས་མཐོང་ནས། གཞན་ལའང་སྨྲས་ཤིང་། སློབ་མ་དེ་དག་དེ་དང་ཞེ་འགྲས་ནས། དེ་སྐྱེ་བོ་མང་པོའི་དབུས་ན་འདུག་པའི་ཞྭ་བཤུས་ནས་དེ་དག་གིས་ཀྱང་རྒན་པོ་དེར་མཐོང་ནས། དེའི་གྲུབ་ཐོབ་ཞིག
དེ་ནས་སྔར་གྱི་ཏིང་ངེ་འཛིན་སྐྱེས་པ་དེའང་རྒྱུན་ཆད་པར་གྱུར་ཏེ། དེ་འདྲའི་ཏིང་ངེ་འཛིན་བདུད་ཀྱི་རིགས་ཀྱི་འབྱུང་པོ་རྣམས་ཀྱིས་བྱེད་པར་གསུངས་ཏེ། ལམ་འབྲས་ལས། ཤེས་རབ་ཀྱི་ཕྱོགས་སུ་ལྷུང་བའི་ལམ་ལ་ལྷའི་བུའི་བདུད་འོང་བས་སད་པ་བཞིས་སྲུངས་ཞེས་སོ། ། སངས་རྒྱས་གསུང་བཞིན་དུ་སྒྲུབ་པའི་བྱིན་རླབས་སངས་རྒྱས་རྣམས་ཀྱི་ཡིན་གྱི་གཞན་དུ་མི་བལྟའོ། ། གཉིས་པ། ཚེ་སྔ་མའི་དབང་བསྐུར་གྱིས་ཚེ་འདིར་ཟབ་ལམ་ཉམས་སུ་ལེན་པའི་དབང་གི་གོ་མི་ཆོད་པར་བསྟན་པ་ནི། སྒོམ་ཆེན་ཁ་ཅིག སྐྱེ་བ་སྔ་མ་ལ་སེམས་བསྐྱེད་དང་དབང་བསྐུར་མ་བྱས་ན། ཚེ་འདིར་ཆོས་ལ་དད་པ་མི་སྲིད་པས།
གང་དག་ཐེག་ཆེན་སྔགས་ལ་དད་པ་ཐོབ་པ་སྔར་ནས་རྒྱུད་སྦྱངས་པ་ཡིན་པས། ད་ལྟ་དབང་བསྐུར་མི་དགོས་སོ་ཞེས་ཟེར་རོ། ། འོ་ན་སོ་སོར་ཐར་པ་ཡི་སྡོམ་པ་དག་ལ་མོས་པ་ཡང་ཚེ་སྔ་མའི་སྡོམ་པ་ཡོད་པར་ཁས་བླངས་པའི་ཕྱིར། ད་ལྟ་ཚེ་འདི་ལ་རབ་ཏུ་བྱུང་ཅི་དགོས་ཏེ་མི་དགོས་པར་འགྱུར་ལ། བྱང་ཆུབ་སེམས་དཔའི་སེམས་བསྐྱེད་ཀྱང་། ཚེ་སྔ་མའི་སེམས་བསྐྱེད་ཡོད་པའི་ཕྱིར་ན་ད་ལྟ་སེམས་བསྐྱེད་བྱ་ཅི་དགོས་ཏེ་མི་དགོས་པར་འགྱུར་རོ། ། རབ་བྱུང་དང་སེམས་བསྐྱེད་དེ་དག་མ་བྱས་ན་བསྟན་པ་དང་འགལ་བས་བྱ་དགོས་ན། གསང་སྔགས་ཀྱི་ནི་དབང་བསྐུར་ཡང་རྒྱུ་མཚན་ཅིའི་ཕྱིར་མི་དགོས་ཏེ། མ་བྱས་ན་བསྟན་པ་དང་འགལ་བར་མཚུངས་པའི་ཕྱིར་རོ། ། འདིར་སོ་ཐར་སྡོམ་པ་ནི་ཤི་འཕོས་པས་གཏོང་བ་དང་།
གསང་སྔགས་སྡོམ་པ་ཤི་འཕོས་པས་མི་གཏོང་བས་ཇི་ལྟར་མཚུངས་ཤེ་ན། དེ་ནི་ཕྱོགས་སྔ་མས་ཁས་ལེན་དགོས་པའི་དབང་དུ་བྱས་སོ། ། འོན་ཀྱང་སྐྱེ་བ་སྔ་མ་ལ་སྔགས་སྡོམ་ཐོབ་པ་དྲན་པའི་གང་ཟག་ཁྱད་པར་ཅན་ལ། ཚེ་འདིར་དབང་བསྐུར་མ་ཐོབ་ཀྱང་སྔགས་ཉམས་སུ་ལེན་རུང་བ་འདྲ་སྟེ། འདིར་ནི་རྒྱ་བརྟན་པ་ཙམ་ལ་དགོངས་པ་འདྲའོ། ། གཞན་གྱིས་དཔྱད་པ་ཞུགས་པ་མི་སྣང་ངོ་། ། དེས་ན་སངས་རྒྱས་ཀྱི་ཆོས་ལ་མི་དགའ་བའི་མུ་སྟེགས་བྱེད་ཀྱིས་ཆོས་སྤངས་ཀྱང་དེ་ལ་ངོ་མཚར་དུ་མི་བརྩིའི། སངས་རྒྱས་ཀྱི་ཆོས་ལ་བརྟེན་དགོས་བཞིན་དུ། དྲི་མ་མེད་པའི་མདོ་རྒྱུད་རྣམས་ཚིག་གི་ན་ཡ་ཡིན་པས་དགོས་པ་མེད་དོ་ཞེས། ཉན་བཤད་འགོག་པར་བྱེད་པ་དེ་ལ་ཁོ་བོས་ངོ་མཚར་དུ་བརྩིས་སོ། །
འདི་ནི་རིགས་པ་དྲུག་ཅུ་པ་ལས། གལ་ཏེ་ཡོད་པར་སྨྲ་བ་རྣམས། ། དངོས་ལ་ཞེན་པར་གནས་པ་ནི། ། ལམ་དེ་ཉིད་ལ་གནས་པ་སྟེ། ། དེ་ལ་ངོ་མཚར་ཅུང་ཟད་མེད། ། སངས་རྒྱས་ལམ་ལ་བརྟེན་ནས་ནི། ། ཐམས་ཅད་མི་རྟག་སྨྲ་བ་རྣམས། ། རྩོད་པ་ཡིས་ནི་དངོས་པོ་ལ། ། ཆགས་གནས་གང་ཡིན་དེ་སྨད་དོ། ། ཞེས་པ་དང་མཚུངས་སོ། །
གཉིས་པ། དབང་ལས་སྐྱེས་པའི་ཏིང་ངེ་འཛིན་གང་ཡིན་ཕྱག་ཆེན་དུ་ངོ་སྤྲོད་པ་དགག་པ་ལ། མཐོང་ལམ་གྱི་ངོ་སྤྲོད་ནོར་བ་དགག དེའི་སྐྱོན་སྤོང་དུ་རྒྱན་ཅན་རྒྱན་མེད་ཀྱི་རྣམ་གཞག་ནོར་བ་དགག དེ་ལྟར་བཀག་པ་ལ་ནཱ་རོ་པ་དང་འཕགས་པ་ལྷའི་ལུང་དང་འགལ་བ་སྤང་བའོ། ། དང་པོ་ནི། ཕྱག་རྒྱ་བ་ལ་ལ་ཞི་གནས་ཅུང་ཟད་དང་། སྣང་བ་སྟོང་པར་རྟོགས་པའི་རྟོགས་པ་ཕྲ་མོ་ལ་མཐོང་ལམ་སྐྱེས་པ་ཡིན་ཞེས་ངོ་སྤྲོད་བྱེད་དོ། ། འོ་ན་ཡོན་ཏན་བརྒྱ་ཕྲག་བཅུ་གཉིས་སྟོན་དགོས་སྙམ་ན། དཔེར་ན་ཁྱུང་གི་ཕྲུ་གུ་སྒོ་ངའི་རྒྱ་ཡིས་བཅིངས་པ་ན་འདབ་གཤོག་རྫོགས་ཀྱང་འཕུར་མི་ནུས་ལ།
དེ་ལས་གྲོལ་མ་ཐག་ཏུ་འཕུར་བ་ཇི་བཞིན་དུ། མཐོང་ལམ་ཐོབ་པའི་རྣལ་འབྱོར་པ་ལུས་ཀྱི་རྒྱ་ཡིས་བཅིངས་པས་ན། ད་ལྟ་སེམས་ལ་རྟོགས་པ་རྫོགས་ཀྱང་མཐོང་ལམ་གྱི་ཡོན་ཏན་མི་འབྱུང་བས། ལུས་ཀྱི་རྒྱ་ཞིག་པའི་ཤི་མ་ཐག་ཡོན་ཏན་ཐམས་ཅད་ཕྱི་ནས་འབྱུང་ངོ་། ། ཞེས་ཟེར་རོ། ། དེ་མི་འཐད་དེ། སྒྲུབ་བྱེད་མེད་ཅིང་གནོད་བྱེད་ཡོད་པས་སོ། ། དང་པོ་ནི། ཐེག་པ་ཆེན་པོའི་མདོ་རྒྱུད་ལས། ཁྱེད་འདོད་པ་དེ་འདྲའི་ཆོས་ལུགས་བཤད་པ་མེད་དོ། །
གནོད་བྱེད་ནི། ཉི་མ་དེ་རིང་ཤར་བའི་འོད་ཟེར་ནངས་པར་འབྱུང་བ་བཞིན་དུ། མཐོང་ལམ་ཚེ་འདིར་སྐྱེས་པའི་ཡོན་ཏན་ཤི་ནས་འབྱུང་བ་ངོ་མཚར་རོ། ། འོ་ན་འཆི་བ་འོད་གསལ་ཆོས་སྐུ་ལས། བར་དོའི་རྟེན་ལ་ལོངས་སྐུ་འབྱུང་བར་གསུངས་པ་ཅི་ཞེ་ན། དེ་ནི་ཚེ་འདིའི་འཆི་སྲིད་རྫོགས་རྗེས་སུ་འབྱུང་བས་སྐྱོན་མེད་དོ། ། འདིར་འབྲི་ཁུང་པ་ཡོན་ཏན་འབྱུང་ཚུལ་མུ་དྲུག་ཅེས་ཟེར་རོ། ། གཉིས་པ། དེའི་སྐྱོན་སྤོང་དུ་རྒྱན་ཅན་རྒྱན་མེད་ཀྱི་རྣམ་གཞག་འཁྲུལ་པ་དགག་པ་ནི། སྔ་མའི་སྐྱོན་སྤོང་དུ་ཕྱག་རྒྱ་བ་ཁ་ཅིག་ན་རེ།
ཕ་རོལ་ཕྱིན་པ་དང་། གསང་སྔགས་ཀྱི་མཐོང་ལམ་གཉིས་རིམ་པ་བཞིན་ཡོན་ཏན་བརྒྱ་ཕྲག་བཅུ་གཉིས་ཀྱི་རྒྱན་དང་བཅས་པ་དང་། རྒྱན་མེད་པ་ཡིན་ཞེས་ཟེར་རོ། ། དེ་ལྟ་ཡིན་ན་མདོ་སྔགས་ཀྱི་སངས་རྒྱས་གཉིས་ཀྱང་རྒྱན་ཅན་དང་། རྒྱན་མེད་གཉིས་སུ་ཐལ་བར་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། ། དེ་ལ་འདོད་པ་ཡིན་ཏེ། དཔེར་ན་རྒྱལ་པོ་ཨིནྡྲ་བྷུ་ཏི་ལྟ་བུ་མི་སློབ་པའི་ཟུང་འཇུག་མངོན་དུ་བྱས་ཀྱང་། མཛད་པ་བཅུ་གཉིས་ཀྱི་ཚུལ་སྟོན་མ་ནུས་པས་རྒྱན་མེད་དང་། སྟོན་པ་ཐུབ་པའི་དབང་པོ་ལྟ་བུ་མཛད་པ་བཅུ་གཉིས་བསྟན་པས་རྒྱན་བཅས་སོ་ཞེ་ན།
དེ་ཡང་སྐྱོན་མེད་དེ། ངེས་དོན་ལ་སངས་རྒྱས་ཐམས་ཅད་ཀྱི་ཆོས་སྐུ་གཅིག་ཡིན་པས་གཅིག་གི་མཛད་པ་དེ་ཐམས་ཅད་ཀྱིས་མཛད་པར་འཇོག་དགོས་པའི་ཕྱིར་རོ། ། རྒྱས་པར་ནི་ལེགས་བཤད་གསེར་གྱི་ཐུར་མར་བལྟ་བར་བྱའོ། ། ཡང་སྐབས་འདིར་གོ་ཊཱིཀ་ལས། གནས་ནི་རབ་ཏུ་དགའ་བའི་ས། ། ཞེས་པ་ཤེས་བྱེད་དུ་དྲངས་ནས་མདོ་སྔགས་ཀྱི་ས་དང་པོ་གཉིས་དོན་གཅིག་ཏུ་འཆད་པ་ནི་མི་འཐད་དེ། འོ་ན་ཕར་ཕྱིན་ཐེག་པའི་མཐོང་ལམ་པ་ཡིན་ན། ཕྱག་ཆེན་རྟོགས་པས་ཁྱབ་པར་ཐལ། སྔགས་ཀྱི་དེ་ལ་དེས་ཁྱབ་པའི་ཕྱིར། གསུམ་ཆར་ཁས་བླངས་ཏེ།
རྟགས་ནི། ཡེ་ཤེས་ཕྱག་རྒྱ་ཆེ་རྟོགས་ན། ། ཞེས་པའི་འབྲུ་སྣོན་དུ་ཁས་བླངས། བསལ་བ་སྒ་གདོང་པའི་ཊཱི་ཀ་ལ་སྐྱོན་བརྗོད་པའི་སྐབས་སུ་ཁས་བླངས། ཁྱབ་པ་ད་ལྟའོ། ། ཉན་ཐོས་རྣམས་ཀྱི་དགྲ་བཅོམ་ལ་རྒྱན་ཅན་དང་རྒྱན་མེད་གཉིས་འཐད་ཀྱི། ཐེག་པ་ཆེན་པོའི་འཕགས་པ་ལ་རྒྱན་ཅན་དང་རྒྱན་མེད་གཉིས་མི་སྲིད་དེ། དང་པོ་འཐད་པ་ནི། མཛོད་ལས། འགོག་ཐོབ་གཉིས་ཀ་ལས་རྣམ་གྲོལ། །
ཤེས་རབ་ཀྱིས་ནི་ཅིག་ཤོས་སོ། ། ཞེས་གསུངས། ཕྱི་མ་སྟོན་པའི་ལུང་རིགས་གང་ཡང་མེད་པའི་ཕྱིར། ཡང་ཉན་ཐོས་ཀྱི་གཞུང་ལས། ཤིང་ཞོགས་ཀྱིས་མེ་གྲུབ་མ་ཐག་ཏུ་འཆི་བ་དང་། ལྕགས་ཀྱི་ཚ་ཚ་གནམ་དུ་ཡར་ནས་མ་བབས་ཙམ་ལ་འཆི་བ་དང་། ས་ལ་མ་ལྷུང་ཙམ་ལ་འཆི་བ་གསུམ་གྱི་དཔེས། ཕྱིར་མི་འོང་ཚེ་འདིར་མྱ་ངན་ལས་མ་འདས་ཀྱང་། གཟུགས་ཁམས་ཀྱི་བར་དོ་གྲུབ་མ་ཐག་དང་། སྲིད་པ་ལེན་པར་མ་བརྩམས་ཙམ་དང་།
བརྩམས་ནས་མ་བླངས་ཙམ་ལ་ཕུང་པོ་ལྷག་མེད་དུ་མྱ་ངན་ལས་འདའ་བ་ནི། རིམ་བཞིན་དུ་མྱུར་བར་འདའ་བ་དང་། མྱུར་བ་མ་ཡིན་པར་འདའ་བ་དང་། དུས་རིང་མོ་ཞིག་ནས་འདའ་བ་ཞེས་གསུངས་པ་དེ་བཞིན་དུ། གསང་སྔགས་བསྒོམས་པ་ལས་ཚེ་འདིར་མཐོང་ལམ་མ་ཐོབ་པར་བར་དོར་མཐོང་ལམ་ཐོབ་པར་གསུངས་ཏེ། ཡང་ན་ལུས་འདི་སྤངས་མ་ཐག ། བརྩོན་པ་མི་ལྡན་པས་ཀྱང་འགྲུབ། ། ཅེས་གསུངས་མོད་ཀྱི། ཚེ་འདིར་མཐོང་ལམ་སྐྱེས་པ་ལ་ཡོན་ཏན་ཕྱི་ནས་འབྱུང་བ་ནི། བླུན་པོ་རྣམས་ཀྱིས་ཐོས་ཆུང་མགོ་སྐོར་བའི་རྫུན་གྱིརབ་རིབ་ཡིན་གྱི།
མདོ་རྒྱུད་ཀུན་དང་མི་མཐུན་པས་འདི་འདྲའི་ཆོས་ལུགས་མཁས་པས་སྤང་བར་བྱའོ། ། གསུམ་པ། དེ་ལྟར་བཀག་པ་ལ་ནཱ་རོ་ཏ་པ་དང་འཕགས་པ་ལྷའི་ལུང་དང་འགལ་བ་སྤང་བ་ནི། འོ་ན་ཇོ་བོ་ནཱ་རོ་ཏ་པ་ནི། དབང་བསྐུར་གསུམ་པའི་དུས་སུ་མཐོང་ལམ་སྐྱེ་བ་དེ་ནི་ཉི་ཤུ་དགུའི་ཟླ་བ་ལྟར་སྐད་ཅིག་མ་གཅིག་པུ་དེ་ལ་འགག་ལ། ཆོས་མཆོག་ཆེན་པོའི་རྗེས་ཀྱི་མཐོང་ལམ་ནི་ཚེས་གཅིག་གི་ཟླ་བ་ལྟར་འགག་པ་མེད་དོ། ། ཞེས་གསུངས་པར་མར་པའི་སློབ་མ་རྔོག་པ་ལ་གྲགས་པ་དང་འགལ་ལོ་ཞེ་ན། མི་འགལ་ཏེ་འདི་ནི་དེ་ཁོ་ན་ཉིད་མཐོང་བ་མཚོན་པར་བྱེད་པའི་དཔེའི་ཡེ་ཤེས་ལ། མཐོང་བའི་ལམ་ཞེས་བཏགས་པར་ཟད་དེ། འདོགས་པའི་རྒྱུ་མཚན་མཐོང་ལམ་དང་ཆ་འདྲ་བ་དང་།
བཏགས་པའི་དགོས་པ། ཞུམ་པ་གཟེངས་བསྟོད་པ་དང་། དེ་ཉིད་ལ་གཅེས་སྤྲས་སུ་བྱེད་པ་དང་། དངོས་ལ་གནོད་བྱེད་འཇིག་རྟེན་པའི་ལམ་ཡིན་པའི་ཕྱིར་རོ། ། གཞན་ཡང་འཕགས་པ་ལྷའི་སྤྱོད་བསྡུས་སུ་བདེན་པ་མཐོང་ཡང་ཚོང་དང་ཞིང་ལས་ཀྱི་མཐའ་ལ་ཆགས་པར་གསུངས་པ། རྫོགས་རིམ་གྱི་རང་བྱུང་གི་ཡེ་ཤེས་རྟོགས་པར་གསུངས་པ་ནི། དཔེའི་ཡེ་ཤེས་ཉིད་ལ་དགོངས་ནས་བདེན་པ་མཐོང་བར་གསུངས་པ་ཡིན་ཏེ། ཇི་སྐད་དུ། རྡོ་རྗེ་སློབ་མས་གསོལ་བ། གལ་ཏེ་སྒྲུབ་པ་པོ་བདེན་པ་མཐོང་ཡང་།
སྔོན་གྱི་བག་ཆགས་ལ་གོམས་པའི་སྟོབས་ཀྱིས་ཞིང་ལས་དང་། ཚོང་དང་། བསྙེན་བཀུར་ལ་སོགས་པས་གཡེངས་བས། སྤྱོད་པ་རྣམ་པ་གསུམ་སྤྱོད་པར་མི་བྱེད་པ་དང་། སྒྲུབ་པ་པོ་གཞན་དག་འབྱོར་པ་མ་ཚང་བས་རྒྱུད་ལས་ཇི་སྐད་གསུངས་པའི་ཆོ་ག་རྫོགས་པར་བྱེད་མི་ནུས་པའི་ཕྱིར། མི་སྤྱོད་པ་དེ་དག་འཆི་བའི་དུས་བྱས་ནས། ཡང་སྲིད་པ་གཞན་དག་ཏུ་འགྲོ་བར་འགྱུར་རམ། ཡང་ན་རྡོ་རྗེ་འཆང་བ་ཉིད་ཐོབ་པར་འགྱུར། ཞེས་དྲིས་པའི་ལན་དུ། དེ་བས་དེ་ཁོ་ན་ཉིད་ཤེས་པ་ནི།
རྐྱེན་མ་ཚང་བ་ནི། ཇི་སྐད་བཤད་པའི་སྤྱོད་པ་ལ་གལ་ཏེ་མ་སྤྱད་དུ་ཟིན་ཀྱང་། ལྟ་བ་ཐམས་ཅད་རྣམ་པར་སྤངས་ནས་འཆི་བར་འགྱུར་བ་ནི་དོན་དམ་པའི་བདེན་པ་ཡིན་ལ། སྐྱེ་བ་ནི་ཀུན་རྫོབ་ཀྱི་བདེན་པའོ། ། ཞེས་ཡང་དག་པར་མངོན་པར་རྟོགས་ནས། བརྒྱ་ལམ་ན་འོད་གསལ་བར་ཞུགས་ནས་ཐ་མལ་པའི་ཕུང་པོ་བོར་ཏེ། བདག་ལ་བྱིན་གྱིས་བརླབས་པའི་རིམ་པས་ལྡང་བར་བྱའོ། ། ཞེས་བརྟན་པའི་སེམས་བསྐྱེད་དེ། དེ་ཡིད་ལ་བྱེད་པས་གནས་པར་བྱེད་ན། དེ་སྐྱེ་བ་གཞན་དུ་འདོར་བར་མི་འགྱུར་ཏེ།
དེ་བས་ན་ཐམས་ཅད་མཁྱེན་པར་འགྱུར་རོ་ཞེས་གསུངས་པས་སོ། ། ལུང་འདིའི་དོན་ནི་གསེར་གྱི་ཐུར་མར་བལྟ་བར་བྱའོ། ། དེ་དང་ལམ་འབྲས་ལ་སོགས་པས། བསམ་མི་ཁྱབ་ལ་སོགས་པར། དཔེའི་ཡེ་ཤེས་ལ་མཐོང་བའི་ལམ་ཞེས་བཏགས་པར་གྲུབ་ཐོབ་རྣམས་ཀྱི་དགོངས་པ་མཐུན་ཏེ། དེ་ཡང་ལམ་འབྲས་ལས། ཁམས་འདུས་པ་དང་པོའི་ཉམས་འགའ་ཞིག་ལ། ཆོས་སྐུ་ཉམས་སུ་མྱོང་ཞིང་གཟུང་འཛིན་ལས་གྲོལ། ཞེས་དང་། བསམ་མི་ཁྱབ་ལས།
གཉིས་སུ་མེད་པའི་ཡེ་ཤེས་ཉིད། ། དྲི་མ་བྲལ་ཕྱིར་སངས་རྒྱས་བརྗོད། ། ཅེས་གསུངས་སོ། ། རྒྱུ་མཚན་དེས་ན་ངེད་ཀྱི་ལུགས་ཀྱི་མཐོང་ལམ་ནི་འཕགས་པ་མ་ཡིན་པ་ལ་འབྱུང་བ་མི་སྲིད་དོ། ། གཉིས་པ། མདོ་རྒྱུད་ལ་ནན་ཏན་བྱེད་པར་འདོད་པ་དག་གི་ལག་ལེན་འཁྲུལ་པ་དགག་པ་ལ། མདོར་བསྟན། རྒྱས་པར་བཤད། མདོ་སྔགས་ཀྱི་རིམ་པ་ལ་ལོག་རྟོག་དགག་པའོ། ། དང་པོ་ནི།
ཐེག་པ་གསུམ་གྱི་ལག་ལེན་ཡང་ཆོས་ཅན། རང་རང་གི་གཞུང་ལུགས་བཞིན་བྱེད་དགོས་ཏེ། དེ་ལྟར་བྱེད་ན་སངས་རྒྱས་ཀྱི་བསྟན་པ་ཡིན་ཞིང་། མི་བྱེད་ན་བསྟན་པའི་གཟུགས་བརྙན་ཡིན་ཞེས་བྱ་བའི་ཕྱིར། དེ་ཡང་མི་འགལ་བ་རྣམས་མཐུན་པར་ཉམས་སུ་བླང་། འགལ་བ་རྣམས་དགག་བྱ་དང་དགོས་པ་གང་གཙོ་ཆེ་བ་ལྟར་ཉམས་སུ་ལེན་པའོ། ། གཉིས་པ་ལ། ཐུན་གྱི་རྣལ་འབྱོར་ལ་འཁྲུལ་པ་དགག ཐུན་མཚམས་ཀྱི་རྣལ་འབྱོར་ལ་འཁྲུལ་པ་དགག་པའོ། ། དང་པོ་ལ།
བླ་མའི་རྣལ་འབྱོར་མདོའི་ཉམས་ལེན་དུ་མི་འགལ་བར་འདོད་པ་དགག དབང་མེད་པར་ཕྱག་ཆེན་བསྒོམ་པ་མདོ་ལུགས་སུ་འཁྲུལ་པ་དགག་པའོ། ། དང་པོ་ལ། མདོ་སྔགས་ཀྱི་སློབ་དཔོན་གྱི་མཚན་ཉིད་སོ་སོར་བཤད་པས་མདོར་བསྟན། གསོལ་བ་འདེབས་པ་མི་འདྲ་བའི་ཁྱད་པར་གྱིས་དངོས་གྲུབ་སོ་སོར་བཤད་པས་རྒྱས་པར་བཤད་པའོ། ། ཐེག་པ་སོ་སོའི་བླ་མ་རྣམས་བཟང་ངན་གྱི་དབྱེ་བ་ཐ་དད་དེ། ཉན་ཐོས་རྣམས་ཀྱི་བླ་མ་ཉན་ཐོས་ནི་བཟང་བ་དགྲ་བཅོམ་པ་ཡིན་ཡང་གང་ཟག་ཁོ་ནར་བས་ཀྱི་འདུལ་བ་ནས་བཤད་པའི་དགེ་འདུན་དཀོན་མཆོག་ནི་མ་ཡིན་ཏེ། ཚོགས་སུ་མ་ཚང་བའི་ཕྱིར། ཐེག་པ་ཆེན་པོ་ཕ་རོལ་ཏུ་ཕྱིན་པའི་བླ་མ་བྱང་སེམས་འཕགས་པ་ནི་བཟང་ན་སྟེ་རང་ལུགས་ལ་དགེ་འདུན་དཀོན་མཆོག་ཡིན་ཏེ། དགེ་འདུན་ལ་སངས་རྒྱས་དཀོན་མཆོག་གི་ཁོངས་སུ་གཏོགས་པ་ཉིད་ཀྱིས་དགྲ་བཅོམ་པ་མ་གཏོགས་པ་སྐྱེས་བུ་ཆེན་པོ་བདུན་པོ་ཞེས་གསུངས་པའི་ཕྱིར།
བསམ་ཡས་པའི་ཊཱི་ཀར། དགེ་འདུན་དཀོན་མཆོག་ཡིན་ཏེ། ཐེག་ཆེན་འཕགས་པ་སློབ་པ་ཡིན་པའི་ཕྱིར། ཞེས་བཀོད་ནས། དེའི་རྗེས་སུ་དགེ་འདུན་ལ་ཚོགས་སུ་ཚང་བ་དགོས། ཞེས་གསུང་བ་ནི་ནང་འགལ་ཏེ། བྱང་འཕགས་རེ་རེ་བ་རྣམས་དེ་མ་ཡིན་པར་འགྱུར་ལ། འདོད་ན་ཡིན་པར་ཐལ། ཐེག་ཆེན་འཕགས་པ་སློབ་པ་ཡིན་པའི་ཕྱིར། འཁོར་གསུམ།
གོ་ཊཱིཀ་པས། འདི་ལ་སྐྱོན་བརྗོད་བྱས་མོད་ཀྱི་འགལ་མ་ཟིན་པར་སྣང་ངོ་། ། འོ་ན། སློབ་པ་ཕྱིར་མི་ལྡོག་པའི་ཚོགས། ། ཞེས་བཤད་པ་མ་ཡིན་ནམ་ཞེ་ན། དེ་ནི། སཾ་གྷ་ཞེས་པ་དགེ་འདུན་དང་། འདུས་པ་དང་། མི་ཕྱེད་པ་དང་། ཚོགས་རྣམས་ལ་འཇུག་པ་ལས།
ཚོགས་སུ་བསྒྱུར་བར་སྣང་མོད། སྒྲ་བཤད་འཇུག་གི་ཁྱད་པར་མ་ཕྱེད་པར་སྣང་ངོ་། ། གསང་སྔགས་པའི་བླ་མ་མཆོག་མཚན་ཉིད་དང་ལྡན་པ་དབང་བཞི་རྫོགས་པར་ཐོབ་པ་ནི་དཀོན་མཆོག་གསུམ་དང་དབྱེར་མེད་ཡིན་ཏེ། བླ་མ་ལྔ་བཅུ་པ་ལས། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། བླ་མ་དཔལ་ལྡན་ཧེ་རུ་ཀ། ། ཀུན་གྱི་བྱེད་པོ་བླ་མ་ཡིན། ། ཞེས་གསུངས་སོ། ། གཉིས་པ།
གསོལ་འདེབས་མི་འདྲ་བའི་ཁྱད་པར་གྱིས་དངོས་གྲུབ་སོ་སོར་བཤད་པས་རྒྱས་པར་བཤད་པ་ནི། དེས་ནི་དེ་ལ་རྩེ་གཅིག་ཏུ་གསོལ་བ་བཏབ་ན། དཀོན་མཆོག་གསུམ་པོ་ཚེ་འདིར་འགྲུབ་སྟེ། མཐོང་ལམ་སྐྱེས་པས་དགེ་འདུན་དང་། ས་བཅུ་གསུམ་པ་ཐོབ་ན་སངས་རྒྱས་ཡིན་ཞིང་། དེའི་སྤངས་རྟོགས་ཀྱི་ཡོན་ཏན་རྣམས་ཆོས་དཀོན་མཆོག་ཡིན་པས་ཚེ་འདིར་འགྲུབ་སྟེ། སློབ་དཔོན་རྡོ་རྗེ་དྲིལ་བུ་པས། ། བླ་མའི་བྱིན་རླབས་ཙམ་གྱིས་ནི། ། སྐད་ཅིག་ཉིད་ལ་འབྱུང་གང་ཡིན། ། འཁོར་ལོ་སྡོམ་པར་སྦས་པ་ཡི། །
བྱིན་རླབས་རིམ་པ་བཤད་པར་བྱ། ། ཞེས་གསུངས་སོ། ། དེ་ལྟའི་ཐེག་པ་གསུམ་པོ་ཡི་བླ་མ་ལ། སོ་སོའི་གཞུང་ལས་འབྱུང་བ་བཞིན་དུ་བླ་མའི་མཚན་ཉིད་དང་མི་ལྡན་ན་བླ་མ་ཙམ་ཡིན་གྱི། བླ་མ་དམ་པ་མ་ཡིན་པས་དེ་ལ་གསོལ་བ་བཏབ་ན་ཡང་། འཁོར་དང་ལོངས་སྤྱོད་ལ་སོགས་པའི་བྱིན་རླབས་ཅུང་ཟད་འབྱུང་མོད་ཀྱི། ཚེ་འདིའམ་བར་དོ་ལ་སོགས་སུ་སངས་རྒྱས་ཉིད་སྦྱིན་པར་མི་ནུས་ཏེ། དེའི་མཚན་ཉིད་དང་མི་ལྡན་པའི་ཕྱིར་རོ། ། ར་གན་ལ་གསེར་དུ་མོས་པ་བཞིན། དེ་ཡང་འདུལ་བ་ནས།
བརྟན་མཁས་ཀྱི་ཡོན་ཏན་གཉིས་དང་ལྡན་པ་དགོས་པར་བཤད། ཕ་རོལ་ཏུ་ཕྱིན་པའི་ཐེག་པ་ཆེན་པོ་ནས། རྟག་པར་དགེ་བའི་བཤེས་གཉེན་ནི། ། ཞེས་སོགས་ཀྱིས་མཚན་ཉིད་དང་ལྡན་པ་དགོས་པར་བཤད། སྔགས་ཀྱི་ཐེག་པ་ནས། བརྟན་ཞིང་དུལ་ལ་བློ་གྲོས་ལྡན། ། ཞེས་སོགས་དང་། གཙོ་ཆེར་དབང་བསྐུར་བ་གཅིག་དགོས་སོ། ། འདིར་གོ་ཊཱིཀ་ལས། སོ་སོ་སྐྱེ་བོའི་རྡོ་རྗེ་སློབ་དཔོན་ལ།
ཐེག་པ་གསུམ་ཀ་ནས་བཤད་པའི་བླ་མའི་མཚན་ཉིད་ཚང་དགོས་ལ། དེ་ཡང་འདུལ་བ་ནས་བཤད་པ་ནི། སུམ་བརྒྱ་པ་ལས། ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། ། ཞེས་སོགས་ཀྱི་མཚན་ཉིད་དང་ལྡན་པ་དགོས་ཞེས་ཟེར། འོ་ན་སོ་སོ་སྐྱེ་བོའི་རྡོ་རྗེ་སློབ་དཔོན་བསྙེན་པར་མ་རྫོགས་པ་དེ་ཆོས་ཅན། བརྟན་མཁས་ཀྱི་ཡོན་ཏན་གཉིས་དང་ལྡན་པར་ཐལ། གནས་ཀྱི་བླ་མའི་མཚན་ཉིད་དང་ལྡན་པའི་ཕྱིར། འདོད་ན། བསྙེན་པར་རྫོགས་པར་ཐལ་ལོ། །
དེས་ན་ཤོབ་ཤོབ་ཉུང་ན་མཛེས་སོ། ། རྒྱུ་མཚན་དེས་ན་དབང་བསྐུར་ཐོབ་པའི་མིས་དཀོན་མཆོག་གསུམ་པོ་བླ་མ་རུ་ཚུར་ལ་འདུས་པར་མཐོང་ནས་བླ་མ་ལ་གསོལ་བ་བཏབ་ན། ཚེ་འདིར་སངས་རྒྱས་འགྲུབ་པ་ལ་སོགས་པའི་བྱིན་རླབས་འཇུག་གོ ། དེ་ཡང་སློབ་དཔོན་ཀླུ་སྒྲུབ་ཀྱིས། མཆོད་པ་ཐམས་ཅད་སྤངས་ནས་ནི། ། བླ་མ་མཆོད་པ་རབ་ཏུ་བརྩམ། ། དེ་མཉེས་པས་ནི་ཀུན་མཁྱེན་གྱི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་གསུངས་པ་དང་། ཡང་།
བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་སོ། ། གལ་ཏེ་དབང་བསྐུར་མ་ཐོབ་ན་བླ་མ་དཀོན་མཆོག་གསུམ་ཉིད་ཀྱི་ནང་དུ་ཕར་ལ་བསྡུས་ལ་གསོལ་བ་ཐོབ་ཅིག་སྟེ། རིམ་གྱིས་བྱིན་རླབས་ཅི་རིགས་པ་འཇུག་པས་སོ། ། དབང་བསྐུར་མ་ཐོབ་ན་བླ་མ་རྐྱང་པ་བཟང་པོ་ཡིན་སྲིད་ཀྱང་གསོལ་བ་བཏབ་པ་བྱིན་རླབས་ཆུང་སྟེ། ཕ་རོལ་ཕྱིན་པའི་བླ་མ་ལས་མ་འདས་པས་ཚེ་འདིའམ་བར་དོ་སོགས་སུ་སངས་རྒྱས་སྦྱིན་མི་ནུས་པས་སོ། ། དེ་བས་ན་དབང་བསྐུར་མ་ཐོབ་ན་དཀོན་མཆོག་གསུམ་ཉིད་ལ་གསོལ་བ་བཏབ་པ་ཤིན་ཏུ་བཟང་སྟེ། ཐེག་པ་རང་གི་ཆོས་ལུགས་དང་མི་འགལ་བས་སོ། ། གཉིས་པ།
དབང་མེད་པར་ཕྱག་ཆེན་བསྒོམ་པ་མདོ་ལུགས་སུ་འཁྲུལ་བ་དགག་པ་ནི། དབང་བསྐུར་དང་པོ་བུམ་པའི་དབང་བསྐུར་མ་ཐོབ་པར་བསྐྱེད་པའི་རིམ་པ་སྒོམ་པ་དང་། དབང་བསྐུར་གཉིས་པ་གསང་བའི་དབང་བསྐུར་མ་ཐོབ་པར། གཏུམ་མོ་དང་རླུང་དང་འཁྲུལ་འཁོར་ལ་སོགས་པ་སྒོམ་པ་དང་། དབང་བསྐུར་གསུམ་པ་ཤེས་རབ་ཡེ་ཤེས་ཀྱི་དབང་མ་ཐོབ་པར་བདེ་སྟོང་དང་ལྷན་ཅིག་སྐྱེས་པའི་ཡེ་ཤེས་སྒོམ་པ་དང་། དབང་བསྐུར་བཞི་པ་མ་ཐོབ་པར་ལམ་ཕྱག་རྒྱ་ཆེན་པོ་དང་། སོགས་པས་ལྟ་བ་རྣམ་པར་དག་པ་དེ་ཁོ་ན་ཉིད་སྒོམ་པ་དང་། དགེ་སློང་གི་སྡོམ་པ་མ་ཐོབ་པར་མཁན་པོ་དང་སློབ་དཔོན་དང་། ཁ་སྐོང་སོགས་བྱེད་པ་ནི་ཆོས་ཅན། མི་འཐད་དེ།
དུག་འཇོམས་པའི་གསང་སྔགས་མེད་པར་སྦྲུལ་གདུག་གི་མགོ་ལས་རིན་ཆེན་ལེན་པ་ལྟར་རང་གཞན་གཉིས་ཀ་བརླག་པའི་རྒྱུ་རུ་འགྱུར་བས། མཁས་པ་རྣམས་ཀྱིས་རྒྱང་རིང་དུ་སྤང་བར་བྱ་བ་ཡིན་པའི་ཕྱིར། འོ་ན་འདུལ་བ་ལས། དེ་བསྙེན་པར་མ་རྫོགས་པ་ཉིད་ཡིན་ན་ཡང་ངོ་ཞེས། བསྙེན་པར་མ་རྫོགས་པས་མཁན་པོ་བྱས་པས། སྡོམ་པ་སྐྱེ་བར་བཤད་པ་མ་ཡིན་ནམ་ཞེ་ན། དེ་ནི་དེ་ལ་དགེ་སློང་གི་འདུ་ཤེས་ཡོད་པའི་དབང་དུ་བྱས་ཏེ། དེ་དགེ་སློང་ཉིད་མ་ཡིན་པར་ཤེས་ན་མི་སྐྱེའོ། ། ཞེས་གསུངས་པས་སོ། ། ཡང་འདིར་བསུས་པ་སྤྱིར་བཏང་དང་།
ཅིག་ཤོས་དམིགས་བསལ་ལོ། ། དེང་སང་ནི་བསྙེན་པར་མ་རྫོགས་པ་དང་། འདུལ་བ་མི་ཤེས་པས་མཁན་པོ་བྱེད་པ་ཤིན་ཏུ་མང་བས་འདུལ་བའི་བསྟན་པ་ཉམས་པའི་བརྡ་སྟོན་ནོ། ། གཉིས་པ། ཐུན་མཚམས་ཀྱི་རྣལ་འབྱོར་ལ་འཁྲུལ་པ་དགག་པ་ལ། མདོར་བསྟན། རྒྱས་པ་བཤད། མདོ་སྔགས་ཀྱི་ཁྱད་པར་བཤད་པས་མཇུག་བསྡུ་བའོ། ། དང་པོ་ནི། དེ་ལས་གཞན་ཡང་གངས་རིའི་ཁྲོད་འདི་ན་ཐུན་མཚམས་ཀྱི་རྣལ་འབྱོར་ལ་འཁྲུལ་པའི་ལག་ལེན་དུ་མ་ཡོད་དོ། །
གཉིས་པ་ལ། ཕྱག་ལེན་ཕྲན་ཚེགས་གཞུང་ལ་མི་ལྟོས་པར་འདོད་པ་དགག མདོ་སྔགས་ཀྱི་བསྟན་པ་ལ་རང་འདོད་ཀྱིས་བཏགས་པ་དགག མདོ་སྔགས་ཀྱི་བསྟན་པ་ཕན་ཚུན་འཆོལ་བར་འདོད་པ་དགག་པའོ། ། དང་པོ་ལ། ཁ་འབར་མའི་གཏོར་མ་རང་བཟོར་བྱེད་པ་དགག ཆུ་སྦྱིན་ལོག་པར་བྱེད་པ་དགག ཟས་ཀྱི་ཕུད་གཅོད་ཚུལ་སྔགས་ལུགས་མ་ཡིན་པར་འཁྲུལ་བ་དགག་པའོ། ། དང་པོ་ནི། འཁྲུལ་པའི་ལག་ལེན་ཇི་ལྟར་ཡོད་ཅེ་ན།
ཁ་འབར་མའི་གཏོར་མ་ལ་དེ་བཞིན་གཤེགས་པ་རིན་ཆེན་མང་ལ་སོགས་པ་བཞིའི་མཚན་སྔགས་ཀྱི་སྔོན་ལ་བརྗོད་པའི་ལག་ལེན་བྱེད་པ་མཐོང་ངོ་། ། འདི་ཡང་མདོ་དང་མཐུན་པ་མ་ཡིན་ཏེ། མདོ་ལས་ནི་སྔོན་ལ་སྔགས་བརྗོད་ནས་སངས་རྒྱས་བཞིའི་མཚན་ཕྱི་ནས་བརྗོད་པར་གསུངས་པའི་ཕྱིར། དེ་ཡང་ཡི་དྭགས་ཁ་ལ་མེ་འབར་མ་ལ་སྐྱབས་མཛད་པའི་གཟུངས་ལས། ལག་པ་གཡས་པ་སྣོད་ཀྱི་སྟེང་དུ་བཞག་ལ་གཟུངས་འདི་ལན་བདུན་བཟླས་ནས་དེ་བཞིན་གཤེགས་པ་བཞིའི་མཚན་བརྗོད་པར་བྱའོ། ། ཞེས་གསུངས་སོ། ། འོ་ན་རྗེ་བཙུན་གྱིས་མཛད་པའི་གཏོར་མ་བརྒྱ་རྩའི་ཆོ་ག་ལས། བཅུ་ཚན་དགུ་པ་ལ་ཡང་དེ་བཞིན་གཤེགས་པ་བཞིའི་མཚན་སྔོན་ལ་བརྗོད་པར་གསུངས་པ་ཅི་ཞེ་ན། དེ་ནི་ཡི་གེ་མ་དག་པ་ཡིན་ནོ། ། དེས་ན་དང་པོར་གཏོར་མ་བྱིན་གྱིས་རློབ་པའི་ཚེ།
དེ་བཞིན་གཤེགས་པ་ཐམས་ཅད་དང་འཕགས་པ་འཇིག་རྟེན་དབང་ཕྱུག་ལ་ཕྱག་འཚལ་བ་ནི། དེའི་བདེན་པའི་སྟོབས་བརྗོད་པས་གང་འདོད་པ་དེ་དང་དེར་བྱིན་གྱིས་རློབ་པ་ཡིན་ལ། བྱིན་གྱིས་བརླབས་ཟིན་པའི་འོག་ཏུ་སངས་རྒྱས་བཞིའི་མཚན་ནས་བརྗོད་པ་ནི། ཆོས་ཀྱི་སྦྱིན་པ་དང་། མི་འཇིགས་པ་སྐྱབས་ཀྱི་སྦྱིན་པའོ། ། གཏོར་མའི་སྦྱིན་པ་ནི་ཟང་ཟིང་གི་སྦྱིན་པའོ། ། གཉིས་པ། ཆུ་སྦྱིན་ལོག་པར་བྱེད་པ་དགག་པ་ནི། དགེ་བའི་བཤེས་གཉེན་སྤྱན་སྔ་བ་ལ་སོགས་པ་ཁ་ཅིག ཆུ་སྦྱིན་གྱི་ནང་དུ་ཟན་འཇུག་པའི་ལག་ལེན་བྱེད་པར་ཐོས་སོ། །
དེ་ཡང་མི་འཐད་དེ། འཇུར་འགེགས་ཅན་གྱིས་ཆུ་སྦྱིན་གྱི་ནང་དུ་ཟན་མཐོང་ན་འཇིགས་པ་ཆེན་པོ་འབྱུང་བར་མདོ་ལས་གསུངས་པའི་ཕྱིར། ཇི་ལྟར་གསུངས་ཞེ་ན། བཀའ་བསྩལ་བ། དེ་ནི་ཁྱེད་ཀྱིས་སེན་བར་དུ་རྩམ་པ་ལུས་པས་ལན་པ་ཡིན་གྱི། ལག་པ་བཀྲུས་ལ་ད་གཟོད་བྱིན་ཅིག རྫས་ཐམས་ཅད་འཐམས་ཏེ་བཀག་པས་རྫས་གཞན་མི་རུང་ངོ་། ། གཞན་གྱི་ཆུ་གཅིག་པུ་མ་བཀག་པས་ཆུ་གཙང་རྩམ་པས་མ་རེག་པ་ལས་དབང་མེད། ཅེས་གསུངས་སོ། ། དེས་ན་ཆུ་སྦྱིན་གྱི་ནང་དུ་ཟན་འདེབས་པ་ཆོ་ག་ཉམས་ཤིང་ལག་ལེན་མ་དག་པ་ཡིན་ནོ། །
གསུམ་པ། ཟས་ཀྱི་ཕུད་གཅོད་ཚུལ་སྔགས་ལུགས་མ་ཡིན་པར་འཁྲུལ་བ་འགོག་ཚུལ་ནི། གཞན་ཡང་ཟས་ཀྱི་ཕུད་ལ་དཀོན་མཆོག་མཆོད་པའི་ལྷ་བཤོས་དང་། འཕྲོག་མ་སོགས་ལ་སྦྱིན་པའི་ཆངས་བུ་བྱ་བར་སངས་རྒྱས་ཀྱིས་གསུངས་ཏེ། བརྟག་གཉིས་ལས། ཨོཾ་བཛྲ་ནཻ་ཝི་ཏེ་ཨཱཿཧཱུྃ་སྭཱ་ཧཱ། ཞེས་དང་། ཨོཾ་དྷྭྃ་དྷྭྃ་ལྷ་བཤོས་ཀྱི་སྔགས་སོ། ། ཞེས་བཤད་པའི་ཕྱིར་རོ། ། རྡོ་རྗེ་རྩེ་མོའི་རྒྱུད་ལས།
ཟན་གྱི་ཕུད་ལས་ཆངས་བུ་སྦྱིན་ནོ་ཞེས་གསུངས་ཏེ། དེ་ནས་ཟས་ཀྱི་དུས་སུ་ནི། ། རྣམ་པ་ཀུན་ཏུ་ཆངས་བུ་སྦྱིན། ། ཞེས་གསུངས་ལ། འཕྲོག་མའི་མདོ་ལས་ཀྱང་། སངས་རྒྱས་ཉིད་ཀྱིས། ང་ལ་སྟོན་པར་ཁས་འཆེ་བ་རྣམས་ཀྱིས་གནོད་སྦྱིན་མོ་འཕྲོག་མ་ལ་ཆངས་བུ་སྦྱིན་ཅིག ཅེས་གསུངས་སོ། ། དེའི་ཆོ་ག་ནི། སློབ་དཔོན་མཻ་ཏྲི་པས་མཛད་པའི་ལྟ་བ་ངན་སེལ་དང་།
སློབ་དཔོན་ཛེ་ཏ་རིས་མཛད་པའི་ཡི་དམ་བླང་བ་དང་། རྗེ་བཙུན་ཆེན་པོས་མཛད་པའི་ལས་དང་པོ་པའི་བྱ་བ་སོགས་སུ་ལྟོས་ཤིག དེ་ནི་འདི་ཡིན་ཏེ། ཨོཾ་ཧ་རི་ཏེ་སྭཱ་ཧཱ། ཞེས་པ་འཕྲོག་མ་དང་། ཨོཾ་ཧ་རི་ཏེ་བཛྲ་ཡཀྵི་ནི་སྭཱ་ཧཱ། འཕྲོག་མའི་བུ་དང་། ཨོཾ་ཨཀྲ་པིཎྜ་ཨ་སི་བྷྱ་སྭཱ་ཧཱ། ཞེས་པ་ཕུད་ལ་དབང་བའི་འབྱུང་པོ་སྤྱི་ལ་ཆངས་བུ་སྦྱིན་ནོ། ། དེ་ལྟར་ཡིན་ཡང་།
བོད་འགའ་ཞིག་སངས་རྒྱས་ཀྱིས་གསུངས་པའི་ལྷ་བཤོས་ཆངས་བུ་མི་བྱེད་པར། མ་གསུངས་པའི་སྣར་ཐང་པའི་འབྲང་རྒྱས་དང་ཞེས་སྒ་གདོང་པ་འཆད། འབྲི་གུང་པའི་གྲུ་གསུམ་ལ་སོགས་བྱེད་པ་མཐོང་སྟེ། གསང་སྔགས་རྙིང་མ་འགའ་ཞིག་ལས། གྲུ་གསུམ་དབང་ཕྱུག་ཆེན་པོའི་སྙིང་ཡིན་ལ། དེ་འཁོར་དང་བཅས་པའི་ཤ་དང་ཁྲག་གིས་བརྒྱན་ཅིང་། མཐེབ་ཀྱུ་དེ་དག་གི་མགོ་བོའི་ཐོད་པས་བསྐོར་ལ། ཆང་དང་ཁྲག་ལ་སོགས་པའི་བདུད་རྩིས་དེ་བཀང་ནས་ཧེ་རུ་ཀ་ལ་མཆོད་ཅེས་ཟེར་གྱི། གསང་སྔགས་གསར་མའི་གཞུང་ལས་གྲུ་གསུམ་གྱི་གཏོར་མ་བཤད་པ་མེད་ཅིང་། ཁྱད་པར་ཟས་ཀྱི་ཕུད་ལ་གྲུ་གསུམ་འབུལ་བ་གསུངས་པ་མེད་པས་མ་དག་པའོ། །
ཟས་ཀྱི་ཕུད་ལ་ཞེས་པས་ཟས་འབགས་པ་ལ་བྱེད་པ་ཡང་བཀག་གོ ། མདོར་ན་མདོ་སྡེ་མ་དཀྲུག་པར་སངས་རྒྱས་ཀྱི་གསུང་བཞིན་ཉམས་སུ་ལོངས་ཤིག་སྟེ། ལག་ལེན་ཐམས་ཅད་སངས་རྒྱས་ཀྱི་གསུང་དང་མཐུན་ན་བསྟན་པ་ཡིན་པ་དེས་ནའོ། ། གཉིས་པ། མདོ་སྔགས་ཀྱི་བསྟན་པ་ལ་རང་འདོད་ཀྱིས་བཏགས་པ་དགག་པ་ལ། མདོ་ལུགས་ཀྱི་སངས་རྒྱས་སྔགས་ལུགས་ལྟར་བཅོས་ནས་མདོ་ལུགས་ཡིན་པར་སྨྲ་བ་དགག སྔགས་ལུགས་ཀྱི་སངས་རྒྱས་ཀྱི་སྐུ་མདོག་རང་བཟོར་བཅོས་ནས་མདོ་ལུགས་སུ་སྨྲ་བ་དགག་པའོ། ། དང་པོ་ནི། བཀའ་གདམས་པ་འགའ་ཞིག སངས་རྒྱས་རབ་ཏུ་བྱུང་བའི་ཆ་ལུགས་ཅན་གྱི་ཕྱག་ཏུ་མཚོན་ཆ་བསྐུར་བ་མཐོང་ངོ་། །
དེ་ཡང་མི་འཐད་དེ། ཁྱིམ་པའི་ཆ་ལུགས་ཅན་དག་ལ་རིན་པོ་ཆེ་དང་རུས་པའི་རྒྱན་དང་མཚོན་ཆ་སོགས་སྲིད་ཀྱི། རབ་བྱུང་རྣམས་ལ་དེ་འདྲ་གསུངས་པ་མི་སྲིད་པའོ། ། འདིས་ཐུབ་པའི་སྐུ་ལ་དབུ་རྒྱན་གསོལ་བ་ཡང་མ་དག་པར་མངོན་ནོ། ། གཉིས་པ་ལ་འདོད་པ་བརྗོད་པ་དང་། དེ་དགག་པའོ། ། དང་པོ་ནི། བཀའ་གདམས་པ་འགའ་ཞིག ཇོ་བོའི་གཟིགས་སྣང་ལ་བྱུང་ཟེར་ནས། བྱང་ཆུབ་མཆོག་གི་ཕྱག་རྒྱ་དང་།
སོགས་པས་ས་གནོན་དང་། མཆོག་སྦྱིན་དང་། མཉམ་བཞག་དང་། སྐྱབས་སྦྱིན་མཛད་པའི་རིགས་ལྔ་ཁ་དོག་སེར་འབྱམས་སུ་བྱས་པ་མཐོང་ངོ་། ། དེ་ཡང་མདོ་ལུགས་ཡིན་ཞེས་ལ་ལ་སྨྲའོ། ། གཉིས་པ་ལ། མདོ་དང་རྒྱུད་སྡེ་འོག་མ་གཉིས་སུ་རིགས་ལྔའི་ཐ་སྙད་མི་འབྱུང་བར་བསྟན། རྒྱུད་སྡེ་འོག་མར་གསུངས་པའི་རིགས་ལྔ་སྐུ་མདོག་ངེས་པ་ཅན་དུ་བཤད་པའོ། ། དང་པོ་ནི། མདོ་ནས་འདི་འདྲ་གསུངས་པ་མེད་ཅིང་།
བྱ་སྤྱོད་གཉིས་ཀྱི་རྒྱུད་ལས་ཀྱང་སངས་རྒྱས་ཐམས་ཅད་རིགས་ལྔར་བསྡུས་པ་མེད་དེ། བྱ་རྒྱུད་དུ་རིགས་ཀྱི་བདག་པོ་འཇམ་དབྱངས་དང་། སྤྱན་རས་གཟིགས་དང་། ཕྱག་ན་རྡོ་རྗེ་སྟེ་གསུམ་དུ་གསུངས་སོ། ། ཡང་གསེར་འོད་དམ་པའི་མདོ་ལས། བྱ་རྒོད་ཕུང་པོ་ཆོས་ཀྱི་དབྱིངས། ། ཟབ་མོ་སངས་རྒྱས་སྤྱོད་ཡུལ་བ། ། མི་འཁྲུགས་པ་ནི་ཤར་ཕྱོགས་སུ། ། རིན་ཆེན་ཏོག་ནི་ལྷོ་ཕྱོགས་སུ། ། འོད་དཔག་མེད་ནི་ནུབ་ཕྱོགས་སུ། །
རྔ་སྒྲ་ཡི་ནི་བྱང་ཕྱོགས་སུ། ། ཞེས་དང་། ཚེ་དཔག་མེད་ཛེ་ཏ་རིའི་དཀྱིལ་ཆོག་དེ་བྱ་རྒྱུད་རང་རྐང་དུ་བཀྲལ་བ་དེར། རྣམ་སྣང་ཚེ་དཔག་མེད་ལ་སོགས་པ་རིགས་ལྔ་གསལ་བར་གསུངས་པ་དང་། རིགས་ལྔ་པོ་དེ་ཡང་དམར་འབྱམས་སུ་བཤད་པ་དང་འགལ་ལོ་སྙམ་ན། མི་འགལ་ཏེ། སྤྱིར་གདུལ་བྱའི་རིམ་པ་དང་བསྟུན་ནས། མདོ་རྒྱུད་ལས་རིགས་ལྔའི་མིང་ཅན་གཉིས་གསུངས་ཏེ། གཅིག་ནི་བསོད་ནམས་ཀྱི་ཚོགས་གསོག་པའི་ཡན་ལག་ཏུ། གདུལ་བྱ་རང་ལས་རྫས་གཞན་པའི་ཚུལ་གྱིས་རྒྱུའི་སྐྱབས་སུ་བཞག་པ་དང་།
གཅིག་ནི་སྦྱང་གཞི་སྦྱོང་བྱེད་དུ་སྦྱར་ནས། གདུལ་བྱ་རང་རྒྱུད་ལ་འབྱུང་རུང་གི་ཚུལ་གྱིས་འབྲས་བུའི་སྐྱབས་སུ་བཞག་པ་གཉིས་ལས། དང་པོའི་དབང་དུ་བྱས་ནས་དེ་ལྟར་གསུངས་པ་དང་། ཡང་དམར་འབྱམས་སུ་བཤད་པ་ཡང་། སྦྱང་བྱ་ཉོན་མོངས་ལྔ་སྦྱོང་བའི་རིགས་ཆེན་ལྔ་ལ་དེ་ལྟར་བཤད་པ་མ་ཡིན་གྱི། བྱ་རྒྱུད་ཀྱི་པདྨའི་རིགས་གཅིག་པུ་ལ། རིགས་ལྔར་ཕྱེ་ནས་དེ་ལ་དམར་འབྱམས་སུ་བཤད་པ་ལ་འགལ་བ་མེད་པའི་ཕྱིར་རོ། ། གཉིས་པ་ལ། རྒྱུད་སྡེ་གོང་མ་གཉིས་སུ་གསུངས་པའི་རིགས་ལྔ་སྐུ་མདོག་ཐ་དད་པ་མདོར་བསྟན། དེ་ལ་ལུང་འགལ་སྤང་།
བཀའ་གདམས་པར་འདོད་པ་དང་ཡི་དམ་བསྒོམ་བཟླས་ནང་འགལ་དུ་བསྟན་པའོ། ། རྣལ་འབྱོར་རྒྱུད་དེ་ཉིད་འདུས་པ་སོགས་ལས་གསུངས་པའི་རིགས་ལྔ་པོ་ཁ་དོག་ཐ་དད། ཕྱག་རྒྱ་ཡང་བྱང་ཆུབ་མཆོག་ལ་སོགས་པ་ཐ་དད་དུ་གསུངས་པ། འདིའི་སྐུ་མདོག་དང་ཕྱག་རྒྱ་ནི། ནང་གི་རྟེན་ཅིང་འབྲེལ་བར་འབྱུང་བའི་སྐུ་ཡིན་པས། ཉོན་མོངས་པ་ལྔ་གནས་གྱུར་པའི་ཡེ་ཤེས་ལྔ་མཚོན་པ་ལ་འཐད་པ་ཡིན་ནོ། ། དུས་ཀྱི་འཁོར་ལོ་དང་། སོགས་པས་སེམས་འགྲེལ་རྣམས་ལས། རིགས་ལྔའི་ཁ་དོག་གཞན། མི་བསྐྱོད་པ་ལྗང་ཁུ།
དོན་གྲུབ་ནག་པོ། རིན་འབྱུང་དམར་པོ། སྣང་མཐའ་དཀར་པོ། རྣམ་སྣང་སེར་པོ་གསུངས་པ་ནི། རིམ་བཞིན་དུ། འབྱུང་བ་ནམ་མཁའ། རླུང་། མེ། ཆུ། ས་རྣམ་པ་ལྔ་པོ་སྦྱོང་བ་ཡི་རྟེན་ཅིང་འབྲེལ་བར་འབྱུང་བའི་སྐུ་ཡིན་ནོ། །
ལུང་འགལ་སྤང་བ་ནི། འོ་ན་མདོ་ལས། སངས་རྒྱས་ཀྱི་མཚན་འཆད་པ་ན། ལྤགས་པ་གསེར་མདོག་ཅེས་གསུངས་པ་དང་འགལ་ལོ་ཞེ་ན། མི་འགལ་ཏེ། དེ་ལྟར་གསུངས་པ་ནི་དྲི་མ་མེད་ཅིང་དྭངས་པས། ཛམྦུའི་ཆུ་བོའི་གསེར་དང་མཚུངས་པའམ། ཡང་ན་སྤྲུལ་སྐུ་ཕལ་ཆེ་བའི་ཁ་དོག་ལ་དགོངས་ཏེ་གསུངས་པའི་ཕྱིར། གཞན་དུ་ན་སྨན་བླ་ནམ་མཁའི་མདོག་ཅན་སྔོན་པོ་ཉིད་དུ་མདོ་ལས་གསུངས་པ་དང་འགལ་བ་དང་། རྒྱུད་སྡེ་རྣམས་སུ་དཀྱིལ་འཁོར་གྱི་ལྷ་རྣམས་ཁ་དོག་དུ་མ་གསུངས་པ་འགལ་ལོ། །
སྨན་བླའི་སྐུ་མདོག་སྔོན་པོར་བཤད་པ་དེ་སྔགས་ལུགས་ཡིན་ཏེ། ཞི་བ་འཚོས་སྔགས་སུ་བཀྲལ་བས་སོ་སྙམ་ན། ཞི་འཚོས་དེ་ལྟར་བཀྲལ་ཡང་། མདོའི་རང་རྐང་གི་བཞུགས་ཚུལ་མདོ་ཁོ་ནར་གནས་སོ། ། གསུམ་པ། བཀའ་གདམས་པར་འདོད་པ་དང་། ཡི་དམ་ལྷའི་བསྒོམ་བཟླས་ནང་འགལ་དུ་བསྟན་པ་ནི། དེང་སང་བཀའ་གདམས་པ་ལ་ལ་སྔགས་ལ་མི་མོས་པར་ལྷ་བསྒོམ་པ་སོགས་བྱེད་པ་ཡང་སངས་རྒྱས་ཀྱི་བསྟན་པ་དང་མཐུན་པ་མ་ཡིན་ཏེ། ཡི་དམ་གྱི་ལྷའི་སྒྲུབ་ཐབས་དང་། སྔགས་ཀྱི་བཟླས་པའི་ཆོ་ག་དང་།
མཆོག་འཇིག་རྟེན་ལས་འདས་པ་དང་། ཐུན་མོང་འཇིག་རྟེན་པའི་དངོས་གྲུབ་ཀྱི་སྒྲུབ་པའི་ཆོ་ག་ཇི་སྙེད་པ་མདོ་སྡེ་ཀུན་ལས་གསུངས་པ་མེད་པས་སོ། ། གསུམ་པ། མདོ་སྔགས་ཀྱི་བསྟན་པ་ཕན་ཚུན་འཆོལ་བར་འདོད་པ་དགག་པ་ལ། སྔགས་ཀྱི་ཆོས་མདོའི་ལག་ལེན་དུ་འཁྲུལ་བ་དགག མདོའི་ཆོས་ལ་སྔགས་ཀྱི་ལག་ལེན་དུ་འཁྲུལ་པ་དགག་པའོ། ། དང་པོ་ལ། སྦྱིན་སྲེག་སོགས་མདོ་ལུགས་སུ་འདོད་པ་དགག རབ་གནས་སོགས་མདོ་ལུགས་སུ་འདོད་པ་དགག ཕྱག་རྡོར་མདོ་ལུགས་སུ་འདོད་པ་དགག་པའོ། །
དང་པོ་ནི། གཞན་ཡང་སྦྱིན་སྲེག་དང་། རོ་སྲེག་དང་། གཤིན་པོའི་བདུན་ཚིགས་དང་། ཚ་ཚའི་ཆོ་ག་ལ་སོགས་པ་དེང་སང་སྔགས་ཀྱི་ལུགས་བོར་ནས། མདོ་ནས་བཤད་པའི་དཀོན་མཆོག་མཆོད་པའི་ཆོ་ག་ཙམ་ལ་བརྟེན་པ་ཡི་ཆོ་གའི་རྣམ་གཞག་ལྷ་བསྒོམ་སོགས་བྱེད་པ་ཡོད་མོད་འཐད་པ་མ་ཡིན་ཏེ། ཕ་རོལ་ཕྱིན་པའི་མདོ་སྡེ་དང་བསྟན་བཅོས་ཀུན་ལས་དེ་འདྲའི་ཆོ་ག་གསུངས་པ་མེད་པའི་ཕྱིར། འོན་ཀྱང་འདུལ་བ་ལས་ཤི་བའི་ལུས་ལ་མཆོད་པ་བྱ་བ་སོགས་གསུངས་པ་ཡོད་ཀྱང་། ལྷ་བསྒོམ་པ་དང་དེའི་སྔགས་བཟླས་པ་སོགས་མ་གསུངས་སོ། ། དེས་ན་ཆོ་ག་འདི་དག་ནི་ངན་སོང་སྦྱོང་རྒྱུད་དང་།
ལ་སོགས་པས་རབ་ཏུ་གནས་པའི་རྒྱུད་དང་། ལས་ཀྱི་སྒྲིབ་པ་རྣམ་པར་སྦྱོང་བའི་གཟུངས་ལ་སོགས་པའི་རྒྱུད་སྡེ་འགའ་ཞིག་ལས་གསུངས་པའི་རྗེས་སུ་འབྲངས་པ་ཡི་གསང་སྔགས་པ་ལ་གྲགས་པ་ཡིན་པས་སོ། ། དེ་ཡང་ངན་སོང་སྦྱོང་རྒྱུད་ལས། དྲི་ཡིས་བཀུས་པའི་ཡམ་ཤིང་གིས། ། ཆོ་ག་བཞིན་དུ་སྦྱིན་སྲེག་བྱ། ། ཞེས་པས་སྦྱིན་སྲེག་དང་། རོ་ལ་སྔགས་ཀྱིས་བཏབ་ནས་ཀྱང་། ། ཆུ་མཆོག་གིས་ནི་བཀྲུས་ནས་ནི། ། ཞེས་སོགས་རོ་སྲེག་དང་། དེ་ཡི་གཟུགས་བརྙན་བྲི་བའམ། །
གུར་ཀུམ་གྱིས་ནི་མིང་ཡང་རུང་། ། ངན་སོང་གསུམ་གྱི་འཇིགས་ཆེན་ལས། ། སེམས་ཅན་རྣམས་ནི་བསྒྲལ་བའི་ཕྱིར། ། སྔགས་མཁན་གཞན་ལ་ཕན་བརྩོན་ཞིང་། ། སྙིང་རྗེ་ཅན་གྱིས་དབང་བསྐུར་རོ། ། དེ་ནས་རྣལ་འབྱོར་ཅན་གྱིས་ནི། ། སྔགས་དང་ཕྱག་རྒྱས་དེ་དབང་བསྐུར། ། ཞེས་སོགས་གཤིན་གྱི་སྒྲིབ་སྦྱོང་དང་། ། དེ་ནས་ཐལ་བར་གྱུར་བ་དང་། ། རྡོ་རྗེ་བསྡུ་བའི་སྔགས་ཀྱིས་ནི། །
ཆོ་ག་བཞིན་དུ་བསྡུ་བར་བྱ། ། ཐལ་བ་དེ་དང་རུས་པའི་རྡུལ། ། སྔགས་ཀྱིས་བཏབ་པའི་དྲི་ཆུ་དང་། ། བ་སྐྱེས་འོ་མ་ལ་སོགས་ལྔས། ། སྦྱོང་བའི་སྔགས་ཀྱིས་བློ་ལྡན་གྱིས། ། འབུམ་དུ་བཟླས་ནས་བརྫིས་ནས་ནི། ། ག་བུར་དྲི་དང་བསྒོས་པ་ཡིས། ། འཇིམ་པ་དང་ནི་བསྲེས་ནས་ཀྱང་། ། གཟུགས་སུ་བྱའམ་ཡང་ན་ནི། ། མཆོད་རྟེན་གྱི་ནི་ལྷར་བྱས་ལ། །
ཞེས་སོགས་ཚ་ཚའི་ཆོ་ག་དང་། ། རབ་གནས་ཀྱི་རྒྱུད་ལས་རབ་གནས་ཀྱི་ཆོ་ག་གསུངས་སོ། ། གཉིས་པ། རབ་གནས་མདོ་ལུགས་སུ་འདོད་པ་དགག་པ་ལ། ཤིས་བརྗོད་ལ་རབ་གནས་སུ་མིང་འདོགས་ན་མི་འགལ་བས་མདོར་བསྟན། རབ་གནས་མཚན་ཉིད་པ་སྔགས་ལུགས་ཁོ་ནར་བསྟན་པས་རྒྱས་པར་བཤད། རབ་གནས་མདོ་ལུགས་དང་ཁྱིམ་པས་མཁན་སློབ་བྱེད་པ་མཚུངས་པར་བཤད་པས་དོན་བསྡུ་བའོ། ། དང་པོ་ནི། དེ་བཞིན་དུ་རབ་གནས་མདོ་ལུགས་དང་། ཕྱག་ན་རྡོ་རྗེ་མདོ་ལུགས་དང་།
བྱང་ཆུབ་ལྟུང་བཤགས་དང་ནི་ཤེས་རབ་སྙིང་པོ་སོགས་པས་སྨོན་འཇུག་གི་སེམས་བསྐྱེད་ཀྱི་ཆོ་ག་སོགས་སྔགས་ལུགས་ཡིན་ཞེས་འཆད་པ་ཐོས་ཏེ། འོན་ཀྱང་འདི་ཡང་བརྟག་པར་བྱ་བས་ཉོན་ཞིག མདོ་ནས་ལྷ་བསྒོམ་པ་དང་འབྲེལ་བའི་རབ་གནས་བཤད་པ་མེད་དོ། ། འོན་ཀྱང་མཆོད་རྟེན་དང་སྐུ་གཟུགས་ལ་ཕྱག་དང་། དྲི་ལ་སོགས་པའི་མཆོད་པ་དང་། བསྟོད་པ་དང་། མེ་ཏོག་དོར་ནས་བཀྲ་ཤིས་བརྗོད་པ་དང་། དགའ་སྟོན་ལ་ལོངས་སྤྱོད་པ་སོགས་བྱེད་པ་དང་། རྒྱལ་པོ་རྒྱལ་སར་བསྐོས་མ་ཐག་པ་ལ་བཀྲ་ཤིས་པའི་མངའ་དབུལ་ལྟ་བུ་ལ། མདོ་ལས་གསུངས་པའི་རབ་གནས་ཡིན་ནོ་ཞེས་སྨྲ་ན་སྨྲོས་ཤིག
དཔེར་ན་འདུལ་བ་ལས། གཙུག་ལག་ཁང་ཞལ་བསྲོ་བ། ཞེས་པའི་རྒྱ་ཆེར་འགྲེལ་པར། འཇུག་པ་དང་གནས་པའི་ཆོ་ག་ཞེས་གསུངས་པ་ལྟར་རོ། ། གཉིས་པ། རབ་གནས་མཚན་ཉིད་པ་སྔགས་ལུགས་ཁོ་ནར་བསྟན་པས་རྒྱས་པར་བཤད་པ་ལ། མཚན་ཉིད་ཐེག་པ་ནས་རབ་གནས་མ་གསུངས་པར་བསྟན། རབ་གནས་རྡོ་རྗེ་སློབ་དཔོན་ཁོ་ནའི་ལས་སུ་བསྟན་པའོ། ། དང་པོ་ལ། དངོས་དང་།
མདོའི་གདམས་ངག་ཡིན་པར་འདོད་པ་དགག་པའོ། དང་པོ་ནི། བདག་བསྐྱེད་དང་མདུན་བསྐྱེད་ཀྱི་ལྷ་བསྒོམ་པ་དང་། གསང་སྔགས་བཟླས་པ་དང་། བུམ་པ་སྟ་གོན་དང་། ལྷ་སྟ་གོན་དང་། དངོས་གཞིའི་དུས་ཀྱི་དམ་ཚིག་སེམས་དཔའ་བསྐྱེད་པ་དང་། དེ་ལ་ཡེ་ཤེས་ཀྱི་འཁོར་ལོ་དགུག་གཞུག་དང་། སྤྱན་དབྱེ་བ་དང་། བརྟན་པར་བཞུགས་པ་དང་།
མངའ་དབུལ་བ་དང་། གཏོར་མ་དབུལ་བ་དང་། སྔགས་ཀྱིས་བྱིན་གྱིས་བརླབས་པའི་མེ་ཏོག་དོར་ནས་ལེགས་པར་མཆོད་དེ། བཀྲ་ཤིས་རྒྱས་པར་བྱེད་པ་དང་། བླ་མ་ཡོན་གྱིས་མཉེས་པར་བྱེད་པ་དང་། མཆོད་པར་བསྒོ་ཞིང་ལྷག་ཆད་བསྐང་བ་དང་། སྨོན་ལམ་གདབ་ཅིང་གཏོར་མའི་མགྲོན་གཤེགས་པ་དང་། དགའ་སྟོན་སྤྱད་ཅིང་སླར་ཡང་ཤིས་པ་བརྗོད་ནས་བཟོད་པར་གསོལ་ཞིང་། ལས་ཀྱི་རྗེས་བསྡུ་བའི་བར་གྱི་ཆོ་ག་རྣམས་གསང་སྔགས་ཀྱི་རྒྱུད་སྡེ་ལས་གསུངས་ཀྱི། ཕ་རོལ་ཏུ་ཕྱིན་པ་ལས་གསུངས་པ་མིན་པས་མདོ་ལུགས་སུ་མི་འཐད་དོ། །
གཉིས་པ་ལ། འདོད་པ་བརྗོད་པ། དེ་དགག་པ། ཞར་ལ་གསང་བ་འདུས་པའི་ལྷ་བསྒོམས་ནས་མདོའི་ཆོ་ག་བྱེད་པ་བཞད་གད་དུ་བསྟན་པའོ། ། དང་པོ་ནི། བཀའ་གདམས་པ་ལ་ལ་ན་རེ། རབ་གནས་མདོ་ལུགས་དེ་ཇོ་བོའི་གདམས་ངག་ཡིན་ནོ་ཞེས་ཟེར་རོ། ། གཉིས་པ་ནི། འོ་ན་མདོ་སྡེ་གང་དག་ལ་བརྟེན་པའི་གདམས་ངག་གང་ཡིན་སྨྲ་དགོས་མོད། སྨྲ་རྒྱུ་མེད་པས་དེ་མི་འཐད་དོ། །
གསུམ་པ་ནི། འདིའི་ཕྱོགས་སྔ་ནི་རིགས་ལྔ་སེར་འབྱམས་ཀྱིས་བྲིས་སྐུའི་སྨད་ཚར་ལ་གསང་བ་འདུས་པའི་ལྷ་བཀོད་ནས། དེ་ལ་ཕྱག་མཆོད་བྱེད་པ་དེ་ཇོ་བོའི་གདམས་ངག་ཡིན་ནོ་ཞེས་ཟེར་ཞིང་། མདོ་ལུགས་སུ་འདོད། དེང་སང་བཀའ་གདམས་པ་རྣམས་གསང་བ་འདུས་པའི་ལྷ་བསྒོམས་ནས་མདོ་ལུགས་ཡིན་ཞེས་ཟེར་རོ། ། གསང་འདུས་ལ་སོགས་པ་དང་། དགྱེས་རྡོར་ལ་སོགས་པའི་སྒྲུབ་ཐབས་ཀྱི་ཆོ་ག་ལ་མདོ་ལུགས་ཀྱི་ཆོ་ག་འབྱུང་བ་མཚར་ཏེ། སེང་གེའི་ཕྲུ་གུ་གླང་ཆེན་ལ་འབྱུང་ན་སྔོན་མེད་པའི་སྲོག་ཆགས་ཡིན་ནོ། ། དེས་ན་མཁས་པ་རྣམས་ཀྱིས་འདི་འདྲ་ཡི་ཆོ་ག་སླན་ཆད་མ་བྱེད་ཅིག་སྟེ། རང་བཟོའི་ཆོ་ག་ཡིན་པས་སོ། །
གཉིས་པ། རབ་གནས་རྡོ་རྗེ་སློབ་དཔོན་ཁོ་ནའི་ལས་སུ་བསྟན་པ་ནི། གཞན་ཡང་ལྷ་ལ་རབ་ཏུ་གནས་པ་དང་། མི་ལ་དབང་བསྐུར་བྱ་བ་དང་། རྒྱུད་འཆད་པ་སོགས་རྡོ་རྗེ་སློབ་མའི་དབང་བསྐུར་བ་ཐོབ་ཀྱང་། སློབ་དཔོན་གྱི་དབང་བསྐུར་མ་ཐོབ་ན་བྱ་བར་མ་གསུངས་ན། དབང་བསྐུར་གཏན་ནས་མ་ཐོབ་པའི་གང་ཟག་རྣམས་ཀྱིས་ལྟ་སྨོས་ཀྱང་ཅི་དགོས། འོན་ཀྱང་རྡོ་རྗེ་སློབ་མའི་དབང་བསྐུར་ཙམ་ཐོབ་ནས་ལྷ་བསྒོམ་པ་ཙམ་དང་ནི་སྔགས་ཀྱི་བཟླས་བརྗོད་དང་། དེའི་ནུས་པ་འབྱིན་པའི་སྦྱིན་སྲེག་དང་། ཞི་རྒྱས་དབང་དྲག་སྟེ་རྩ་བའི་ལས་བཞི་དང་།
དེ་ལས་ཕྱེ་བ་དགུག་པ་དང་། གསད་པ་དང་། བསྐྲད་པ་དང་། རྨོངས་པ་དང་། རེངས་པ་དང་། ཆར་དབབ་པ་ལ་སོགས་པའི་ལས་གྱི་ཚོགས་རབ་འབྱམས་དང་། སོགས་པས། རྡོ་རྗེ་གུར་ལེའུ་བཞི་པ་ལས། མིག་སྨན་དང་ནི་རྐང་མགྱོགས་དང་། ། རལ་གྲི་ས་འོག་སྒྲུབ་པ་དང་། །
རི་ལུ་མཁའ་ལ་སྤྱོད་པ་དང་། ། མི་སྣང་བ་དང་བཅུད་ཀྱིས་ལེན། ། བུ་མོ་དམ་པ་དགུག་པ་ནི། ། བདག་མཉེས་པས་ནི་སྒྲུབ་པ་པོ། ། དངོས་གྲུབ་རྡོ་རྗེ་རྣམས་ཐོབ་བོ། ། ཞེས་སོགས་འཇིག་རྟེན་པའི་དངོས་གྲུབ་བརྒྱད་སྒྲུབ་པའི་ཐབས་ཤེས་པ་དངོས་གྲུབ་ཀྱི་ཡེ་ཤེས་དང་ནི། དེ་འགྲུབ་པའི་རྒྱུ་ལུས་ཀྱི་ཕྱག་རྒྱ་ལེགས་པར་ཤེས་པ་ཕྱག་རྒྱའི་ཡེ་ཤེས་ཏེ། དེ་དག་སྒྲུབ་པའི་ཆོ་ག་དང་། གསང་སྔགས་ཀྱི་རྒྱུད་དང་། རྟོག་པ་འགའ་ཞིག་ཉན་པ་ལ་དབང་བ་ཡིན་གྱི།
རྒྱུད་སྡེ་འཆད་པ་དང་། དབང་བསྐུར་བ་དང་། རབ་གནས་དང་། དམ་ཚིག་སྦྱིན་པ་སོགས་སློབ་དཔོན་གྱི་འཕྲིན་ལས་བྱར་མི་རུང་ངོ་། ། དེས་ན་རྡོ་རྗེ་སློབ་དཔོན་གྱི་དབང་ཐོབ་ནས་འཁོར་ལོ་ལྷའི་དེ་ཉིད་ནི་དཀྱིལ་འཁོར་གྱི་དེ་ཁོ་ན་ཉིད་དང་སོགས་པས་སྔགས་ཀྱི་དེ་ཁོ་ན་ཉིད་དང་། ཕྱག་རྒྱའི་དང་། བདག་དང་གནས་ལ་སོགས་པ་བསྲུང་བའི་དང་། ལྷ་རྣམས་སྤྱན་དྲང་བའི་དང་། བཟླས་བརྗོད་ཀྱི་དང་། བསྒོམ་པའི་དང་།
ཕྱི་ནང་གི་སྦྱིན་སྲེག་གི་དང་། ཉེ་བར་བསྡུ་བའི་དང་། གཤེགས་སུ་གསོལ་བའི་དེ་ཁོ་ན་ཉིད་དེ་བཅུའོ་ཞེས། དེ་ཉིད་སྣང་བ་ལས་བཤད་དོ། ། དེ་དག་གི་རྣམ་གཞག་དཀྱིལ་འཁོར་བསྒོམ་པ་དང་། དབང་བསྐུར་བ་དང་། རབ་གནས་དང་། རྒྱུད་འཆད་པ་སོགས་རྡོ་རྗེ་སློབ་དཔོན་གྱི་འཕྲིན་ལས་དང་། སངས་རྒྱས་ཀུན་གྱིས་མི་འདའ་བས་ན་དམ་ཚིག་སྟེ། རྡོ་རྗེ་དྲིལ་བུ།
ལྷ་སྐུ་གསུམ་དང་། ཐེག་པ་བླ་ན་མེད་པའི་སྡོམ་པ་ནི་རིག་པ་འཛིན་པའི་སྡོམ་པ་སློབ་མ་ལ་སྦྱིན་པ་དང་། སོགས་པས་རྫོགས་རིམ་བསྒོམ་པ་སྟེ། དེ་དག་རྡོ་རྗེ་སློབ་དཔོན་ཁོ་ནའི་འཕྲིན་ལས་ཡིན་གྱི་གཞན་གྱིས་བྱར་མི་རུང་ངོ་། ། གསུམ་པ། རབ་གནས་མདོ་ལུགས་དང་། ཁྱིམ་པས་མཁན་སློབ་བྱེད་པ་མཚུངས་པར་བཤད་པས་དོན་བསྡུ་བ་ནི། དེང་སང་རབ་གནས་མདོ་ལུགས་ཞེས་འཆད་པ་སངས་རྒྱས་ཀྱི་བསྟན་པ་མ་ཡིན་ཏེ། ཁྱིམ་པས་བསྙེན་པར་རྫོགས་པའི་མཁན་པོ་དང་སློབ་དཔོན་བྱེད་པ་དང་། རྡོ་རྗེ་སློབ་དཔོན་མ་ཡིན་པས་གཞན་ལ་དབང་བསྐུར་བ་དང་།
རབ་གནས་བྱེད་པ་ནི་གཉིས་ཀ་བསྟན་པ་མ་ཡིན་པར་མཚུངས་པའི་ཕྱིར་རོ། ། འདིར་རྡོ་རྗེ་སློབ་མའི་དབང་བསྐུར་ཙམ་ཐོབ་པས་རབ་གནས་མི་རུང་བར་བཤད་པ་ནི། རབ་ཏུ་གནས་པར་བྱ་བའི་རྟེན་གསུམ་ལ་དབང་བསྐུར་བ་དེ་རབ་གནས་དངོས་གཞིར་འཆད་དགོས་ཤིང་། དེ་བྱར་མི་རུང་བའི་དོན་ནོ། ། ཡང་རྡོ་རྗེ་སློབ་དཔོན་མ་ཡིན་པས་དབང་བསྐུར་དང་རབ་གནས་མི་རུང་ན། བྱ་སྤྱོད་གཉིས་ཀྱི་དབང་ཡོངས་རྫོགས་ཙམ་ཐོབ་པ་དེས་ཀྱང་རབ་གནས་མི་རུང་བར་འགྱུར་ཏེ། རྒྱུད་སྡེ་འོག་མ་གཉིས་ལས་རྡོ་རྗེ་སློབ་དཔོན་གྱི་དབང་མ་བཤད་པའི་ཕྱིར་སྙམ་ན། རྒྱུད་སྡེ་འོག་མ་གཉིས་ལའང་རང་རང་གི་སློབ་དཔོན་དུ་བྱེད་པའི་དབང་ཞེས་པའི་ཐ་སྙད་གཅིག་འབྱུང་ལ། དེ་ཐོབ་པ་ན་རྡོ་རྗེ་སློབ་དཔོན་ཞེས་པའི་སྒྲ་འཇུག་ཏུ་རུང་སྟེ། གསང་བ་སྤྱི་རྒྱུད་ལས།
སློབ་དཔོན་གོ་འཕང་ཐོབ་བྱའི་ཕྱིར། ། དང་པོར་ཡོངས་སུ་བསྒྲགས་པ་ཡིན། ། ཞེས་དང་། ཕྱག་ན་རྡོ་རྗེ་དབང་བསྐུར་བའི་རྒྱུད་ལས། རྡོ་རྗེ་སློབ་དཔོན་ཁྱོད་འགྱུར་ཏེ། ། ཞེས་གསུངས་པས་སོ། ། རྒྱས་པར་གསེར་ཐུར་ལས་བལྟ་བར་བྱའོ། ། གསུམ་པ། ཕྱག་ན་རྡོ་རྗེ་མདོ་ལུགས་སུ་འདོད་པ་དགག་པ་ནི། ཕྱག་ན་རྡོ་རྗེའི་བསྒོམ་བཟླས་ཀྱང་མདོ་སྡེ་རྣམས་ལས་བཤད་པ་མེད་དེ།
གཟུངས་འབུམ་ནས་བཤད་པ་དེ་དག་ནི། བྱ་བའི་རྒྱུད་ཀྱི་ཆོ་ག་ཡིན་པའི་ཕྱིར། འོ་ན་སྨན་བླའི་ཆོ་ག་ནས་ཕྱག་རྡོར་སོགས་ཀྱི་བསྒོམ་བཟླས་བཤད་པ་དེ་ཇི་ལྟ་བུ་སྙམ་ན། དེ་ནི་མདོའི་དོན་སྔགས་སུ་བཀྲལ་བ་ཡིན་པས་མི་འགལ་ལོ། ། མདོ་ལས་བྱུང་བའི་ཆོ་ག་ཞེས་གསུངས་པའང་དེ་ཉིད་ལ་དགོངས་སོ། ། གཉིས་པ། མདོའི་ཆོས་ལ་སྔགས་ཀྱི་ལག་ལེན་དུ་འཁྲུལ་བ་དགག་པ་ལ། ཤེར་སྙིང་སྔགས་ལུགས་དགག ལྟུང་བཤགས་སྔགས་ལུགས་དགག་པའོ། ། དང་པོ་ནི།
སྔགས་ཀྱི་སྒྲུབ་ཐབས་ཡོད་པ་ཡི། ། གཞུང་དེ་སྔགས་གཞུང་ཡིན་གྱུར་ན། ། སྟོང་ཕྲག་བརྒྱ་པ་ལ་སོགས་པ། ། རྒྱུད་དུ་ཐལ་བ་མི་བཟློགས་སོ། ། ཞེས་པས་ཁ་བསྐང་དགོས་སོ། ། གསེར་ཐུར་ལྟར་ན། སྔགས་ཀྱི་བཟླས་པ་ཡོད་ཙམ་གྱིས། ། གཞུང་དེ་སྔགས་གཞུང་ཡིན་གྱུར་ན། ། འདུལ་བ་ལུང་ལ་སོགས་པ་ཡང་། ། རྒྱུད་དུ་ཐལ་བ་མི་བཟློགས་སོ། །
ཞེས་སོ། ། འདི་ཁ་བསྐང་དགོས་ཀྱང་། རྣམ་བཤད་མཛད་པ་གཞན་གྱིས་མ་རྟོགས་སོ། ། གཉིས་པ་ནི། ལྟུང་བཤགས་ཀྱི་སངས་རྒྱས་སུམ་ཅུ་སོ་ལྔའི་ནང་ཚན། དེ་བཞིན་གཤེགས་པ་གཡུལ་ལས་རྣམ་རྒྱལ་གྱི་མཚན་ལ་དཔགས་ནས། ཕྱག་མཚན་ལ་ཕུབ་དང་རལ་དྲི་སོགས་པས་ཁྲབ་སོགས་འཛིན་པའི་སྒྲུབ་ཐབས་བྱེད་པ་མི་འཐད་དེ། དེ་འདྲ་སངས་རྒྱས་ཀྱིས་མ་གསུངས་པས་སོ། ། དེར་མ་ཟད་བསྟོད་པ་ལས། ཁྱོད་ཀྱི་རལ་དྲི་ཕུབ་མེད་པར། །
བྱམས་པའི་མཚོན་གང་ལགས་པས་རྒྱལ། ། ཞེས་པ་དང་ཡང་འགལ་ལོ། ། འོ་ན་བསྟན་བཅོས་མཛད་པ་འདི་ཉིད་ཀྱིས། སངས་རྒྱས་སུམ་ཅུ་སོ་ལྔ་པོ་བདུན་ཚན་ལྔར་བསྡུས་ནས། རྒྱལ་བ་རིགས་ལྔའི་སྐུ་མདོག་དང་ཕྱག་རྒྱ་ཇི་ལྟ་བ་བཞིན་དུ། བྲིས་སྐུ་དང་ལུགས་མའི་བཞེངས་ཐབས་རྒྱས་པར་གསུངས་པ་དང་འགལ་ལོ་སྙམ་ན་མི་འགལ་ཏེ། མདོ་དེའི་རང་རྐང་སྔགས་ལུགས་མ་ཡིན་ཡང་། དེ་ནས་བྱུང་བའི་ལྷ་ཚོགས་ལ་སྔགས་ཀྱི་སྒྲུབ་ཐབས་འབྱུང་བ་མི་འགལ་ཏེ་དཔེར་ན། ཡུམ་ཤེར་ཕྱིན་གཅིག་པུ་ལ་རྒྱུད་སྡེ་བཞི་ཀའི་སྒྲུབ་ཐབས་འབྱུང་བ་དང་། ཤེར་སྙིང་གི་ཐུབ་པ་གཙོ་འཁོར་ལྔ་པ་ལ།
ཀླུ་སྒྲུབ་ཀྱིས་སྒྲུབ་ཐབས་མཛད་པ་བཞིན་ནོ། ། དེས་ན་མདོ་རྒྱུད་ཀྱི་ཁྱད་པར་ནི་དབང་དང་། ལྷ་བསྒོམ་པ་དང་དེའི་སྔགས་བཟླས་པ་སོགས་དང་དཀྱིལ་འཁོར་ལ་སོགས་པའི་ཆོ་གའི་བྱ་བ་མེད་པ་དང་། ཡོད་པ་ཡིན་ཏེ། དེ་ལྟར་ཤེས་པར་བྱས་ནས། མདོ་སྡེ་དང་སྔགས་ཀྱི་ལུགས་རྣམས་རིགས་པས་དཔྱད་དེ་མ་འཆོལ་བར་སྨྲོས་ཤིག་ཏེ་སྨྲ་དགོས་པའི་ཕྱིར། གསུམ་པ། མདོ་སྔགས་ཀྱི་རིམ་པ་ལ་ལོག་རྟོག་དགག་པ་ལ། ཁྱད་པར་མེད་པ་ཐེག་པ་རིམ་པ་དགུའི་ལྟ་བ་ལ་བཟང་ངན་གྱི་རིམ་པ་དགག ཁྱད་པར་ཡོད་པ་རྒྱུ་སྡེ་བཞིའི་སྒྲུབ་པ་འཁྲུལ་པར་སྤྱོད་པ་དགག་པའོ། །
དང་པོ་ལ། ཁྱད་པར་ལྟ་བའི་རིམ་པ་དགག ཁྱད་པར་ཅན་ཐེག་པ་རིམ་དགུ་ཉིད་དགག་པའོ། ། དང་པོ་ལ། གཞན་གྱི་འདོད་པ་རགས་པ་བརྗོད་ནས་དགག་པ་མདོར་བསྟན། འདོད་པ་ཞིབ་མོར་བརྗོད་ནས་དགག་པ་རྒྱས་པར་བཤད་པའོ། ། དང་པོ་ནི། རྫོགས་ཆེན་པ་ལ་ལ། ཐེག་པ་རིམ་པ་དགུ་ལ་ལྟ་བ་བཟང་ངན་གྱི་རིམ་པ་ཐ་དད་ཡོད་དོ་ཅེས་ཟེར་རོ། ། དགུ་པོ་དེ་གང་ཞེ་ན།
ཉན་ཐོས་རང་རྒྱལ་བྱང་ཆུབ་སེམས་དཔའ་སྟེ། མཚན་ཉིད་ཀྱི་སྡེ་གསུམ་ཀྲི་ཡ་ཨུ་པ་ཡོ་ག་ཞེས་པ། བྱ་སྤྱོད་རྣལ་འབྱོར་གསུམ་སྟེ། ཀྲི་ཡོག་སྡེ་གསུམ། བསྐྱེད་པ་མ་ཧཱ་ཡོ་ག རྫོགས་པ་ཨ་ནུ་ཡོ་ག རྫོགས་པ་ཆེན་པོ་ཨ་ཏི་ཡོ་ག་སྟེ། རིམ་པ་བཞིན་དུ་རྣལ་འབྱོར་ཆེན་པོ། རྗེས་སུ་རྣལ་འབྱོར། ཤིན་ཏུ་རྣལ་འབྱོར་ཏེ་བསྐྱེད་རྫོགས་སྡེ་གསུམ།
དང་པོ་རྣམས་ལ་རྒྱུ་འབྲས་ཀྱི་ཐེག་པ་བརྒྱད་ཟེར། ཕྱི་མ་ལ་རྒྱུ་འབྲས་ལས་འདས་པ་རྫོགས་པ་ཆེན་པོ་ཞེས་ཟེར་རོ། ། ཕྱོགས་སྔ་མ་འདི་དག་ནི། ལོ་ཙཱ་བ་ཆེན་པོ་སྐ་བ་དཔལ་བརྩེགས་ཀྱིས་མཛད་པའི་ལྟ་བའི་རིམ་པ་ལས་འབྱུང་བ་ཡིན་ཏེ། ཇི་སྐད་དུ། ཀྲི་ཡ་དོན་དམ་ཆོས་ཉིད་ལྟ། ། ཀུན་རྫོབ་རང་རིག་ཡོན་ཏན་ལྟ། ། རིགས་གསུམ་དཀྱིལ་འཁོར་སྣང་བ་ལ། ། སྐྱེ་བོ་འཁྲུལ་པ་མེད་པར་འདོད། ། གཉིས་ཀའི་རྒྱུད་ཀྱི་འདོད་པ་ནི། །
ལྟ་སྤྱོད་གོང་འོག་རྗེས་སུ་མཐུན། ། ཡོ་ག་དོན་དམ་རྣམ་དག་པའི། ། ཆོས་ཀྱི་དབྱིངས་ཀྱི་ཡེ་ཤེས་སུ། ། རྟོགས་པའི་བྱིན་རླབས་ལྷར་སྣང་བ། ། དེ་ཕྱིར་སྐྱེ་བོ་ལྷར་མཐོང་འཁྲུལ། ། མ་ཧཱ་ཡོ་ག་དོན་དམ་དུ། ། རང་རིག་གཉིས་མེད་དེ་བཞིན་ཉིད། ། རྟོགས་པའི་ཆོ་འཕྲུལ་དྲུག་སོགས་པའི། ། ལྷར་སྣང་བ་ལས་འཁོར་བ་མེད། ། ཨ་ནུ་ཡོ་ག་དོན་དམ་དུ། །
བདེ་ཆེན་རྟོགས་པའི་རིགས་བཙལ་བས། ། ཀུན་རྫོབ་ལྷའི་དཀྱིལ་འཁོར་སྣང་། ། དེ་ཕྱིར་སྐྱེ་བོས་བཏགས་པ་འཁྲུལ། ། ཨ་ཏི་ཡོ་ག་བདེན་གཉིས་བྲལ། ། ཐམས་ཅད་རང་འབྱུང་རང་སྣང་བའི། ། ཡེ་ཤེས་མཐའ་གསུམ་བྲལ་བ་ལ། ། བཏགས་པ་གཉིས་པོ་གདོད་ནས་མེད། ། དེ་ཕྱིར་གསེར་ལ་གསེར་མཐོང་ལྟར། ། ཇི་བཞིན་མ་ནོར་བདེན་མཐོང་ཡིན། ། ཞེས་གསུངས་སོ། །
ལྟ་བའི་དབྱེ་བ་མི་འདྲ་བ་དགུར་བཤད་པ་དེ་དག་ནི་འཐད་པ་མ་ཡིན་ཏེ། ཉན་ཐོས་ཀྱི་ལྟ་བ་དང་ནི་ཐེག་ཆེན་གྱི་ལྟ་བ་ལ་སྤྲོས་བྲལ་རྟོགས་མ་རྟོགས་ཀྱི་ལྟ་བའི་རིམ་པ་ཡོད་མོད་ཀྱི། ཐེག་པ་ཆེན་པོ་ཕ་རོལ་ཏུ་ཕྱིན་པ་དང་། གསང་སྔགས་ལ་ཐོས་བསམ་གྱིས་སྒྲོ་འདོགས་གཅོད་པའི་ལྟ་བ་ལ་མི་འདྲ་བའི་དབྱེ་བ་བཤད་པ་མེད་པའི་ཕྱིར་རོ། ། ཕ་རོལ་ཏུ་ཕྱིན་པའི་སྤྲོས་བྲལ་གྱི་ལྟ་བ་ལས་ལྷག་པའི་སྤྲོས་པ་གཅོད་པའི་ལྟ་བ་ཨ་ཏི་ཡོ་ག་ཡོད་ན་ནི། ཨ་ཏི་ཡོ་གའི་ལྟ་བ་དེ་སྤྲོས་པ་ཅན་དུ་འགྱུར་རོ། ། གལ་ཏེ་ངེད་ཀྱི་ཨ་ཏི་ཡོ་གའི་ལྟ་བ་དེ་སྤྲོས་པའི་མཐའ་ཐམས་ཅད་དང་བྲལ་བ་ཡིན་ནོ་ཞེ་ན་ལྟ་བ་དེ་གཉིས་ལ་ཁྱད་པར་མེད་པར་འགྱུར་རོ། ། དེས་ན་ཚིག་གིས་བཤད་པས་གོ་བའི་ཐོས་པ་དང་བསམ་པ་ལས་བྱུང་བའི་ལྟ་བ་ནི་གཅིག་ཉིད་ཡིན་ནོ། ། འོན་ཀྱང་སྤྲོས་བྲལ་གྱི་ལྟ་བ་རྟོགས་པ་ཡི་ཐབས་ལ་གསང་སྔགས་ཁྱད་པར་འཕགས་ཏེ། ཕར་ཕྱིན་པས་ནི།
དཔེ་དང་གཏན་ཚིགས་ལ་སོགས་པའི་སྒོ་ནས་ཇི་ཙམ་བཤད་ཀྱང་སྦྱོར་ལམ་མ་སྐྱེས་བར་དུ་གསལ་སྣང་མི་འབྱུང་ལ། གསང་སྔགས་པས་ནི། དབང་དང་བྱིན་རླབས་ལ་སོགས་པ་མན་ངག་བརྟེན་ནས། ལས་དང་པོ་པ་ལ་ཡང་གསལ་སྣང་འབྱུང་བའི་ཕྱིར་ཏེ། ཇི་སྐད་དུ། འདི་ནི་བྱིན་རླབས་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། ། ཞེས་གསུངས་པ་ལྟར་རོ། ། སྒོམ་པས་ཉམས་མྱོང་གི་ལྟ་བ་ནི། ཕ་རོལ་ཏུ་ཕྱིན་པ་ལས་སྔགས་ལྷག་པར་ཁས་ལེན་དགོས་ཏེ།
གཞན་དུ་ན་ལྟ་བ་ཕྱག་རྒྱ་ཆེན་པོ་དེ་ཡང་ཕ་རོལ་ཏུ་ཕྱིན་པ་དང་ཁྱད་པར་མེད་པར་འགྱུར་ལ། འདོད་ན་དེ་བསྒོམ་ལེགས་ཀྱང་དབུ་མའི་སྒོམ་ལས་འདའ་བ་མེད་པར་འགྱུར་རོ། ། འདོད་ན། ངེད་ཀྱི་ཕྱག་རྒྱ་ཆེད་པོ་ནི་ཞེས་པ་དང་འགལ་ལོ། ། གཞན་ཡང་ལམ་འབྲས་ལས་དབང་བཞི་དང་འབྲེལ་བའི་ལྟ་བ་བཞི་བཤད་ཅིང་། སྒྲོ་འདོགས་གཅོད་པའི་ལྟ་བ་ནི་དུག་ཅན་དུ་བཤད་དོ། ། འོ་ན་སྤྲོས་བྲལ་ཡིན་ན་ཁྱད་པར་མེད་ཅེས་པ་དང་འགལ་ལོ་ཞེ་ན། དེས་ན་སྤྲོས་བྲལ་མེད་དགག་གི་དབང་དུ་བྱས་སོ། ། འདི་དག་ཀྱང་ཁོ་བོའི་བླ་མ་ཁོ་ནའི་ལེགས་པར་བཤད་པའོ། ། གཉིས་པ།
གཞན་གྱི་འདོད་པ་ཞིབ་མོར་བརྗོད་ནས་དགག་པ་རྒྱས་པར་བཤད་པ་ལ། འདོད་པ་བརྗོད་པ་དང་། དེ་དགག་པའོ། ། དང་པོ་ལ། དབུ་མ་དང་། བྱ་རྒྱུད་ཀྱི་དོན་དམ་གྱི་ལྟ་བ་ལ་ཁྱད་པར་མེད་ཀྱང་ཀུན་རྫོབ་ཀྱི་ལྟ་བ་ལ་ཁྱད་པར་ཡོད་པའི་ཚུལ། དབུ་མ་དང་རྒྱུད་སྡེ་གསུམ་གྱི་ལྟ་བ་ལ་ཁྱད་པར་ཡོད་པའི་ཚུལ་ལོ། ། དང་པོ་ནི། རྙིང་མ་བ་ཁ་ཅིག་ན་རེ། དབུ་མའི་ལྟ་བ་འཇོག་ཚུལ་ནི་ཀུན་རྫོབ་ཇི་ལྟར་སྣང་བཞིན་ཡིན་ལ།
དོན་དམ་ཡོད་པ་དང་མེད་པ་དང་། གཉིས་ཀ་དང་གཉིས་ཀ་མ་ཡིན་པའི་མཐའ་བཞི་དང་བྲལ་བའི་སྤྲོས་བྲལ་ཡིན་ནོ། ། ཞེས་ཟེར་རོ། ། བྱ་བའི་རྒྱུད་ཀྱི་ཀུན་རྫོབ་ནི་འཇམ་དབྱངས་ལ་སོགས་པ་སྐུ་གསུང་ཐུགས་ཀྱི་རིགས་གསུམ་གྱི་རྒྱལ་བའི་དཀྱིལ་འཁོར་ཡིན་ལ། དོན་དམ་དབུ་མ་དང་མཚུངས་སོ་ཞེས་ཟེར་རོ། ། གཉིས་པ་ནི། སྤྱོད་པའི་རྒྱུད་ཀྱི་ཀུན་རྫོབ་དང་། རྣལ་འབྱོར་རྒྱུད་ཀྱི་ཀུན་རྫོབ་ནི་རྣམ་སྣང་ལ་སོགས་པ་རིགས་ལྔའི་རྒྱལ་བར་སྣང་བ་ཡིན་ནོ། ། རྣལ་འབྱོར་ཆེན་པོའི་ཀུན་རྫོབ་ནི་དམ་པ་རིགས་བརྒྱ་ཡིན་ཞེས་ཟེར་རོ། ། གཉིས་པ་དེ་དགག་པ་ལ།
ལྟ་སྒོམ་གྱི་རྣམ་དབྱེ་མ་ཕྱེད་པས་མདོར་བསྟན། སྣང་བ་ལྷར་བསྒོམ་པ་ལྟ་བ་མ་ཡིན་པས་རྒྱས་པར་བཤད། ལྟ་བའི་ཡུལ་ཀུན་རྫོབ་ཏུ་འཁྲུལ་བར་བསྟན་པས་མཇུག་བསྡུ་བའོ། ། དང་པོ་ནི། ལྟ་བ་དང་། སྒོམ་པ་དང་། སྤྱོད་པའི་རྣམ་དབྱེ་མ་ཕྱེད་པས། ལྟ་ཐོག་ནས་སྒོམ། སྒོམ་པ་དེའི་ངང་ནས་སྤྱོད་པ་བྱེད་ཅེས་ཟེར་ཞིང་། སྒོམ་པ་ཐབས་དང་།
ལྟ་བ་ཤེས་རབ་དང་། སྤྱོད་པ་དེ་གཉིས་བསྲེས་ནས་མཐར་ཕྱིན་པ་ཡིན་པ་མ་ཤེས་པས། འདི་འདྲའི་དབྱེ་བ་བྱས་པ་འཁྲུལ་པ་ཡིན་ནོ། གཉིས་པ་ལ། རྒྱུད་སྡེ་བཞིར་སྣང་བ་ལྷ་རུ་གསུངས་སུ་ཆུག་ཀྱང་དེ་ལྟར་རྟོགས་པ་ལྟ་བ་མ་ཡིན་པས་མདོར་བསྟན། དེར་དེ་ལྟར་གསུངས་པ་མེད་པར་བསྟན་པས་རྒྱས་པར་བཤད་པའོ། ། དང་པོ་ནི། འདིའི་འཐད་པ་བཤད་ཀྱིས་ཉོན་ཞིག་སྟེ། རིགས་གསུམ་དང་ལྔ་ལ་སོགས་པ་སངས་རྒྱས་སུ་སྒོམ་པ་ཡིན་གྱི་ལྟ་བ་མ་ཡིན་པའི་ཕྱིར། དེ་ཡང་སྔ་མ་ནི་ཀུན་རྫོབ་ལ་དམིགས་པ་ཐབས་ཀྱི་ཆ་ཡིན་ལ།
ཕྱི་མ་དོན་དམ་ལ་དམིགས་པ་ཤེས་རབ་ཀྱི་ཆ་ཡིན་པའི་ཕྱིར་རོ། ། འདིར་རྣམ་བཤད་མཛད་པ་ཕལ་ཆེར་གྱིས། སྒོམ་པ་ཀུན་རྫོབ་ལ་དམིགས་པ་དང་། ལྟ་བ་དོན་དམ་ལ་དམིགས་པས་འགལ་བ་ལྟ་བུར་བཤད་པ་ནི་མི་འཐད་དེ། དེ་ལྟ་ན་གནས་ལུགས་ཀྱི་དོན་བསྒོམ་པ་མི་སྲིད་པར་འགྱུར་རོ། ། དེས་ན་བྲིས་སྐུ་ལྷར་བསྒོམ་པ་ལྟ་བུ་སྒོམ་པ་ཡིན་གྱི་ལྟ་བ་མ་ཡིན་ཞེས་པའི་དོན་ཏེ། འདི་ནི་གཞན་གྱིས་མ་རྟོགས་སོ། ། གཉིས་པ་ལ། རྒྱུད་སྡེ་འོག་མ་གསུམ་དུ་སྣང་བ་ལྷར་མ་གསུངས་པའི་རྒྱུ་མཚན། ལྷའི་རྣལ་འབྱོར་བྱེད་ཚུལ་རྣལ་འབྱོར་ཆེན་པོ་ཡང་སྣང་བའི་ལྡོག་པ་དང་།
ལྷའི་ལྡོག་པ་སོ་སོར་ཕྱེད་དགོས་པར་བསྟན་པའོ། ། དང་པོ་ནི། བྱ་སྤྱོད་རྣལ་འབྱོར་རྒྱུད་གསུམ་ཀར་ཀུན་རྫོབ་ཀྱི་སྣང་བ་ལྷ་རུ་གསུངས་པ་མེད་པས། རིགས་གསུམ་དང་རིགས་ལྔར་ལྟ་བ་མི་འཐད་དོ། ། འདི་ནི་གཙང་ནག་པའི་སློབ་མ་ཇོ་སྲས་རྡོ་རྗེ་འོད་ཅེས་པ་དེས། ཀྲི་ཡ་པུ་ཏི་ཀ་ར་ལ། ། ཀུན་རྫོབ་རིགས་གསུམ་དཀྱིལ་འཁོར་གྱི། ། རང་བཞིན་ཉིད་དུ་བརྟག་བྱ་སྟེ། ། ཞེས་ཟེར་བ་དེ་འགོག་པའོ། ། འོན་ཀྱང་བྱ་བའི་རྒྱུད་དུ་ནི།
མདུན་དུ་རིགས་གསུམ་གྱི་བྲིས་སྐུ་ལྷ་རུ་བསྒོམས་ནས་ཀྱང་དེ་ལས་དངོས་གྲུབ་ལེན་པ་ཡིན་ལ། དེ་ནས་སྨྱུང་གནས་ལ་སོགས་པ་དཀའ་ཐུབ་དང་། ཁྲུས་ལ་སོགས་པ་གཙང་སྦྲ་ཡིས་མདུན་གྱི་སངས་རྒྱས་མཉེས་ནས་དངོས་གྲུབ་གནང་བ་ཡིན་ནོ། ། སྤྱོད་པའི་རྒྱུད་དུ་བྲིས་སྐུ་དང་། རང་ཉིད་གཉིས་ཀ་ལྷ་བསྒོམས་ནས་བདག་དང་མདུན་གྱི་སངས་རྒྱས་གྲོགས་པོ་ལྟ་བུའི་ཚུལ་གྱིས་དངོས་གྲུབ་ལེན་ནོ། ། རྣལ་འབྱོར་རྒྱུད་དུ་ནི་ཕྱི་རོལ་གྱི་བྲིས་སྐུ་ལ་དམིགས་པ་གསལ་བའི་རྐྱེན་ཙམ་བྱས་ནས་ནི། གཙོ་བོར་རང་ཉིད་དམ་ཚིག་སེམས་དཔའ་ལ། ཏིང་ངེ་འཛིན་དང་། སྔགས་དང་ཕྱག་རྒྱའི་མཐུས་ཡེ་ཤེས་ཀྱི་འཁོར་ལོ་སྤྱན་དྲངས་ནས་གཞུག་པ་དང་། བཅིང་བ་དང་།
དབང་དུ་བྱ་བའི་སངས་རྒྱས་ཏེ་ཇི་སྲིད་ཕྱག་རྒྱ་མ་བཀྲོལ་བ་དེའི་བར་དུ་རང་གི་ལུས་ལ་བཞུགས་ཤིང་། ཕྱག་རྒྱ་བཀྲོལ་ནས་ཡེ་ཤེས་ཀྱི་སངས་རྒྱས་དེ་རང་གི་ལུས་ལས་ཐོན་ནས་རང་བཞིན་གྱི་གནས་སུ་གཤེགས་ཤིང་། དེ་ནས་རང་ཉིད་ཐ་མལ་དུ་གྱུར་ཏོ། ། འདི་དག་གི་ནི་ལུང་སྦྱོར་རྣམས་ཡི་གེ་མང་གིས་དོགས་པས་རྩ་བར་བཞག་ཅིང་མ་བྲིས་ལ། འདིར་ཅུང་ཟད་བཀོད་ན། གུར་གྱི་འགྲེལ་པ་ལས། བྱ་བའི་རྒྱུད་ཅེས་བྱ་བ་ནི། ཕྱི་རོལ་བརྡུངས་མ་ལ་སོགས་པའི་ལྷར་དམིགས་པ་དང་། གཙང་སྦྲ་དང་སྡོམ་པ་ལ་སོགས་པ་ལྷུར་ལེན་པའོ། ། བྱ་བའི་སྦྱོར་བ་ཞེས་བྱ་བ་ནི་བདག་ལས་ཕྱི་རོལ་ཏུ་དམིགས་པའོ། །
ཞེས་དང་། དགྲ་ནག་གི་འགྲེལ་པར། བྱ་བ་དང་སྤྱོད་པའི་ལུགས་ལའང་། བསྒྲུབ་བྱ་དང་སྒྲུབ་པའི་ཐབས་དུས་ཡུན་རིང་པོར་རྗེས་སུ་མི་འཇུག་སྟེ། དེ་དག་གི་བརྟག་པ་ལས་བྱུང་བ་ཉིད་ཡིན་ཏེ། དེར་ནི་འདི་ལྟར་རས་བྲིས་ལ་སོགས་པར་རྟོགས་པ་ལྷའི་སྟོབས་ཀྱིས་དངོས་གྲུབ་རྫོགས་པར་བྱེད་པའི་ཕྱིར་རོ། ། རྣལ་འབྱོར་རྒྱུད་དུ་ཁྱད་པར་འདི་ཡོད་དེ། རང་གི་ལྷའི་རྣལ་འབྱོར་གྱིས་རས་བྲིས་ལ་སོགས་པར་གཏོགས་པའི་ལྷ་ལ་དམིགས་ནས་མཐུན་པར་སྒྲུབ་པའི་དངོས་གྲུབ་སྒྲུབ་པར་བྱེད་དོ། ། ཞེས་དང་། འོད་ཟེར་ཅན་གྱི་རྟོག་པ་ལས།
བདག་ཉིད་རྣམ་པར་སྣང་མཛད་ཀྱི་གཟུགས་པདྨའི་ལྟེ་བར་སེང་ལྡེང་གི་ཁྲི་ལ་རྡོ་རྗེའི་སྐྱིལ་མོ་ཀྲུང་གིས་བཞུགས་པ། གསེར་གྱི་མདོག་ཅན་བྱང་ཆུབ་མཆོག་གི་ཕྱག་རྒྱ་ཅན་ཏིང་ངེ་འཛིན་ལ་སྙོམས་པར་བཞུགས་པ། རལ་པའི་དབུ་རྒྱན་འཆང་ཞིང་ཞི་བ། ཡི་གེ་མཾ་ཉིད་ཀྱིས་བརྗོད་པའི་རྣམ་པར་བསམ་པར་བྱའོ། ། དེ་ནས་མདུན་དུ་ཟླ་བའི་གཟུགས་ཅན་རྣམ་པར་སྣང་མཛད་ལས་བྱུང་བའི་འོད་ཟེར་ཅན་ནམ། ཨོཾ་མཱ་རི་ཙྱཻ་སྭཱ་ཧཱ། ཞེས་བྱ་བས་གསེར་གྱི་མདོག་ཅན་སྐུད་པ་དང་བཅས་པའི་ཁབ་འཛིན་པའི་ཕྱག་གིས་གདུག་པ་ཅན་གྱི་ཁ་དང་མིག་ཡང་དག་པར་དྲུབས་པ་མདུན་དུ་བསམ་པར་བྱའོ། ། ཞེས་པ་དང་། རྟོག་པ་བསྡུས་པའི་རྒྱུད་ལས། དོན་དམ་སྤྲོས་བྲལ་སྟོང་པའི་ངང་ཉིད་ལས། །
ཀུན་རྫོབ་སྒྱུ་མ་ལྟ་བུའི་སྐུར་གནས་པ། ། རྗེ་འབངས་ཚུལ་གྱིས་དད་པ་རབ་བསྒོམས་ནས། ། དངོས་གྲུབ་དམ་པ་སངས་རྒྱས་ཉིད་དུ་འགྱུར། ། ཞེས་པ་དང་། བློ་གྲོས་རྒྱ་མཚོས་ཞུས་པའི་རྒྱུད་ལས། དོན་དམ་རྣམ་དག་ཡེ་ཤེས་ཆེན་པོ་ལས། ། སྒྱུ་མའི་སྐུར་སྟོན་གྲོགས་པོའི་ཚུལ་དུ་བསྒོམ། ། ཞེས་གསུངས་སོ། ། དེ་ཉིད་སྣང་བ་ལས་ཕྱག་རྒྱ་གང་དང་གང་ནས་བྱུང་བ་དེ་དང་དེ་ཉིད་དུ་བཀྲོལ་ཏེ་ཡེ་ཤེས་པ་གཤེགས་སུ་གསོལ། གཞན་དུ་ན་ལྷ་ལ་བརྙས་པར་འགྱུར་རོ། །
ཞེས་གསུངས་སོ། ། རྣལ་འབྱོར་ཆེན་པོའི་རྒྱུད་དུ་ནི། དག་པ་གསུམ་གྱི་རང་བཞིན་ཅན་དུ་བཤད་དེ། དག་པ་གསུམ་ནི་དེ་བཞིན་ཉིད་ཀྱི་དག་པ། ལྷ་སོ་སོའི་དག་པ། རང་རིག་པའི་དག་པའོ། ། དེ་ཡང་དང་པོ་རྟོགས་བྱེད་ལྟ་བའི་དག་པ། གཉིས་པ་བསྐྱེད་རིམ་གྱི་དག་པ། གསུམ་པ་རྫོགས་རིམ་གྱི་དག་པ་ཞེས་འཆད་དོ། ། དེ་སྐད་དུ་ཡང་།
ཀྱེ་རྡོར་ལས། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཕྱི་ནས་རེ་རེའི་དབྱེ་བ་ཡིས། ། ལྷ་རྣམས་ཀྱི་ནི་བརྗོད་པར་བྱ། ། རང་རིག་བདག་ཉིད་དག་པ་ཉིད། ། དག་པ་གཞན་གྱིས་རྣམ་གྲོལ་མིན། ། ཞེས་གསུངས་སོ། ། འདིར་དེ་བཞིན་ཉིད་ཀྱི་དག་པ་ནི། གཟུང་འཛིན་གྱི་ཆོས་ཐམས་ཅད་རང་བཞིན་སྟོང་པའོ། །
ལྷ་སོ་སོའི་དག་པ་ནི། ཆོས་ཅན་སོ་སོ་དང་འབྲེལ་བའི་ཆོས་ཉིད་ལྷ་སོ་སོར་ངོ་འཕྲོད་པའོ། ། རང་རིག་པའི་དག་པ་ནི། དེ་ཐམས་ཅད་བདེ་བ་ཆེན་པོའི་ཡེ་ཤེས་སུ་ངོ་འཕྲོད་པའོ། ། འདིར་གོ་ཊཱིཀ་པ། ཀུན་རྫོབ་ཀྱི་སྣང་བ་ལྷར་བསྒོམ་པ་དེ་ལྷ་སོ་སོའི་དག་པར་འདོད་པ་ནི། ཀུན་རྫོབ་ཀྱི་ལྡོག་པ་དང་ལྷའི་ལྡོག་པ་མ་ཕྱེད་པས་གཞུང་འདིའི་ཕྱོགས་སྔའོ། ། འདིའི་ལུང་དང་རིགས་པ་དང་མན་ངག་རྣམས་དབང་མ་ཐོབ་པ་ལ་བཤད་དུ་མི་རུང་བས་དབང་ཡོངས་སུ་རྫོགས་པར་ཐོབ་པའི་བླ་མ་དམ་པའི་ཞལ་ལས་ལེགས་པར་དྲིས་ཤིག་ཅེས་གདམས་པའོ། ། གཉིས་པ། ལྷའི་རྣལ་འབྱོར་བྱེད་ཚུལ་རྣལ་འབྱོར་ཆེན་པོ་ཡང་སྣང་བའི་ལྡོག་པ་དང་།
ལྷའི་ལྡོག་པ་ཕྱེད་དགོས་པར་བསྟན་པ་ལ། བྱ་རྒྱུད་ཀྱི་སྣང་བ་ལྷར་བསྒོམ་པ་སྤྱིར་དགག ཁྱད་པར་རིགས་ལྔར་གནས་པ་དགག སྣང་བ་ཙམ་རང་སོར་འཇོག་པ་དང་། བྲིས་སྐུ་ལྷར་བསྒོམ་པའི་ཁྱད་པར་བཤད་པའོ། ། དང་པོ་ནི། གལ་ཏེ་བྱ་བའི་རྒྱུད་ཀྱི་ལུགས་ལ་ཡང་ཀུན་རྫོབ་ཀྱི་སྣང་བ་ཐམས་ཅད་ལྷ་རུ་གནས་པ་བདེན་ན་ནི།

དེའི་དངོས་གྲུབ་སྒྲུབ་པ་ལ་གཙང་སྦྲ་དང་ཟས་གཅོད་པ་ལ་སོགས་པའི་དཀའ་ཐུབ་ག་ལ་འཐད་དེ། འདི་ལྟར་གཙང་སྦྲ་ནི། ལྷ་གཙང་ཞིང་བདག་ཉིད་མི་གཙང་བར་བརྟགས་ནས། རང་གི་མི་གཙང་བས་ལྷ་ལ་མི་གནོད་པའི་ཕྱིར་ཡིན་ཞིང་། དཀའ་ཐུབ་ཀྱང་དེ་དང་འདྲ་བར། རང་གི་ལུས་ཀྱི་གདུང་བས་སྡིག་པ་སྦྱང་བའི་ཕྱིར་ཡིན་ལ། བདག་ཉིད་ལྷ་ཡིན་ན་ལྷ་ལ་གཙང་བ་དང་མི་གཙང་བའི་དབྱེ་བ་མེད་ཅིང་། ལྷ་རྣམས་དཀའ་ཐུབ་ཀྱིས་གདུང་དུ་མི་རུང་བའི་ཕྱིར། སྔ་འགྱུར་བ་ཁ་ཅིག་ན་རེ། སྤྱོད་པའི་རྒྱུད་ཀྱི་ཡང་ལྟ་བ་རྣལ་འབྱོར་རྒྱུད་དང་མཐུན་ཞིང་། སྤྱོད་པ་བྱ་བའི་རྒྱུད་བཞིན་དུ་དཀའ་ཐུབ་དང་གཙང་སྦྲ་བྱེད་དོ། །
ཞེས་ཟེར་མོད། འདི་ཡང་དེ་ལྟར་ངེས་པ་མེད་དེ། སྤྱོད་རྒྱུད་འདི་ནི། ཕྱིའི་བྱ་བ་དང་། ནང་གི་ཏིང་ངེ་འཛིན་གཉིས་ཀ་ཆ་མཉམ་དུ་སྤྱོད་པའི་ཕྱིར་གཉིས་ཀའི་རྒྱུད་ཡིན་པས། ལྷ་མི་སྒོམ་པའི་གནས་སྐབས་རེས་འགའ་གཙང་སྦྲ་སྤྱོད་མོད་ཀྱི། ཕལ་ཆེར་ཅི་བདེར་སྤྱོད་པར་གསུངས་སོ། ། དེ་སྐད་དུ་ཡང་། སྒྲོལ་མ་རལ་པ་གྱེན་བརྫེས་ཀྱི་རྒྱུད་ལས། གྲོགས་པོ་དག་མདོར་ན་བྱང་ཆུབ་ཀྱི་སེམས་དང་མི་འབྲལ་ཞིང་།
དཀོན་མཆོག་གསུམ་ལ་ལྷག་པར་མོས་པས་མཆོག་ཏུ་ཚུལ་ཁྲིམས་འཆལ་པར་གྱུར་པ་ལ་ཡང་སྐྱོན་མེད་པའི་ཡིད་ཀྱིས་རྟག་ཏུ་མངོན་པར་བརྩོན་པས་ནི། ངའི་སྔགས་ཀྱི་ལེའུ་རབ་འབྱམས་མཐའ་ཡས་ཤིང་རྨད་དུ་བྱུང་བ། བྱང་ཆུབ་སེམས་དཔའི་སྤྱོད་པའི་རྒྱུ་མཐུན་པའི་ཡིད་ལས་བྱུང་བ་རྣམས་འགྲུབ་པར་འགྱུར་རོ། ། ཞེས་གསུངས་སོ། ། གཉིས་པ་ནི། སྤྱོད་པའི་རྒྱུད་ལ་རྣམ་སྣང་ལ་སོགས་པ་རིགས་ལྔའི་དོན་གྲུབ་ནའང་ཐ་སྙད་བཏགས་པ་མེད་དེ། དོན་གྲུབ་པའི་ཚུལ་ནི། ཕྱག་ན་རྡོ་རྗེ་དབང་བསྐུར་བ་ལས་གསུངས་པའི་སྙིང་པོའི་དཀྱིལ་འཁོར་ལ་རྣམ་སྣང་། རིན་ཆེན་ཏོག མེ་ཏོག་ཀུན་རྒྱས།
འོད་དཔག་མེད། མི་འཁྲུགས་པ་སྟེ་རྒྱལ་བ་རིགས་ལྔར་བཤད་པ་ལྟ་བུའོ། ། ཐ་སྙད་མེད་པ་ནི་མི་བསྐྱོད་པ་དང་། དོན་གྲུབ་སོགས་ཀྱི་ཐ་སྙད་མ་གསུངས་པའི་ཕྱིར་དང་། ཕྱག་རྒྱ་དང་། སྐུ་མདོག་དང་། རྣམ་གཞག་རྣམས་ཀྱང་རྣལ་འབྱོར་གོང་མ་གཉིས་ཀྱི་རྒྱུད་བཞིན་དུ་སྤྱོད་རྒྱུད་འདིར་མ་གསུངས་ཏེ། གཟུགས་རྣམ་པར་དག་པ་སོགས་པ་རྣམ་སྣང་ལ་སོགས་པར་མ་གསུངས་པའི་ཕྱིར། འདིར་རྣམ་བཤད་མཛད་པ་བསམ་ཡས་པ་དང་། ཀུ་མཱ་ར་གཉིས་ནི་ངན་སོང་སྦྱོང་རྒྱུད་སྤྱོད་རྒྱུད་དུ་འཆད་པ་ནི་མི་འཐད་དེ།
རྗེ་བཙུན་གྱི་གཞན་ཕན་སྤྱི་ཆིངས་སུ་དེ་རྣལ་འབྱོར་རྒྱུད་དུ་བཤད་པ་དང་། སྤྱིར་ཡང་དེ་སྤྱོད་རྒྱུད་དུ་འཆད་པའི་ཚད་ལྡན་སུ་ཡང་མེད་པ་དང་། དེར་མ་ཟད། སྦྱོང་རྒྱུད་ཉིད་ལས། ཛཿཧཱུྃ་བཾ་ཧོཿཐུགས་རྗེའི་བདག ། ཚུར་གཤེགས་ཞེས་ནི་བརྗོད་ནས་ཀྱང་། ། གསང་བའི་བཅིང་བ་བཅིངས་ནས་ནི། ། མཛུབ་གཉིས་ལྕགས་ཀྱུའི་ཚུལ་དུ་བྱ། ། ཞེས་པས་ཡེ་ཤེས་པ་ཞུགས་པར་བཤད་པས་སོ། ། སྒ་གདོང་པ་ཕྱོགས་སྔ་མས།
སྦྱོང་རྒྱུད་སྤྱོད་རྒྱུད་དུ་ཁས་བླངས་ཞེས་གསུངས་པ་ལ་ཡང་ཤེས་བྱེད་མི་སྣང་ངོ་། ། རྣམ་མཛད་པ་སྤོས་ཁང་པ་དང་། གོ་བོ་གཉིས་ལ་ནི། སྤྱོད་རྒྱུད་ལས་རིགས་ལྔའི་དོན་གྲུབ་པའི་ཤེས་བྱེད་འཆད་རྒྱུ་མི་འདུག་གོ ། གསུམ་པ། སྣང་བ་རང་སོར་འཇོག་པ་དང་བྲིས་སྐུ་ལྷར་བསྒོམ་པའི་ཁྱད་པར་ནི། འོན་ཀྱང་རྒྱུད་སྡེ་འོག་མ་གསུམ་པོའི་ལུགས་ཀྱི་ཀུན་རྫོབ་ཀྱི་སྣང་བ་ཐམས་ཅད་ནི་ཐ་མལ་པ་ལ་ཇི་ལྟར་སྣང་བ་བཞིན་དུ་གསུངས་པར་བས་ཀྱི་ལྷ་རུ་སྣང་བ་མེད་དོ། ། བྲིས་སྐུ་དང་བདག་ཉིད་ལྷར་བསྒོམ་པ་ནི། བསྐྱེད་ཆོག་གི་ཐབས་ལ་མཁས་པའི་ཁྱད་པར་གྱིས་ལྷ་རུ་བསྒྱུར་བ་ཡིན་གྱི་ཀུན་རྫོབ་དེ་ཉིད་ལྷར་བསྒོམ་པ་མ་ཡིན་ནོ། དེ་ཡང་བྲིས་སྐུ་དང་བདག་ཉིད་སྟོང་པར་སྦྱངས་ནས་ཡེ་ཤེས་ཉིད་ལྷར་བསྒོམ་པ་སྟེ།
འདི་ནི་གཞན་གྱིས་མ་རྟོགས་སོ། ། རྣལ་འབྱོར་ཆེན་པོའི་རྒྱུད་སྡེ་ལས་ནི་ཀུན་རྫོབ་ཐ་མལ་པ་ལ་ཇི་ལྟར་སྣང་བ་འདི་དག་པ་གསུམ་གྱི་ཐབས་ལ་མཁས་པའི་ཁྱད་པར་གྱིས། སྦྱང་གཞི་ཕུང་ཁམས་སྐྱེ་མཆེད་ཀྱི་ཆོས་ཉིད་དང་། སྦྱོང་བྱེད་ལྷ་དང་དཀྱིལ་འཁོར་ངོ་སྤྲོད་པ་དེའི་ཚེ་རྒྱས་པ་ལ་རིགས་ཀྱི་དབྱེ་བ་གྲངས་མེད་པ་དང་། བསྡུ་ན་རིགས་བརྒྱ་དང་། སོགས་པས་རིགས་ལྔ་དང་། དེ་ཐམས་ཅད་ལ་ཁྱབ་པར་བྱེད་པ་རྡོ་རྗེ་སེམས་དཔའི་རིགས་སྟེ་དྲུག་དང་། སྐུ་གསུང་ཐུགས་ཀྱི་རིགས་གསུམ་དང་། དེ་ཡང་བསྡུ་ན་ཐུགས་ཀྱི་རིགས་གཅིག་ཏུའང་རྒྱལ་བས་གསུངས་ཏེ། ཀྱེ་རྡོ་རྗེ་ལས།
ཐུགས་ཀྱི་བདག་པོའི་རིགས་གཅིག་ཉིད། ། ཅེས་དང་། རྒྱས་པར་རབ་ཏུ་ཕྱེ་བ་ལས། ། རིགས་ནི་རྣམ་པ་དྲུག་ཏུ་བརྗོད། ། རྣམ་གསུམ་རྣམ་པ་ལྔ་ཉིད་ཀྱང་། ། ཞེས་དང་། རིགས་ཀྱི་ཚོགས་ལ་རིགས་ནི་དུ་མ་རྣམས། ། དེ་རྣམས་རིགས་ལ་རིགས་ནི་རྣམ་པ་བརྒྱ། ། དེ་རྣམས་ལ་ཡང་འབུམ་ཕྲག་རིགས་ཆེན་རྣམས། ། བྱེ་བའི་རིགས་ལ་གྲངས་ནི་མེད་པར་འགྱུར། །
ཞེས་དང་། ཟླ་གསང་ཐིག་ལེ་ལས། རིགས་ནི་རྣམ་པ་བརྒྱར་བསྟན་ཏེ། ། མདོ་རུ་བསྡུ་ན་རྣམ་པ་ལྔ། ། ལུས་དང་ངག་དང་ཡིད་སྦྱོར་བས། ། གསུམ་དུ་ཡང་ནི་འགྱུར་བ་ཡིན། ། ཞེས་གསུངས་པ་དང་། དུས་འཁོར་ལས། རིགས་གསུམ་དང་ནི་རིགས་ལྔ་ཉིད། ། རང་བཞིན་གཅིག་དང་བརྒྱ་ཡི་རིགས། །
ཞེས་གསུངས། སོ་སོའི་ངོས་འཛིན་སྤྱོད་བསྡུས་ལས། དེ་བཞིན་གཤེགས་པ་རིགས་ལྔ། ཡུམ་བཞི། སའི་སྙིང་པོ། ཕྱག་ན་རྡོ་རྗེ། ནམ་མཁའི་སྙིང་པོ། ། འཇིག་རྟེན་དབང་ཕྱུག སྒྲིབ་པ་རྣམ་སེལ་བྱང་ཆུབ་སེམས་དཔའ་ལྔ། གཟུགས་རྡོ་རྗེ་མ་ནས།
རེག་བྱ་རྡོ་རྗེ་མའི་བར་ལྷ་མོ་ལྔ་སྟེ་བཅུ་དགུ་པོ་རེ་རེ་ལ་ལྔ་ལྔར་ཕྱེ་བས་དགུ་བཅུ་རྩ་ལྔ། དེ་ཐམས་ཅད་ཐུན་མོང་དུ་བྱིན་གྱིས་རློབ་བྱེད་ཡེ་ཤེས་ལྔ་སྟེ་བརྒྱ་ཐམ་པའོ། ། དེ་དག་ལ་ལྔ་ལྔར་ཕྱེ་བའི་ཚུལ་ནི། གཟུགས་ལ་དབྱིབས་ཀྱི་དང་། རྣམ་པའི་དང་། ཁ་དོག་གི་དང་། སྣང་བའི་དང་། རང་རིག་པ་ཙམ་གྱི་གཟུགས་ཏེ་ལྔ། ཚོར་བ་ལ་འདུས་པ་དང་། མཁྲིས་པ་ལས་བྱུང་བའི་ཚོར་བ་དང་།
བད་ཀན་དང་རླུང་ལས་བྱུང་བའི་ཚོར་བ་དང་། བདེ་སྡུག་བཏང་སྙོམས་གསུམ་གྱི་ཚོར་བ་སྟེ་ལྔའོ། ། འདུ་ཤེས་ལ་རྐང་གཉིས་པའི་དང་། རྐང་བཞི་པའི་དང་། རྐང་མེད་པའི་དང་། རྐང་མང་གི་དང་། མི་གཡོ་ཞིང་མི་འགྱུར་བའི་འདུ་ཤེས་སྟེ་ལྔའོ། ། འདུ་བྱེད་ལ་ལུས་ངག་ཡིད་གསུམ་གྱི་དང་། ཁམས་གསུམ་གྱི་གཅིག་དང་། ཐར་པའི་འདུ་བྱེད་དེ་ལྔའོ། །
རྣམ་པར་ཤེས་པ་ལ། མིག་ནས་ལུས་ཀྱི་རྣམ་པར་ཤེས་པའི་བར་ལྔའོ། ། སའི་ཁམས་ལ། སྐྲ་དང་རུས་པ་ལ་སོགས་པའི་ཚོགས། སྤུ་དང་སེན་མོའི་ཚོགས་དང་། སོ་དང་ལྤགས་པ་ལ་སོགས་པའི་ཚོགས་དང་། རྒྱུས་པ་དང་རྩིབས་མ་ལ་སོགས་པའི་ཚོགས་དང་། དྲི་མ་དང་རྒྱུ་མ་ལ་སོགས་པའི་ཚོགས་ལྔའམ། ཡང་ན་གླིང་བཞི་རི་རབ་སྟེ་ལྔའོ། ། སྦྱང་གཞི་ཆུ་ལ།
བད་ཀན་དང་། གཅིན་དང་། རྔུལ་དང་། ཁྲག་དང་། ཁ་ཆུ་དང་ལྔའོ། ། སྦྱང་གཞི་མེ་ལ། སྙིང་ག་དང་། མགོ་བོ་དང་། ལྟེ་བ་དང་། ཡན་ལག་ཀུན་དང་།
ལྟོ་བའི་དྲོད་དེ་ལྔའོ། ། རླུང་ལ། སྲོག་དང་། ཁྱབ་བྱེད་དང་། ཐུར་སེལ་དང་། གྱེན་རྒྱུ་དང་། མཉམ་གནས་རྣམས་སོ། ། ས་སྙིང་གི་སྦྱང་གཞི་མིག་ལ། མིག་དབང་དང་། མིག་འབྲས་དཀར་པོ་དང་།
མིག་ཟུར་དང་། མི་གཡོ་བ་དང་། གཟུགས་གསུམ་འཛིན་པ་དང་ལྔའོ། ། རྣ་བ་ལ། རྣ་བའི་དབང་པོ་དང་། སྒྲ་གསུམ་འཛིན་པ་དང་། རྣ་བའི་བུ་ག་དང་། རྣ་བའི་རྩ་བ་དང་། རྣ་བའི་རང་བཞིན་རྣམས་སོ། ། སྣ་ལ་སྣའི་དབང་པོ་དང་།
ནང་གི་དབུས་དང་། དྲི་གསུམ་འཛིན་པ་དང་། བུ་ག་དང་། སྣའི་རང་བཞིན་རྣམས་སོ། ། ལྕེ་ལ་ལྕེ་དབང་དང་། རྩ་བ་དང་། རྩེ་མོ་དང་། རོ་གསུམ་འཛིན་པ་དང་། ལྕེའི་རང་བཞིན་རྣམས་སོ། ། ལུས་ལ།
ལུས་དབང་དང་། རུས་པ་དང་། ཤ་དང་། ལྤགས་པ་དང་། རེག་བྱ་གསུམ་འཛིན་པ་རྣམས་སོ། ། གཟུགས་རྡོ་རྗེ་མའི་སྦྱང་གཞི་གཟུགས་ལ། གཟུགས་ཀྱི་ཡུལ་དང་། འགྱིང་ཞིང་རོལ་བའི་གཟུགས་དང་། ཆགས་པའི་གཟུགས་དང་། ཡིད་དུ་འོང་མི་འོང་བར་མའི་གཟུགས་དང་།
བྱ་བ་སྒྲུབ་པའི་གཟུགས་རྣམས་སོ། ། སྒྲ་ལ། རྣ་བའི་ནང་གི་དང་། ཆུ་ཀླུང་སོགས་ཀྱི་དང་། ལྕེ་རྐན་གྱི་དང་། ནགས་ཚལ་དང་རྫ་རྔ་ལ་སོགས་པའི་སྒྲ་རྣམས་དང་། ཡི་གེ་ཧཱུྃ་གི་ཞི་དྲག་གི་སྒྲ་རྣམས་སོ། ། དྲི་ལ། དྲི་སྤྱི་དང་། ཡན་ལག་གི་དྲི་དང་།
དྲི་གསུམ་གྱི་བྱེ་བྲག་གི་དྲི་དང་། རོའི་དྲི་དང་། དྲི་མི་ཟད་པ་རྣམས་སོ། རོ་ལ་མངར་བ་དང་། བསྐ་བ་དང་། ལན་ཚྭ་དང་། ཚ་སྐྱུར་དང་། ཁ་བ། རེག་བྱ་ལ། སྟན་གཅིག་ལ་གནས་པའི་དང་།
འཁྱུད་པའི་དང་། འོ་བྱེད་པའི་དང་། རྔུབ་པའི་དང་། དབང་པོ་གཉིས་སྦྱོར་བའི་རེག་བྱ་རྣམས་སོ། ། དུས་ཀྱི་འཁོར་ལོ་ལས། ཕུང་ཁམས་སོ་དྲུག ཐོད་པ་དུམ་བུ་བཅུ་གཉིས། སོ་སུམ་ཅུ་རྩ་གཉིས། སེན་མོ་ཉི་ཤུ་སྟེ། སྦྱང་གཞི་བརྒྱ་ཐམ་པའི་དབྱེ་བས་རིགས་བརྒྱའོ། །
འཕགས་པ་རིན་པོ་ཆེ་ནི། རིགས་ལྔ་པོ་རེ་རེ་ལ་ཡེ་ཤེས་ལྔ་ལྔར་ཕྱེ་བས་ཉེར་ལྔ་དེ་ལྷ་མོ་བཞིས་བསྒྱུར་བས་བརྒྱ་ཐམ་པའོ། ། ཞེས་གསུངས་སོ། ། རྙིང་མ་བ་ནི། བུདྡྷ་བཞི་བཅུ་ཞེ་གཉིས། ཁྲག་འཐུང་ལྔ་བཅུ་རྩ་བརྒྱད་དང་བརྒྱ་ཐམ་པའོ་ཞེས་འདོད་དེ། འོ་ན་སྦྱང་གཞིའི་དབྱེ་བས་དམ་པ་རིགས་བརྒྱར་འཇོག་པ་ཇི་ལྟར་ཞེ་ན། གཅིག་ལ་དཔེར་མཚོན་ན། གཟུགས་ལ་ཀུན་བརྟགས། རྣམ་བརྟགས།
ཆོས་ཉིད་གསུམ་དུ་ཕྱེ་ནས། གནས་སྐབས་ཀྱི་སྦྱང་གཞི་ནི། རྣམ་བརྟགས་ཀྱི་གཟུགས་ཏེ། མཚན་གཞི་ནི་གཟུགས་སུ་སྣང་བའི་རྣམ་རིག་གོ ། སྦྱང་བྱ་ནི་ཀུན་བརྟགས་པའི་གཟུགས་ཏེ། གཟུང་འཛིན་གཉིས་སོ། ། སྦྱོང་བྱེད་ནི་ཆོས་ཀྱི་དབྱིངས་ཀྱི་རང་བཞིན་རྣམ་པར་དག་པ། གཟུགས་སོགས་ཆོས་ཅན་སོ་སོ་དང་འབྲེལ་བ་དེ་ལ་གཞི་དུས་ཀྱི་དམ་པ་རིགས་བརྒྱ་ཞེས་བྱ། གནས་གྱུར་མཐར་ཐུག་པའི་ཚེ་ནི་འབྲས་དུས་ཀྱི་དམ་པ་རིགས་བརྒྱ་ཞེས་བྱ། དེའི་ཚེ་ན་ཀུན་རྫོབ་ཀྱི་ཆོས་ཅན་སོ་སོ་བ་རྣམས་དག་ཟིན་པའི་ཚེ་ནི།
ཆོས་ཅན་གྱི་སྒོ་ནས་རིགས་བརྒྱར་དབྱེ་བ་མེད་པས། སྐུ་གསུམ་དང་། ལྔ་དང་། གཅིག་པུར་བསྡུ་བའི་བྱེ་བྲག་གི་རིགས་གསུམ་དང་། ལྔ་དང་གཅིག་ཉིད་དོ། ། སྐབས་འདིར་ལེགས་བཤད་གསེར་གྱི་ཐུར་མར། མ་དག་པའི་ཕུང་པོ་ལྷར་བསྒོམ་པ་མ་ཡིན་ཏེ། དེ་དག་ནི་མ་རིག་པའི་དབང་གིས་བྱུང་བས་ཀུན་རྫོབ་ཀྱི་བདེན་པ་ཡིན་ལ། ལྷ་ནི་ཆོས་ཀྱི་དབྱིངས་ཀྱི་ཡེ་ཤེས་ལས་གྲུབ་པས། གནས་ཚུལ་ལ་དོན་དམ་པའི་བདེན་པར་གཞག་དགོས་པའི་ཕྱིར་ཞེས་གསུངས་པ་ལ།
མདོ་རྒྱུད་ལ་ལེགས་པར་མ་སྦྱངས་ཤིང་། ངེས་དོན་གྱི་ཆོས་ལ་སྐུར་པ་འདེབས་པ་དག ལུས་དཀྱིལ་གྱི་རྣམ་གཞག་མི་འཐད་པར་ཐལ། མ་དག་པའི་ལུས་འདི་ལྷར་སྒོམ་པ་མི་འཐད་པའི་ཕྱིར། ཞེས་དང་། ཡང་། ཕུང་པོ་སངས་རྒྱས་ལྔ་བདག་ཉིད། ། ཅེས་པ་འགལ་ལོ་ཞེས་ཟེར་རོ། ། དེ་སྐད་ཅེས་སྨྲ་བ་དེ་ལ། འདི་སྐད་ཅེས་བརྗོད་པར་བྱ་སྟེ།
ཚེ་དང་ལྡན་པ་དག་ཁྱེད་ཀྱིས་མ་ཐོས་པའི་ཆོས་ཀྱི་སྦྱིན་པ་འདི་སྦྱིན་གྱིས་དྲན་པ་རྣལ་དུ་ཕོབས་ལ་ཉོན་ཅིག མ་དག་པའི་ལུས་སངས་རྒྱས་སུ་སྒོམ་པ་ནི། སྤྲང་པོ་རྒྱལ་པོར་རློམ་པ་ལྟར་དོན་མེད་པ་ཡིན་ཏེ། སྤྱན་རས་གཟིགས་ཀྱིས་མཛད་པའི་འགྲེལ་ཆེན་དྲི་མེད་འོད་ལས། འོན་ཏེ་སྒོམ་པ་གོམས་པའི་དབང་གིས། ཕུང་པོ་དང་ཁམས་དང་སྐྱེ་མཆེད་ལ་སོགས་པ་དཀྱིལ་འཁོར་འཁོར་ལོའི་རྣམ་པར་གྱུར་ཏེ། དེ་ཉིད་ཀྱིས་ན་སངས་རྒྱས་ཉིད་དུ་ཡང་དེ་བཞིན་གཤེགས་པས་གསུངས་པ་མ་ཡིན་ནམ། ཞེས་པ་འགའ་ཞིག་གི་བསམ་པ་ལ་འབྱུང་བར་འགྱུར་ཏེ། དེའི་ཕྱིར་བརྗོད་པར་བྱའོ། ། འདིར་བྱིས་པའི་སྐྱེ་བོ་རྣམས་ཀྱིས་བརྗོད་པར་བྱ་བ་གང་ཡིན་པ།
གོམས་པའི་དབང་གིས་ཕུང་པོ་དང་། ཁམས་དང་། སྐྱེ་མཆེད་ལ་སོགས་པ་དཀྱིལ་འཁོར་ཀྱི་འཁོར་ལོའི་རྣམ་པར་གྱུར་ལ། དེ་ཉིད་ཀྱིས་ན་སངས་རྒྱས་ཉིད་དུ་ཡང་དེ་བཞིན་གཤེགས་པས་གསུངས་པ་དེ་ནི་མ་ཡིན་ཏེ། གང་གི་ཕྱིར་བསོད་ནམས་དང་ཡེ་ཤེས་ཀྱི་ཚོགས་མེད་པའི་ཕྱིར་རོ། ། འདིར་གལ་ཏེ་རྣལ་འབྱོར་པ་རྣམས་ཀྱིས་བསོད་ནམས་དང་ཡེ་ཤེས་ཀྱི་ཚོགས་མ་རྟོགས་པར། སྒོམ་པ་གོམས་པའི་དབང་གིས་ཕུང་པོ་དང་། ཁམས་དང་། སྐྱེ་མཆེད་ལ་སོགས་པ་དཀྱིལ་འཁོར་འཁོར་ལོའི་རྣམ་པར་འགྱུར་ཞིང་། རྣམ་པར་རྟོག་པའི་སྒོམ་པའི་དབང་གིས།
སངས་རྒྱས་ཉིད་དུ་ཡང་འགྱུར་ན། དེའི་ཚེ་བསོད་ནམས་དམན་པ་གཞན་ཞིག་ང་ནི་རྒྱལ་པོའོ། ། ཞེས་སེམས་པར་བྱེད་པ་དེ་ཡང་གོམས་པ་ལས་བསོད་ནམས་ཀྱི་ཚོགས་མ་རྟོགས་པར་རྒྱལ་པོར་འགྱུར་ཏེ། འདི་ནི་མཐོང་བ་ཡང་མེད་དོ། ། ཞེས་པ་ནས། དེའི་ཕྱིར་རུལ་པའི་ལུས་འདི་ནི་ལྷའི་སྐུར་བརྗོད་པར་མི་ནུས་ཏེ་སྙིང་པོ་མེད་པ་ཉིད་ཀྱི་ཕྱིར་རོ། ། ཞེས་དང་། ཡང་དེ་ཉིད་ལས། དེ་ལྟར་བརྗོད་པའི་རིམ་པས་བཅོམ་ལྡན་འདས་ཀྱི་གསུང་ཐོས་ཏེ། དེ་ལྟར་ནའང་སེམས་ཅན་རྣམས་ནི་བཅོམ་ལྡན་འདས་ཀྱིས་གསུངས་པ་ཟབ་ཅིང་རྒྱ་ཆེ་བའི་ཆོས་ཡོངས་སུ་བརྟགས་ནས་མི་འཛིན་ཞིང་།
སངས་རྒྱས་ཉིད་ཀྱི་སླད་དུ་བླ་མ་ཡོངས་སུ་བརྟགས་ནས་མི་བསྟེན་ཏེ་རྨོངས་པ་ཆེན་པོ་ཆགས་པས་ཟིལ་གྱིས་མནན་པར་གྱུར་པ། སྐྱེ་བ་འདི་ཉིད་ལ་བདག་ཅག་རྣམས་ཀྱི་རུལ་བའི་ལུས་སངས་རྒྱས་ཀྱི་སྐུར་འགྱུར་རོ་ཞེས་པའི་བསམ་པ་རྐམ་ཆགས་ཅན་རྣམས་མི་དགེ་བའི་བཤེས་གཉེན་དང་ཕྲད་པ་དང་། བླ་མ་དམ་པ་མ་ཡིན་པའི་མན་ངག་ལས་འདིར་རྣམ་པར་སྣང་མཛད་ལ་སོགས་པའི་བདུད་རྩི་ལྔ་དང་། གོ་ཀུ་ད་ཧ་ན་ལ་སོགས་པའི་ཤ་རྣམས་ནི་བཟའ་བ་རང་བཞིན་གྱིས་དག་པར་དེ་བཞིན་གཤེགས་པས་གསུངས་པ་སྟེ། ཞེས་པ་ནས། སྦྱང་བ་མ་བྱས་པ་དང་། རྒྱས་པ་མ་བྱས་པ་དང་། སྦར་བ་མ་བྱས་པ་དང་། བདུད་རྩིར་མ་བྱས་པའི་རྣམ་པར་སྣང་མཛད་ལ་སོགས་པ་རྣམས་ཟ་བར་བྱེད་དོ། ། བདུད་རྩི་ལྔ་པོ་དེ་རྣམས་ནི།
ཟ་བ་པོ་དེ་རྣམས་ལ་སངས་རྒྱས་ཀྱི་ཡོན་ཏན་སྟེར་བར་བྱེད་པ་སོགས་མི་འགྱུར་ཏེ། སངས་རྒྱས་ཀྱི་གསུང་མ་རྟོགས་པའི་ཕྱིར་རོ། ། ཞེས་པ་ནས་གང་དག་སྔགས་ཀྱི་སྟོབས་སམ། བསམ་གཏན་གྱི་སྟོབས་ཀྱིས་སྦྱང་བ་བྱས་པ་དང་། རྒྱས་པ་བྱས་པ་དང་། རབ་ཏུ་སྦར་བར་བྱས་པ་དང་བདུད་རྩིར་བྱས་པའི་དུག་རྣམས་ནི་དུག་མེད་པར་འགྱུར་བ་དང་། ཆང་རྣམས་ནི་འོ་མར་འགྱུར་བ་དང་། ཞེས་སོགས་རྒྱས་པར་གསུངས་པ་རྣམས་ཀྱིས་ཁྱེད་རྣམས་ཀྱི་འདོད་པ་ངན་པ་དེ་ལེགས་པར་སུན་ཕྱུང་ཟིན་པས། ད་ཕྱིན་ཆད་མཁས་པ་ལ་སྐྲག་ཤེས་པར་བྱས་ན་ལེགས་སོ། ། གཞན་ཡང་སྤྱོད་པ་བསྡུས་པའི་སྒྲོན་མ་ལས་ཀྱང་།
ལུས་རྣམ་པར་དབེན་པ་ལ་ཡང་ལྷའི་གཟུགས་མེད་དེ། ལུས་ནི་རྡུལ་ཕྲ་རབ་བསགས་པ་ཙམ་ཡིན་པའི་ཕྱིར་རོ། ། ངག་རྣམ་པར་དབེན་པ་ལ་ཡང་ལྷའི་རྣམ་པ་མེད་དེ། སྒྲ་རྣམས་ནི་བྲག་ཆ་ལྟ་བུ་ཡིན་པའི་ཕྱིར་རོ། ། སེམས་རྣམ་པར་དབེན་པ་མཐར་ཐུག་པ་དེར་ཡང་རྣམ་པ་ཐམས་ཅད་ཀྱི་མཆོག་དང་ལྡན་པའི་ལྷའི་སྐུའི་ངོ་བོར་རྙེད་པར་མི་འགྱུར་ཏེ། སེམས་ནི་སྣང་བ་ཙམ་ཡིན་པའི་ཕྱིར་རོ། ། རིགས་པ་འདིས་ནི་ཀུན་རྫོབ་ལ་བརྟེན་ནས་གནས་པ་རྙེད་པར་མི་འགྱུར་རོ། ། དེ་བས་ན་ཡེ་ཤེས་ཙམ་གྱིས་ལྷའི་ངོ་བོ་ཉིད་དུ་སྐྱེས་པ། སློབ་དཔོན་གྱི་ཞལ་སྔ་ནས་ལས་རྟོགས་པར་བགྱི་བར་འཚལ་ལོ། ། ཞེས་གསུངས་པ་ནི་འདིར།
འདི་ཡི་ལུང་རིགས་མན་ངག་རྣམས། ། བླ་མའི་ཞལ་ལས་ལེགས་པར་དྲིས། ། ཞེས་པ་དང་དོན་གཅིག་མོད། དེང་སང་ཁྱེད་ཅག་གི་བླ་མར་གྲགས་པ་རྣམས་ཀྱི་ཞལ་ནས་དེ་འདྲའི་ལེགས་བཤད་མི་འབྱུང་ངོ་། ། འདིས་ནི་གོ་ཊཱིཀ་པ། བླ་མེད་ཀྱི་སྐབས་སུ། ཀུན་རྫོབ་ཀྱི་སྣང་བ་ལྷར་བསྒོམ་པ་ཡིན་ནོ་ཞེས་ཟེར་བ་དེ་ཁེགས་ཤིང་། དེ་ཁེགས་པ་ན། འབྲེལ་མེད་བཞིན་དུ་དེའི་ཁ་ཕྱིར་འབྲང་བ་དག་གི་འདོད་པ་ཡང་ཁེགས་ཏེ། ཇི་སྐད་དུ།
དེ་ཉིད་ཀྱིས་ནི་འཛེམས་མེད་པར། ། མུན་སྤྲུལ་གང་ཅིའང་རུང་སྨྲ་བ། ། དེ་དག་ཀྱང་ནི་བསལ་བ་ཡིན། ། ཞེས་པ་ལྟར་རོ། ། ཡང་ལེགས་བཤད་གསེར་གྱི་ཐུར་མར། རང་ཉིད་འཁོར་ལོ་བདེ་མཆོག་ཡིན་ནས་བསྒོམ་པ་ཞེས་བྱ་བ་དེ་ཡང་། སྒོམ་པ་པོའི་བློ་ངོ་དབང་བཙན་པར་བྱས་པ་ཡིན་ཏེ། ཞེན་པས་ཞུགས་པས་འབྲེལ་བས་མི་སླུ་བ་འབྱུང་བའི་ཕྱིར། དཔེར་ན་བུམ་འཛིན་རྟོག་པའི་གཟུང་རྣམ་ལ་བུམ་པ་རང་མཚན་དུ་ཞེན་ནས་ཞུགས་པ་ལ་བརྟེན་ནས་མཐར་བུམ་པ་རང་མཚན་འཇུག་ཡུལ་དུ་བྱེད་པ་གཅིག་སྲིད་པ་བཞིན་ནོ། ། རང་ཉིད་འཁོར་ལོ་སྡོམ་པར་ཁས་ལེན་པ་དེ་གྲུབ་མཐའ་འཇོག་པའི་ཚེ་མ་ཡིན་ཏེ།
ལུང་དང་རིགས་པས་མི་འགྲུབ་པའི་ཕྱིར་དང་། དེ་ལྟར་ཁས་ལེན་པའི་དགེ་སློང་དེ་རང་ཉིད་བླུན་པོ་མངོན་པའི་ང་རྒྱལ་ཅན་ཡིན་ན་མ་གཏོགས། མི་ཆོས་བླ་མའི་བརྫུན་དུ་སྨྲ་བའི་ཕམ་པ་འབྱུང་བར་འདུལ་བ་ལུང་ལས་གསུངས་པའི་ཕྱིར་རོ། ། ཞེས་གསུངས་པ་ལ། མདོ་རྒྱུད་ལ་མ་སྦྱངས་ཤིང་ཤེས་རབ་ཞན་པ། ཚུལ་ཁྲིམས་འཆལ་བ། རང་གི་ཆོས་དང་། བླ་མ་མཐའ་དག་སྤངས་པས་མི་བཟད་པའི་གཡང་སར་ལྷུང་བ་ངོ་ཚ་དང་ཁྲེལ་མེད་པ་དག འདི་སྐད་ཅེས་རྒོལ་ཏེ། དེ་ནི་ཆོས་རྗེ་ཀུན་དགའ་དབང་ཕྱུག་པས།
གཞི་གྲུབ་ན་ཀྱེ་རྡོ་རྗེ་ཡིན་པས་ཁྱབ་བོ་ཞེས་གསུངས་པ་དེ་འགོག་པ་ཡིན་པས། རྡོ་རྗེ་སློབ་དཔོན་ལ་ཕམ་པས་སྐུར་པ་བཏབ་ན་རང་ཉིད་ལ་རྩ་བའི་ལྟུང་བ་དང་པོ་འབྱུང་བར་དོགས་སོ་ཞེས་ཟེར་རོ། ། འདི་ལྟ་བུ་ལ་ལུང་རིགས་ཀྱི་བྱེད་པ་འཇུག་པའི་གཞི་མེད་ཅིང་དེང་སང་བསྟན་པ་ཉམས་དམས་པས་འདི་ལྟ་བུ་ཡང་མཁས་པའོ་སྙམ་དུ་གཞན་དག་སེམས་ཤིང་། གང་ཕྱིར་ལུག་དང་རྨོངས་པའི་འཕྲེང་། ། གཅིག་སོང་རྗེས་སུ་ལྟུང་བ་ཉིད། ། ཅེས་པ་ལྟར། རྗེས་སུ་འཇུག་པ་ཡང་མང་དུ་སྣང་བས་འདིའི་རང་བཞིན་བསྟན་པར་བྱ་སྟེ། ཆོས་རྗེ་ཀུན་དགའ་བས་དེ་ལྟར་གསུང་བ་དེ་སྒོམ་པ་པོའི་བློ་ངོའི་དབང་བྱས་སོ། ། ཞེས་མ་སྨྲས་སམ། དྲན་པ་རྣལ་དུ་ཞོག་ཅིག
གཞན་ཡང་། ཁྱེད་ནི་ངོར་པའི་གྲུབ་མཐའ་སུན་ཕྱུང་ནས། ངོར་པར་ཁས་ལེན་པ་ཞིག་སྟེ། ཆོས་རྗེ་རྡོ་རྗེ་འཆང་གིས་ཀྱེ་རྡོ་རྗེའི་བསྟོད་པ་ཉི་ཤུ་པའི་རྣམ་བཤད་ལས། སོ་སོ་སྐྱེ་བོ་ལ་ཡོན་ཏན་དང་བཅས་པའི་སངས་རྒྱས་ཡོད་པར་འཆད་པ་ནི་མ་ཡིན་ཏེ། དུས་ཀྱི་འཁོར་ལོའི་འགྲེལ་ཆེན་ཉིད་དུ། རྡོ་རྗེ་སེམས་དཔའ་སྟོབས་བཅུ་པར་གྱུར་པ་སྒྲིབ་པ་དང་བཅས་པ། ཤེས་རབ་ཡོངས་སུ་དག་པ་ནི་འགའ་ཡང་མེད་དོ། ། འོན་ཀྱང་ཐམས་ཅད་མཁྱེན་པའི་ལམ་ཉམས་པ་དེ་ནི་ལོག་པའི་ང་རྒྱལ་གྱིས་མནན་པར་གྱུར་པ་ན། བདག་ཀྱང་རྡོ་རྗེ་སེམས་དཔའ་སྟོབས་བཅུ་པའོ་ཞེས་དེ་ལྟར་རློམ་པར་བྱེད་དོ།
འདི་ནི་སྟོབས་བཅུ་པ་མིན་ཏེ། སྟོབས་བཅུའི་འགལ་ཟླ་རྨོངས་པ་ཆེན་པོའོ། ། འདིར་རྣལ་འབྱོར་པ་འདིའི་སངས་རྒྱས་ཉིད་ནི་སྔོན་མེད་པ་ཤིན་ཏུ་རྨད་དུ་བྱུང་བ་ཆེན་པོ་སྟེ། སྒྲིབ་པ་ཐམས་ཅད་ལྡན་པའི་ཕྱིར་རོ། ། ཞེས་དང་། རྣལ་འབྱོར་ཡང་དག་པར་རྫོགས་པའི་སངས་རྒྱས་སུ་མི་འགྱུར་ཏེ། གང་གི་ཕྱིར་ཆོས་ཀྱི་འཁོར་ལོ་བསྐོར་བ་མེད་པའི་ཕྱིར་དང་། དེ་བཞིན་གཤེགས་པས་ལུང་བསྟན་པ་མེད་པའི་ཕྱིར། ཞེས་སོགས་དུ་མ་གསུངས་པ་རྣམས་དང་འགལ་བའི་སྐྱོན་དུ་འགྱུར་རོ། ། ཞེས་གསུངས་པ་འདི་རྣམས་ཁས་ལེན་ནམ་མི་ལེན།
མི་ལེན་ན་ངོར་པའི་ནང་ནས་བུད་ཅིག ལེན་ན་རྒོལ་བ་ཁྱོད་རང་གཞི་གྲུབ་བམ་མ་གྲུབ། མ་གྲུབ་ན་ཀུན་རྫོབ་བདེན་པ་རྣམ་པ་ཐམས་ཅད་དུ་གཞི་གྲུབ་པར་ཁས་བླངས་པ་དང་འགལ་ལོ། ། གྲུབ་ན། སྔོན་མེད་པའི་སངས་རྒྱས་སུ་ཐལ། སྒྲིབ་པ་དང་བཅས་པའི་སངས་རྒྱས་ཡིན་པའི་ཕྱིར། དེར་ཐལ། སྒྲིབ་པ་དང་བཅས་པ་གང་ཞིག སངས་རྒྱས་ཡིན་པའི་ཕྱིར་རོ། ། དང་པོ་མ་གྲུབ་ན།
སྒྲིབ་པ་ཅི་ལ་ཟེར་མ་ཤེས་པར་ཟད་དོ། ། ཕྱི་མ་མ་གྲུབ་ན་དེར་ཐལ། ཀྱེ་རྡོ་རྗེ་ཡིན་པའི་ཕྱིར་ཏེ་གཞི་གྲུབ་པའི་ཕྱིར་རོ། ། གསུམ་ཆར་ཁས་བླངས་སོ། ། ཡང་འདིས་གཞི་གྲུབ་ན་ཀྱེ་རྡོ་རྗེ་ཡིན་དགོས་པའི་དོན། གཞི་གྲུབ་ན་བདེན་མེད་ཡིན་པས་ཁྱབ་པ་ལ་བྱེད་དོ་ཞེས་ཟེར་བ་ནི་སྦྱོར་སྨྱོན་མ་ཆགས་པའི་རྣམ་འགྱུར་ཏེ་མོ་གཤམ་གྱི་བུ་ཆོས་ཅན། ཀྱེ་རྡོ་རྗེ་ཡིན་པར་ཐལ། བདེན་མེད་ཡིན་པའི་ཕྱིར། གསུམ་ཆར་ཁས་བླངས་སོ། ། དེས་ན་རྗེ་བཙུན་གྱིས།
ཀྱེ་རྡོ་རྗེ་དེ་གཉིས་མེད། ཡེ་ཤེས་དེ་ནི་དེ་བཞིན་གཤེགས། ཞེས་བཤད་བཞིན་དུ། དེའི་དོན་བདེན་མེད་ལ་འཆད་པ་ནི། ། རང་ཉིད་བླུན་པ་གོ་བར་བྱེད་པའོ། ། བརྒྱ་ཕྲག་བླུན་པོས་བཀུར་བའི་ཁྲིར་འཁོད་ཅིང་། ། བསོད་ནམས་གདུགས་ཀྱི་བསིལ་ཡབ་བཟུང་གྱུར་ནས། ། གཞན་ལ་སྨོད་པའི་ལྕེ་བདེ་ལྷུན་གྲུབ་ཀྱང་། ། ལུང་དང་རིགས་པའི་དོན་གྱི་ཁོག་སྟོང་བཞིན། ། ཞེས་སྨྲས་སོ། །
གསུམ་པ། ལྟ་བའི་ཡུལ་དང་ཀུན་རྫོབ་གཅིག་ཏུ་འཁྲུལ་བར་བསྟན་པས་མཇུག་བསྡུ་བ་ནི། རྒྱུ་མཚན་དེས་ན། ཀུན་རྫོབ་ནི་མ་རིག་པའི་དབང་གིས་སྣང་བ་ཡིན་པས་དེའི་ལྡོག་པ་དང་། ལྷ་ནི་ཡེ་ཤེས་ལས་གྲུབ་པ་ཡིན་པས་དེའི་ལྡོག་པ་སོ་སོར་མ་ཕྱེད་པས་གསང་སྔགས་རྙིང་མའི་ཀུན་རྫོབ་ཀུན་ལྟ་བ་དང་གཅིག་ཏུ་འཁྲུལ་པའི་རྒྱུ་མཚན་དེ་ལྟར་ཡིན་ནོ། ། འདིར་བསམ་ཡས་པ་དང་། སྤོས་ཁང་པ། དེས་ན་ཀུན་རྫོབ་ལྡོག་པ་དང་། ། ལྟ་བའི་ལྡོག་པ་མ་ཕྱེད་པས། ཞེས་འདོན་ནོ། །
གཞུང་ཕལ་ཆེར་ལ་ལྷའི་ལྡོག་པ་མ་ཕྱེད་པས། ཞེས་འབྱུང་ངོ་། ། གཉིས་པ། ཁྱད་པར་ཅན་ཐེག་པ་རིམ་དགུ་ཉིད་དགག་པ་ལ། གསང་སྔགས་གསར་རྙིང་གི་འདོད་ཚུལ་སོ་སོར་བཤད་པས་དོན་གྱི་ཁོག་ཕུབ། དེས་ན་རྣལ་འབྱོར་བཞི་ཐེག་པའི་རིམ་པར་མི་འཐད་པས་སྐབས་ཀྱི་དོན་བརྗོད། བརྗོད་བྲལ་གྱི་ལྟ་བ་གཅིག་ཉིད་ལ་བཟང་ངན་གྱི་རིམ་པར་འདོད་པ་མཁས་པའི་དགོངས་པ་མ་ཡིན་པར་བསྟན་པས་མཇུག་བསྡུ་བའོ། ། དང་པོ་ནི། གསང་སྔགས་སྔ་འགྱུར་བ་རྣམས་ནི་རྣལ་འབྱོར་དང་། རྣལ་འབྱོར་ཆེན་པོ་དང་།
རྗེས་སུ་རྣལ་འབྱོར་དང་། ཤིན་ཏུ་རྣལ་འབྱོར་ཞེས་བྱ་བ་རྣམ་པ་བཞི་ཡོད་པ་དེ། ཐེག་པའི་རིམ་པ་ཡིན་ནོ་ཞེས་ཟེར་ཞིང་། ཤིན་ཏུ་རྣལ་འབྱོར་ནི་ཐེག་པ་རིམ་པ་དགུའི་ཡང་རྩེ་ཡིན་པས་བཟང་བར་འདོད་ལ་དེ་ཡང་རྫོགས་པ་ཆེན་པོ་དང་དོན་གཅིག་པར་འདོད་དོ། ། གསང་སྔགས་ཕྱི་འགྱུར་བ་རྣམས་ནི། གསང་བ་འདུས་པ་སོགས་ལས། རྣལ་འབྱོར་དང་། ཤིན་ཏུ་རྣལ་འབྱོར་དང་། རྗེས་སུ་རྣལ་འབྱོར་དང་། རྣལ་འབྱོར་ཆེན་པོ་ཞེས་བྱ་བ་འདི་དག་བསྐྱེད་རྫོགས་ཀྱི་ཏིང་ངེ་འཛིན་གྱི་རིམ་པ་ཡིན་གྱི།
རྒྱུད་སྡེ་དང་ཐེག་པའི་རིམ་པར་མི་བཞེད་དོ། ། དེ་ཡང་གཤིན་རྗེ་དགྲ་ནག་གི་ལེའུ་བཅུ་བདུན་པ་ལས། རྡོ་རྗེ་སེམས་དཔའ་རྫོགས་པ་ཡིན། ། རྣལ་འབྱོར་ཡིན་པར་འདི་ལྟར་འདོད། ། དེའི་རྒྱུ་མཐུན་ལྷ་ཡི་སྐུ། ། རྗེས་ཀྱི་རྣལ་འབྱོར་ཡིན་པར་གྲགས། ། འཁོར་ལོ་ཐམས་ཅད་ཡོངས་རྫོགས་པ། ། ཤིན་ཏུ་རྣལ་འབྱོར་ཡིན་པར་གྲགས། ། སྐུ་དང་གསུང་དང་ཐུགས་རྣམས་དང་། ། ལྷའི་མིག་སོགས་བྱིན་རླབས་དང་། །
ཡེ་ཤེས་འཁོར་ལོ་གཞུག་པ་དང་། ། བདུད་རྩི་མྱང་བ་དག་དང་ནི། ། མཆོད་དང་བསྟོད་པ་ཆེན་པོ་དག ། རྣལ་འབྱོར་ཆེན་པོ་ཞེས་བྱའོ། ། ཞེས་གསུངས་པས་སོ། ། འདིར་གསང་སྔགས་གསར་རྙིང་གི་ཐ་སྙད་ནི་བོད་ལ་གྲགས་པ་ཙམ་ཡིན་ལ། དེ་ཡང་སློབ་དཔོན་སྤྲུལ་པའི་སྐུ་པདྨ་འབྱུང་གནས་ཀྱི་ཐུགས་ལས་འགྱུར་བ་རྣམས་དང་། ལོ་ཙཱ་བ་རིན་ཆེན་བཟང་པོ་མ་བྱོན་གོང་དུ་བསྒྱུར་བ་རྣམས་ལ་རྙིང་མ་དང་སྔ་འགྱུར་ཞེས་གྲགས་ཤིང་། དེ་ཚུན་ཆད་དུ་ལོ་པཎ་རྣམས་ཀྱིས་རྒྱ་དཔེ་ལས་བསྒྱུར་བའི་གསང་སྔགས་ལ་གསར་མར་གྲགས་སོ། ། དེ་ཡང་བླ་མེད་ཀྱི་དབང་དུ་བྱས་ཀྱི་མདོ་དང་རྒྱུད་སྡེ་འོག་ལ་གསར་རྙིང་གཉིས་སུ་ཕྱེ་བ་མེད་དོ། །
རྒྱས་པར་ནི་གསེར་གྱི་ཐུར་མ་དང་། ངེས་དོན་རབ་གསལ་རྣམས་སུ་བལྟ་བར་བྱའོ། ། གཉིས་པ། དེས་ན་རྣལ་འབྱོར་བཞི་ཐེག་པའི་རིམ་པར་མི་འཐད་པས་སྐབས་ཀྱི་དོན་བརྗོད་པ་ནི། དེས་ན་རྒྱུད་སྡེ་བཞི་པོ་ཡི་རྣལ་འབྱོར་དང་། རྣལ་འབྱོར་ཆེན་པོ་དང་། རྣལ་འབྱོར་བཞིའི་རྣལ་འབྱོར་ཆེན་པོ་ནི་མི་གཅིག་གོ་སྟེ། སྔ་མ་ནི་རྒྱུད་སྡེའི་རིམ་པ་ཡིན། ཕྱི་མ་གཉིས་ནི་ཏིང་ངེ་འཛིན་གྱི་རིམ་པ་ཙམ་ཡིན་པའི་ཕྱིར་རོ། ། དཔེར་ན་ཀླུ་ཆེན་པོ་པདྨ་དང་།
པདྨ་ཆེན་པོ་ཞེས་བྱ་བ་དང་། མེ་ཏོག་པདྨ་དང་། པདྨ་ཆེན་པོ་ཞེས་བྱ་བ་གཉིས་མིང་མཐུན་པ་སྟེ་གཅིག་ན་ཡང་དོན་མི་གཅིག་སྟེ། སྔ་མ་ཀླུ་ཡིན་ཞིང་། ཕྱི་མ་མེ་ཏོག་ཡིན་པས་སོ། ། དེས་ན་གསང་སྔགས་གསར་མ་ལ། རྣལ་འབྱོར་ཆེན་པོའི་རྒྱུད་ཀྱི་ལྟག་ན་དེ་བས་ལྷག་པའི་རྒྱུད་སྡེ་ཨ་ཏི་ཡོ་ག་ཞེས་བྱ་བ་མེད་ལ། ཏིང་ངེ་འཛིན་བསྒོམ་པའི་དམིགས་པ་ཉིད་ཀྱང་ནི་རྣལ་འབྱོར་ཆེན་པོའི་གོང་ན་མེད་དོ། ། དེ་ལས་སྐྱེས་པའི་ཡེ་ཤེས་ནི་ཆོས་ཉིད་དང་དབྱེར་མི་ཕྱེད་པས་བློའི་ཡུལ་མ་ཡིན་པའི་ཕྱིར་སྤྲོས་པ་མེད། ཚིག་གི་ཡུལ་མ་ཡིན་པས་བརྗོད་པ་དང་བྲལ་བས་ན་ཐེག་པའི་རིམ་པར་མི་བཞེད་དོ། །
དེའི་རྒྱུ་མཚན་ཐེག་པའི་རིམ་པ་ནི་ཀུན་རྫོབ་ཀྱི་རྣམ་གཞག་ཡིན་པས་སོ། ། ལུགས་འདི་ལེགས་པར་ཤེས་པར་གྱུར་ན། ཨ་ཏི་ཡོ་གའི་ལྟ་བ་ཡང་ཡེ་ཤེས་ཀྱི་རིམ་པ་ཡིན་གྱི་ཐེག་པའི་རིམ་པ་མ་ཡིན་ནོ། ། འདིར་ཕྱོགས་སྔ་མས་ཨ་ཏི་ཡོ་ག་དང་། རྫོགས་པ་ཆེན་པོ་དོན་གཅིག་པར་བཞེད་པ་ཡིན་གྱི། རང་ལུགས་ལ་ནི་མ་ཡིན་ཏེ། རང་ལུགས་ལ་ཨ་ཏི་ཡོ་ག་ལ་རྫོགས་ཆེན་གྱི་ཐ་སྙད་མི་མཛད་པས་སོ། ། ཕྱོགས་སྔ་མས་ནི། རྒྱ་གར་སྐད་དུ་མ་ཧཱ་སནྟི་ཞེས་པ་ཡོད་པར་བཞེད་ཅིང་དུས་ཕྱིས་མཁན་ཆེན་གཞོན་ནུ་དཔལ་བས། འཇམ་དཔལ་ཞལ་ལུང་ནས་རྫོགས་ཆེན་གྱི་ཐ་སྙད་རྙེད་དོ་ཞེས་ཀྱང་གསུང་ངོ་། །
ཡང་བསྟན་བཅོས་མཛད་པ་འདིས་རྫོགས་ཆེན་ལྟ་བའི་ཆ་ནས་འཁྲུལ་བར་བཞེད་པ་ནི་མ་ཡིན་ཏེ། རྫོགས་ཆེན་པ་དག་ནི་ལྟ་བ་ཁས་ལེན་དང་བྲལ་བ། སྒོམ་པ་ཡིད་བྱེད་དང་བྲལ་བ། འབྲས་བུ་རེ་དོགས་དང་བྲལ་བ། ཞེས་གསུངས་ཤིང་། ལྟ་བ་དངོས་གཞིའི་ཚེ་ན། སྔོན་གྱི་མན་ངག་ཁུངས་ཐུབ་ཐམས་ཅད་ནས་དེ་ལྟར་འབྱུང་བའི་ཕྱིར། གསུམ་པ། བརྗོད་བྲལ་གྱི་ལྟ་བ་གཅིག་ཉིད་ལ་བཟང་ངན་གྱི་རིམ་པ་འདོད་པ་མཁས་པའི་དགོངས་པ་མ་ཡིན་པར་བསྟན་པས་མཇུག་བསྡུ་བ་ནི། བརྗོད་བྲལ་གྱི་ཡེ་ཤེས་བརྗོད་བྱ་ཐེག་པའི་རིམ་པར་བྱས་པ་ནི་མཁས་གྲུབ་པདྨ་འབྱུང་གནས་ཀྱི་དགོངས་པ་མ་ཡིན་པར་ཤེས་པར་བྱ་སྟེ།
རྡོ་རྗེ་སྙིང་འགྲེལ་ལས། སངས་རྒྱས་པ་ཡི་བཞི་པ་དང་། ། ཐུབ་པའི་དགོངས་པ་ལྔ་པ་མེད། ། ཅེས་ཐེག་པ་གསུམ་ཁོ་ན་དང་། གྲུབ་མཐའ་བཞི་ཁོ་ནར་གསུངས་པས། སློབ་དཔོན་ནི་མདོ་རྒྱུད་ཀྱི་དགོངས་པ་བཞིན་དུ་བཞེད་པའི་ཕྱིར་རོ། ། རྒྱུ་མཚན་དེས་ན་ཐོས་པ་དང་བསམ་པས་སྒྲོ་འདོགས་གཅོད་པའི་ལྟ་བ་ནི། དབུ་མ་ཡན་ཆད་བླ་མེད་ཀྱི་བར་ཐམས་ཅད་མཐུན་པ་དེའི་ཕྱིར། སྒྲོ་འདོགས་གཅོད་པའི་ལྟ་བའི་ལུང་སྦྱོར་ཀུན་ཕ་རོལ་ཏུ་ཕྱིན་པའི་མདོ་ལས་གསུངས་པ་བཞིན་སྔགས་མཚན་ཉིད་ཐམས་ཅད་དུ་མཛད་དོ། སྤྱོད་བསྡུས་ལས།
ཇི་སྐད་དུ། བཅོམ་ལྡན་འདས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་བརྒྱད་སྟོང་པའི་དགེ་བའི་བཤེས་གཉེན་གྱི་ལེའུ་ལས། རབ་འབྱོར་གྱིས་གསོལ་བ། བཅོམ་ལྡན་འདས་གལ་ཏེ་ཆོས་ཐམས་ཅད་དབེན་པ་དང་། སྟོང་པ་ལགས་ན་བཅོམ་ལྡན་འདས། ཇི་ལྟར་ན་སེམས་ཅན་གྱི་ཀུན་ནས་ཉོན་མོངས་པ་འབྱུང་བར་འགྱུར། ཇི་ལྟར་ན་རྣམ་པར་བྱང་བར་འགྱུར། བཅོམ་ལྡན་འདས་དབེན་པ་ནི་ཀུན་ནས་ཉོན་མོངས་པར་ཡང་མི་འགྱུར། རྣམ་པར་བྱང་བར་ཡང་མི་འགྱུར་རོ། ། ཞེས་སོགས་མདོའི་ལུང་དྲངས་པས་སོ། །
ལྟ་བ་དེ་རྟོགས་པའི་ཐབས་ལ་ནི། ཕ་རོལ་ཏུ་ཕྱིན་པ་དང་སྔགས་ཀྱི་ཐེག་པ་ལ་ཟབ་མི་ཟབ་ཀྱི་རིམ་པ་ཡོད་པ་ཡིན་ནོ། ། བསམ་ཡས་པའི་ཊཱི་ཀར། ཐེག་པའི་རིམ་པ་ཡོད་མ་ཡིན། ། ཞེས་པའི་འབྲུ་བསྣན་པ་ནི་འཐད་པར་མ་མཐོང་ངོ་། ། གཉིས་པ། ཁྱད་པར་ཡོད་པ་རྒྱུད་སྡེ་བཞིའི་རིམ་པ་ལ་ལོག་རྟོག་དགག་པ་ལ། མཚམས་སྦྱར་ཞིང་བྱ་རྒྱུད་རང་རྐང་ལ་བདག་བསྐྱེད་མེད་པ་མདོར་བསྟན། བདག་བསྐྱེད་གསུངས་པའི་དགོངས་པ་བཤད་པས་རྩོད་པ་སྤང་། བདག་བསྐྱེད་ཡོད་པ་ལ་ལུང་གི་གནོད་བྱེད་བརྗོད་པས་རྒྱས་པར་བཤད།
ཞར་ལ་རྒྱུད་སྡེ་གཞན་གསུམ་གྱི་སྒྲུབ་པ་བྱེད་ཚུལ་བཤད། དེས་ན་གྲུབ་མཐའ་དང་རྒྱུད་སྡེའི་ཁྱད་པར་ལ་བསླབ་དགོས་པའོ། ། དང་པོ་ནི། རྒྱུད་སྡེ་བཞིའི་སྒྲུབ་པ་བསྐྱེད་རིམ་སོགས་བསྒོམ་པ་ཡང་། རང་རང་གི་གཞུང་བཞིན་མ་འཁྲུལ་བར་བྱ་དགོས་ཏེ། ཕན་ཚུན་འཁྲུལ་ཞིང་འཆོལ་བར་བྱས་ན་དངོས་གྲུབ་རིང་བའི་ཕྱིར། དེ་ཡང་དཔེར་ན་བྱ་བའི་རྒྱུད་རང་རྐང་ལ་བདག་བསྐྱེད་མེད་དེ། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། འཇིགས་པར་དམིགས་ཤིང་ཤིན་ཏུ་གཙང་སྦྲ་བྱེད་པ་དང་། ཡེ་ཤེས་སེམས་དཔའི་བདེ་བ་དམ་པ་མེད་པ་དང་།
བདག་ཉིད་ལྷའི་སྙེམ་པ་མེད་པ་དང་། རྨད་དུ་བྱུང་བའི་སྤྱོད་ཡུལ་མ་ཡིན། སྐྱོན་གྱི་རྒྱུའི་རྟོག་པས་རབ་ཏུ་སྤྱོད་པས་སྒྲུབ་པ་བྱེད་པ་ནི་བྱ་བའི་རྒྱུད་ལ་བཞུགས་སོ། ། ཞེས་གསུངས་པའི་ཕྱིར། བོད་ཕྱི་མ་ཁ་ཅིག བྱ་རྒྱུད་ལ་བདག་བསྐྱེད་ཡོད་པའི་ཤེས་བྱེད་དུ། བསམ་གཏན་ཕྱི་མའི་འགྲེལ་པར་རང་གི་ལྷའི་གཟུགས། ཞེས་གསུངས་པས་སོ། ། ཞེས་ཟེར་བ་ནི་མི་འཐད་དེ། རང་གི་མདུན་དུ་བྲིས་སྐུ་ལྷར་སྒོམ་པའི་ཚེ་མདུན་བསྐྱེད་ཀྱི་ལྷ་དེ་ཉིད་རང་གི་ལྷ་ཡིན་པའི་ཕྱིར།
རྣམ་སྣང་མངོན་བྱང་ལས། རང་གི་ལྷ་ཞེས་པ་བདག་བསྐྱེད་ཀྱི་ལྷ་ལ་བཤད་པས་སོ་ཞེས་ཟེར་བ་ཡང་མི་འཐད་དེ། དེ་གཉིས་རྒྱུད་སྡེ་གོང་འོག་ཐ་དད་པའི་ཕྱིར་རོ། ། ཡང་སྐབས་འདིར་གོ་ཊཱིཀ་ལས། དགེ་ལྡན་པ་དག བྱ་རྒྱུད་ལ་བདག་བསྐྱེད་ཡོད་པའི་ཤེས་བྱེད་དུ། སློབ་དཔོན་སངས་རྒྱས་གསང་བས་བསམ་གཏན་ཕྱི་མའི་འགྲེལ་པར། བྱ་རྒྱུད་ལ་བདག་བསྐྱེད་ཡོད་པར་བཤད་པ་དང་འགལ་ལོ་ཞེས་ཟེར་བ་ལ། སློབ་དཔོན་དེས་བྱ་སྤྱོད་གཉིས་ཀ་ལ་སྤྱོད་རྒྱུད་ཀྱི་ཉམས་ལེན་སྦྱར་བར་བཞེད་ནས་བདག་བསྐྱེད་ཡོད་པར་བཤད་པས་སྐྱོན་མེད་དོ་ཞེས་དང་། ཡང་རེ་འགའ་སློབ་དཔོན་དེས་བྱ་སྤྱོད་གཉིས་ཀ་བྱ་རྒྱུད་ཀྱི་ཉམས་ལེན་དང་སྦྱར་ནས་བདག་བསྐྱེད་མེད་པར་འདོད་པའི་ཕྱིར།
ཞེས་འགལ་འདུ་འབའ་ཞིག་ཁས་བླངས་ནས། འདི་ནི་ཁོ་བོ་འབའ་ཞིག་གིས་རྟོགས་སོ་ཞེས་ང་རྒྱལ་སྨྲ་བར་བྱེད་དོ། ། འོ་ན་བྱ་རྒྱུད་ཀྱི་བསྐྱེད་རིམ་ཇི་ལྟར་བསྒོམ་ཞེ་ན། དོན་ཞགས་དང་། རྣམ་རྒྱལ་ལ་སོགས་པའི་བྲིས་སྐུ་ལྷར་བསྐྱེད་དེ་དེ་ལ་མཆོད་ནས་དངོས་གྲུབ་ཀྱི་དོན་དུ་གསོལ་བ་འདེབས་པ་ཡིན་ནོ། ། གཉིས་པ། བདག་བསྐྱེད་གསུངས་པའི་དགོངས་པ་བཤད་པས་རྩོད་པ་སྤང་བ་ནི། འོ་ན་སློབ་དཔོན་ལྷན་ཅིག་སྐྱེས་པའི་རོལ་པས་དོན་ཞགས་དང་། སློབ་དཔོན་ཛེ་ཏཱ་རིས་རྣམ་རྒྱལ་དང་། སློབ་དཔོན་ཀླུ་སྒྲུབ་ཀྱིས་སྤྱན་རས་གཟིགས་ཕྱག་སྟོང་སྤྱན་སྟོང་གི་སྒྲུབ་ཐབས་མཛད་པ་དང་།
དགེ་སློང་མ་དཔལ་མོས་སྤྱན་རས་གཟིགས་བཅུ་གཅིག་ཞལ་གྱི་སྒྲུབ་ཐབས་མཛད་པ་དང་། སློབ་དཔོན་ཙནྡྲ་གོ་མིས་གདུགས་དཀར་དང་། ཤནྟི་པ་དང་ཛེ་ཏཱ་རིས་གྲྭ་ལྔ་དང་། ཇོ་བོ་རྗེས་གཙུག་ཏོར་དྲི་མེད་ཀྱི་སྒྲུབ་ཐབས་མཛད་པ་དང་། སྒྲུབ་ཐབས་རྒྱ་མཚོ་དང་། ཕྱེད་དང་ཉིས་བརྒྱ་པ་དང་། བརྒྱ་རྩ་རྣམས་སུ་བྱ་རྒྱུད་ཀྱི་ལྷ་ལ་ཡང་། བདག་བསྐྱེད་ཡོད་པའི་སྒྲུབ་ཐབས་མཛད་པ་དང་འགལ་ལོ་ཞེ་ན། སྔ་མ་གཉིས་ནི། རྣལ་འབྱོར་གྱི་གདུལ་བྱ་ལ་ལྷ་བྱ་རྒྱུད་ཀྱི་ལྷ་ཡིན་ཀྱང་།
སྒྲུབ་ཐབས་རྣལ་འབྱོར་རྒྱུད་ཀྱི་རྗེས་སུ་འབྲངས་ནས་བླ་མའི་མན་ངག་གིས་རྣལ་འབྱོར་རྒྱུད་དེའི་ལུགས་བཞིན་མཛད་པ་ཡིན་པ་དང་། ཕྱི་མ་རྣམས་ནི་གསང་སྔགས་བླ་མེད་ཀྱི་གདུལ་བྱ་ལ་ལྷ་བྱ་རྒྱུད་ཀྱི་ལྷ་ཡིན་ཀྱང་བླ་མེད་ཀྱི་སྒྲུབ་ཐབས་ལྟར་མཛད་པ་ཡིན་ནོ། ། དེས་ན་བྱ་རྒྱུད་ཀྱི་ལྷ་ལ་རྒྱུད་སྡེ་བཞི་ཀའི་སྒྲུབ་ཐབས་འབྱུང་བ་མི་འགལ་མོད། གོ་ཊཱིཀ་པ་སོགས་བྱ་རྒྱུད་རྒྱུད་སྡེ་བཞི་ཀར་བཀྲལ་བ་ཞེས་པའི་ཐ་སྙད་བྱེད་པ་ནི་མི་ལེགས་ཏེ། དེ་ལྟར་བྱས་ན་རྒྱུད་སྡེ་བཞིའི་སྒྲུབ་པ་འཁྲུལ་པར་བྱས་པའི་ཉེས་པར་འགྱུར་རོ། ། གསུམ་པ། བདག་བསྐྱེད་ཡོད་པ་ལ་ལུང་གི་གནོད་བྱེད་བརྗོད་པས་རྒྱས་པར་བཤད་པ་ནི། བྱ་རྒྱུད་ཀྱི་ལྷ་ལ་རྒྱུད་སྡེ་གོང་མའི་སྒྲུབ་ཐབས་བདག་བསྐྱེད་ཡོད་པ་དེ་ལྟར་བྱེད་ན་སྨྱུང་གནས་བྱར་མེད་དེ། བདག་ཉིད་ལྷ་རུ་བསྐྱེད་པ་ལ་མཆོད་ན་བསོད་ནམས་དང་། བརྙས་ན་སྡིག་པར་འགྱུར་བའི་ཕྱིར།
གལ་ཏེ་བྱ་རྒྱུད་རང་རྐང་ལྟར་སྨྱུང་གནས་བྱེད་པར་འདོད་ན། རང་ཉིད་ཐ་མལ་པའི་ང་རྒྱལ་གྱིས་བྲིས་སྐུ་གཞུང་ནས་འབྱུང་བའི་ཆོ་ག་བཞིན་དུ་བྲིས། རྗེ་དཔོན་ལ་འབངས་ཀྱིས་ཞུ་བ་བཞིན་དུ་དངོས་གྲུབ་བླང་བར་བྱའོ། ། དེ་ལ་ནི་ཤ་ཆང་དང་བཅས་པའི་གཏོར་མ་མེད་དེ། དོན་ཡོད་ཞགས་པ་ལས། ཤ་ཁྲག་མེད་པའི་གཏོར་མ་ཞེས་བཤད་པས་སོ། ། དོན་ཡོད་ཞགས་པའི་གཞུང་ལས། ཁྲག་མེད་པའི་གཏོར་མ་ཤ་དང་བཅས་པ། ཞེས་བཤད་པ་ནི་འགྱུར་མ་དག་པའོ། ། ཞེས་ཊཱི་ཀ་བྱེད་པ་སྔ་མ་དག་འཆད་དོ། །
ཡང་གླ་རྩི་ལ་སོགས་པ་སྲོག་ཆགས་དང་འབྲེལ་བའི་མཆོད་པ་ཐམས་ཅད་ཀྱང་སྤང་དགོས་ཏེ། གསང་བ་སྤྱི་རྒྱུད་ལས། སྲོག་ཆགས་ཡན་ལག་རྣམ་སྤངས་པ། ། ཞེས་གསུངས་སོ། ། གུ་ལང་ནི་དབང་ཕྱུག་ཆེན་པོ་སྟེ་དེས་མཚོན་པའི་འཇིག་རྟེན་པའི་ལྷ་ཁྱབ་འཇུག་ལ་སོགས་པ་མཆོད་པའི་ལྷག་མ་དང་། གཏོར་མའི་ཁ་ཟས་འདིར་མི་བཟའ་སྟེ། དཔུང་བཟང་ལས། གུ་ལང་མཆོད་པའི་ལྷག་མ་མི་བཟའ་ཞིང་། ། ཞེས་གསུངས་པའི་ཕྱིར། ཡེ་ཤེས་ཀྱི་ལྷ་ལ་ཕུལ་པའི་དམན་མ་དང་།
སོགས་པས་ཕྱག་མཚན་དང་འདྲ་བའི་བཟའ་བཅའ་རྣམས་ཟ་བ་དང་འགོམ་པ་གཉིས་ཀ་བཀག་སྟེ། ལེགས་པར་གྲུབ་པ་ལས། ། མཚོན་ཆ་འདྲ་བ་ཐམས་ཅད་དང་། ། དེ་བཞིན་སེམས་ཅན་འདྲ་བ་དང་། ། ཕྱག་རྒྱ་སྣ་ཚོགས་འདྲ་བ་དག ། བཟའ་བར་མི་བྱ་འགོམ་མི་བྱ། ། སྒྲུབ་པ་པོ་ནི་བློ་ཅན་གྱིས། ། དམན་རྣམས་སྨད་པར་མི་བྱ་སྟེ། ། མི་གཙང་བས་ཀྱང་རེག་མི་བྱ། ། རྐང་པས་ཀྱང་ནི་མི་འགོམ་མོ། །
ཞེས་དང་། གཏོར་མའི་ཁ་ཟས་ཐམས་ཅད་དང་། ། ཀྲི་ས་ར་དང་འོ་ཐུག་དག ། གསང་སྔགས་ཟློས་པས་རྣམ་པར་སྤང་། ། ཞེས་གསུངས་སོ། ། ཞོ་དང་མར་དང་འོ་མ་སྟེ་དཀར་གསུམ་དང་། ཀ་ར་བུ་རམ་སྦྲང་རྩི་སྟེ་དངར་གསུམ་ལ་སོགས་པའི་བཟའ་བ་དང་། གཙང་སྦྲ་དང་། སྨྱུང་གནས་ལ་སོགས་པའི་བརྟུལ་ཞུགས་ཀྱིས་བྱ་བའི་རྒྱུད་ཀྱི་གསང་སྔགས་གྲུབ་སྟེ། ལེགས་པར་གྲུབ་པའི་རྒྱུད་ལས།
ངས་ནི་སྔགས་པའི་ཁ་ཟས་རྣམ་གསུམ་དང་། ། རྩ་བ་སྡོང་བུ་འབྲུའི་ཚོད་མ་དང་། ། འབྲུ་མར་ཚིག་མ་དར་བ་འོ་བསྐོལ་དང་། ། ཐུག་པ་རྣམས་ནི་བཟའ་བཏུང་ཡིན་པར་གསུངས། ། ཞེས་དང་། དུས་སུ་ཟོས་ཤིང་དུས་སུ་ཁྲུས་བྱས་ནས། ། འཕྲེང་བ་མེ་ཏོག་མར་མེ་བསྟོད་དང་དྲི། ། ཤ་ཆང་མེད་པའི་ལྷ་བཤོས་ཕུལ་ནས་ནི། ། ཀུ་ཤའི་ཁྲི་ལ་འདུག་ནས་བཟླས་བརྗོད་བརྩམ། ། ཞེས་གསུངས་པའི་ཕྱིར།
བཞི་པ། ཞར་ལ་རྒྱུད་སྡེ་གཞན་གསུམ་གྱི་སྒྲུབ་པ་བྱེད་ཚུལ་བཤད་པ་ནི། སྤྱོད་པའི་རྒྱུད་དང་། རྣལ་འབྱོར་གྱི་རྒྱུད་གཉིས་སུ། ལས་ཚོགས་སྒྲུབ་པ་འགའ་ཞིག་ལ་གཙང་སྦྲ་དང་། དཀའ་ཐུབ་བཤད་པའང་ཡོད་དེ། ཕྱག་ན་རྡོ་རྗེ་དབང་བསྐུར་བའི་རྒྱུད་ལས། དེས་ཟས་མི་འཚལ་བར་ལག་ན་རྡོ་རྗེ་ལ་བལྟ་ཞིང་ལན་འབུམ་ཕྲག་གསུམ་བཟླས་བརྗོད་བགྱིས་ན་རྒྱལ་སྲིད་ཐོབ་པར་འགྱུར། ཞེས་གསུངས་སོ། ། གཞན་དུ་དཀའ་ཐུབ་དང་།
སྨྱུང་གནས་དང་། ལ་སོགས་པས་གཙང་སྦྲ་སོགས་བརྟུལ་ཞུགས་ཀྱི་ཁྱད་པར་གཙོ་བོར་མི་མཛད་དོ། ། རྒྱུད་དེ་ཉིད་ལས། དེས་དུར་ཁྲོད་དུ་དུ་བ་འཐུལ་བར་ཟས་སུ་ཤ་འཚལ་ཞིང་གོས་སྔོན་པོ་བགོས་ཏེ་ལག་ཏུ་རལ་གྲི་ཐོགས་ལ། སྙིང་པོ་འདི་ལན་འབུམ་བཟླས་བརྗོད་བགྱིའོ། ། ཞེས་གསུངས་པའི་ཕྱིར། རང་ཉིད་ལྷར་བསྐྱེད་པའི་རྣལ་འབྱོར་བསྒོམ་ཞིང་། གླ་རྩིའི་རེང་བུ་དང་། ལ་སོགས་པས་གྷི་ཧཾ་གི་བྱུག་པ་ལ་སོགས་པ་སྲོག་ཆགས་ཀྱི་ཡན་ལག་ལས་བྱུང་བའི་མཆོད་པ་རྣམས་ཀྱང་རྒྱུད་སྡེ་གཉིས་པོ་འདིར་མི་འགོག་སྟེ། དེ་ཡང་ཕྱག་ན་རྡོ་རྗེ་དབང་བསྐུར་བའི་རྒྱུད་ལས།
བདག་གི་ལྷ་དང་བདག་གི་གཟུགས་ཐ་མི་དད་པར་བྱས་ལ་མཚན་མ་བྱུང་གི་བར་དུ་བཟླས་བརྗོད་བྱའོ། ། ཞེས་དང་། རྡོ་རྗེ་རྩེ་མོ་ལས། གང་དུ་སྡིག་པར་མི་འགྱུར་བ། ། ཐམས་ཅད་ཟ་ཞིང་ཐམས་ཅད་ལེན། ། ལུས་ན་ལྷག་མར་གྱུར་པ་སྤངས། ། ཞེས་དང་། རྡོ་རྗེ་ས་འོག་གི་རྒྱུད་ལས། དེས་རྒྱུན་དུ་བཅོམ་ལྡན་འདས་ཕྱག་ན་རྡོ་རྗེ་དང་། གནོད་སྦྱིན་རྣམས་ལ་དཀར་གསུམ་གྱིས་མཆོད་པར་བྱའོ། །
ཆང་ཀུན་ཏུ་སྤང་བར་བགྱིའོ། ། ཤ་རྣམས་ནི་འོས་པ་དང་ཤིས་པ་དྲང་བར་བྱའོ། ། དམ་ཚིག་སྡོམ་པ་རབ་ལྡན་པས། ། བདག་ཉིད་ལས་ཀྱི་ལྷར་བསྒོམས་ཏེ། ། ཡེ་ཤེས་ཁྲོ་བོ་སྤྱན་དྲངས་ནས། ། ཛཿཧཱུྃ་བཾ་ཧོཿདགུག་སོགས་བྱ། ། ཞེས་གསུངས་སོ། ། སངས་རྒྱས་ལ་མཆོད་པའི་ལྷག་མ་རྣམས་སྡིག་པ་སྤང་བའི་ཕྱིར་བཟའ་བར་བྱའོ་ཞེས་རབ་ཏུ་གནས་པའི་རྒྱུད་ལས་གནང་ཞིང་། འབྱུང་པོའི་གཏོར་མ་ནི་འདིར་མི་ཟ་སྟེ། རབ་ཏུ་གནས་པའི་རྒྱུད་ལས།
བདེ་གཤེགས་ལྷག་མ་འདི་དག་ནི། ། ཟོ་ཞིག་སྡིག་པ་བྱང་བར་འགྱུར། ། ཞེས་གསུངས་པ་དང་། གོང་དུ། ལྷག་མར་གྱུར་པ་སྤང་། ཞེས་པས་འབྱུང་པོའི་གཏོར་མ་བཟའ་བའང་བཀག་པའི་ཕྱིར། རྣལ་འབྱོར་ཆེན་པོའི་རྒྱུད་རྣམས་ལས། ཨ་ཝ་དྷུ་ཏི་དང་། ཀུན་ཏུ་བཟང་པོའི་སྤྱོད་པ་སོགས་ལ་འབྱུང་པོའི་གཏོར་མ་བཟའ་བ་སོགས་གནང་སྟེ། ཀྱེ་རྡོ་རྗེ་ལས།
བཟའ་བྱ་དེ་བཞིན་བཏུང་བ་ཉིད། ། ཇི་ལྟར་རྙེད་པ་རབ་ཏུ་བཟའ། ། ཡིད་འོང་མི་འོང་རྣམ་རྟོག་ཕྱིར། ། ཞེན་པ་ཙམ་དུ་མི་བྱའོ། ། ཞེས་དང་། དཀའ་ཐུབ་དང་། ལ་སོགས་པས་གཙང་སྦྲ་ལ་སོགས་པའི་བརྟུལ་ཞུགས་འགོག་སྟེ། རྡོ་རྗེ་གུར་ལས། བདག་གི་ལུས་ལ་ངེས་མི་དབང་། ། ཅེས་གསུངས་སོ། །
འདོད་པའི་ལོངས་སྤྱོད་རྣམས་ལ་དེའི་རང་བཞིན་ཤེས་པར་བྱས་ནས་ཇི་ལྟར་འདོད་པ་བཞིན་དུ་སྤྱོད་པ་འཇུག་པ་བདེ་བའི་ཕྱིར་རྣལ་འབྱོར་གྱི་གསང་སྔགས་ཐམས་ཅད་ཀྱི་མཆོག་ཏུ་གྱུར་པས་རྒྱལ་པོ་རིམ་པ་གཉིས་བསྒོམས་པས་མཐར་ཐུག་གི་འབྲས་བུ་ཚེ་འདིར་འགྲུབ་སྟེ། གསང་བ་འདུས་པ་ལས། འདོད་པའི་ལོངས་སྤྱོད་ཐམས་ཅད་ནི། ། ཇི་ལྟར་འདོད་པས་བསྟེན་བྱས་ཏེ། ། ཞེས་སོ། ། འདི་དག་གི་དོན་རྒྱས་པར་བླ་མ་མཆོག དབང་ཐོབ། དམ་ཚིག་སྲུང་། རྒྱུད་ཤེས། མན་ངག་དང་ལྡན་པས་མཁས་པའི་གསུང་ལས་ཤེས་པར་གྱིས་ཤིག
ལྔ་པ། དེས་ན་གྲུབ་མཐའ་དང་རྒྱུད་སྡེའི་ཁྱད་པར་ལ་བསླབ་དགོས་པ་ནི། ཕྱི་ནང་གྱི་གྲུབ་མཐའི་ཁྱད་པར་མི་ཕྱེད་པར་དེ་དག་གི་ཆོ་ག་ཐམས་ཅད་དཀྲུགས་ནས་བྱེད་པ་ནི་མི་འཐད་དེ། ལུང་རིགས་མེད་པར་བླ་མའི་བཀའ་སྲོལ་ཡིན་ཟེར་ནས། རང་བཟོའི་རྣམ་ཐར་ལ་ཟབ་ཟབ་པོར་བྱས་ནས་སྤྱོད་པ་ངོ་མཚར་བའི་ཕྱིར་རོ། ། གཉིས་པ། བརྟན་པ་ཐོབ་ནས་བརྟུལ་ཞུགས་སྤྱོད་པའི་གནས་ལ་འཁྲུལ་པ་དགག་པ་ལ། རང་ལུགས་བཞག་པས་དོན་གྱི་རྣམ་གཞག་ལ་གོ་བ་བསྐྱེད་དེ་མདོར་བསྟན། གཞན་ལུགས་དགག་པས་ཡིན་ལུགས་ལ་འཁྲུལ་པ་བསལ་ཏེ་རྒྱས་པར་བཤད། གཞན་ལུགས་དེ་ཁས་བླངས་ཀྱང་རང་ལུགས་ཀྱི་རྣམ་གཞག་དེ་དང་འབྲེལ་དགོས་པས་མཇུག་བསྡུ་བའོ། །
དང་པོ་ལ། བརྟུལ་ཞུགས་སྤྱོད་པའི་ཡུལ་དུས་དང་རྟེན་ངོས་བཟུང་སྟེ། བརྟུལ་ཞུགས་སྤྱོད་དགོས་པར་བཤད་པས་མདོར་བསྟན། རྟེན་གྱི་གང་ཟག་མ་ཡིན་པས་གནས་དེར་བགྲོད་པ་དགོས་པ་མེད་ཅིང་བར་ཆད་འབྱུང་ཚུལ་རྒྱས་པར་བཤད། བརྟུལ་ཞུགས་ཀྱི་དུས་ལ་བབས་པའི་སྔགས་པས་ཡུལ་དེ་དང་གནས་དེར་ཕྱིན་པའི་ཕན་ཡོན་བསྟན་པས་མཇུག་བསྡུ་བའོ། ། དང་པོ་ནི། དབང་བཞི་ཡོངས་སུ་རྫོགས་པ་དང་། དེའི་དོན་དང་པོ་རང་གི་ཁྱིམ་དུ་བསྒོམ་སྟེ། བརྟག་གཉིས་ལས། དང་པོར་གོམས་པར་བྱེད་དུས་ཀྱི། །
གནས་ནི་གང་དུ་བསྔགས་པའི་སེམས། ། གཅིག་ཏུ་མཉམ་བཞག་འགྲུབ་འགྱུར་བའི། ། གནས་ནི་བཟང་པོ་ངེས་པར་བརྟག ། རང་གི་ཁྱིམ་དུ་མཚན་དུས་སུ། ། རྣལ་འབྱོར་མ་བསྒོམ་ཤེས་རབ་ཅན། ། ཞེས་གསུངས་པའི་ཕྱིར། བསྐྱེད་རྫོགས་ལ་བརྟན་པ་ཅུང་ཟད་ཐོབ་ཅིང་དྲོད་ཆུང་ངུ་སྐྱེས་ནས། མཚན་མོ་དུར་ཁྲོད་དམ་ཤིང་གཅིག་དྲུང་ལ་སོགས་པ་འཇིགས་པའི་གནས་སུ་བསྒོམ་སྟེ། དེ་ཉིད་ལས། ཤིང་གཅིག་དང་ནི་དུར་ཁྲོད་དམ། །
ཡང་ན་དབེན་པའི་བས་མཐའ་རུ། ། སྒོམ་པ་བཟང་བར་བརྗོད་པར་བྱ། ། ཞེས་པས་སོ། ། དྲོད་འབྲིང་ཐོབ་ནས་ཀུན་འདར་གྱི་སྤྱོད་པ་གསང་སྤྱོད་བྱ། བརྟན་པ་ཆེན་པོ་ཐོབ་ཅིང་དྲོད་ཆེན་པོ་སྐྱེས་ནས། ཀྱཻ་རྡོར་ལས། གང་ཞིག་སོར་མོ་གཅིག་སྟོན་ན། ། གཉིས་ཀྱིས་ལེགས་པར་འོངས་པ་ཡིན། ། ཞེས་སོགས་ལུས་ཀྱི་བརྡ་དང་། ཌྷ་ཞེས་བྱ་བ་སྐྱེས་བུར་བཤད། །
ཌི་ཞེས་བྱ་བ་བུད་མེད་ཡིན། ། ཞེས་སོགས་ཀྱི་བརྡ་རྣམས་ལ་ལེགས་པར་སྦྱངས་ཤིང་དེའི་ཁོ་ན་ཉིད་ཀྱང་རྟོགས་པས་ན། དགོས་པ་ས་རྣམས་བགྲོད་པར་བྱ་བ་དང་། ཡུལ་དེ་དག་ན་གནས་པའི་མཁའ་འགྲོ་མ་རྣམས་དབང་དུ་བསྡུ་བའི་ཕྱིར། བགྲོད་པར་བྱ་བའི་ཡུལ་གནས་དང་ཉེ་བའི་གནས་དང་། ལ་སོགས་པས་ཞིང་དང་ཉེ་བའི་ཞིང་ལ་སོགས་པ་ཡུལ་ཆེན་སུམ་ཅུ་སོ་བདུན་དུ། བདེ་བ་ཆེན་པོའི་ཡེ་ཤེས་ནི་མ་རིག་པའི་གཉེན་པོ་ཡིན་པས་རིག་པ་སྟེ་དེ་ཐོབ་པར་མཚོན་བྱེད་ཀྱི་རུས་རྒྱན་ཐོགས་པ་ལ་སོགས་པའི་བརྟུལ་ཞུགས་སྤྱོད་ཕྱིར་དུ་རྒྱུ་བར་བྱའོ། ། འདིར་ཡུལ་ཆེན་སུམ་ཅུ་རྩ་བདུན་གྱི་ངོས་འཛིན་ལ། གཞན་ལུགས་དགག་པ་དང་། རང་ལུགས་བཞག་པ་གཉིས་ལས།
དང་པོ་ནི། ལྷ་བཙུན་བསམ་ཡས་པ་ནི། དགྱེས་རྡོར་རྩ་བས་ཟིན་པའི་སུམ་ཅུ་རྩ་གསུམ་གྱི་སྟེང་དུ། གླིང་བཞི་དང་བཞི་པོ་གཅིག་ཏུ་སྡོམ་པ་སྟེ། ལྔ་བསྣན་པས་སུམ་ཅུ་སོ་བདུན་ནོ་ཞེས་རྗེ་བཙུན་ཆེན་པོས་ཨིནྡྲ་བྷཱུ་ཏིའི་ལམ་སྐོར་དུ་བཤད་དེ། ཕྱི་རོལ་ན་རེ་རེ་ནས་སོ་སོར་བགྲང་དུ་མེད་ཀྱང་ནང་གི་དག་པ་སྦྱར་བས་སོ་བདུན་དུ་བཞེད་པར་མངོན་ནོ། ། ཞེས་འཆད། སྤོས་ཁང་པ་གནས་ཆེན་སུམ་ཅུ་རྩ་བདུན་ནི། རྒྱུད་དུ་གསལ་བར་གསུངས་པའི་སུམ་ཅུ་རྩ་གཉིས་ཀྱི་སྟེང་དུ། ལུས་ལ་སྦས་པའི་རྩ་རྣམས་ཕྱི་རོལ་དུ་གླིང་བཞི་ལྷུན་པོ་དང་བཅས་པས་སུམ་ཅུ་རྩ་བདུན་ནོ་ཞེས་བླ་མ་གོང་མ་རྣམས་གསུང་ངོ་། །
ཞེས་འཆད། ཀུ་མཱ་རའི་རྣམ་བཤད་ལས། ཀྱེ་རྡོ་རྗེ་རྒྱུད་ལས། གནས་ནི་ཛཱ་ལནྡྷ་རར་བཤད། ། ཅེས་སོགས་བཤད་པ་རྣམས་ཡུལ་སོ་བདུན། བྱང་ཆུབ་ཀྱི་ཕྱོགས་ཀྱི་ཆོས་སོ་བདུན། རྩ་སུམ་ཅུ་རྩ་བདུན་རྣམས་ནི། ཕྱིའི་གནས་འཛམ་བུའི་གླིང་ན་གནས། ནང་རང་གི་སྤྱི་བོ་ནས་རྐང་མཐིལ་གྱི་བར་ན་གནས་ཏེ། ཞེས་འཆད།
སྒ་གདོང་པ། བདེ་མཆོག་ལས་གསུངས་པའི་ཡུལ་ཉི་ཤུ་རྩ་བཞི་དང་། དེའི་སྟེང་དུ་སྙིང་གར་པདྨ་འདབ་བརྒྱད་རིམ་པ་གཉིས་ཡོད་པའི་ནང་མའི་ཕྱོགས་བཞི་དང་། དབུས་དང་བཅས་པ་ལྔ། ཕྱི་མའི་ཕྱོགས་མཚམས་བརྒྱད་དང་བཅས་པས་སུམ་ཅུ་སོ་བདུན་ཞེས་བྱའོ། ། ནང་ན་ཡུལ་སོ་བདུན་ཡོད་པ་ལྟར། ཕྱི་ན་ཡང་ཙ་རི་ཏྲ་སོགས་སུམ་ཅུ་སོ་བདུན་ཡོད་པར་ཤེས་པར་བྱའོ། ། ཕྱོགས་བཅུའི་སངས་རྒྱས་ཀྱི་ཞུ་འཕྲིན་ལས། ཨོ་རྒྱན་ཛཱ་ལནྡྷ་ར་དང་། ། ཀོང་ཀ་ན་དང་སིནྡྷུའི་ཡུལ། །
ཁ་ཆེ་དང་ནི་ཁ་ཤལ་སོགས། ། མ་ཁ་དང་ནི་ལི་ཡི་ཡུལ། ། དེ་བཞིན་ཧོར་དང་ཧོར་ཆེན་པོ། ། ཧྭ་ལ་ཤན་དང་ཉེ་བའི་ལྗོངས། ། རྒྱ་ནག་རྒྱ་ནག་ཆེན་པོ་དང་། ། གན་དྷ་ར་དང་འདོད་པའི་གཟུགས། ། ཟངས་གླིང་དང་ནི་གསེར་གྱི་གླིང་། ། ཟླ་བའི་གླིང་དང་སེང་གེའི་གླིང་། ། བྷང་ག་བྷ་རེད་ཏྲ་ལ་སོགས། ། སྔོན་ནི་ཁྱོད་ཀྱིས་བསྟན་པའི་གཞི། །
ཞེས་གསུངས་པ་དང་ཆ་འདྲའོ། ། ཞེས་གསུངས་ཤིང་། ན་ཡམས་གཅིག་ལ་བསམ་ཡས་པའི་ཊཱི་ཀ་དང་མཐུན་པར་བཤད་དོ། ། གོ་ཊཱིཀ་ལས། གནས་དང་ཉེ་བའི་གནས་སོགས་བཅུ་གཉིས་ལས་ཕྱེ་བའི་སུམ་ཅུ་རྩ་གཉིས་ཀྱི་སྟེང་དུ། གླིང་བཞི་དང་བཞི་པོ་གཅིག་ཏུ་སྡོམ་པ་སྟེ་སུམ་ཅུ་སོ་བདུན་ནོ། ། ཞེས་པ་ནི་སྒ་གདོང་པའི་ཊཱི་ཀའི་ན་ཡམས་གཅིག་ལ་བྲིས་བཤུས་མཛད་པའོ། ། ལུགས་དང་པོ་མི་འཐད་དེ། ཕྱི་རོལ་ན་ཡུལ་སོ་བདུན་མེད་ན་བསྟན་བཅོས་འདི་ཉིད་ཀྱི་རྩ་བ་དང་འགལ་བ་དང་། གླིང་བཞི་ཡུལ་ཆེན་དུ་འཇོག་པ་རྗེ་བཙུན་གྱི་ལུགས་ཡིན་པར་ཁྱེད་རང་གིས་བཤད་པའི་ལུང་དང་འགལ་བའི་ཕྱིར།
ལུགས་གཉིས་པ་ཡང་མི་འཐད་དེ། སོ་བདུན་པོ་རེ་རེ་ནས་བགྲང་རྒྱུ་མ་བྱུང་བ་དང་། ལུས་ལ་སྦས་པའི་རྩ་ཞེས་པ་ཡི་གེའི་དོན་ལ་མ་ཞུགས་ཏེ། སྦས་པའི་དོན་ནི། རྒྱུད་དུ་གསལ་བར་མ་བསྟན་པ་ལ་འཆད་དགོས་ཀྱི། ལུས་ལ་སྦས་པའི་དོན་ལ་འཆད་པ་ཚད་ལྡན་གྱི་ལུགས་མ་ཡིན་པའི་ཕྱིར་ཏེ། རྡོ་རྗེ་མཁའ་འགྲོ་ལས། རྒྱུད་དུ་སྦས་པ་ངེས་པར་བྱ། ། ཞེས་གསུངས་པས་སོ། ། ཀུ་མཱ་རའི་ལུགས་དེ་མི་འཐད་དེ།
ཀྱེ་རྡོ་རྗེའི་རྒྱུད་ན་ཡུལ་སོ་བདུན་བགྲངས་པ་མེད་པའི་ཕྱིར་དང་། དེའི་སྟེང་དུ་བསྣན་རྒྱུ་གང་ཡིན་གསལ་བར་མ་བཤད་པའི་ཕྱིར་རོ། ། སྒ་གདོང་པའི་ལུགས་དེ་ཡང་འཐད་པ་མ་ཡིན་ཏེ། ནང་ན་སྙིང་གའི་རྩ་འདབ་བཅུ་གཉིས་གནས་པ་དང་མཐུན་པར། ཕྱི་རོལ་ན་གནས་ཆེན་བཅུ་གཉིས་ཡོད་དུ་ཆུག་ཀྱང་། དེའི་ཤེས་བྱེད་དུ། ཞུ་འཕྲིན་གྱི་ལུང་དེ་མ་འབྲེལ་བ་ཡིན་ཏེ། ལུང་དེ་ནི་སྔོན་བསྟན་པ་གང་དུ་བྱུང་བའི་ཡུལ་ངོས་འཛིན་པ་ཡིན་གྱི། དཔའ་བོ་དང་རྣལ་འབྱོར་མ་འདུ་བའི་གནས་ཆེན་ངོས་འཛིན་མ་ཡིན་པའི་ཕྱིར་དང་། ལུང་དེར་ནི་ཧོར་དང་ཧོར་ཆེན་པོ་དང་།
རྒྱ་ནག་དང་རྒྱ་ནག་ཆེན་པོ་རྣམས་ཀྱང་བགྲངས་པའི་ཕྱིར་རོ། ། ཡང་གོ་ཊཱིཀ་ཏུ། གླིང་བཞི་པོ་གནས་ཆེན་དུ་ཁས་ལེན་པ་ནི་སྔ་མ་འགའ་ཞིག་གི་རྗེས་ཟློས་མཛད་པས་ལན་པ་ཡིན་མོད། འཐད་པ་ནི་མ་ཡིན་ཏེ། བསྟན་བཅོས་འདིའི་རང་ལུགས་དང་མ་མཐུན་པའི་ཕྱིར། འདིར་ནི་རིམ་གཉིས་ལ་བརྟན་པ་མ་ཐོབ་ཀྱི་བར་དུ་རང་གི་ཁྱིམ་དུ་སྒོམ་པ་དང་། དེ་ནས་བརྟུལ་ཞུགས་སྤྱོད་པ་ལ་འཇུག་པ་སྐབས་སུ་བབས་པའི་ཚེ། ཡུལ་ཆེན་རྣམས་སུ་རྒྱུ་བར་གསུངས་ལ། དང་པོར་གང་དུ་སྒོམ་པའི་གནས་དེ་ཉིད་ཡུལ་ཆེན་ཡིན་ན་ཡུལ་ཆེན་གཞན་དུ་འགྲོ་བ་དོན་མེད་པའི་ཕྱིར། དོན་ཡོད་ནའང་གང་དུ་ཕྱིན་ཀྱང་ཡུལ་ཆེན་ལས་མ་འདས་པར་ཁས་ལེན་དགོས་པས།
ཨཽ་ཌྱིན་ལ་སོགས་པའི་ངོས་བཟུང་མི་དགོས་པར་ཐལ་བའི་ཕྱིར་དང་། འཛམ་གླིང་ཙམ་པོ་ཡུལ་ཆེན་ཡིན་ན། འཛམ་བུ་གླིང་གི་ཕྱོགས་ཐམས་ཅད་དེར་ཁས་ལེན་ནམ། གནས་ཀྱི་ཁྱད་པར་རེ་རེ་ཞིག་དེར་ཁས་ལེན། དང་པོ་ལྟར་ན་རྒྱུད་གཞུང་ཐམས་ཅད་དང་མ་མཐུན། གཉིས་པ་ལྟར་ན་ཨོ་རྒྱན་ལ་སོགས་པ་གནས་ཆེན་གྱི་ཁྱད་པར་སུམ་ཅུ་རྩ་གཉིས་པོ་དེ་དག་ཉིད་དམ། དེར་མ་འདུས་པ་གཞན་ཞིག་ཡོད་པ་ཡིན། དང་པོ་ལྟར་ན་སུམ་ཅུ་རྩ་བདུན་གྱི་གྲངས་བགྲང་བ་ལ་མ་ཕན། གཉིས་པ་ལྟར་ན། གནས་དེ་ཉིད་ངོས་བཟུང་ནས་བགྲང་བར་རིགས་ཀྱི།
ཙམ་ལྡོག་ནས་འདྲེན་པར་མི་རིགས་སོ། ། ཡང་དུས་ཀྱི་འཁོར་ལོའི་འགྲེལ་ཆེན་ལས། གླིང་བཞི་གནས་སུ་བཤད་པ་ཡོད་ཀྱང་། དེས་ནི་འདི་ལ་ཕན་པ་མ་ཡིན་ཏེ། དེར་ནི་རྟེན་དཀྱིལ་འཁོར་བཞི་ཕྱོགས་བཞི་དང་མཚམས་བཞིར་ཕྱེ་ནས་གནས་ལ་སོགས་པའི་དབྱེ་བ་བཞི་བཅུ་རྩ་བརྒྱད་འཆད་པའི་སྐབས་ཡིན་པའི་ཕྱིར་དང་། དེར་ནི་འབུམ་ཕྲག་བཞི་པའི་འཇིག་རྟེན་གྱི་ཁམས། ནང་གི་ལུས་འདོམ་གང་གྲུ་བཞི་དང་ཕྱི་ནང་སྦྱོར་བའི་དབང་དུ་བྱས་པ་ཡིན་གྱི་སྤྱོད་པ་ལ་རྒྱུ་བའི་ཡུལ་གྱི་དབང་དུ་བྱས་པ་མ་ཡིན་པའི་ཕྱིར། གཞན་ཡང་འཛམ་བུ་གླིང་གི་གནས་ཐམས་ཅད་གནས་ཆེན་ཡིན་ན། ཙ་རི་དང་། ཏི་སེ་དང་།
མ་ཕམ་སོགས་གནས་ཆེན་མ་ཡིན་པར་ཁས་བླངས་པ་དང་འགལ་ལོ། ། གཉིས་པ་རང་ལུགས་ནི། ཀྱེ་རྡོ་རྗེ་ལས། ཀྱེ་བཅོམ་ལྡན་འདས་གནས་ལ་སོགས་པ་གང་ལགས། བཅོམ་ལྡན་འདས་ཀྱིས་བཀའ་བསྩལ་པ། ། གནས་ནི་ཛ་ལནྡྷ་རར་བཤད། ། དེ་བཞིན་དུ་ནི་ཨཽ་ཌྱིན། ། གནས་ནི་ཀོལླ་གི་རི་ཉིད། ། དེ་བཞིན་དུ་ཡང་ཀམ་རུ་ཉིད། ། ཉེ་གནས་མཱ་ལ་བ་ཞེས་བརྗོད། །
སིན་དྷུ་ན་ག་ར་ཉིད་དོ། ། ཞིང་ནི་མུམྨུ་ནིར་བཤད་དེ། ། ཞིང་ནི་བྱེད་པའི་བྲང་ཉིད་དོ། ། དེ་བི་ཀོ་ཊ་དེ་བཞིན་ཞིང་། ། ཞིང་ནི་ལྕགས་སའི་བྲང་ཉིད་དོ། ། ཉེ་ཞིང་ཀུ་ལུ་ཏ་ཞེས་བརྗོད། ། དེ་བཞིན་ཨརྤུ་ཏ་ཉིད་དོ། ། བ་ཡི་མཆོག་སྦྱིན་ཁ་བའི་རི། ། ཉེ་བའི་ཞིང་ནི་མདོར་བསྡུས་པའོ། ། ཚན་རྡོ་ཧ་རི་ཀཻ་ལ་དང་། །
ལན་ཚྭ་རྒྱ་མཚའི་ནང་སྐྱེས་དང་། ། ལམྤ་ཀ་དང་ཀཉྩི་ཉིད། ། དེ་བཞིན་སཽ་རཥྚ་ཉིད་དོ། ། ཉེ་བའི་ཚནྡྷོ་ཀ་ལིངྐ། ། གསེར་དང་ལྡན་པའི་གླིང་དང་ནི། ། ཀོང་ཀ་ན་ཡ་ཉེ་ཚནྡྷོ། མདོར་བསྡུས་པས་ནི་བརྗོད་པར་བྱ། ། འཐུང་གཅོད་གྲོང་ཁྱེར་གྱི་དང་ཡང་། ། འཐུང་གཅོད་གྲོང་གི་མཐར་གནས་པ། ། ཙ་རི་ཏྲ་དང་ཀོ་ས་ལ། །
བིནྡྷ་གཞོན་ནུའི་གྲོང་ཁྱེར་རོ། ། རྡོ་རྗེ་སྙིང་པོ་སྙིང་རྗེ་ཆེ། ། ཉེ་བའི་འཐུང་གཅོད་དེ་ཉེ་བའོ། ། དུད་ཁྲོད་རབ་སོང་དགེ་འདུན་དང་། ། དུར་ཁྲོད་རྒྱ་མཚོའི་འགྲམ་ཉིད་དོ། ། སྐྱེད་ཚལ་ར་བའི་རྫིང་བུའི་འགྲམ། ། ཉེ་བའི་དུར་ཁྲོད་བརྗོད་པར་བྱ། ། ཞེས་པ་སུམ་ཅུ་རྩ་གཉིས་ཀྱི་སྟེང་དུ། འདུ་བ་དང་ཉེ་བའི་འདུ་བ་གཉིས་ཀྱི་དབྱེ་བའི་ཡ་གྱལ་གཉིས་གཉིས་ཡོད་པས་བཞི་དང་། མི་སློབ་པའི་ཕྱི་རོལ་གྱི་གནས་རྡོ་རྗེའི་གདན་དང་།
འོག་མིན་གྱི་གནས་གང་རུང་གཅིག་སྟེ་སུམ་ཅུ་རྩ་བདུན་ནོ། ། འོ་ན་ཡ་གྱལ་བཞི་པོ་དེ་གང་ཞེ་ན། ཕྱག་ཆེན་ཐིག་ལེ་ལས། འདུ་བ་ལ། ཀརྨྨ་རཱ་པ་ཊ་ཀ་དང་། གསེར་གླིང་གཉིས་དང་། ཉེ་བའི་འདུ་བ་ལ། ཀོངྐ་ན་དང་། འབིགས་བྱེད་གཉིས་ཏེ་བཞིར་བཤད། དེའི་སྟེང་དུ་གང་དུ་འཚང་རྒྱ་བའི་གནས་དང་ལྔ་བསྣན་ནས་སོ་བདུན་ནོ། །
བདེ་མཆོག་ནས་གསུངས་པའི་གནས་ཉི་ཤུ་རྩ་བཞིར་གྲགས་པ་ནི། པུལླི་ར་མ་ལ་ཡ་ཞེས་པ་རྒྱས་པའི་རིགས་དང་། ཛཱ་ལནྡྷ་ར་ཞེས་པ། ཛཱ་དང་ཛྭའི་འདོད་ཚུལ་གྱིས། དྲ་བ་འཛིན་པ་དང་འབར་བ་འཛིན་པའོ། ། ཨཽ་ཌྱིན་ནི། ཨོ་རྒྱན་དང་། ཨརྤུ་ཏ་ནི། མཆོད་འོས་དང་། གོ་ད་བ་རི་ནི།
བའི་མཆོག་སྦྱིན་དང་། རསྨི་ཤྭ་ར་ནི། དགའ་བྱེད་དབང་ཕྱུག་དང་། དེ་བི་ཀོ་ཊ་ནི། ལྷ་མོའི་མཁར་དང་། མཱ་ལ་བ་ཞེས་པ། འཕྲེང་བ་ཅན་དང་། ཀ་མ་རུ་ཞེས་པ་འདོད་པའི་གཟུགས་དང་། ཨོ་ཏྲེ་ཞེས་པ་རོལ་པ་ཅན་དང་། ཏྲི་ཤ་ཀུ་ནེ་ཞེས་པ་དགེ་མཚན་གསུམ་པ་དང་།
ཀོ་ས་ལ་ཞེས་པ་མཛོད་ལེན་ནམ། དགེ་བ་ཅན་དང་། ཀ་ལིངྐ་ཞེས་པ་སྨྲ་བའི་རྟགས་དང་། ལམྤ་ཀ་ཞེས་པ་འཕྱང་བ་ཅན་ནམ་མགོར་ཐོགས་དང་། ཀཉྩི་ཀ་ཞེས་པ་སྐྱུར་བག་ཅན་དང་། ཧི་མ་ལ་ཡ་ཞེས་པ་གངས་ཅན་དང་། པྲེ་ཏ་པུ་རི་ཞེས་པ་ཡི་དྭགས་ཀྱི་གྲོང་ཁྱེར་དང་། གྲི་ཧ་དེ་བ་ཞེས་པ་ཁྱིམ་གྱི་ལྷ་དང་། སཽ་རཥྚ་ཞེས་པ། ཡུལ་འཁོར་བཟང་པོའམ། །
གྲོང་ཁྱེར་ཆེན་པོ་དང་། སུ་བམྣྱ་དྭི་པ་ཞེས་པ། གསེར་གླིང་དང་། ན་ག་ར་ཞེས་པ་གྲོང་ཁྱེར་དང་། ཡང་ན་པ་ཊ་ལི་པུ་ཏྲ་དང་། ན་ག་ར་དོན་གཅིག་ཏུ་འཆད་པའི་ལུགས་ལྟར་ན། གྲོང་ཁྱེར་སྐྱ་བོའི་བུ་ཞེས་པའི་དོན་ནོ། ། ཞེས་འཆད་པ་དག་ཡོད་དོ། ། སིནྡྷུ་ར་ཞེས་པ་ལེགས་སྦྱར་སོར་བཞག་པའོ། ། མ་རུ་ཞེས་པ་ནི།
མྱ་ངམ་གྱི་ཐང་ངམ་ཆུ་མེད་པའི་ཡུལ་ལོ། ། ཀུ་ལུ་ཏ་ཞེས་པ་ནི་རིགས་དང་ལྡན་པའོ། ། དེ་ལྟར་ཉེར་བཞི་པོའི་སྟེང་དུ། སྒོ་མཚམས་མ་བརྒྱད་ཀྱི་གནས་དུར་ཁྲོད་བརྒྱད་དང་། བདེ་ཆེན་འཁོར་ལོའི་ལྷ་མོ་ལྔའི་གནས་རྡོ་རྗེའི་གདན་དང་། དེའི་ཕྱོགས་བཞི་ན་ཡོད་པར་བཤད་དོ། ། དེ་ཡང་ཇི་སྐད་དུ། ཧེ་རུ་ཀ་དཔལ་ཚུལ་ཉིད་ཀྱིས། ། འཁོར་ལོར་བྱས་གང་ཕྱི་ཡི་ཡུལ། ། ཉེར་བཞིར་གྲགས་དང་དུར་ཁྲོད་བརྒྱད།
རྡོ་རྗེ་གདན་དང་དེ་ཕྱོགས་བཞི། ། བགྲངས་པས་སུམ་ཅུ་རྩ་བདུན་ནོ། ། ཞེས་གསུངས་སོ། ། དེ་ལྟར་འཇོག་བྱེད་ནི། སྦྱང་གཞི་སྦྱོང་བྱེད་སྦྱངས་འབྲས་གསུམ་གྱིས་ཕྱེ་བས་སོ་བདུན་དུ་བཞག་པ་ཡིན་ཏེ། སྦྱང་བྱ་ལ། ཕུང་པོ་ལྔ། འབྱུང་བ་ལྔ། ཕྱིའི་ཡུལ་དྲུག ནང་གི་སྐྱེ་མཆེད་དྲུག
དཔུང་པ་གཉིས། ལག་ངར་གཉིས། ཁ། བཤང་བ། པུས་མོ་གཉིས། སྤྱི་བོ་རྐང་མཐིལ་གཉིས། ཉོན་མོངས་ལྔ་དང་སོ་བདུན་ནོ། ། སྦྱོང་བྱེད་ལམ་ལ། ཐུན་མོང་བ་བྱང་ཕྱོགས་སོ་བདུན། ཐུན་མོང་མ་ཡིན་པ་སྔགས་ཀྱི་ལམ་ལ།
བསྐྱེད་རིམ་གྱི་དབང་དུ་བྱས་པ་ལ། རྟེན་གཞལ་ཡས་ཁང་གི་དབང་དུ་བྱས་པ་ནི། ཐམས་ཅད་གསང་བ་ལས། དྲན་པ་ཉེར་བཞག་བཞི་པོ་ནི། ། ཁ་ཁྱེར་བཞིར་ནི་བརྗོད་པ་ཡིན། ། ཞེས་སོགས་སོ་བདུན་ནོ། ། བརྟེན་པ་ལྷའི་དབང་དུ་བྱས་པ་ནི། རིགས་ལྔ། ཡུམ་ལྔ། གཏི་མུག་རྡོ་རྗེ་མ་སོགས་དང་།
གཟུགས་རྡོ་རྗེ་མ་སོགས་དྲུག་ཚན་གཉིས། ཁྲོ་བོ་བཅུ། མངོན་བྱང་ལྔ་སྟེ་སོ་བདུན་ནོ། ། གཉིས་པ། རྫོགས་རིམ་གྱི་དབང་དུ་བྱས་པ་ལ། རྟེན་དཀྱིལ་འཁོར་བཞིའི་དབང་དུ་བྱས་པ་དང་། བརྟེན་པ་ཡེ་ཤེས་ཀྱི་དབང་དུ་བྱས་པ་གཉིས་ལས། མི་ཕྱེད་པ་ལ་སོགས་པ་རྩ་སོ་གཉིས་ཀྱི་སྟེང་དུ། སྦས་པའི་རྩ་ལྔ་བསྣན་པས་སོ་བདུན། པུ་ཛཱ་ལ་སོགས་པའི་ཡི་གེ་ཉེར་བཞིའི་སྟེང་དུ།
ཧཱུྃ་རིང་པོ་བརྒྱད། བྲུཾ་ཨཾ་ཛྲིཾ་ཁཾ་ཧཱུྃ་བསྣན་པས་ཡི་གེ་སོ་བདུན། དེ་དག་གི་ནང་ན་གནས་པའི་ཁམས་བདུད་རྩི་སོ་བདུན། དེ་དག་ལ་དབང་བསྒྱུར་བའི་རླུང་ནི། སྙིང་པོ་ཡེ་ཤེས་ཀྱི་རླུང་གི་དཀྱིལ་འཁོར་སོ་བདུན་ནོ། ། གཉིས་པ་ནི། མཚོན་བྱེད་དཔེའི་ཡེ་ཤེས་སོ་བདུན་དང་། མཚོན་བྱ་དོན་གྱི་ཡེ་ཤེས་སོ་བདུན་ནོ། ། རྒྱས་པར་ནི་གསེར་ཐུར་ཉིད་ལ་བལྟ་བར་བྱའོ། ། ཤིན་ཏུ་སྤྲོས་པས་ཆོག་གོ །
ལུགས་འདི་དག་ནི་རྣལ་འབྱོར་ཆེན་པོ་ཡི་རྒྱུད་བརྟག་པ་གཉིས་པ་སོགས་དང་། དེ་དག་གི་དགོངས་འགྲེལ་གྱི་བསྟན་བཅོས་རྣམས་ལས་ལེགས་པར་གསུངས་ཏེ། གསུང་ཚུལ་ནི་གོང་དུ་བཤད་ཟིན་ནོ། ། སྔར་བཤད་པ་འདི་འདྲའི་སྤྱོད་པ་ཤེས་ན་ནི། ཚེ་འདི་ཉིད་ལ་རྫོགས་འཚང་རྒྱའོ། ། སེམས་ཀྱི་སྒྲིབ་སྦྱོང་དུ། ཚེ་འདི་ཉིད་ལ་ཐམས་ཅད་རིག ། ཐོས་འགྱུར་འདི་ལ་ཐེ་ཚོམ་མེད། ། ཅེས་སོ། ། གཉིས་པ།
རྟེན་གྱི་གང་ཟག་མ་ཡིན་པས་གནས་དེར་བགྲོད་པ་ལ་དགོས་པ་མེད་ཅིང་བར་ཆད་འབྱུང་ཚུལ་གྱི་རྒྱས་པར་བཤད་པ་ལ། སྤྱིར་རྟེན་གྱི་གང་ཟག་མ་ཡིན་པས་གནས་དེར་ཕྱིན་པ་ལ་ཕན་གནོད་མེད་པར་བསྟན། དབང་ཐོབ་ཀྱང་དམ་ཚིག་དང་མི་ལྡན་པས་གནས་དེར་ཕྱིན་པ་ལ་བར་ཆད་འབྱུང་བར་བསྟན། ཕན་གནོད་མེད་པའི་དཔེ་བསྟན་པའོ། ། དང་པོ་ནི། དེང་སང་བོད་འདི་ན་གསང་སྔགས་མི་ཤེས་པར་སྔགས་ཀྱི་ཚུལ་དུ་འཆོས་ཤིང་། ཏི་སེ་ལ་གངས་ཅན་དང་། མ་ཕམ་ལ་མ་དྲོས་པ་དང་། ཙ་རི་ཙ་ཀོང་ལ་ཙ་རི་ཊ་ཞེས་ཟེར་ཞིང་སྤྱོད་པའི་དོན་དུ་ཡུལ་དེ་དག་ཏུ་འགྲོ་བ་མཐོང་སྟེ། རིམ་པ་གཉིས་པོ་མི་སྒོམ་ན།
ཡུལ་སུམ་ཅུ་སོ་བདུན་དུ་སྤྱོད་པའི་དོན་དུ་འགྲོ་བ་སངས་རྒྱས་ཀྱི་མདོ་རྒྱུད་ལས་མ་གསུངས་ཏེ་འདི་ལྟར། རིམ་པ་གཉིས་པོ་མི་སྒོམ་པའི་སྒོམ་ཆེན་ནི། བཟང་ཡང་ཕ་རོལ་ཏུ་ཕྱིན་པའི་སྒོམ་ཆེན་ལས་མ་འདས་ཏེ། རྒྱུད་སྡེ་འོག་མ་གསུམ་གྱི་སྒོམ་ཆེན་དུ་ནི་ཁྱེད་ཅག་ཀྱང་ཁས་མི་ལེན་པས་སོ། ། མདོ་ལས་ནི། ཡུལ་ཆེན་དེ་དག་ཏུ་འགྲོ་བའི་ཆོ་ག་བཤད་པ་མེད་དེ། ཉན་ཐོས་དང་ཕ་རོལ་ཏུ་ཕྱིན་པའི་ལུགས་ལ་ཡུལ་ཆེན་དེ་དག་ཏུ་ཕྱིན་ཀྱང་དགོས་པ་མེད་པའི་ཕྱིར་རོ། ། གཉིས་པ་ནི། གལ་ཏེ་གསང་སྔགས་ཀྱི་དབང་མ་ཐོབ་རིམ་པ་གཉིས་མི་སྒོམ་ཞིང་གཏུམ་མོ་དང་ཕྱག་ཆེན་གྱི་རྟོགས་པ་ཡོད་པར་རློམ་པ་ཡིས་ཡུལ་དེར་ཕྱིན་ན་འཇིག་རྟེན་གྱི་མཁའ་འགྲོས་བར་ཆད་འབྱུང་བར་གསུངས་སོ། ། གསུམ་པ།
ཕན་གནོད་མེད་པའི་དཔེ་བསྟན་པ་ནི། རིམ་གཉིས་ཀྱི་རྟོགས་པ་ཅི་ཡང་མེད་པའི་བླུན་པོའི་སྒོམ་ཆེན་གྱིས་ཕྱིན་ཀྱང་ཕན་གནོད་གང་ཡང་མེད་དེ། དཔེར་ན་ཨོ་རྒྱན་དང་ཛྭཱ་ལནྡྷ་ར་དང་། གངས་ཅན་དང་། དེ་ཝི་ཀོ་ཊ་དང་། མ་ལ་ཝ་ལ་སོགས་པ་རྣམས་ཀླ་ཀློ་བླུན་པོ་དང་། མུ་སྟེགས་བྱེད་དང་། གྲུབ་མཐའ་ལ་མ་ཞུགས་པའི་འབྲོག་པ་རྣམས་ཀྱིས་གང་མོད་ཀྱང་དེ་དག་གྲུབ་པ་ཐོབ་བམ་ཅི་སྟེ་དེ་དག་གིས་གནས་དེར་ཕྱིན་ཀྱང་ཕན་གནོད་གང་ཡང་མེད་པས་སོ། ། གསུམ་པ། བརྟུལ་ཞུགས་ཀྱི་དུས་ལ་བབ་པའི་སྔགས་པས་ཡུལ་དེ་དང་གནས་དེར་ཕྱིན་པའི་ཕན་ཡོན་བསྟན་པས་མཇུག་བསྡུ་བ་ནི།
འོ་ན་གནས་ཆེན་དེ་དག་ཏུ་འགྲོ་བའི་གང་ཟག་ཇི་ལྟ་བུ་ཞེ་ན། གསང་སྔགས་བསྒོམས་པའི་རྟོགས་པ་ཅན་དཔའ་བོ་རྣལ་འབྱོར་མར་གོ་བར་བྱེད་པའི་བརྡ་དོན་འཕྲོད་པའི་སྐལ་བར་ལྡན་པའི་རྣལ་འབྱོར་པ་དེ་ལ་ཡུལ་དེར་གནས་པའི་མཁའ་འགྲོ་རྣམས་ཀྱིས་རྒྱུད་བྱིན་གྱི་བརླབ་པར་འགྱུར་རོ། ། འདི་དག་གི་དོན་རྣལ་འབྱོར་ཆེན་པོའི་རྒྱུད་སྡེ་རྩ་བ་དང་། བཤད་པ་དང་། ཕྱི་མ་དང་། ཕྱི་མའི་ཕྱི་མའི་རྒྱུད་སྡེ་རྣམས་སུ་ལེགས་པར་ལྟོས་ཤིག རྒྱུ་མཚན་དེས་ན་གསང་སྔགས་མི་སྒོམ་པར་ཡུལ་ཆེན་བགྲོད་ཀྱང་སངས་རྒྱས་སྒྲུབ་པ་ལ་ཕན་པའི་དོན་མེད་པ་ཡིན་ནོ། ། དེ་ཡང་པཎ་ཆེན་ཤཱཀྱ་ཤྲཱི་ལ་སྒོམ་ཆེན་གཅིག་ན་རེ། ཏི་སེ་དང་ཙ་རི་ཡུལ་ཆེན་ཉི་ཤུ་རྩ་བཞིའི་ཕྱོགས་རེ་ལགས་སམ་ཞུས་པས། པཎ་ཆེན་གྱི་ཞལ་ནས།
ཁྱེད་གསང་སྔགས་སྒོམ་མམ་མི་སྒོམ་གསུང་། གསང་སྔགས་མི་བསྒོམ་ཕྱག་ཆེན་སྒོམ་ཞུས་པས། གསང་སྔགས་མི་སྒོམ་ན་ཡུལ་ཉི་ཤུ་རྩ་བཞིས་ཅི་བྱེད། ཕར་ཕྱིན་དང་ཉན་ཐོས་ཀྱི་གཞུང་ལས་ཡུལ་ཉི་ཤུ་རྩ་བཞིའི་བཤད་པ་མེད། ཁྱོད་བོད་ཀྱི་ཆོས་པ་འདི་འདྲའི་རིགས་ཅན་ལ་ནོར་བ་གཞན་ཡང་མང་པོ་ཡོང་གསུང་། གཉིས་པ། གཞན་ལུགས་དགག་པས་ཡིན་ལུགས་ལ་འཁྲུལ་པ་བསལ་ཏེ་རྒྱས་པར་བཤད་པ་ལ། གངས་ཅན་ལ་འཁྲུལ་པ་དགག ཙ་རི་ཏྲ་ལ་དཔྱད་པའོ། ། དང་པོ་ལ།
དམ་བཅའ་མདོར་བསྟན། སྒྲུབ་བྱེད་རྒྱས་པར་བཤད། རྩོད་པ་སྤངས་ཏེ་མཇུག་བསྡུ་བའོ། ། དང་པོ་ལ། དུས་འཁོར་ནས་བཤད་པའི་གངས་ཅན་ཏི་སེ་མ་ཡིན་པར་མིང་ཙམ་གྱིས་བསྟན། མངོན་པ་ནས་གསུངས་པའི་གངས་ཅན་ཏི་སེ་མ་ཡིན་པར་རིགས་པས་བསྒྲུབ་པའོ། ། དང་པོ་ནི། དཔལ་ལྡན་དུས་ཀྱི་འཁོར་ལོར་གསུངས་པའི་གངས་ཅན་དང་ཏི་སེ་ཡང་དོན་གཅིག་པ་མ་ཡིན་ཏེ། ཏི་སེ་ལ་དེའི་མཚན་ཉིད་མ་ཚང་བས་སོ། ། དང་ཞེས་བྱ་བ་ནི་ཚིག་གི་བསྡུ་བའོ། །
གཉིས་པ་ནི། མངོན་པའི་གཞུང་ལས་གསུངས་པའི་རི་གངས་ཅན་དང་། གསེར་གྱི་བྱ་སྐྱིབས་དང་། འཛམ་བུའི་ཤིང་ངམ་ཤིང་ས་ལ་དང་། དེའི་དྲུང་ན་གླང་པོ་ཆེ་ས་སྲུངས་ཀྱི་བུ་གླང་ཆེན་ལྔ་བརྒྱས་བསྐོར་བ་དང་། ཞེས་འདུལ་བ་ལུང་ལས་བཤད་ལ། གདགས་པ་ལས་ནི། གླང་པོ་རབ་བརྟན་ཞེས་བཤད་དོ། ། དབང་ཕྱུག་ཆེན་པོའི་མཆོད་གནས་དགྲ་བཅོམ་པ་ལྔ་བརྒྱ་བཞུགས་པའི་གནས་སུ་ཁྱད་པར་འཕགས་བསྟོད་ཀྱི་འགྲེལ་པ་ལས་བཤད་ཅིང་། དེར་ཏི་སེ་ཞེས་བཤད་པ་ནི་འགྱུར་ཉེས་པ་ཡིན་ནོ། །
དེ་ལྟ་བུའི་རི་གངས་ཅན་དེ་ནི་ད་ལྟའི་ཏི་སེ་གྲགས་པ་འདི་མ་ཡིན་ནོ། ། མ་དྲོས་པའི་རྒྱ་མཚོ་ནི་ད་ལྟ་མ་ཕམ་དུ་གྲགས་པ་འདི་མ་ཡིན་ནོ། ། གླང་པོ་རྣམས་ཀྱང་དེ་ན་མེད་ཅིང་། དེ་བཞིན་ཛམྦུ་བྲྀ་ཀྵའི་ལྗོན་པ་དང་། བྲག་གསེར་གྱི་བྱ་སྐྱིབས་ག་ལ་ཡོད་དེ་མེད་དོ། ། གཉིས་པ། སྒྲུབ་བྱེད་རྒྱས་པར་བཤད་པ་ལ། དུས་འཁོར་གྱི་ལུང་གི་སྒྲུབ་བྱེད་དང་། མངོན་པའི་ལུང་གི་སྒྲུབ་བྱེད། སྤྱིར་ཕྱི་ནང་གི་གཞུང་ལུགས་གང་ལས་ཀྱང་ཏི་སེ་ལ་རི་བོ་གངས་ཅན་གྱི་ཐ་སྙད་མི་འབྱུང་བར་བསྟན་པའོ། །
དཔལ་ལྡན་དུས་ཀྱི་འཁོར་ལོ་ལས། ཆུ་བོ་སི་ཏའི་བྱང་ཕྱོགས་ན་རི་བོ་གངས་ཅན་ཡོད་པར་གསུངས་ཏེ། དེ་ཡང་ཇི་སྐད་དུ། འཇིག་རྟེན་གྱི་ཁམས་ན་ལྷུན་པོར་བཅས་པའི་རི་བརྒྱད། མཚོ་དང་གླིང་བདུན་བདུན་ཡོད་པའི་གངས་རི་ནི་ལྷུན་པོའི་མཐའ་སྐོར་གྱི་བསིལ་བའི་རི་ཞེས་པ་དེ་ཡིན་པར་འདོད་པས། དེའི་ལྟར་ན་དེའི་འགྲམ་ན་ཤམྦྷ་ལ་ཡོད་པ་ཡིན་ནོ། ། དེ་ནི་འཛམ་བུ་གླིང་ཆུང་ངུའི་བྱང་གི་ཆ་ཤས་ཡིན་ཞིང་། གངས་རི་དང་འཛམ་བུའི་གླིང་གི་བར་ན་རི་གཞན་མེད་པའི་ཕྱིར། ཤམྦྷ་ལའི་དབུས་ཀྱི་ཀཻ་ལ་ཤ་ཉིད་གངས་ཅན་ཡིན་པས་དེའི་འགྲམ་ཞེས་པ་ནི་དེའི་རྨང་ཡིན་པའི་དོན་ཏེ། དེས་ན་ཤམྦྷ་ལའི་གྲོང་བྱེ་བ་དགུ་བཅུ་རྩ་དྲུག་ཡོད་དོ། །
འདིར་གྲོང་ཁྱེར་བྱེ་བ་དགུ་བཅུ་རྩ་དྲུག ཅེས་པ་ནི་གཞུང་མ་དག་པ་ཡིན་ཀྱང་། རྣམ་བཤད་མཛད་པ་སྔ་མ་རྣམས་ཀྱིས་མ་དག་པ་དེ་ཉིད་སོར་བཞག་ནས་འབྲུ་གནོན་ལ། གོ་ཊཱིཀ་ཏུ་ཡང་དེ་ལྟར་བཤད་པ་ནི་སྔ་མ་རྣམས་ཀྱི་རྗེས་ཟློས་བྱས་པས་ལན་པ་ཡིན་མོད། འཐད་པ་ནི་མ་ཡིན་ཏེ། འགྲེལ་ཆེན་དྲི་མེད་འོད་ལས། ཅི་སྟེ་ཁྱེད་རྣམས་བདག་གི་བཀའ་མི་བྱེད་པ་དེ་ལྟ་ན་བདག་གི་གྲོང་བྱེ་བ་དགུ་བཅུ་རྩ་དྲུག་བོར་ལ། གང་དང་གང་དུ་མོས་པ་དེ་དང་དེར་ཁྱེད་རྣམས་སོང་ཞིག ཅེས་བཤད་པས་སོ། ། དེ་ཡང་ཕྱི་རོལ་གྱི་ས་གཞི་པདྨ་འདབ་བརྒྱད་ཀྱི་རྣམ་པར་ཡོད་པའི་འདབ་མ་རེ་རེ་ལ་གྲོང་ཁྱེར་བྱེ་བ་བཅུ་གཉིས་བཅུ་གཉིས་ཡོད་པས་སོ། །
དེས་ན་འདིར་གྲོང་བྱེ་བ་རེ་ལ་གྲོང་ཁྱེར་རེ་རེར་བྱས་པས་ན་གྲོང་ཁྱེར་ནི་དགུ་བཅུ་རྩ་དྲུག་ཏུ་ཡོད་ལ། རྒྱལ་ཕྲན་ཡང་དགུ་བཅུ་རྩ་དྲུག་ཏུ་ཡོད་དོ། ། དེའི་དབུས་ཀཻ་ལ་ཤའི་སྟེང་ན་རྒྱལ་པོའི་ཕོ་བྲང་མཆོག་ཀ་ལཱ་པ་ཞེས་བྱ་བ་ཡོད་ཅིང་། དེ་ན་སྤྲུལ་པའི་ཆོས་ཀྱི་རྒྱལ་པོ་སུམ་ཅུ་རྩ་གཉིས་བྱོན་པ་ལས། བགེགས་མཐར་བྱེད་ཀྱི་སྤྲུལ་པ་ཉི་མའི་འོད་ཀྱི་རིང་ལ་སངས་རྒྱས་ཀྱི་ཆོས་མ་བྱུང་ཞིང་། དེའི་སྲས་ཕྱག་ན་རྡོ་རྗེའི་སྤྲུལ་པ་ཟླ་བ་བཟང་པོས་དཔལ་ལྡན་འབྲས་སྤུངས་སུ། བཅོམ་ལྡན་འདས་ལ་རྩ་རྒྱུད་ཀྱི་ཞུ་བ་པོ་མཛད་ཅིང་དེ་ནས་ལོ་གཅིག་གི་བར་དུ་རྒྱུད་གསུང་བ་དང་སྡུད་པ་དང་། དུས་འཁོར་གྱི་དཀྱིལ་འཁོར་བཞེངས་པ་རྣམས་མཛད་ཅིང་དེ་ནས་དེའི་བརྒྱུད་པ་ལྷ་དབང་དང་། གཟི་བརྗིད་ཅན་དང་། ཟླ་བས་བྱིན་དང་།
ལྷའི་དབང་ཕྱུག་དང་། སྣ་ཚོགས་གཟུགས་དང་། ལྷའི་དབང་ལྡན་རྣམས་ལོ་གྲངས་བརྒྱ་བརྒྱར་རྩ་རྒྱུད་ཀྱི་ཆོས་གསུངས་སོ། ། འདི་དག་ནི་རྩ་རྒྱུད་དང་འགྲེལ་པ་གཉིས་ཀ་ལས་གསལ་བར་བཤད་དོ། ། དེ་ནས་རིགས་ལྡན་གྱི་རྒྱལ་པོ་འཇམ་དབྱངས་གྲགས་པས་ལོ་བརྒྱར་རྩ་རྒྱུད་བསྟན་ནས། བསྡུས་རྒྱུད་བསྡུས་ཏེ་རྩ་རྒྱུད་ལས། ལོ་འདི་ནས་ནི་དྲུག་བརྒྱའི་ལོས། ། ཤམྦྷ་ལ་ཞེས་བྱ་བར་འགྱུར། ། དྲང་སྲོང་རྣམས་ནི་སྨིན་དོན་ཕྱིར། ། འཇམ་དབྱངས་གྲགས་པའི་རྒྱལ་པོ་སྟེ། །
ཞེས་གསུངས་སོ། ། དེའི་དོན་ནི་དུས་འཁོར་གསུངས་ནས་ལོ་དྲུག་བརྒྱ་ནས་རིགས་ལྡན་འཇམ་དབྱངས་གྲགས་པས་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི་རིགས་ཀྱི་ང་རྒྱལ་དུ་བྱེད་པ་བརྟུལ་ཏེ་རྡོ་རྗེ་ཐེག་པའི་རིགས་གཅིག་གྲུབ་པར་མཛད་དོ། ། དེ་ནས་རིགས་ལྡན་གྱི་རྒྱལ་པོ་པདྨ་དཀར་པོས་བསྡུས་རྒྱུད་ཀྱི་འགྲེལ་པ་དྲི་མེད་འོད་མཛད། འདི་མན་ཆད་ཀྱི་རྒྱལ་པོ་རྣམས་ཀྱིས་ཆོས་གསུངས་ལོ་གྲངས་རྒྱུད་འགྲེལ་ལས་མ་གསུངས་པས། བོད་ཀྱི་མཁས་པ་རྣམས་འཆད་ཚུལ་མི་མཐུན་པར་ཅི་རིགས་སུ་སྣང་ངོ་། ། འོན་ཀྱང་བུ་དོལ་ལ་སོགས་པ་བོད་ཀྱི་དུས་འཁོར་བ་ཕལ་ཆེར་ནི། ཟླ་བཟང་མ་གཏོགས་པའི་ཆོས་རྒྱལ་རྣམས་ཀྱིས་ལོ་བརྒྱ་བརྒྱར་ཆོས་གསུངས་ཞེས་འཆད། ཆོས་རྗེ་བླ་མ་དམ་པའི་འགྲེལ་ཆེན་གྱི་ཊཱི་ཀ་ལས་ནི། ལྷའི་དབང་ལྡན་ཡན་ཆད་ལོ་བརྒྱ་བརྒྱར་དང་། འཇམ་དབྱངས་གྲགས་པས་ལོ་ཉིས་བརྒྱ་དང་།
དེ་མན་ཆད་དྲག་པོ་འཁོར་ལོ་ཅན་མ་གཏོགས་པ་རྒྱལ་པོ་ཉི་ཤུ་རྩ་གསུམ་གྱིས་ལོ་དྲུག་ཅུ་དྲུག་ཅུར་ཆོས་སྟོན་པ་ཡིན་ཞེས་འཆད། ཡང་བླ་མ་འགའ་ཞིག་ནི། ལྷ་དབང་ནས་རྒྱ་མཚོའི་བར་བཅུ་དྲུག་གིས་ལོ་བརྒྱ་བརྒྱ་དང་། དེ་མན་ཆད་བཅོ་ལྔས་ལོ་དྲུག་ཅུ་དྲུག་ཅུར་ཆོས་བསྟན་ཏོ། ། ཞེས་འཆད་དོ། ། དེ་ན་ནགས་ཚལ་སྣ་ཚོགས་དང་བཟའ་ཤིང་གི་བཟའ་བའང་དུ་མ་ཡོད་དོ། ། དེ་ནས་སྙིགས་མའི་དུས་སུ་འཕགས་པའི་ཡུལ་ཐམས་ཅད་ཀླ་ཀློའི་ཆོས་ཀྱིས་གང་བར་འགྱུར་ཞིང་དེ་ནས་ཀླ་ཀློའི་རྒྱལ་པོའི་རྫུ་འཕྲུལ་གྱིས་ཤམྦྷ་ལ་རུ་དམག་འདྲེན་པ་རྩོམ་པར་འགྱུར་རོ། ། དེ་ཡང་འདི་ལྟར། ཐོག་མར་ཧོར་ཡུལ་གྱི་བྱང་ངག་སྦྱིན་ཞེས་བྱ་བར་ལྷ་མ་ཡིན་གྱི་སྤྲུལ་པ་ཀླ་ཀློའི་རྒྱལ་པོ་འབྱུང་ཞིང་། དེ་ནུས་པ་ཇེ་ཆེར་གྱུར་ནས་བྱང་དང་ནུབ་དང་ལྷོ་ཕྱོགས་ཀྱི་རྒྱུད་དང་།
ཡུལ་དབུས་དང་། རྒྱའི་ཡུལ་དང་། བོད་ལ་སོགས་པར་རིམ་གྱིས་འོངས་ནས་མཐར་འཛམ་བུའི་གླིང་ཆུང་ངུའི་ཕྱེད་རིལ་པོ་དབང་དུ་བྱས་ཏེ་སངས་རྒྱས་པ་དང་། མུ་སྟེགས་ཀྱི་ཆོས་ཐམས་ཅད་བསྣུབས་ཏེ་རང་གི་ཆོས་ལུགས་ལ་འགོད་དོ། ། འདི་དག་ཀྱང་རྟག་པ་མཐར་བཟུང་བའི་དབང་དུ་བྱས་པ་ཡིན་གྱི། ཤམྦྷ་ལ་རུ་ཀླ་ཀློའི་རྫུ་འཕྲུལ་གྱིས་དམག་དངོས་སུ་འདྲེན་པ་ནི་མ་ཡིན་ནོ། ། དེའི་རྒྱུ་མཚན་ཡང་རིགས་ལྡན་གྲགས་པས་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི་པོ་དུས་ཀྱི་འཁོར་ལོའི་གཞལ་མེད་ཁང་པར་དབང་བསྐུར་ནས་རྡོ་རྗེའི་རིགས་གཅིག་ཏུ་མ་བྱས་ན། འཇམ་དབྱངས་གྲགས་པས་ཆོས་བསྟན་ཟིན་ནས་ལོ་བརྒྱད་བརྒྱ་འདས་པའི་འོག་ཏུ། འཕགས་པའི་ཡུལ་དུ་ཀླ་ཀློའི་ཆོས་འཇུག་ལ་དེའི་ཚེ་དྲང་སྲོང་བྱེ་བ་ཕྲག་ཕྱེད་དང་བཞི་པོའི་བུ་རྒྱུད་རྣམས་ཀྱང་ཀླ་ཀློའི་ཆོས་ཀྱི་སྣོད་དུ་གྱུར་ནས། འཕགས་པའི་ཡུལ་གྱི་ཀླ་ཀློའི་དབང་པོའི་རྫུ་འཕྲུལ་གྱིས་ཤམྦྷ་ལའི་གནས་སུ་ཡང་ཀླ་ཀློའི་ཆོས་འཇུག་པར་འགྱུར་ལ།
དེ་མི་འཇུག་པར་བྱ་བའི་ཕྱིར་དུ་དྲང་སྲོང་བྱེ་བ་ཕྲག་ཕྱེད་དང་བཞི་པོ་རྡོ་རྗེའི་རིགས་སུ་བྱེད་པའམ། མི་བྱེད་ན་ཡུལ་ཁམས་གཞན་དུ་ཕྱུང་དགོས་ཞེས་པའི་དོན་ཡིན་ཏེ། འགྲེལ་ཆེན་དྲི་མེད་འོད་ལས། ཇི་སྐད་དུ། རྒྱལ་པོ་གྲགས་པས་གསུངས་པ། འདིར་བདག་གིས་བཅོམ་ལྡན་འདས་དུས་ཀྱི་འཁོར་ལོའི་དཀྱིལ་འཁོར་གྱི་ཁང་པ་འདིར་ཁྱེད་རྣམས་གཞུག་པར་བྱ་ཞིང་། འཇིག་རྟེན་དང་འཇིག་རྟེན་ལས་འདས་པའི་དབང་སྦྱིན་པར་བྱའོ། ། ཅི་སྟེ་ཁྱེད་རྣམས་བདག་གི་བཀའ་མི་བྱེད་པ་དེ་ལྟ་ན་བདག་གི་གྲོང་བྱེ་བ་དགུ་བཅུ་རྩ་དྲུག་བོར་ལ་གང་དང་གང་དུ་མོས་པ་དེ་དང་དེར་ཁྱེད་རྣམས་སོང་ཞིག རྣམ་པ་གཞན་དུ་ན་ལོ་བརྒྱད་བརྒྱ་འདས་པའི་རྗེས་ལ་ཁྱེད་ཀྱི་རིགས་ཀྱི་བུ་དང་ཚ་བོ་ལ་སོགས་པས་ཀླ་ཀློའི་ཆོས་དར་བར་བྱས་ནས། ཤམྦྷ་ལ་ལ་སོགས་པའི་ཡུལ་ཆེན་པོ་དགུ་བཅུ་རྩ་དྲུག་ཏུ་ཀླ་ཀློའི་ཆོས་སྟོན་པར་བྱེད་པར་འགྱུར་རོ། །
ཞེས་གསུངས་སོ། ། དེ་ལྟར་ན་འཇམ་དབྱངས་གྲགས་པས་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི། རྡོ་རྗེའི་རིགས་གཅིག་ཏུ་བྱས་པའི་སྟོབས་ཀྱིས། ཤམྦྷ་ལར་ཀླ་ཀློའི་ཆོས་འཇུག་པའི་མཐུ་མེད་ལ། ནམ་ཞིག་འཕགས་པའི་ཡུལ་ལ་སོགས་པ་ས་དུམ་བུ་བཅུ་གཉིས་སུ་ཀླ་ཀློའི་ཆོས་ཞུགས་པ་དེའི་ཚེ། འཇམ་པའི་རྡོ་རྗེའི་སྤྲུལ་པ་རིགས་ལྡན་དྲག་པོ་ཞེས་བྱ་བའི་རྒྱལ་པོས། ཀླ་ཀློའི་ཆོས་ཀུན་བཅོམ་ནས་ཤམྦྷ་ལར་ཁྲིད་དེ་ལྷ་ཆེན་བཅུ་གཉིས་དང་། ལྷན་ཅིག་དབང་བསྐུར་ནས་རྡོ་རྗེའི་རིགས་གཅིག་ཏུ་བྱས་ཏེ། རིམ་གྱིས་འཕགས་པའི་ཡུལ་གྱི་བར་དུ་ཡང་རྡོ་རྗེ་ཐེག་པའི་སངས་རྒྱས་ཀྱི་བསྟན་པ་སྤེལ་བར་བྱེད་ཅིང་། རབ་ཏུ་བྱུང་བའི་ཆོས་ལུགས་ནི་མི་འབྱུང་སྟེ།
ཀླ་ཀློའི་བསྣུབས་ཤིང་སྤེལ་བར་བྱེད་པས་སོ། ། དེ་ལྟར་བཤད་ན། རྗེ་བཙུན་རེ་འདའ་བས། དུམ་བུ་བཅུ་གཉིས་པ་ལ་ཀླ་ཀློ་ཡི། ། ཆོས་འཇུག་འཁོར་ལོ་ཅན་གྱིས་དེ་འཇོམས་ལ། ། སྒྲ་མི་སྙན་ན་མི་དགེ་བཅུ་མེད་ཅིང་། ། སངས་རྒྱས་བསྟན་པའི་སྣོད་དུ་མི་རུང་ཞེས། ། འདུལ་བ་མངོན་པའི་སྡེ་སྣོད་རྣམས་ལས་གསུངས། ། དེ་དང་དེ་ཡི་འགལ་བ་ཇི་ལྟར་སྤོང་། ། ཞེས་ཟེར་བའི་ཉེས་པ་དེ་ཡང་མི་འཇུག་པར་འགྲུབ་བོ། །
འདིར། དེ་ཚེ་ཕྱག་ན་རྡོ་རྗེ་ཡི། སྤྲུལ་པ་ཞེས་པ་གཞུང་མ་དག་པ་ཡིན་པ་ལ། ལྷ་བཙུན་བསམ་ཡས་པ་དང་། སྒ་གདོང་པ་དེ་ཉིད་སོར་འཇོག་ལ། བསམ་ཡས་པའི་ཊཱི་ཀའི་ནག་ཐུང་ན། བླ་མ་དག ཡང་དག་ཡེ་ཤེས་མངོན་བགྲོད་དཔལ་ལྡན་གྲགས་པ་ཕྱག་ན་མདུང་བསྣམས་ལྷ་མིན་རིགས་རྣམས་འཇིགས་པ་སྟེར། ། ཞེས་འབྱུང་བས། འཇམ་དབྱངས་ཀྱི་སྤྲུལ་པ་ཡིན་ཞེས་གསུང་ངོ་། །
ཞེས་འབྱུང་ལ། སྤོས་ཁང་པ་དང་། ཀུ་མཱ་ར་ནི། འཇམ་གྲགས་པའི་སྤྲུལ་པ་ཞེས་འཆད་ཀྱང་། སྤྲུལ་པ་དང་སྐྱེ་བའི་ཤན་མ་ཕྱེད། དེས་ན། དེ་ཚེ་འཇམ་པའི་རྡོ་རྗེ་ཡི། སྤྲུལ་པ་ཞེས་འཆད་དགོས་ཏེ། བྱང་ཆུབ་སེམས་དཔའ་བཅུ་གསུམ་དང་། ཁྲོ་བོ་བཅུའི་སྤྲུལ་པ་མ་འདྲེས་པར་སོ་སོར་འཆད་དགོས་པའི་ཕྱིར།
དེ་སྐད་དུ་ཡང་། འགྲེལ་ཆེན་དུ་རྩ་རྒྱུད་ཀྱི་ལུང་དྲངས་པ་ལ། འདས་པའི་རྒྱལ་པོ་ཉི་མའི་འོད། ། དེ་ནི་བགེགས་དགྲའི་སྤྲུལ་པ་སྟེ། ། ཕྱག་ན་རྡོ་རྗེ་ཟླ་བཟང་ཁྱོད། ། ས་སྙིང་གཤིན་རྗེ་མཐར་བྱེད་དང་། ། སྒྲིབ་པ་ཐམས་ཅད་རྣམ་སེལ་དང་། ། རྨུགས་བྱེད་ཁེངས་བྱེད་རིམ་པ་སྟེ། ། ནམ་མཁའི་སྙིང་པོ་འཇམ་དབྱངས་དང་། ། འཇིག་རྟེན་མགོན་པོ་གོ་རིམ་བཞིན། །
གཤིན་རྗེ་གཤེད་སོགས་ཁྲོ་བོ་བཅུ། ། དེ་བར་བྱང་ཆུབ་སེམས་དཔའ་གཞན། ། བཅུ་གསུམ་དེ་རྣམས་རིམ་པ་ཡིས། ། རིགས་ལྡན་རིགས་ལ་འབྱུང་བར་འགྱུར། ། གྲགས་པ་རིགས་ལྡན་རིགས་ཀྱང་སྟེ། ། དེ་ནས་རིགས་ལྡན་པདྨ་དཀར། ། བཟང་པོ་རིགས་ལྡན་གསུམ་པ་སྟེ། ། དེ་བཞིན་བཞི་པ་རྣམ་རྒྱལ་ལོ། ། གཤིན་རྗེ་བཟང་པོ་རིན་ཆེན་ཕྱག ། བདུན་པ་ཁྱབ་འཇུག་སྦས་པའོ། །
ཉི་མ་གྲགས་དང་ཤིན་ཏུ་བཟང་། ། རྒྱ་མཚོ་རྣམ་རྒྱལ་རྒྱལ་དཀའ་དང་། ། རིགས་ལྡན་ཉི་མ་བཅུ་གཉིས་པ། ། སྣ་ཚོགས་གཟུགས་དང་ཟླ་བའི་འོད། ། མཐའ་ཡས་དང་ནི་ས་སྐྱོང་དང་། ། དཔལ་སྐྱོང་སེང་གེ་རྣམ་པར་གནོན། ། སྟོབས་པོ་ཆེ་དང་མ་འགགས་ཏེ། ། མི་ཡི་སེང་གེ་དབང་ཕྱུག་ཆེ། ། མཐའ་ཡས་རྣམ་རྒྱལ་རིགས་ལྡན་དང་། ། གྲགས་པ་རིགས་ལྡན་དེ་ནས་སླར། །
དེ་སྲས་འཁོར་ལོ་ཆེན་པོ་ཅན། ། རིགས་ལྡན་དྲག་པོ་འབྱུང་འགྱུར་ཏེ། ། སྨྲ་མཁས་རྟ་མཆོག་ཏིང་འཛིན་གྱིས། ། ཀླ་ཀློའི་ཆོས་ནི་མཐར་བྱེད་པའོ། ། ཉི་མའི་ཤིང་རྟ་ལ་སོགས་ཀྱི། ། སྟོན་པ་སྨྲ་མཁས་འབྱུང་འགྱུར་གང་། ། ཟླ་བཟང་ཁྱོད་ནི་རྩ་བའི་རྒྱུད། ། དེ་ནི་སྡུད་པར་བྱེད་པ་སྟེ། ། རྒྱས་འབྲེལ་བྱེད་པ་པོ་ཡང་ཁྱོད། ། འདིར་ནི་སེམས་ཅན་ཡོངས་སྨིན་བྱེད། །
འཇམ་པའི་རྡོ་རྗེའི་བསྡུས་རྒྱུད་ལས། ། རྒྱས་འགྲེལ་བྱེད་པ་པད་འཛིན་རང་། ། ཞེས་རིགས་ལྡན་གྲགས་པ་སླར་ཡང་རིགས་ལྡན་ཉེར་བཞི་པ་མཐའ་ཡས་རྣམ་རྒྱལ་གྱི་སྲས་སུ་འཁྲུངས་པ་ལ། དྲག་པོ་འཁོར་ལོ་ཅན་དུ་བཤད་པ་ཡིན་ནོ། ། འཇམ་དབྱངས་དང་ཕྱག་རྡོར་གནས་ཚུལ་ལ་མི་འགལ་བ་ཙམ་གྱིས། རིགས་ལྡན་དྲག་པོ་ཕྱག་རྡོར་གྱི་སྤྲུལ་པར་འཆད་ནུས་ན། རྒྱལ་པོ་ཟླ་བ་བཟང་པོ་ཡང་འཇམ་དབྱངས་ཀྱི་སྤྲུལ་པར་འཆད་དགོས་པས། དེ་སྐབས་ཀྱི་རྣམ་གཞག་ཐམས་ཅད་འཆོལ་བར་འགྱུར་རོ། ། ཡང་ན། འདིར་འཁོར་ལོ་ཅན་ཕྱག་ན་རྡོ་རྗེའི་སྤྲུལ་པར་བཤད་པ་དེ།
ནང་ལུས་ལ་སྦྱོར་བའི་དབང་དུ་བྱས་པ་ཡིན་ཏེ། དཔལ་ལྡན་རྒྱུད་ལས། འཁོར་ལོ་ཅན་ནི་རང་གི་ལུས་ལ་རྡོ་རྗེ་ཅན་ཏེ་ལྷ་མཆོག་བདག་རྣམས་ཡན་ལག་བཅུ་གཉིས་འགོས། ཞེས་གསུངས་པས་སོ། ། འདི་དག་ཀྱང་ཁོ་བོའི་བླ་མ་ཁོ་ནའི་ལེགས་པར་བཤད་པ་ཡིན་གྱི། བསྟན་བཅོས་འདི་ལ་ཁོ་བོ་ཤིན་ཏུ་མཁས་ཞེས་ཟེར་བ་དག་ནི། དོན་འདི་དག་ལ་དམུས་ལོང་ལྟ་བུར་གྱུར་ཏོ། ། དེས་ན་རྩ་རྒྱུད་གསུངས་ནས་དེང་སང་ཡན་ཆད་ལ་ལོ་ཉིས་སྟོང་སུམ་བརྒྱ་དགུ་བཅུ་སོང་ལ། རིགས་ལྡན་སེང་གེས་ཆོས་བསྟན་ནས་ལོ་བརྒྱད་ཅུ་རྩ་བརྒྱད་སོང་བར་མཁས་པ་ཕལ་ཆེར་འཆད་དོ། ། འཁོར་ལོ་ཅན་གྱིས་ཀྱང་རྫུ་འཕྲུལ་གྱིས་འདིར་འོངས་པ་དེས་ན་རི་བོ་གངས་ཅན་དུ་རྫུ་འཕྲུལ་མེད་པར་འགྲོ་བར་མི་ནུས་སོ། །
གསུམ་པ། མངོན་པའི་ལུང་གི་སྒྲུབ་བྱེད་ནི། མངོན་པ་མཛོད་ལས་ཀྱང་འདི་སྐད་གསུངས་ཏེ། འདི་ནས་ཏེ་འཛམ་བུའི་གླིང་འདིའི་བྱང་ཕྱོགས་འཛམ་བུའི་གླིང་འདི་ཉིད་ན་རི་ནག་པོ་གསུམ་ཚན་གསུམ་སྟེ་དགུ་འདས་པའི་ཕ་རོལ་ན་རི་གངས་ཅན་ཡོད་ལ། དེའི་ཕ་རོལ་རི་སྤོས་ངད་ལྡན་པའི་ཚུ་རོལ་ན། མཚོ་མ་དྲོས་པ་ཞེས་བྱ་བ་གང་ལས་ཆུ་བོ་ཆེན་པོ་གངྒཱ་དང་། སིནྡཱུ་དང་། སི་ཏ་དང་། པཀྵུ་འབབ་པ་དེའི་ཞེང་དུ་ཡང་། དཔག་ཚད་ལྔ་བཅུ་ཡོད་ལ་ཆུར་ཡང་དཔག་ཚད་ལྔ་བཅུ་ཡོད་དེ།
ཡན་ལག་བརྒྱད་དང་ལྡན་པའི་ཆུས་གང་ངོ་། ། དེར་ནི་རྫུ་འཕྲུལ་དང་མི་ལྡན་པས་བགྲོད་པར་དཀའ་འོ་ཞེས་དེ་ལ་སོགས་པས། དེ་ཉིད་ཀྱི་དྲུང་ན་གང་ལ་འབྲས་བུ་མངར་མོ་ཡོད་པའི་ཤིང་འཛམ་བུ་ཞེས་བྱ་བ་མངོན་པར་འགྲུབ་སྟེ། དེའི་དབང་གིས་གླིང་འདི་ཡང་འཛམ་བུའི་གླིང་ཞེས་བྱ་བར་གྲགས་སོ། ། ཞེས་སོགས་མཚན་ཉིད་རྒྱས་པར་གསུངས་སོ། ། ད་ལྟའི་ཏི་སེ་འདི་ལ་ནི་སྔར་བཤད་པའི་མཚན་ཉིད་དེ་དག་གང་ཡང་མེད་པས་གངས་ཅན་མ་ཡིན་ནོ། ། སྤྱིར་ཕྱི་ནང་གི་གཞུང་ལུགས་གང་ནས་ཀྱང་ཏི་སེ་ལ་རི་བོ་གངས་ཅན་གྱི་ཐ་སྙད་མི་འབྱུང་བར་བསྟན་པ་ནི་མུ་སྟེགས་བྱེད་ཀྱི་གཞུང་གཞོན་ནུ་འབྱུང་བ་ལས་ཀྱང་།

ཤར་ནུབ་གཉིས་ཀྱི་རྒྱ་མཚོའི་བར་དུ་རི་གངས་ཅན་གྱིས་ཁྱབ་པར་བཤད་དོ། ། རྒྱལ་པོ་ཤིང་རྟ་བཅུ་པའི་བུ་དགའ་བྱེད་ཀྱི་བཙུན་མོ་རོལ་རྙེད་མ་ཞེས་པ་ལང་ཀ་མགྲིན་བཅུས་ཕྲོགས་ནས། དེ་སླར་འཕྲོག་པའི་དོན་དུ་དམག་དྲངས་ནས་སྲིན་པོ་ཕལ་ཆེར་བསད་པ་ན། ལང་ཀ་མགྲིན་བཅུའི་སྤུན་ཟླ་བསམ་གཏན་པ་ཞིག་གིས་རླུང་བརྔུབས་པས། དགའ་བྱེད་དང་ཧ་ནུ་མན་ཐ་མ་གཏོགས་པའི་དཔུང་ཚོགས་ཐམས་ཅད་ཀེང་རུས་སུ་སོང་བ་སླར་གསོས་པའི་དོན་དུ་གངས་ཅན་ལང་ཀའི་ཡུལ་དུ་བླངས་ཤིང་། དེ་ལ་ཡོད་པའི་བདུད་རྩི་ཀེང་རུས་རྣམས་ལ་གཏོར་བས་སོས་པར་གྱུར་ནས། སྤྲེའུ་ཧ་ནུ་མན་ཐས་དེ་ནས་གངས་རི་སླར་འཕངས་པའི་དུམ་བུ་ལམ་དུ་འཚར་ཏེ་ལྷུང་བ་ཞིག ཏི་སེ་ཡིན་ཞེས་དྲང་སྲོང་གྲོག་མཁར་བ་སྨྲའོ། ། དེས་ན་ལྷ་དབང་ཕྱུག་ཆེན་པོ་བཞུགས་པའི་གནས། གླང་པོ་ཆེ་ས་སྲུངས་ཀྱི་བུས་བརྟེན་པའི་ས། དབང་ཕྱུག་གི་མཆོད་གནས་དགྲ་བཅོམ་ལྔ་བརྒྱ་བཞུགས་པའི་ཡུལ།
རི་གངས་ཅན་དེ་ནི་ད་ལྟའི་ཏི་སེ་འདི་མ་ཡིན་ཏེ། དེའི་མཚན་ཉིད་མ་ཚང་བའི་ཕྱིར། རྨ་བྱ་ཆེན་པོའི་མདོ་ལས་ཀྱང་། རིའི་རྒྱལ་པོ་གངས་ཅན་དང་། རིའི་རྒྱལ་པོ་ཏི་སེ་ཞེས་ཐ་དད་དུ་གསུངས་པའི་ཕྱིར། མཁས་པ་འཇུག་པའི་སྒོ་ལས་ཀྱང་། ཏི་སེ་ཞེས་ལོ་ཙཱ་བ་མི་ཤེས་པ་འགའ་ཞིག་གིས་བོད་སྐད་དུ་འཁྲུལ་ནས་གངས་ཅན་དུ་བསྒྱུར་བ་འདི་མ་དག་སྟེ། ཏི་སེའི་སྐད་དོད་ཀཻ་ལ་ཤ་དང་། ཀེ་ཏ་ར་ཞེས་པའང་སྣང་། གངས་ཅན་གྱི་སྐད་དོད་ཧི་མ་ལ་ཡ་ཡིན་པས།
དེ་གཉིས་རྒྱ་སྐད་ཀྱང་ཐ་དད་ཅིང་བོད་སྐད་ཀྱང་ཐ་དད་ཡིན་པས། དེས་ན་ད་ལྟའི་ཏི་སེ་འདི་གངས་ཅན་ཡིན་པ་འགོག་གི་ཏི་སེ་ཡིན་པ་མི་འགོག་པས། མི་བླུན་པོའི་ཁ་སྐྱུགས་ལ་རྒྱུག་པར་མི་བྱའོ། ། ཞེས་གསུངས་སོ། ། ཕལ་པོ་ཆེའི་མདོའི་ཏིང་ངེ་འཛིན་གྱི་ལེའུ་ལས་ཀྱང་། མཚོ་མ་དྲོས་པའི་ཆུ་ཞེང་དུ་དཔག་ཚད་ལྔ་བཅུ་ལྔ་བཅུ་ཡོད་པར་གསུངས་ཤིང་། ས་གཞི་རིན་པོ་ཆེའི་གསེག་མ་བརྡལ་བ་ལ། ངོས་ནི་རིན་པོ་ཆེའི་ཕ་གུ་བརྩིགས་པ་དེ་ལས་ཆུ་བོ་ཆེན་པོ་བཞི་འབབ་པའི་གང་གཱ་གླང་པོ་ཆེའི་ཁ་ནས་ནི་དངུལ་གྱི་བྱེ་མ་འདྲེན་ཞིང་འབབ་ལ། སི་ཏ་སེང་གེའི་ཁ་ནས་ནི་ལྷ་རྫས་ཀྱི་རྡོ་རྗེའི་བྱེ་མ་འདྲེན་ཞིང་འབབ། སིནྡྷུ་གླང་གི་ཁ་ནས་ནི་གསེར་གྱི་བྱེ་མ་འདྲེན་ཞིང་འབབ།
རྨ་བྱ་ཁ་འབབ་ཅེས་པ་ནི་བླུན་པོའི་རིགས་འགྲེའོ། པཀྵུ་རྟའི་ཁ་ནས་ནི་བཻཌཱུརྻ་སྔོན་པོའི་བྱེ་མ་འདྲེན་ཞིང་འབབ་བོ། ། དེ་དག་གི་འོག་གི་ས་གཞི་ཡང་རིན་པོ་ཆེ་དེ་དག་གི་རང་བཞིན་དུ་ཡོད་ལ། ཆུ་བོ་བཞི་པོ་ཐམས་ཅད་ཀྱི་ཁ་ཞེང་དུ་དཔག་ཚད་རེ་རེ་ཡོད་པར་གསུངས་སོ། ། ཆུ་བོ་བཞི་པོ་དེས་མཚོ་མ་དྲོས་པ་ལ་ལན་གྲངས་བདུན་བདུན་གཡས་ཕྱོགས་སུ་བསྐོར་ནས། མཐར་མ་འདྲེས་པར་ཕྱོགས་བཞིའི་རྒྱ་མཚོ་དག་ཏུ་འབབ་པར་བཤད་ཅིང་། དེའི་བར་གྱི་མཚམས་ཐམས་ཅད་ནི། ཨུཏྤལ་དང་པདྨ་དང་། ཀུ་མུ་ད་དང་། པུཎྜ་རཱི་ཀ་ལ་སོགས་པ་མེ་ཏོག་རྣམ་པ་སྣ་ཚོགས་དང་།
རིན་ཆེན་ལྗོན་ཤིང་རྣམ་པ་སྣ་ཚོགས་ཀྱིས་རབ་ཏུ་གང་བར་གནས་པ་ཡིན་ནོ། ། སོགས་པས་ཙན་དན་བཟང་པོ་ལྟར་དྲི་ཞིམ་པ་ཉི་མ་ཤར་བའི་ཚེ་དེའི་འོད་ཟེར་དང་མཚོ་ནང་གི་རིན་པོ་ཆེ་དང་། གསེག་མ་དང་། མེ་ཏོག་དང་། ཉེ་འཁོར་གྱི་ལྗོན་ཤིང་རྣམས་ལ་ཕོག་པས་མཚོ་དེ་ཉིད་ཁ་དོག་བཟང་པོ་རྣམ་པའི་མཆོག་ཐམས་ཅད་ལྡན་པར་སྣང་ངོ་། ། དེ་སོགས་མཚན་ཉིད་རྒྱས་པ་ནི་ཕལ་པོ་ཆེའི་མདོ་སྡེ་ལས་ལྟོས་ཤིག་སྟེ། དེར་ཆུ་བོ་བཞི་པོ་དེ་སོ་སོ་ཡང་དག་པར་རིག་པ་བཞིའི་དཔེར་གསུངས་པའི་ཕྱིར། ད་ལྟའི་མ་ཕམ་འདི་ལ་ནི་བཤད་མ་ཐག་པའི་མཚན་ཉིད་དེ་དག་གང་ཡང་མེད་པས་མ་དྲོས་པ་མ་ཡིན་ནོ། ། གསུམ་པ། རྩོད་པ་སྤངས་ཏེ་མཇུག་བསྡུ་བ་ལ།
རྩོད་པ་དང་། ལན་གཉིས་ལས། དང་པོ་ནི། དེ་སྐད་བརྗོད་པ་ལ་ཁ་ཅིག འདི་སྐད་དུ་རྒོལ་ཏེ། བྱ་རྒོད་ཕུང་པོའི་རི་ལ་ཡང་། དཀོན་བརྩེགས་ཀྱི་སྡོམ་གསུམ་བསྟན་པའི་མདོ་ལས་གསུངས་པ་བཞིན་དུ་ད་ལྟ་མེད་པས། དུས་ངན་དུ་སོང་བའི་སྟོབས་ཀྱིས་གངས་ཅན་དང་མ་དྲོས་པ་ལ་སོགས་པའི་ཡུལ་ཀུན་ཡང་སྔོན་ལས་རྣམ་པ་གཞན་དུ་འགྱུར་བར་སྣང་བའི་ཕྱིར། ཏི་སེ་ལ་སོགས་པ་ལ་གངས་ཅན་ལ་སོགས་པའི་མཚན་ཉིད་གསུང་རབ་ནས་བཤད་པ་བཞིན་མ་ཚང་ཡང་། གངས་ཅན་ལ་སོགས་པ་དེ་དང་དེ་ཡིན་ནོ་ཞེས་ཟེར་རོ། །
གཉིས་པ་ལན་ལ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། འདིའང་གསུང་རབ་ཀྱི་དགོངས་པ་ལེགས་པར་ཕྱེ་སྟེ་བཤད་ཀྱིས་ཉོན་ཞིག་སྟེ། མདོ་རྒྱུད་ལས་དངོས་པོའི་གནས་ལུགས་འཆད་པ་དང་སྐྱོན་ཡོན་བསྔགས་པའི་ལུགས་རྣམ་པ་གཉིས་ཡོད་དོ། ། གཉིས་པ་ལ། དཀོན་བརྩེགས་ལས་བྱ་རྒོད་ཕུང་པོའི་རིའི་བསྔགས་པ་གསུངས་པ་སྙན་ངག་མཁན་གྱི་ལུགས་སུ་བསྟན། མངོན་པ་དུས་འཁོར་སོགས་ནས་འཇིག་རྟེན་ཁམས་ཀྱི་རྣམ་གཞག་གསུངས་པ་དེ་དངོས་པོའི་གནས་ལུགས་ཡིན་པར་བསྟན། དེས་ན་དཔེ་དོན་མི་མཚུངས་པར་བསྟན་པའོ། །
དང་པོ་ནི། སྐྱོན་དང་ཡོན་ཏན་སྒྲོག་པ་ན། སྙག་ངག་མཁན་གྱི་ལུགས་བཞིན་དུ་བྱ་རྒོད་ཕུང་པོའི་རི་ལ་ཡང་། མཐོ་བ་དང་། ཟླུམ་པ་དང་། བྱ་དང་། ཤིང་དང་། མེ་ཏོག་དང་། ལ་སོགས་པས་འཛམ་བུའི་གླིང་ན་ཡོད་པའི་མེ་ཏོག་དང་འབྲས་བུ་ལ་སོགས་པའི་རིགས་ལ་དེ་ན་མེད་པ་གང་ཡང་མེད་པ་ལ་སོགས་པ་བཤད་པ་ནི། དུས་དེར་སངས་རྒྱས་ཀྱིས་བྱིན་གྱིས་བརླབས་པའི་སྙན་ངག་མཁན་གྱི་དབང་དུ་བྱས་པའོ། །
གཞན་ཡང་། དེ་ལ་བསྔགས་པ་ཆེ་བའི་རྒྱུ་མཚན། བོད་ཀྱི་ཡུལ་ན་མཐོང་དཀོན་པས། རྒྱང་གྲགས་རེ་ཙམ་ལ་ཐང་ཆེན་པོ་ཞེས་ཟེར་བ་ཇི་ལྟ་བ་བཞིན་དུ། འཕགས་པའི་ཡུལ་གྱི་མ་ག་དྷ་ན་རི་གཞན་ཆེན་པོ་དཀོན་པས། བྱ་རྒོད་ཕུང་པོའི་རི་དེ་རི་ཆེན་པོར་འཇོག་པ་ཡིན་ནོ། ། དེ་ལྟར་སྐྱོན་ཡོན་བསྟོད་སྨད་བྱེད་པ་ན། ཆུང་ངུ་ལ་ཆེན་པོ་དང་། ཆེན་པོ་ལ་ཆུང་ངུར་འཆད་པ་ལ་སྙན་ངག་མཁན་སྐྱོན་དུ་བརྩི་བ་གང་ཡང་མེད་དེ། མཛོད་འགྲེལ་ལས།
སྙན་ངག་མཁན་གྱི་བསམ་པ་ནི། སྒྲོ་འདོགས་པར་ཡང་བྱེད་དོ། ། ཞེས་གསུངས་པས་སོ། ། གཉིས་པ་ནི། དངོས་པོའི་གནས་ལུགས་འཆད་ཅིང་མཚན་ཉིད་གཏན་ལ་འབེབས་པ་ནི། ལྷག་པ་དང་། ཆད་པ་དང་། དེ་མ་ཡིན་པ་ལ་དེར་འཁྲུལ་པ་བྱུང་ན། དེ་ལ་མཁས་པ་རྣམས་སྐྱོན་དུ་བརྩི་སྟེ། དེ་ཡང་དང་པོ་སྙན་ངག་མཁན་གྱི་དཔེ་ནི།
དཔེར་ན་བ་ལང་དང་མ་ཧེ་དང་། གླང་པོ་ཆེ་ལ་བསྔགས་པའི་ཚེ། གངས་རིའི་ཕུང་པོར་འགྲོ་ཤེས་པ་དང་། སྤྲིན་ཆད་པའི་དུམ་བུ་དང་། རྭའི་རྩེ་མོ་རྡོ་རྗེ་དང་འདྲ་བ་དང་། རྨིག་པ་ཨིནྡྷ་ནཱི་ལ་དང་། རྔ་མ་དཔག་བསམ་གྱི་ཤིང་ལྗོན་པ་དང་། སོགས་པས་རླུང་གི་ཤུགས་ལྟར་མགྱོགས་པ་ལ་སོགས་པའོ། ། དེ་ཡང་གླང་པོ་ཆེའི་སྐྱེས་རབས་ལས། མི་དེ་དག་གིས་ཀྱང་སེམས་དཔའ་ཆེན་པོ་དེ་གངས་རིའི་རྩེ་མོ་འགྲོ་ཤེས་པའམ།
སྟོན་ཀའི་སྤྲིན་ནམ། ན་བུན་གྱི་ཚོགས་རླུང་གིས་བསྐྱོད་པ་བཞིན་དུ་ཚུར་འོང་བ་མཐོང་ངོ་ཞེས་པ་དང་། མ་ཧེའི་སྐྱེས་རབས་ལས། སྤྲིན་གྱི་ཕུང་པོ་ལོགས་ཤིག་ཏུ་ཆད་པ་རྐང་གིས་འགྲོ་ཤེས་པ་འདྲ་བ་ཞིག་ཏུ་གྱུར་ཏོ། ། ཞེས་དང་། ཁྱོད་ཀྱི་རྭའི་རྩེ་མོའི་ཤུགས་ཀྱིས་ཀྱང་། ། རྡོ་རྗེའི་རི་ཡང་རྡོ་རྗེ་བཞིན་དུ་འཇོམས། ། ཞེས་དང་། གཞན་ཡང་སྐྱེས་བུ་ལ་བསྔགས་པ་ན། ཉི་མ་སྟོང་ལས་ལྷག་པའི་གཟི་བརྗིད་འབར། །
ཞེས་དང་། མཚན་མཆོག་ལྡན་པ་དྲི་མེད་ཟླ་བའི་ཞལ། ། ཞེས་པ་ལྟར། བཞིན་ལ་ཉི་མ་དང་ཟླ་བ་དང་། སོ་ལ་གངས་རིའི་ཕྲེང་བ་དང་། རྒྱ་ཆེ་བ་ལ་ནམ་མཁའི་དཔེ་སྦྱོར་དང་། ཆུང་བ་ལ་རྡུལ་ཕྲན་གྱི་དཔེ་སྦྱོར་དང་། སྟུག་ཞིང་ཆེ་བའི་དཔེ་ལ་རི་རབ་དང་། འདི་ནི་སྤྲིན་གྱི་བཞོན་པའི་རྟོགས་བརྗོད་ལས། མཁའ་ལྡིང་ལ་བསྔགས་པ་ན།
ལྷུན་པོ་གཤོག་པ་ལྡན་པ་བཞིན། ། ཞེས་སོ། ། བྱི་བ་ལ་ནི་གླང་ཆེན་གྱི་དཔེ་དང་། ཕྱུག་པོ་ལ་ནི་རྣམ་ཐོས་ཀྱི་བུ་དང་། རྒྱལ་ཕྲན་ལ་ཡང་བརྒྱ་བྱིན་གྱི་དཔེ་དང་། དགེ་བའི་བཤེས་གཉེན་ཕལ་པ་ལའང་སངས་རྒྱས་ལྟ་བུར་བསྔགས་པ་ནི་སྙན་ངག་མཁན་ལ་བཀག་པ་མེད་དེ། མདོ་ལས་ཀྱང་། ཚོང་དཔོན་རྣམ་ཐོས་ཀྱི་བུའི་ནོར་དང་ལྡན་པ་ཞེས་པ་བཞིན་དང་སོ་སོ་སྐྱེ་བོའི་དགེ་སློང་ལ་ཡང་འཕགས་པ་ཞེས་དང་། སྙན་ངག་མེ་ལོང་ལས། བུ་མོ་ལོ་མའི་དགྲ་དང་ཁྱོད། །
ལྷ་ཡུལ་ས་སྟེང་སྐྱོང་ལ་བརྩོན། ། ཞེས་པ་བཞིན་ནོ། ། དངོས་པོའི་ཀུན་རྫོབ་ཀྱི་གནས་ལུགས་འཆད་པའམ་མཚན་ཉིད་གཏན་ལ་འབེབས་པ་ན། གནས་ལུགས་ཇི་ལྟ་བ་བཞིན་མ་ཡིན་པར་ལྷག་ཆད་འཁྲུལ་པར་བཤད་ན་མཁས་པ་རྣམས་ག་ལ་དགའ་སྟེ། དཔེར་ན། སྒྲ་རྟག་པར་ཁས་བླངས་ན་རིགས་པ་དང་འགལ་བ་བཞིན་ནོ། ། གསུམ་པ། དེས་ན་དཔེ་དོན་མི་མཚུངས་པར་བསྟན་པ་ནི། དེས་ན་བྱ་རྒོད་ཕུང་པོ་སོགས་པས། སེར་སྐྱ་དང་ཡངས་པ་ཅན་གྱི་མི་རྣམས་ཀྱི་འབྱོར་པ་སུམ་ཅུ་རྩ་གསུམ་པའི་ལྷ་འདྲའོ་ཞེས་བསྔགས་པ་སྙན་ངག་མཁན་གྱི་ལུགས་བཞིན་ཡིན་ལ།
གངས་ཅན་དང་མ་དྲོས་པ་དང་སོགས་པས། ལྷུན་པོ་ལ་སོགས་པ་དངོས་པོའི་ཀུན་རྫོབ་ཀྱི་གནས་ལུགས་འཆད་པ་ན། དེ་ལ་ལྷག་ཆད་འཁྲུལ་པ་བྱུང་ན་ཀུན་མཁྱེན་མ་ཡིན་པར་འགྱུར་ཞིང་། ཡང་ན་བརྫུན་གསུང་བར་འགྱུར་རོ། ། དུས་ཀྱི་ཤུགས་ཀྱིས་འགྱུར་བ་ཡིན་ནོ་ཞེ་ན། ཚེ་དང་། དུས་དང་། ལྟ་བ་དང་། ཉོན་མོངས་པ་དང་། སེམས་ཅན་སྙིགས་མ་ལྔ་བདོའི་ཤུགས་ཅུང་ཟད་ངན་པར་འགྱུར་ན་ཡང་མཚན་ཉིད་ཐམས་ཅད་འཁྲུལ་བ་ག་ལ་སྲིད་ཏེ།
སྲིད་ན་ཉི་མ་ནུབ་ནས་འཆར་བ་ལ་སོགས་པ་སྲིད་པར་འགྱུར་རོ། ། སྐབས་འདིར་བཅོམ་ལྡན་རལ་གྲི་ལ་སོགས་པའི་རྒོལ་བ་འགའ་ཞིག་ན་རེ། གང་ག་འདི་ནས་འབབ་པའི་ཕྱིར། ། མ་དྲོས་འཚོལ་བའི་ངལ་བས་ཅི། ། འདུས་བྱས་རྟག་པར་མེད་པའི་ཕྱིར། ། སྔོན་གྱི་བཞིན་དུ་ད་ལྟ་མེད། ། ཅེས་རྒོལ་བ་ལ། ལྷ་བཙུན་བསམ་ཡས་པ་ནི། གང་ག་དེ་ནས་འབབ་པར་གང་གིས་གྲུབ། བོད་ཀྱི་བླུན་པོ་ནོར་གྱི་ཕྱིར་ཁྱི་བཞིན་དུ་འཁྱམ་པ་ཞིག་གམ།
ཨ་ཙ་ར་བླུན་པོ་དེ་ལྟ་བུ་ཞིག་ལས་འོས་གཞན་ཅི་ཡོད། དེ་དག་གི་ཚིག་ཙམ་ལ་བརྟེན་ནས། པཎྜི་ཏ་ཆེན་པོའི་གསུང་ལ་དགག་པ་བྱེད་པ་ནི་བཞད་གད་ཀྱི་གནས་སོ། ། ཞེས་གསུངས་བ་དང་སྒ་གདོང་པ་ནི། དེ་ནས་གང་གཱ་འབབ་པར་མཐོང་ན་མིག་འཁྲུལ་བར་ཟད་དོ། ། ཞེས་གསུང་། རྣམ་བཤད་མཛད་པ་ཀུ་མཱ་ར་ནི། གང་གཱ་གཅིག་པུ་འབབ་པས་མ་དྲོས་པར་མི་འགྲུབ་སྟེ། མ་དྲོས་པ་ལས་གང་གཱ་དང་། སིནྡྷུ་དང་།
སི་ཏ་དང་། པཀྵུ་སྟེ་བཞིས་ལན་བདུན་སྐོར་བ་བྱས་ནས་མཐར་རང་རང་གི་གནས་སུ་འབབ་པ་བཤད་པའི་ཕྱིར། ཞེས་གསུང་ངོ་། ། དེ་དག་གིས་ལན་ཐེབས་པ་མི་སྣང་ལ། སྤོས་ཁང་པ་སོགས་རྣམ་བཤད་མཛད་པ་གཞན་གྱིས་ནི་ལན་འདེབས་པའི་རྩོལ་བ་མ་མཛད་དོ། ། དེས་ན་རྣམ་བཤད་མཛད་པ་ཚད་ཐུབ་ཏུ་གྲགས་པ་དེ་དག་གིས་ལན་མ་ཐེབས་པ་དེའི་ཚེ། བསྟན་བཅོས་འདིའི་སྐྱོན་དུ་དོགས་པ་དག་འབྱུང་སྲིད་པས། དོགས་པ་དེ་བསལ་བའི་ཕྱིར་དང་། གཞུང་འདིར་མ་བཀོད་པའི་ལུང་རིགས་གཞན་ཡང་ཁ་བསྐང་བའི་ཕྱིར་དུ། ལེའུ་གསུམ་པའི་དྲི་བ་སོ་བརྒྱད་པར།
མ་ཕམ་མ་དྲོས་མིན་གྱུར་ན། ། གང་གཱའང་དེ་ཉིད་མིན་པར་འགྱུར། ། ཞེས་པའི་ལན་མང་ལྡོན་དགོས་སོ། ། ཞེས་དྲིས་པ་ལ། གོ་བོ་རབ་འབྱམས་པ་ན་རེ། དེ་ལྟ་ན་རྟ་རྟ་མ་ཡིན་པར་ཐལ། རྟ་གཡག་མ་ཡིན་པའི་ཕྱིར། ཞེས་བརྗོད་ན་ཡང་མཚུངས་པར་འགྱུར་རོ། ། ཞེས་བབ་ཅོལ་དུ་སྨྲ་བ་ནི། དྲི་བ་པོའི་བསམ་པ་མ་ལོངས་བཞིན་དུ།
བྱུང་རྒྱལ་དུ་སྨྲ་བ་ཡིན་ཏེ། འདི་འདྲི་བའི་རྒྱུ་མཚན་ནི། བཅོམ་ལྡན་རལ་གྲི་ལ་སོགས་པས། དེང་སང་མ་ཕམ་དུ་གྲགས་པ་འདི་མཚོ་མ་དྲོས་པ་མ་ཡིན་ན། མ་ཕམ་དེ་ནས་འབབ་པའི་གང་གཱར་གྲགས་པ་འདི་ཡང་གང་གཱ་དངོས་མ་ཡིན་པར་ཐལ་ལོ། ། ཞེས་པའི་སུན་འབྱིན་དེའི་ལན་ལྡོན་དགོས་སོ། ། ཞེས་དྲིས་པ་ཡིན་ལ། ཁྱོད་ཀྱིས་ནི་ས་སྐྱ་པའི་གསུང་རབ་ལ་རྒོལ་བ་བྱུང་བ་རྣམས་ལ་ལན་འདེབས་པ་པོའི་ཁྱུ་མཆོག་ཏུ་ཁས་བླངས་ནས། སུན་འབྱིན་དེ་ཐོས་ཀྱང་ལན་འདེབས་རྒྱུས་འཕོངས་པས་འོན་རྫུ་བྱས་པ་ཡིན་ལ། དེ་ལ་ནི་ཇི་སྐད་དུ།
ལེགས་པར་བཤད་པ་རིན་པོ་ཆེའི་གཏེར་ལས། བླུན་པོའི་དབུས་ན་རྩེ་ཞིང་དགའ། ། མཁས་པའི་དབུས་ན་ཞུམ་ཞིང་འཇུར། ། ནོག་དང་ལྐོག་ཤལ་མེད་ན་ཡང་། ། ཡ་སོ་ཅན་གྱི་བ་ལང་ཡིན། ། ཞེས་པའི་ཉེས་པས་རེག་པར་འགྱུར་རོ། ། དེས་ན་རང་གི་ལན་རྒྱས་པར་ནི་གསེར་གྱི་ཐུར་མར་བལྟ་བར་བྱ་ལ། འདིར་མདོར་བསྡུས་ཙམ་ཞིག་བརྗོད་ན། ཆུ་བོ་གང་གཱའི་མིང་ཅན་ནི་གཉིས་ཏེ། ཕྱི་རོལ་པ་སོགས་འཇིག་རྟེན་པ་དང་ཐུན་མོང་དུ་གྲགས་པ་དང་།
སངས་རྒྱས་ཀྱི་ཆོས་ལས་ཐུན་མོང་མ་ཡིན་པར་བཤད་པའོ། ། དང་པོ་ནི། རྩ་བ་མ་ཕམ་ནས་འབབ་པ་དེ་ཉིད་ཡིན་ཏེ། ཐོག་མར་མ་ཕམ་ནས་ནུབ་ཏུ་བབས། རྒྱ་གར་ནུབ་ཕྱོགས་སུ་སླེབས་པ་ན། ཤར་དུ་ཁ་བལྟས་ཏེ་འབབ་པ་རྡོ་རྗེ་གདན་གྱི་བྱང་ཕྱོགས་ནས་བསྐོར་ཏེ། མཐར་ལྷོ་ཕྱོགས་ཀྱི་རྒྱ་མཚོར་འབབ་པ་དེ་ཡིན་ལ། འདི་ལ་ནི་མངོན་བརྗོད་དང་། སྨན་དཔྱད་དང་། འདུལ་བ་སོགས་ལས་ཆུ་བོ་གང་གཱ་ཞེས་རྒྱ་ཆེར་བཤད་ཅིང་།
ལྷོ་བལ་གྱི་སྐྱེ་བོ་ཀུན་ལ་གང་གཱ་ཞེས་གྲགས་ལ། མདོ་སྡེ་དག་ལས་ཀྱང་གང་གཱའི་ཀླུང་གི་བྱེ་མ་སྙེད་ཅེས་བཤད་དོ། ། དེ་དང་འདྲ་བར་སིན་དྷུའི་ཡུལ་དུ་འབབ་པའི་ཆུ་བོ་སིནྡྷུ་དང་། བྱང་ཕྱོགས་ན་ཆུ་བོ་ཤཱི་ཏ་ཞེས་བྱ་བ་བཤད་མོད། དེ་དག་ནི་མཚོ་མ་དྲོས་པ་ཞེས་བྱ་བ་མངོན་པ་ནས་འབྱུང་བའི་ཡོན་ཏན་དང་ལྡན་པ་དེ་ནས་འབབ་པའི་བཤད་པ་མི་བཞེད་དོ། ། དེ་ཡང་། མུ་སྟེགས་བྱེད་ཀྱི་གཞུང་ལས། གང་གཱའི་སྒོ་དང་ཀུ་ཤ་འཁྱིལ། ། བིལ་བ་ཅན་དང་སྔོན་པོའི་ཕྱིར། ། ཀཱ་ལི་ཀ་ནིའི་འཇུག་ངོགས་སུ། །
ཁྲུས་བྱས་ཡང་འབྱུང་སྲིད་མ་ཡིན། ། ཞེས་འཆད་ལ། དེའི་རྒྱས་བཤད་ཀྱང་། ཁྱབ་འཇུག་གིས་མི་འུ་ཐུང་དུ་སྤྲུལ་ནས། ལྷ་མིན་གྱི་རྒྱལ་པོ་སྟོབས་ལྡན་གྱི་བུ་དྲུག་ཁྲི་བསད། དེ་རྣམས་དམྱལ་བར་སོང་བ་དེ་དག་གི་ཚ་བོ་བྷ་གི་རི་ཏ་ཞེས་བྱ་བས་མ་བཟོད་ནས། ལྷ་ཚངས་པ་ལ་གསོལ་བ་བཏབ་པས། ལྷ་ཡུལ་ན་ཆུ་བོ་གང་གཱ་ལྷ་མོའི་གཟུགས་སུ་གནས་པ་དེར། ཆུ་བོའི་གཟུགས་སུ་བྱས་ནས་བྱིན་པ་ན། བར་སྐབས་སུ་དབང་ཕྱུག་ཆེན་པོའི་རལ་པར་བཟེད་པས་ལོ་སྟོང་གི་བར་དུ་འཁྱིལ།
དུས་དེར་དེ་ཉིད་ལ་གསོལ་བ་བཏབ་པས། རལ་པ་བཙིར་བའི་ཐིགས་པ་གཅིག་གངས་ཏི་སེའི་འགྲམ་དུ་འཁྱིལ། དེ་རྒྱ་མཚོར་བབས་ནས་ས་འོག་ཏུ་སོང་བས། ལྷ་མིན་གྱི་བུ་དྲུག་ཁྲིའི་རུས་པ་བཀྲུས་པས། དམྱལ་བ་ནས་ཚེ་འཕོས་ཏེ་མཐོ་རིས་སུ་སྐྱེས་པར་འཆད་ལ། དེ་ལྟར་ཆུ་བོ་འདི་ནམ་མཁའ་ནས་བབ་པའི་རྒྱུ་མཚན་གྱིས་གང་གཱ་དང་། ལྷ་ཡུལ་དང་། ས་སྟེང་དང་། ས་འོག་གསུམ་དུ་བབས་པའི་རྒྱུ་མཚན་གྱི་རྒྱུན་གསུམ་པ་དང་། ལམ་གསུམ་ཅན་དང་།
སྐལ་ལྡན་ཤིང་རྟ་དང་། ཛ་ན་ཧཱུའི་བུ་མོ་ལ་སོགས་པའི་མིང་གིས་འདོགས་སོ། ། དེ་ཡང་མ་ཕམ་ནི་གང་གཱ་འཁྱིལ་བ་ལས་བྱུང་བའི་མཚོར་ཁས་ལེན་པ་ཡིན་གྱི། ཆུ་བོ་ཆེན་པོ་བཞི་གང་ནས་འབབ་པའི་རྩ་བར་གྱུར་པའི་མཚོ་མ་དྲོས་པར་ཁས་ལེན་པ་མ་ཡིན་ནོ། ། དེ་ལྟར་ན། མུ་སྟེགས་བྱེད་ཀྱི་སྡིག་པ་འདག་བྱེད་ཀྱི་ཆུ་དང་། གངས་ཏི་སེ་ལྷ་དབང་ཕྱུག་ཆེན་པོའི་བཞུགས་གནས་སུ་ཁས་ལེན་ཞིང་། འཕགས་ཡུལ་གྱི་འཇིག་རྟེན་པ་དག་ལ་དེ་ལྟར་གྲགས་ཀྱང་། དངོས་པོ་ལ་དེ་ལྟར་མི་གནས་ཏེ། སངས་རྒྱས་ཀྱི་གསུང་དང་མི་མཐུན་པའི་ཕྱིར་རོ། །
གཉིས་པ་ནི། ཆོས་མངོན་པ་སོགས་ལས་གསུངས་པའི་མཚན་ཉིད་ཅན་གྱི་མཚོ་མ་དྲོས་པ་དེ་ལས་འབབ་པའི་ཆུ་བོ་བཞི་དང་བཅས་པ། འཛམ་བུའི་གླིང་འདི་ཉིད་ན་བྱང་གི་ཕྱོགས་ན་ཡོད་ཀྱང་། རྒྱ་བོད་དང་ཧོར་ལ་སོགས་པའི་མིའི་རིགས་རྫུ་འཕྲུལ་དང་མི་ལྡན་པ་རྣམས་ཀྱིས་མངོན་སུམ་གྱི་ཡུལ་ལས་འདས་པ་ཞིག་སྟེ། དཔེར་ན་ཤམྦྷ་ལའི་བཀོད་པ་བཞིན་ནོ། ། དེ་སྐད་དུ་ཡང་། མཛོད་འགྲེལ་ལས། འཛམ་བུའི་གླིང་འདིའི་བྱང་ཕྱོགས་འཛམ་བུའི་གླིང་འདི་ཉིད་ན། རི་ནག་པོ་དགུ་འདས་པའི་ཕ་རོལ་ན་གངས་རི་ཡོད་དོ། ། གངས་རི་དེའི་ཕ་རོལ་དང་།
རི་སྤོས་ངད་ལྡན་པའི་ཚུ་རོལ་ན། མཚོ་མ་དྲོས་པ་ཞེས་བྱ་བ་གང་ལས་ཆུ་བོ་ཆེན་པོ་བཞི་པོ། གང་གཱ་དང་། སིནྡྷུ་དང་། སི་ཏ་དང་། པཀྵུ་འབབ་པ་ཡོད་དོ་དེའི་ཞེང་དུ་ཡང་དཔག་ཚད་ལྔ་བཅུ་ཡོད་ལ། ཆུར་ཡང་དཔག་ཚད་ལྔ་བཅུ་ཡོད་ཏེ། ཡན་ལག་བརྒྱད་དང་ལྡན་པའི་ཆུས་གང་ངོ་། ། དེར་ནི་རྫུ་འཕྲུལ་དང་མི་ལྡན་པའི་མིས་བགྲོད་པར་དཀའོ། ། དེ་ཉིད་ཀྱི་དྲུང་ན།
གང་ལ་འབྲས་བུ་མངར་མོ་དག་ཡོད་པའི་ཤིང་ཛམྦུ་ཞེས་བྱ་བ་མངོན་པར་གྲུབ་སྟེ། དེའི་དབང་གིས་འདི་འཛམ་བུའི་གླིང་ཞེས་བྱ་བར་གྲགས་སོ། ། ཞེས་འབྱུང་ངོ་། མངོན་པ་ནས་གསུངས་པའི་གངས་ཅན་འདི། ཡུལ་སོ་བདུན་གྱི་ནང་ཚན་དུ་འཆད་པ་རྒྱུད་སྡེའི་དགོངས་པར་རྗེ་བཙུན་གྲགས་པའི་ཞབས་ཀྱིས་ནི་བཀྲལ་བར་མི་གསལ་ལ། ཕྱག་རྒྱ་པ་རྣམས་ཀྱིས་ཏི་སེ་གནས་ཆེན་དུ་འཆད་པ་དེ་ཡང་། ལྷ་དབང་ཕྱུག་ཆེན་པོ་དང་དགྲ་བཅོམ་པ་ལྔ་བརྒྱའི་བཞུགས་གནས་སུ་བསམས་ནས་དེ་ལྟར་ཁས་ལེན་པ་ཡིན་ཏེ། རྗེ་བཙུན་མི་ལའི་མགུར་ལས། གངས་དཀར་ཏི་སེ་སྐད་པ་དེ། ། དགྲ་བཅོམ་ལྔ་བརྒྱ་བཞུགས་པའི་གནས། །
རི་བོ་གངས་ཅན་བྱ་བ་ཡིན། ། མ་ཕམ་གཡུ་མཚོ་སྐད་པ་དེ། ། མ་དྲོས་མཚོ་མོ་བྱ་བ་ཡིན། ། བྲག་དམར་སྤོ་མཐོ་སྐད་པ་དེ། ། རི་ནག་འབིགས་བྱེད་བྱ་བ་ཡིན། ། ཞེས་གསུངས་པ་འདི་ལ་བརྟེན་པ་ཡིན་མོད། འདི་ནི་སྙན་ངག་ཀྱི་ལུགས་སུ་མཛད་པ་ཡིན་ཏེ། བྲག་དམར་སྤོ་མཐོ་དེ་རི་བོ་འབིགས་བྱེད་དངོས་མ་ཡིན་པ་བཞིན་ནོ། ། གཞན་ཡང་མ་ཕམ་དང་ཏི་སེར་གྲགས་པ་འདི་དག་མངོན་པ་ནས་བཤད་པའི་མཚོ་མ་དྲོས་པ་དང་། གངས་ཅན་མ་ཡིན་ཏེ།
མངོན་པ་ལས་ནི། མཚོ་དེ་གངས་ཅན་གྱི་བྱང་ཕྱོགས་ན་ཡོད་པར་བཤད་ལ། མ་ཕམ་ནི་ཏི་སེའི་ལྷོ་ཕྱོགས་ན་ཡོད་པར་མངོན་སུམ་གྱིས་གྲུབ་པའི་ཕྱིར། ཡང་རྫུ་འཕྲུལ་དང་མི་ལྡན་པའི་མིས་བགྲོད་པར་མི་ནུས་པའི་གནས་ནི་འཛམ་བུའི་གླིང་ན་མེད་དོ། ། ཞེས་ཟེར་བ་ཡང་མི་འཐད་དེ། ལུང་སྨན་གྱི་གཞི་ལས། དེ་ལས་རྒྱ་མཚོ་དུག་ཅན་དག་ཏུ་འགྲོ་བ་ཡི། ། ཆུ་བོ་བཞི་པོ་འདི་དག་ཕྱོགས་བཞིར་འབབ། ། གང་ག་སིནྡྷུ་དང་ནི་པཀྵུ་དང་། ། ཏི་སེ་དེ་ལས་རྫུ་འཕྲུལ་སྟོབས་ཐོབ་པ། །
མ་གཏོགས་མི་རྣམས་ཀྱིས་ནི་མི་བགྲོད་པར། ། དེར་ནི་ཐུབ་པ་དགེ་འདུན་བཅས་ཏེ་བཞུགས། ། ཞེས་གསུངས་པའི་ཕྱིར། འོ་ན་རང་ལུགས་ལ་ཡང་དུས་འཁོར་ནས་གསུངས་པའི་གངས་ཅན་དང་། མངོན་པ་ནས་གསུངས་པའི་གངས་ཅན་དོན་གཅིག་གམ་མི་གཅིག གཅིག་ན་ལུང་དང་དངོས་སུ་འགལ་ལ། མི་གཅིག་ན་སྔར་གྱི་ཤེས་བྱེད་དུ་དྲངས་པ་དེ་དག་ལ་འབྲེལ་མེད་དོ་ཞེ་ན། དེ་གཉིས་དོན་གཅིག་པ་ནི་མ་ཡིན་གྱི། ཕྱོགས་སྔ་མས་ཏི་སེ་དེ་རིག་འཛིན་གྱི་རྟོགས་པ་སྤེལ་བའི་གནས་ཆེན་དུ་གྱུར་པའི་གངས་ཅན་དེར་ཁས་བླངས་པ་ལ་དེ་མ་ཡིན་པའི་ཤེས་བྱེད་དུ། མངོན་པ་ནས་གསུངས་པའི་གངས་ཅན་ཡང་མ་ཡིན།
དུས་འཁོར་ནས་གསུངས་པའི་གངས་ཅན་ཡང་མ་ཡིན། རྨ་བྱ་ཆེན་མོའི་མདོ་ནས་གསུངས་པའི་གངས་ཅན་ཡང་མ་ཡིན་པའི་ཕྱིར། ཞེས་པའི་དོན་ནོ། ། གཉིས་པ། ཙ་རི་ཏྲ་ལ་དཔྱད་པ་ལ། ཙ་ཀོང་ཙ་རི་ཏྲ་མ་ཡིན་པར་བསྟན། རྡོ་རྗེ་མཁའ་འགྲོ་ལས་གསུངས་པའི་དེ་ཝི་ཀོ་ཊའི་གནས་ཡིན་པ་མི་འགལ་བར་བསྟན། དེ་གཉིས་གནས་ཆེན་ཡིན་དུ་ཆུག་ཀྱང་ཡུལ་དེར་འགྲོ་བའི་གང་ཟག་ངོས་བཟུང་ནས་མཇུག་བསྡུ་བའོ། ། དང་པོ་ནི། ཙ་རི་ཏྲ་ཞེས་བྱ་བའི་ཡུལ་ད་ལྟའི་ཙ་རི་ཙ་ཀོང་དེ་མ་ཡིན་ཏེ།
དེ་ནི་ལྷོ་ཕྱོགས་རྒྱ་མཚོའི་འགྲམ་ན་ཡོད་པར་བཤད་པའི་ཕྱིར་རོ། ། གཉིས་པ་ནི། དེ་ཝི་ཀོ་ཊ་ལ་གནས་གཞན་གཉིས་ཡོད་པའི་ཆེ་ཤོས་རྒྱ་གར་ཤར་ཕྱོགས་ན་ཡོད་ལ། ཆུང་བ་ཞིག་ཡོད་པ་དེ་ཙ་རི་ཙ་ཀོང་ཡིན་ནོ་ཞེས་ལ་ལ་སྨྲའོ། ། རྡོ་རྗེ་མཁའ་འགྲོའི་རྒྱུད་ལས་ནི། ། དེ་ཝི་ཀོ་ཊར་བྷ་ཊ་གནས། ། ཞེས་གསུངས། དེའི་དོན་ནི་ཡུལ་དེ་ན་བྷ་ཊའི་ཤིང་ཡོད་ཅེས་པའི་དོན་ནོ། ། གཞན་ཡང་རྒྱུད་དེ་ཉིད་ལས། བོད་ཀྱི་ཡུལ་ན་ལྷན་ཅིག་སྐྱེས་མ་ཞེས་བྱ་བའི་ལྷ་མོ་ནི།
རྡོ་བའི་ཕུག་ལ་བརྟེན་ཏེ་གནས་སོ། ། དེ་ཝི་ཀོ་ཊའི་ཡུལ་དེར་གནས་པའི་ལྷ་མོ་ནི་བྷ་ཊའི་ཤིང་ལ་བརྟེན་ནས་གནས། ཞེས་གསུངས་ཏེ། དེ་ཡང་གྱེན་དུ་འབར་ཀྲ་ཞེས་བྱ་བ། ཁེ་ཏྲ་པཱ་ལཱ་གཙིགས་པ་ཆེ། ། དེ་ཝི་ཀོ་ཊ་སྣ་ཆེན་མོ། ། སྟོབས་པོ་ཆེ་ཡི་སྐྱེ་གནས་བྱུང་། ། ལྷ་མོ་ལག་ན་མདུང་ཅན་ཏེ། ། རྣལ་འབྱོར་དབང་ཕྱུག་ཀུན་གྱི་མཆོག ། གནས་དེར་ལྷ་མོ་དྲག་ཆེན་མོ། །
བྷ་ཊའི་ཤིང་ལ་བརྟེན་ཏེ་གནས། ། བོད་ཡུལ་དུ་ནི་ལྷན་སྐྱེས་ཏེ། ། རང་བྱུང་གི་ནི་སྐྱེ་གནས་བྱུང་། ། ཆུ་སྲིན་རྒྱལ་མཚན་ལག་ན་ཐོགས། ། ཞི་ཞིང་གསལ་བའི་གཟུགས་ཅན་ཏེ། ། ཡུལ་དེར་གནས་པའི་ལྷ་མོ་དེ། ། བྲག་གི་ཁྱིམ་ལ་བརྟེན་ཏེ་གནས། ། ཞེས་གསུངས་པས་སོ། ། དེས་ན་ཙ་རི་ཙ་ཀོང་དེའི་ཕྱོགས་ན་བྷ་ཊའི་ཤིང་ཡོད་ན། དེ་ཝི་ཀོ་ཊའི་ཡུལ་དེར་འགལ་བ་མེད་དོ། །
བྷ་ཊའི་ཤིང་ནི་ལྤགས་པ་ཤིན་ཏུ་འཇམ་ཞིང་ཡལ་ག་རྣམས་ཀྱི་ཕྱིའི་དབྱིབས་དང་ཁ་དོག་རྒྱུ་མ་བུས་པ་ལྟ་བུ། འདབ་མ་བྱའི་གཤོག་པ་ལྟར་དུ་ཕྱོགས་གཉིས་སུ་ཆ་མཉམ་དུ་ཡོད་ཅིང་། དབྱིབས་གཤོལ་བུའི་འདབ་མ་ལྟ་བུ་ཞིག་རྒྱ་གར་ཤར་ཕྱོགས་དང་ཐད་མཉམ་གྱི་རྒྱ་ཡུལ་དུའང་སྐྱེ་བའི་རྒྱལ་པོའི་ཤིང་ཞེས་བྱ་བ་དེ་ཡིན་ནོ། ། ཞེས་སྤོས་ཁང་པ་གསུང་ངོ་། ། གསུམ་པ། དེ་གཉིས་གནས་ཆེན་ཡིན་དུ་ཆུག་ཀྱང་ཡུལ་དེར་འགྲོ་བའི་གང་ཟག་ངོས་བཟུང་སྟེ་མཇུག་བསྡུ་བ་ནི། ཏི་སེ་དང་ནི་ཙ་རི་ལ་སོགས་པ་གལ་ཏེ་རྒྱུད་ནས་གསུངས་པའི་གནས་ཆེན་ཡིན་ན་ཡང་། ཡུལ་དེར་བྱང་ཆུབ་བསྒྲུབ་པའི་ཕྱིར་འགྲོ་བའི་གང་ཟག་ནི། དབང་བསྐུར་ཐོབ་ཅིང་དམ་ཚིག་དང་ལྡན་པ་བརྡ་དང་བརྡའི་ལན་ཤེས་ཤིང་རིམ་གཉིས་ཀྱི་རྟོགས་པ་བརྟན་པ་དྲོད་ཐོབ་པ་ཡིས་སྤྱོད་པའི་དོན་དུ་རྒྱུ་བར་རྒྱུད་ལས་གསུངས་སོ། ། གསུམ་པ།
གཞན་ལུགས་དེ་ཁས་བླངས་ཀྱང་རང་ལུགས་ཀྱི་རྣམ་གཞག་དེ་དང་འབྲེལ་དགོས་པར་བསྟན་པས་མཇུག་བསྡུ་བ་ནི། དབང་བསྐུར་ཐོབ་ཅིང་དམ་ཚིག་དང་ལྡན་པ་དེ་ལྟ་མིན་པའི་གང་ཟག་གིས་ཡུལ་དེར་འགྲོ་བ་མི་འཐད་དེ། དེ་རྒྱུད་ལས་བཀག་པའི་ཕྱིར། ཇི་ལྟར་བཀག་ཅེ་ན། དབང་མེད་ན་ནི་དངོས་གྲུབ་མེད། ། ཅེས་དང་། གསང་བ་གྲུབ་པ་ལས་ཀྱང་། གང་གི་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟར་བྱེད་པ། ། ཇི་སྲིད་ནམ་མཁའ་མི་འཇིག་བར། །
ཤི་བའི་འོག་ཏུ་དམྱལ་བར་སྐྱེ། ། ཞེས་བཤད་པས་སོ། ། དེས་ན་སྐབས་འདིའི་གཞུང་འདི་ལྟར་འདོན་པར་བྱ་སྟེ། རིམ་པ་གཉིས་པོ་མི་སྒོམ་པའི། ། སྒོམ་ཆེན་བཟང་ཡང་ཕ་རོལ་ཏུ། ། ཕྱིན་པའི་སྒོམ་ཆེན་དག་དང་ནི། ། རྒྱུད་སྡེ་འོག་མའི་སྒོམ་ཆེན་ལས། ། མ་འདས་རྒྱུད་སྡེ་འོག་མ་དང་། ། མདོ་ལས་ཡུལ་ཆེན་དེ་དག་ཏུ། ། འགྲོ་བའི་ཆོ་ག་བཤད་པ་མེད། །
ཅེས་སྦྱར་རོ། ། གསུམ་པ། གྲུབ་པ་འབྲས་བུའི་རྣམ་གཞག་ལ་འཁྲུལ་པ་དགག་པ་ལ། རྒྱུ་མེད་དང་མི་མཐུན་པའི་རྒྱུ་ལས་འབྲས་བུ་འབྱུང་བ་དགག འབྲས་བུའི་མཐར་ཐུག་འོད་གསལ་དུ་འདོད་པ་དགག འབྲས་བུ་ལ་འཕྲོས་ནས་གྲུབ་ཐོབ་དང་རྟོགས་ལྡན་གྱི་བཟང་ངན་ལ་ལོག་རྟོག་དགག་པའོ། ། དང་པོ་ལ། མི་རུང་བའི་རྒྱུ་ལས་འབྲས་བུ་འབྱུང་བ་དགག རྒྱུ་མེད་དུ་འབྲས་བུ་འབྱུང་བ་དགག་པའོ། ། དང་པོ་ལ།
སྟོང་ཉིད་རྐྱང་པ་བསྒོམས་པས་སངས་རྒྱས་མི་འཐོབ་པར་བསྟན། སྟོང་ཉིད་རྐྱང་པ་བསྒོམས་པས་སྟོང་པ་ཉིད་ཀྱང་མི་རྟོགས་པར་བསྟན། བཤད་ཟིན་གྱི་དོན་བསྡུས་ཤིང་འཆད་འགྱུར་གྱི་དོན་བསྟན་པའི་སྒོ་ནས་རྒྱུ་འབྲས་ཀྱི་རྐང་གྲངས་དང་གོ་རིམ་ལ་ལོག་རྟོག་དགག་པའོ། ། དང་པོ་ལ། སྟོང་ཉིད་རྐྱང་པ་བསྒོམས་པས་འབྲས་བུ་སྐུ་གསུམ་འབྱུང་བ་ལ་རིགས་པའི་གནོད་བྱེད་བརྗོད་པས་མདོར་བསྟན། ཐབས་མཁས་གཙོ་ཆེ་བར་དགོངས་པའི་ལུང་གི་སྒྲུབ་བྱེད་རྒྱས་པར་བཤད། ལུང་རིགས་གཉིས་ཀའི་དོན་བསྡུ་བའོ། ། དང་པོ་ལ། རྒྱུ་གཅིག་ལ་འབྲས་བུ་འབྱུང་སྲིད་པ་དགག གྲོགས་གཞན་དགོས་ན་ཆིག་ཐུབ་ཏུ་འགལ་བས་དགག
སྟོང་ཉིད་བསྔགས་པའི་ལུང་གི་དགོངས་པ་དཔེའི་སྒོ་ནས་བཤད། ཐབས་ཤེས་ཟུང་དུ་འབྲེལ་དགོས་པའི་དཔེ་བསྟན་པའོ། ། དང་པོ་ནི། ཁ་ཅིག་དཀར་པོ་ཆིག་ཐུབ་སྟེ་སྟོང་ཉིད་སྒོམ་ཞིང་སེམས་ངོ་འཕྲོད་པ་ཙམ་ལས་འབྲས་བུ་སྐུ་གསུམ་འབྱུང་ངོ་ཞེས་ཟེར། འདིར་ཁ་ཅིག་ཅེས་པའི་ངོས་འཛིན་ལ། སྤོས་ཁང་པ་ནི་རྟོགས་ལྡན་ཁ་ཅིག་དང་། རྒྱ་གར་དུ་ཡང་བྲམ་ཟེ་སྟོང་ཉིད་བློ་གྲོས་ལ་སོགས་པ་ཐབས་ཀྱི་ཆ་ལ་སྐུར་པ་འདེབས་པ་མང་པོ་དང་དྲང་སྲོང་བི་ཤྭ་མི་ཏྲ་ལ་སོགས་པ་ཤེས་རབ་ཀྱི་ཆ་ལ་སྐུར་པ་འདེབས་པ་རྣམས་སོ། ། ཞེས་གསུངས་སོ། ། སྒ་གདོང་པ་ནི། ཞང་ཚལ་པ་ཁ་ཅིག་ཅེས་གསུངས།
རྗེ་དྭགས་པོའི་གསུང་ལས་ཀྱང་། ངའི་ཕྱག་རྒྱ་ཆེན་པོ་འདི་སྨན་དཀར་པོ་ཆིག་ཐུབ་དང་འདྲ་ཞེས་གསུངས། འོན་ཀྱང་ཐབས་ཀྱི་ཆ་ལ་ནི་ནན་ཏན་ཆེར་མཛད་དོ། ། དཀར་པོ་ཆིག་ཐུབ་ཀྱི་ལུང་ཁུངས་ནི། མདོ་སྡེ་ཏིང་ངེ་འཛིན་གྱི་རྒྱལ་པོ་ལས། འཇིག་རྟེན་ཁམས་ནི་སྟོང་ཕྲག་ཏུ། ། ང་ཡིས་མདོ་རྣམས་གང་གསུངས་པ། ། ཡི་གེ་ཐ་དད་དོན་གཅིག་སྟེ། ། ཞེས་པས་བསྟན་ནོ་ཞེས་འབྲི་ཁུང་དགོངས་གཅིག་ལས་བཤད་དོ། ། དེ་དགག་པ་ནི།
རྐྱེན་མེད་པའི་རྒྱུ་གཅིག་ལས་འབྲས་བུ་འབྱུང་མི་ནུས་ཏེ། འཇིག་རྟེན་ན་མྱུ་གུ་ལ་སོགས་པའི་འབྲས་བུ་ཕལ་པའང་ས་དང་ས་བོན་ལ་སོགས་པ་རྒྱུ་རྐྱེན་དུ་མ་ལས་འབྱུང་དགོས་ན། འབྲས་བུའི་མཆོག་སངས་རྒྱས་ལྟ་སྨོས་ཀྱང་ཅི་དགོས་ཏེ། མཛོད་འགྲེལ་ལས། རྒྱུ་གཅིག་གིས་བསྐྱེད་པ་ནི་འགའ་ཡང་མེད་དོ་ཞེས་དང་། སྐྱེས་རབས་ལས་ཀྱང་། རྒྱུ་གཅིག་གིས་ནི་ཀུན་འགྲུབ་པའི། ། འབྲས་བུ་གང་ནའང་ཡོད་མ་ཡིན། ། ལྷ་རྣམས་ཀྱིས་ནི་བྱས་པ་ཡང་། ། རྒྱུ་རྐྱེན་གཞན་ལ་ལྟོས་པ་ཡོད། །
ཅེས་གསུངས་སོ། ། གལ་ཏེ་ཆིག་ཐུབ་སྟེ་སྟོང་ཉིད་རྐྱང་པ་བསྒོམས་པའི་རྒྱུ་གཅིག་ལས། འབྲས་བུ་ཞིག་འབྱུང་ན་ཡང་ཉན་ཐོས་ཀྱི་འགོག་པ་བཞིན་དུ། འབྲས་བུ་དེ་ཡང་ཕུང་པོ་ཟད་ཙམ་གྱི་གཅིག་ཏུ་འགྱུར་གྱི་སྐུ་གསུམ་དུ་མི་འགྱུར་ཏེ། སྐུ་གསུམ་འགྲུབ་པ་ལ་ཚོགས་གཉིས་ཀ་རྫོགས་དགོས་པའི་ཕྱིར། གཉིས་པ་ནི། ཕྱག་རྒྱ་ཆེན་པོ་ལྔ་ལྡན་པར་གྲགས་པ་འགའ་ཞིག ཆིག་ཐུབ་བསྒོམས་པ་ཡི་རྗེས་ལ་འབྲས་བུ་སྐུ་གསུམ་འགྲུབ་པའི་ཕྱིར་བསྔོ་བ་དང་སྨོན་ལམ་གྱིས་རྒྱས་འདེབས་བྱ་དགོས་ཟེར། འོ་ན་ཆིག་ཐུབ་གཉིས་སུ་ཐལ་བར་འགྱུར་རོ། ། ཡང་འགའ་ཞིག
སྟོང་པ་ཉིད་རྐྱང་པ་ནམ་མཁའ་ལྟར་བསྔོ་རྒྱུ་མེད་པས། ཆིག་ཐུབ་དེ་ལའང་སྔོན་འགྲོ་སྐྱབས་སུ་འགྲོ་བ་དང་། སེམས་བསྐྱེད་པ་དང་། ཡི་དམ་ལྷ་བསྒོམ་པ་དང་། ལ་སོགས་པས་བླ་མའི་རྣལ་འབྱོར་ལ་སོགས་པ་དགོས་ན། འོ་ན་ཁྱོད་ཀྱི་ཆིག་ཐུབ་དུ་མར་ཐལ་བར་འགྱུར་རོ། ། རྒྱུ་མཚན་དེས་ན་ཆིག་ཐུབ་འདི་འདྲའི་ལུགས་རྫོགས་སངས་རྒྱས་ཀྱིས་མདོ་རྒྱུད་ལས་གསུངས་པ་མེད་དེ། རིགས་པ་དང་འགལ་བ་མི་གསུངས་པའི་ཕྱིར་རོ། ། གསུམ་པ། སྟོང་ཉིད་བསྔགས་པའི་ལུང་གི་དགོངས་པ་དཔེའི་སྒོ་ནས་བཤད་པ་ནི།
འོ་ན་ཐུབ་པ་ཉིད་ཀྱིས། གསང་བ་བསམ་གྱིས་མི་ཁྱབ་པའི་མདོ་ལས། དམ་པའི་ཆོས་ནི་འཛིན་པ་དང་། ། བྱང་ཆུབ་སེམས་ཀྱི་བསོད་ནམས་དེ། ། སྟོང་པ་ཉིད་ལ་མོས་པ་ཡི། ། བཅུ་དྲུག་ཆར་ཡང་མི་ཕོད་དོ། ། ཞེས་དང་། མདོ་སྡུད་པ་ལས། ཡེ་ཤེས་ཚུལ་བསྒོམ་ཐབས་དང་རྩ་བ་ཇི་སྙེད་པ། ། དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང་། །
ཞེས་དང་། དབུ་མ་རྩ་བ་ལས། ལས་དང་ཉོན་མོངས་ཟད་པས་ཐར། ། ལས་དང་ཉོན་མོངས་རྣམ་རྟོག་ལས། ། དེ་དག་སྤྲོས་ལས་སྤྲོས་པ་ནི། ། སྟོང་པ་ཉིད་ཀྱིས་འགག་པར་འགྱུར། ། ཞེས་དང་། རྣམ་འགྲེལ་ལས། སྟོང་ཉིད་ལྟ་བས་གྲོལ་འགྱུར་གྱི། ། སྒོམ་པ་ལྷག་མ་དེ་དོན་ཡིན། །
ཞེས་སོགས་སྟོང་ཉིད་ཁོ་ན་བསྔགས་ཤིང་། དེ་ཙམ་གྱིས་གྲོལ་བར་གསུངས་པ་དང་འགལ་ལོ་ཞེ་ན། དེ་ནི་དགོངས་པ་ཅན་ཡིན་ཏེ། དགོངས་གཞི་ཐབས་དང་བཅས་པའི་སྟོང་ཉིད་སངས་རྒྱས་ཀྱི་རྒྱུར་འགྱུར་བ་ལ་དགོངས་པ་དང་། དགོས་པ་དངོས་པོར་འཛིན་པ་བཟློག་པའི་ཕྱིར་གསུངས་པ་ཡིན་ནོ། ། དེ་ཡང་དཔེར་ན། སངས་རྒྱས་ལ་ཕྱག་འཚལ་ལོ་ཞེས་བརྗོད་པ་ཙམ་གྱིས་འཁོར་བ་ལས་ཐར་བར་འགྱུར་རོ། ། ཞེས་པ་དང་། དེ་བཞིན་དུ་མཆོད་རྟེན་ལ་སྐོར་བ་བྱེད་པ་ཙམ་དང་། རྟེན་ཅིང་འབྲེལ་བར་འབྱུང་བའི་སྙིང་པོ་ཙམ་ཞིག་ཐོས་པ་དང་།
སོགས་པས་སངས་རྒྱས་ཀྱི་མཚན་ཙམ་ཐོས་པ་དང་། གཟུངས་སྔགས་ཀྱི་ཡིག་འབྲུ་འགའ་ཞིག་དྲན་པ་ཙམ་གྱིས་སྡིག་པ་ཀུན་ལས་གྲོལ་བར་འགྱུར་རོ། ། ཞེས་གསུངས་པའི་དགོངས་པའི་དོན་མ་ཤེས་པར། འདི་ཁོ་ནས་ཆོག་གོ་ཞེས་ཚིག་འབྲུ་ཇི་བཞིན་པ་ལ་བརྟེན་ནས་ཟབ་ཅིང་རྒྱ་ཆེ་བའི་ཆོས་རྣམས་སྤང་བར་མི་བྱ་སྟེ། ཆོས་སྤོང་གི་ལས་སུ་འགྱུར་བས་སོ། ། འོ་ན་གོང་གི་དེ་དག་ཇི་ལྟར་གསུངས་ཤེ་ན། དམ་པའི་ཆོས་པདྨ་དཀར་པོ་ལས། མཆོད་རྟེན་དེ་ལ་གང་གིས་ཐལ་མོ་སྦྱར། ། ཡོངས་སུ་ཚང་བའི་ཐལ་མོ་ཡ་ཅིག་གམ། ། ཡང་ན་མགོ་བོ་སྐད་ཅིག་བཏུད་པ་དང་། །
དེ་བཞིན་ལན་གཅིག་ལུས་ཀྱང་བཏུད་པ་དང་། ། གང་གིས་རིང་སྲེལ་གནས་པ་དེ་དག་ལ། ། གཡེངས་བའི་སེམས་ཀྱིས་ཕྱག་འཚལ་སངས་རྒྱས་ཞེས། ། ཚིག་གཅིག་ལན་འགའ་བརྗོད་པར་བྱེད་ན་ཡང་། ། དེ་དག་ཀུན་གྱིས་བྱང་ཆུབ་མཆོག་འདི་འཐོབ། ། ཅེས་དང་། མཆོད་རྟེན་སྐོར་བའི་གཟུངས་ལས་གཟུངས་འདི་ལན་གཅིག་བརྗོད་པས། ཕྱོགས་བཅུ་དུས་གསུམ་གྱི་དཀོན་མཆོག་གསུམ་ལ་ཕྱག་འཚལ་ཞིང་བསྟོད་པ་བྱས་པར་འགྱུར་རོ། ། ཐོག་མ་མེད་པ་ནས་བསགས་པའི་སྡིག་པ་ཐམས་ཅད་དག་པར་འགྱུར་རོ། ། ཞེས་དང་།
རྟེན་འབྲེལ་སྙིང་པོ་ལས། སྙིང་པོ་འདི་ལན་གཅིག་བརྗོད་པས་སྡིག་པ་ཐམས་ཅད་བྱང་བར་འགྱུར་རོ། ། མི་མཐུན་པའི་ཕྱོགས་ཐམས་ཅད་ཞི་ཞིང་བཟློག་པར་འགྱུར་རོ། ། ཞེས་གསུངས་སོ། ། ཐབས་ཤེས་ཟུང་དུ་འབྲེལ་དགོས་པའི་རིགས་པའི་དཔེ་བསྟན་པ་ནི། སྟོང་པ་ཉིད་བསྒོམས་པས་སངས་རྒྱས་ཐོབ་ཅེས་གསུངས་ཀྱང་། དཔེར་ན་མདས་དགྲ་གསོད་ཟེར་ཡང་། མདའ་རྐྱང་པ་ལ་ནི་བཟང་ཡང་དགྲ་གསོད་པའི་བྱེད་པ་མེད་ལ། གཞུ་བཟང་པོ་དང་། སྐྱེས་བུ་འཕེན་པ་ལ་མཁས་པ་ཡོད་པར་གྱུར་ན་དེའི་འདོད་པའི་བྱ་བ་དགྲ་གསོད་པ་དེ་འགྲུབ་བོ། །
དེ་བཞིན་དུ་སྟོང་པ་ཉིད་སྒོམ་པ་རྐྱང་པས་འཚང་རྒྱ་བའི་བྱེད་པ་ཅི་ཡང་ཡོད་པ་མ་ཡིན་ཞིང་། ཐབས་བསོད་ནམས་ཀྱི་ཚོགས་རྒྱ་ཆེན་པོའམ། རིམ་པ་གཉིས་དང་སྟོང་ཉིད་རྟོགས་པའི་ཤེས་རབ་ལེགས་པར་འབྲེལ་ན། གནས་སྐབས་ཀྱི་འདོད་པའི་འབྲས་བུ་ས་བཅུའམ་བཅུ་གཉིས་དང་། མཐར་ཐུག་གི་འབྲས་བུ་སངས་རྒྱས་ཀྱི་ས་རིམ་པ་བཞིན་དུ་འཐོབ་བོ། ། གཉིས་པ། ཐབས་མཁས་གཙོ་ཆེ་བར་དགོངས་པའི་ལུང་གི་སྒྲུབ་བྱེད་བསྟན་པས་རྒྱས་པར་བཤད་པ་ལ། རྡོ་རྗེ་ཐེག་པའི་ལུང་དྲང་བ་དང་། ཕར་ཕྱིན་ཐེག་པའི་ལུང་དྲང་བའོ། ། དང་པོ་ལ།
རྒྱུད་སྡེ་གོང་མའི་ལུང་དྲང་བ་དང་། འོག་མའི་ལུང་དྲང་བའོ། ། དང་པོ་ནི། མཁའ་འགྲོ་མ་རྡོ་རྗེའི་གུར་ལས་འདི་སྐད་གསུངས་ཏེ། གལ་ཏེ་སྟོང་པ་ཉིད་ཁོ་ན་ཐབས་ཡིན་པར་བསམས་ནས་བསྒོམས་ན་དེའི་ཚེ་སངས་རྒྱས་ཉིད་མི་འབྱུང་སྟེ། འབྲས་བུ་རྒྱུ་ལས་རིགས་གཞན་མ་ཡིན་པ་སྟེ། རྒྱུ་དང་རིགས་མཐུན་པར་འབྱུང་བའི་ཕྱིར། སངས་རྒྱས་ནི་བདེ་སྟོང་ཟུང་དུ་འཇུག་པའི་སྐུ་ཡིན་པའི་ཕྱིར་རོ། ། དེས་ན་སྟོང་པ་ཉིད་འབའ་ཞིག་འཚང་རྒྱ་བའི་ཐབས་མ་ཡིན་ནོ། ། གཞུང་འདིའི་དོན་ནི།
སྤྲོས་པ་མཐའ་དག་དང་བྲལ་བའི་རང་རིག་རང་གསལ་བསྒོམས་པ་རྐྱང་པས་རྟག་པ་མཐར་བཟུང་བའི་ཚུལ་གྱིས་ཤེས་སྒྲིབ་མཐའ་དག་སྤངས་པའི་ཆོས་སྐུ་མངོན་དུ་བྱེད་ནུས་ཀྱང་། གཟུགས་སྐུ་གཉིས་ཀྱི་སྣང་བ་སྟོན་མི་ནུས་ཏེ། རྫོགས་སྨིན་སྦྱང་གསུམ་མ་བྱས་པར་ཡང་དག་མཐའ་མངོན་དུ་བྱས་པས། ཆད་པའི་མྱང་འདས་སུ་ལྟུང་བའི་ཕྱིར། འོ་ན་སྟོང་ཉིད་བསྒོམ་པར་གསུངས་པའི་དགོས་པ་ཅི་ཞེ་ན། སྤྱིར་མཐར་འཛིན་གྱི་ལྟ་བ་རྣམས་ལས་བཟློག་པ་དང་། མུ་སྟེགས་བྱེད་རྣམས་སྐྱེས་བུ་དམ་པ་མ་ཡིན་པ་ལ་བརྟེན་ནས་བདག་ཏུ་ལྟ་བ་འཚོལ་ཞིང་དོན་དུ་གཉེར་བ་རྣམས་ཀྱིས་བདག་ཏུ་ཞེན་པའི་བསམ་པ་ཕྱིན་ཅི་ལོག་དེ་བཟློག་པའི་ཕྱིར་སྟོང་པ་ཉིད་བསྒོམ་དགོས་པར་རྒྱལ་བ་རྣམས་ཀྱིས་གསུངས་སོ། ། འོ་ན་རྡོ་རྗེ་ཐེག་པའི་ཐབས་གང་གིས་འཚང་རྒྱ་ཞེ་ན། བཤད་མ་ཐག་པ་དེའི་ཕྱིར། དཀྱིལ་འཁོར་གྱི་འཁོར་ལོ་བསྐྱེད་པའི་རིམ་པ་ཞེས་བྱ་བ་དང་།
མཆོག་ཏུ་མི་འགྱུར་བའི་བདེ་བའི་སྡོམ་པ་སྟེ་དེ་སྦྱིན་པར་བྱེད་པ་རྫོགས་པའི་རིམ་པ་ནི་འཚང་རྒྱ་བའི་ཐབས་ཡིན་ཏེ་དེ་གཉིས་སྟོང་པ་ཉིད་དང་ཟུང་འཇུག་ཏུ་བསྒོམས་པས་བདེ་སྟོང་ཟུང་དུ་འཇུག་པའི་སྐུ་གསུམ་འགྲུབ་པའི་ཕྱིར་ཏེ། རང་ཉིད་སངས་རྒྱས་ཀྱི་གཟུགས་ཀྱི་སྐུར་ང་རྒྱལ་བསྒོམས་པ་བསྐྱེད་པའི་རིམ་པའི་རྣལ་འབྱོར་དང་། སེམས་ཆོས་སྐུར་བསྒོམས་པ་རྫོགས་རིམ་གྱི་རྣལ་འབྱོར་གྱིས་སྐུ་གཉིས་ཟུང་དུ་འཇུག་པའི་སངས་རྒྱས་ཉིད་དུ་ངེས་པར་འགྲུབ་བོ། ། ཞེས་དེ་ལ་སོགས་པ་རྒྱུད་སྡེ་རྣམས་ལས་ཐབས་ཤེས་ཟུང་དུ་འཇུག་པའི་ལམ་ཤིན་ཏུ་གསལ་བར་གསུངས་ཏེ། ཀྱེ་རྡོ་རྗེ་ལས་ཀྱང་། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱི་ཉོན། ། ཞེས་གསུངས་པས་སོ། ། ཡང་རྡོ་རྗེ་གུར་གྱི་ལུང་དེའི་དོན་ནི། མདོ་རྒྱུད་ལས་རང་སྟོང་དུ་གསུངས་པའི་དགོངས་པ་ནི།
དངོས་པོར་འཛིན་པ་དང་། བདག་ཏུ་འཛིན་པ་བཟློག་པའི་ཕྱིར་ཡིན་གྱི། རྡོ་རྗེ་ཐེག་པའི་བསྒོམས་པས་ཉམས་མྱོང་གི་ཚེ་ནི་གཞན་སྟོང་གི་ཡེ་ཤེས་ཉམས་སུ་ལེན་དགོས་ཏེ། དེ་ལས་གཞན་དུ་ན་བདེ་སྟོང་ཟུང་དུ་འཇུག་པ་མི་འབྱུང་བའི་ཕྱིར་ཞེས་པའི་དོན་ནོ། ། གཉིས་པ། རྒྱུད་སྡེ་འོག་མའི་ལུང་ནི། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས་ཀྱང་། ཐབས་སྙིང་རྗེ་ཆེན་པོ་དང་མི་ལྡན་པའི་སྟོང་པ་ཉིད་ཀྱི་ཡེ་ཤེས་དང་། དེའི་རྟེན་གཞན་ལ་གནོད་པ་སྤོང་བའི་བསླབ་པ་དག་ཀྱང་གསུངས་པ་ནི། སྲིད་ཞིའི་གཡུལ་ངོ་བཟློག་པའི་དཔའ་བོ་ཆེན་པོ་སངས་རྒྱས་ཀྱི་ཐབས་རྒྱ་ཆེན་པོས་སྐྲག་པའི་ཉན་ཐོས་རྣམས།
ཐེག་པ་ཆེན་པོ་དེ་ལ་རིམ་གྱིས་གཞུག་པའི་ཕྱིར་གསུངས་ཀྱི་དེ་ཙམ་གྱིས་གྲོལ་བ་ནི་མ་ཡིན་ནོ། ། འོ་ན་གང་གིས་གྲོལ་ཞེ་ན། གང་དག་དུས་གསུམ་དུ་བྱོན་གཤེགས་མཛད་པའི་འཇིག་རྟེན་གྱི་མགོན་པོ་སངས་རྒྱས་རྣམས་ཐབས་དང་ཤེས་རབ་དང་ལྡན་པའི་ལམ་གྱི་ཐེག་པ་ལ་བསླབས་ནས། བླ་ན་མེད་པའི་ཐེག་པ་ནི་འདུས་མ་བྱས་པའི་ཆོས་ཀྱི་སྐུ་དེ་འཐོབ་བོ། ། ཞེས་གསུངས་པ་ཡང་ཤེས་པར་གྱིས་ཤིག རྒྱུད་ཀྱི་ཚིག་ནི་འདི་ལྟར་གསུངས་ཏེ། ། གང་དག་འདས་པའི་སངས་རྒྱས་དང་། ། དེ་བཞིན་གང་དག་མ་བྱོན་དང་། ། གང་ཡང་ད་ལྟའི་མགོན་པོ་རྣམས། ། ཐབས་དང་ཤེས་རབ་ལྡན་པ་ལ། །
བསླབས་ན་བླ་མེད་བྱང་ཆུབ་ནི། ། འདུས་མ་བྱས་པ་དེ་འཐོབ་བོ། ། ཞེས་གསུངས་སོ། ། གཉིས་པ། ཕར་ཕྱིན་ཐེག་པའི་ལུང་ལ། ཆོས་ཀྱི་གྲགས་པའི་ལུང་དང་། བྱམས་པའི་ལུང་། མ་ཏི་ཙི་ཏྲའི་ལུང་གསུམ་ལས། དང་པོ་ནི། དཔལ་ཆོས་ཀྱི་གྲགས་པའི་རྣམ་འགྲེལ་ལས།
རྣམ་པ་དུ་མར་ཐབས་མང་པོ། ། ཡུན་རིང་དུས་སུ་གོམས་པ་ལས། ། དེ་ལ་སྐྱོན་དང་ཡོན་ཏན་དག ། རབ་ཏུ་གསལ་བ་ཉིད་དུ་འགྱུར། ། དེས་ན་ཐུགས་ཀྱང་གསལ་བའི་ཕྱིར། ། རྒྱུ་ཡི་བག་ཆགས་སྤངས་པ་ཡིན། ། ཐུབ་ཆེན་གཞན་དོན་འཇུག་ཅན་གྱི། ། བསེ་རུ་ལ་སོགས་ཁྱད་འདི་ཡིན། ། དེ་དོན་ཕྱིར་ན་ཐབས་གོམས་པ། ། དེ་ཉིད་སྟོན་པ་ཡིན་པར་བཤད། །
ཅེས་གསུངས་པས་ཀྱང་དོན་དེ་ཉིད་ལ་དགོངས་པ་ཡིན་པའི་ཕྱིར། དེས་ན་ཐབས་ལ་མཁས་པ་ལ་མ་སྦྱངས་ན་སྟོང་ཉིད་རྟོགས་ཀྱང་། ཤེས་བྱ་ཐམས་ཅད་མཁྱེན་པ་དང་འཁོར་བ་ཇི་སྲིད་བར་གཞན་དོན་མཛད་པ་མི་སྲིད་དོ། ། དཔེར་ན་ཟ་འོག་ལ་སོགས་པའི་ཐགས་ཀྱི་རྒྱུ་རྣམས་ཕལ་ཆེར་མཐུན་པ་སྟེ་འདྲ་ཡང་སྤུན་གྱི་དབྱེ་བས་བཟང་ངན་འབྱུང་བ་དེ་བཞིན་དུ། ཐེག་པ་གསུམ་པོ་སྟོང་ཉིད་ཙམ་རྟོགས་པར་ཕལ་ཆེར་མཐུན་ཡང་། འབྲས་བུ་བྱང་ཆུབ་གསུམ་པོའི་བཟང་ངན་ཐབས་ཀྱི་ཁྱད་པར་གྱིས་བྱེད་དོ། ། སྟོང་པ་ཉིད་ཀྱི་ལྟ་བས་ནི་བསྐལ་པ་གྲངས་མེད་གསུམ་གྱི་བསོད་ནམས་ཀྱི་ཚོགས་དང་མ་འབྲེལ་ན་དམན་པའི་མྱང་ངན་ལས་འདའ་བ་ཙམ་ཞིག་ཐོབ་ཀྱང་རྫོགས་བྱང་མི་ཐོབ་ལ། ལྟ་བ་དེ་བསྐལ་པ་གྲངས་མེད་གསུམ་གྱི་ཐབས་ལ་མཁས་པ་དང་ཟུང་འབྲེལ་དུ་ཉམས་སུ་བླངས་ན་རྫོགས་འཚང་རྒྱ་བའི་ཕྱིར་ཏེ། དེས་ན་སངས་རྒྱས་འཐོབ་པར་འདོད་ན་ཐབས་ལ་མཁས་པ་ལ་ནན་ཏན་གྱིས་ཤིག་སྟེ། འདི་ལྟར་ཉན་ཐོས་དགྲ་བཅོམ་པ་དང་།
རང་སངས་རྒྱས་དང་། རྫོགས་པའི་སངས་རྒྱས་རྣམ་པ་གསུམ་པོ་ཉོན་མོངས་པ་ལས་རྣམ་པར་གྲོལ་བར་མཚུངས་ན་ཡང་། རང་དོན་གྱི་ཡོན་ཏན་དང་། གཞན་དོན་འཕྲིན་ལས་བཟང་ངན་གྱི་ཁྱད་པར་ཐབས་ཀྱི་ཁྱད་པར་གྱིས་ཕྱེ་བ་ཡིན་པའི་ཕྱིར། གཉིས་པ། བྱམས་པའི་ལུང་དྲང་བ་ནི། དེ་ཡང་མདོ་སྡེའི་རྒྱན་ལས། ཇི་ལྟར་ཏེ་དཔེར་ན། གོས་གཅིག་སྣོད་གཅིག་ཏུ་ཆུད་པར་འདྲ་ཡང་། མདུད་པ་མི་འདྲ་བའི་བྱེ་བྲག་གིས་གོས་དེ་ལ་ཚོན་བཀྲ་བ་དང་།
མི་བཀྲ་བར་གོས་པར་འགྱུར་བ་དེ་བཞིན་དུ། འཕགས་པ་གསུམ་པོ་ཉོན་མོངས་ལས་གྲོལ་བར་མཚུངས་ཀྱང་། སྨོན་ལམ་གྱི་འཕེན་པ་དང་ཐབས་ཀྱི་དབང་གིས་རྣམ་པར་གྲོལ་བའི་ཡེ་ཤེས་བཀྲ་བ་དང་མི་བཀྲ་བ་དང་བར་མར་འགྱུར་རོ། ། ཞེས་དེ་སྐད་གསུངས་པའང་དོན་འདི་ཉིད་ལ་དགོངས་པ་ཡིན་པའི་ཕྱིར། གསུམ་པ། མ་ཏི་ཙི་ཏྲའི་ལུང་དྲང་བ་ནི། སློབ་དཔོན་མ་ཏི་ཙི་ཏྲས་ཀྱང་། བསྟོད་པ་བརྒྱ་ལྔ་བཅུ་པ་ལས། བསེ་རུའི་རྭ་དང་འདྲ་གང་དང་། ། གང་ཡང་ཁྱོད་ཀྱི་རྗེས་འགྲོ་སློབ། །
ཞི་བ་ཙམ་གྱིས་ཁྱོད་དང་མཚུངས། ། བསམ་ཡས་ཡོན་ཏན་ཚོགས་ཀྱིས་མིན། ། ཞེས་གསུངས་ཀྱང་དོན་འདི་ཉིད་ཡིན་པའི་ཕྱིར། གསུམ་པ། ལུང་རིགས་གཉིས་ཀའི་དོན་བསྡུ་བ་ནི། དེས་ན་སངས་རྒྱས་འཐོབ་པར་འདོད་ན། སྟོང་པ་ཉིད་ལ་འདྲིས་པར་གྱིས་ལ་ཐབས་མཁས་པ་ལ་འབད་པས་སྒོམས་ཤིག་སྟེ། སྟོང་པ་ཉིད་ལ་འདྲིས་པར་བྱའི་སྟོང་པ་ཉིད་མངོན་དུ་མ་བྱེད་ཅེས་ཤེས་རབ་ཀྱི་ཕ་རོལ་ཏུ་ཕྱིན་པ་ལས་གསུངས་ཏེ། བརྒྱད་སྟོང་པ་ལས། རབ་འབྱོར་འདི་ལྟར་བྱང་ཆུབ་སེམས་དཔའ་ཆེན་པོ་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ལ་རྟོག་མོད་ཀྱི་མངོན་སུམ་དུ་བྱའོ་སྙམ་དུ་མི་རྟོག་གོ །
ཡོངས་སུ་འདྲིས་པར་བྱའོ་སྙམ་དུ་རྟོག་གི མངོན་སུམ་དུ་བྱ་བའི་དུས་ནི་འདི་ཡིན་ནོ་སྙམ་དུ་རྟོག་གོ ། ཞེས་གསུངས་སོ། ། གཉིས་པ། སྟོང་པ་ཉིད་རྐྱང་པ་བསྒོམས་པས་སྟོང་པ་ཉིད་ཀྱང་མི་རྟོགས་པར་བསྟན་པ་ནི། ཐབས་མེད་པར་སྟོང་པ་ཉིད་རྐྱང་པ་བསྒོམས་པས་ནི་སྟོང་པ་ཉིད་རྣལ་མར་རྟོགས་མི་ནུས་ཏེ། དེ་ལ་ཚུལ་ཁྲིམས་དང་ཐོས་པ་སྔོན་དུ་འགྲོ་དགོས་པའི་ཕྱིར་ཏེ། ཏིང་འཛིན་རྒྱལ་པོ་སྟོང་པ་འདི་བསྒོམས་པ། ། ཚུལ་ཁྲིམས་དག་པའི་མགོ་ལ་དེ་འདུག་སྟེ། ། ཆོས་རྣམས་རྟག་ཏུ་རང་བཞིན་རྣམ་པར་བཞག །
བྱིས་པ་མི་རིགས་བྱེད་པས་མི་ཤེས་སོ། ། ཞེས་དང་། བྱང་ཆུབ་སེམས་དཔའི་སྡེ་སྣོད་ལས། ། ཐོས་པས་ཆོས་རྣམས་ཤེས་པར་བྱེད། ། ཐོས་པས་སྡིག་ལས་ཟློག་པར་བྱེད། ། ཐོས་པས་དོན་མ་ཡིན་པ་སྤོང་། ། ཐོས་པས་མྱ་ངན་འདས་པ་འཐོབ། ། ཅེས་གསུངས་པས་སོ། ། བརྒྱ་ལ་གལ་ཏེ་དེས་གང་ཟག་གི་བདག་གིས་སྟོང་པ་ཉིད་རྟོགས་ན་ཡང་ཉན་ཐོས་ཀྱི་ནི་འགོག་པར་ལྟུང་སྟེ། འཕགས་པ་དཀོན་མཆོག་འབྱུང་བ་ལས།
འདི་ལྟ་སྟེ་དཔེར་ན། སེང་གེ་ནི་གཞན་གང་ལའང་མི་འཇིགས་མོད་ཀྱི་མེ་ཆེན་པོ་མཐོང་ན་འཇིགས་པ་སྐྱེའོ། ། དེ་བཞིན་དུ་བྱང་ཆུབ་སེམས་དཔའ་ཆེན་པོ་ཡང་ཆོས་གཞན་གང་ལའང་མི་འཇིགས་མོད་ཀྱི་སྟོང་པ་ཉིད་ལ་སྐྲག་པར་འགྱུར་རོ། ། འདིར་འཕགས་པ་དཀོན་མཆོག་བརྩེགས་པ་ལས། ཞེས་འབྱུང་བ་ནི་གཞུང་མ་དག་པ་ཡིན་ཀྱང་། རྣམ་བཤད་མཛད་པ་གཞན་གྱིས་ནི་མ་བརྟགས་པར་སྣང་ངོ་། ། མདོ་དེའི་དགོངས་པ་ནི་འདི་ལྟར་ཡིན་ཏེ། ཐབས་ལ་མཁས་པའི་སྙིང་རྗེ་ཆེན་པོ་དང་བྲལ་བའི་སྟོང་པ་ཉིད་ནི། བསྐལ་པ་གྲངས་མེད་པ་གསུམ་དུ་གོམས་པར་བྱས་ཀྱང་དེ་ཉིད་ཀྱིས་ཉོན་མོངས་པ་ཅན་དང་ཉོན་མོངས་པ་ཅན་མ་ཡིན་པའི་མ་རིག་པ་ཐམས་ཅད་སྤངས་ཏེ་སེམས་སེམས་བྱུང་གི་འཇུག་པ་གཏན་དུ་ཉེ་བར་ཞི་ནས། གཞན་དོན་རྒྱུན་ཆད་པའི་མྱང་ངན་ལས་འདའ་བར་འགྱུར་བའི་ཕྱིར་བྱང་ཆུབ་སེམས་དཔའ་རྣམས་དེ་ལ་སྐྲག་པ་ཡིན་ནོ། །
འདིར་ཐེག་དམན་འཕགས་པས་སྟོང་ཉིད་རྟོགས་པར་འཆད་ཀྱང་ཆོས་ཀྱི་བདག་མེད་རྟོགས་པ་ནི་མ་ཡིན་ཏེ། སྟོང་པ་ཉིད་ལ་གང་ཟག་གི་བདག་གིས་སྟོང་བའི་སྟོང་པ་ཉིད་དེ་ཉན་ཐོས་འཕགས་པས་ཀྱང་རྟོགས་པའི་ཕྱིར། འདིར་སྟོང་ཉིད་རྟོགས་པའི་དོན་ཆོས་ཀྱི་བདག་མེད་རྟོགས་པ་ལ་འཆད་ན་ཐེག་པ་གསུམ་ཀས་སྟོང་ཉིད་རྟོགས་པའི་སྒྲུབ་བྱེད་དུ་མདོ་སྡེ་རྒྱན་གྱི་ལུང་འདྲེན་པ་ཡང་མ་འབྲེལ་བའི་ཕྱིར་དང་། ཉན་ཐོས་འཕགས་པས་ཆོས་ཀྱི་བདག་མེད་རྟོགས་པར་འཆད་པ་ནི། སློབ་དཔོན་ཟླ་བ་གྲགས་པ་ཁོ་ནའི་ལུགས་ཡིན་པའི་ཕྱིར། གསུམ་པ། བཤད་ཟིན་གྱི་དོན་བསྡུས་ཤིང་འཆད་འགྱུར་གྱི་དོན་བསྟན་པའི་སྒོ་ནས་རྒྱུ་འབྲས་ཀྱི་རྐང་གྲངས་དང་གོ་རིམ་ལ་ལོག་རྟོག་དགག་པ་ནི། ལ་ལ་སྟོང་ཉིད་འབའ་ཞིག་བསྒོམས་པས་འབྲས་བུ་སྐུ་གསུམ་འབྱུང་བར་འདོད་པ་དང་། ལ་ལ་ཟུང་འཇུག་བསྒོམས་པ་ལས་མཐར་ཐུག་གི་འབྲས་བུ་འོད་གསལ་ཆོས་སྐུ་སྟོང་ཉིད་འབའ་ཞིག་ཐོབ་པར་འདོད་པ་ཡོད་དེ། དེ་གཉིས་ཀ་ཡང་རྒྱུ་འབྲས་ཕྱིན་ཅི་ལོག་ཡིན་པའི་ཕྱིར་སྐྱོན་ཅན་ཡིན་ནོ། །
གཉིས་པ། རྒྱུ་མེད་ཀྱི་འབྲས་བུ་འགག་པ་ལ། རིམ་གཉིས་མི་སྒོམ་པར་གནས་ཆེན་བསྐོར་བ་ཙམ་གྱིས་རྩ་མདུད་གྲོལ་བ་དགག ། དབང་དང་ལམ་བཞི་མེད་པར་རྡོ་རྗེ་ཐེག་པའི་འབྲས་བུ་སྐུ་བཞི་འབྱུང་བར་འདོད་པ་དགག་པའོ། ། དང་པོ་ནི། ཞང་ཚལ་པ་ཁ་ཅིག ཕྱག་རྒྱ་ཆེན་པོ་ཆིག་ཆོད་ལ། ། ས་ལམ་བརྩི་བའི་རྨོངས་པ་འཁྲུལ། ། ཞེས་པ་ལ་བརྟེན་ནས། ས་ལམ་བགྲོད་མི་དགོས་པར་རྫོགས་པའི་སངས་རྒྱས་ཐོབ་པར་འདོད་པ་དང་།
ཏི་སེ་དང་ཙ་རི་ལ་སོགས་པ་ཡུལ་ཆེན་ཡིན་ཞེས་ཟེར་ཞིང་བསྐོར་བ་དང་། ལུས་ལ་རྩའི་མདུད་པ་མེད་པ་དང་། སོགས་པས་བསྒོམས་ཀྱང་གྲོལ་བར་མི་འདོད་པ་དེ་དག་ནི། རྒྱུད་སྡེའི་དགོངས་པ་ལེགས་པར་མ་ཤེས་པས་ཕན་ཚུན་ཤིན་ཏུ་འགལ་བ་ཡིན་ཏེ། འདི་ལྟར་ཕྱི་རུ་ཡུལ་སུམ་ཅུ་སོ་བདུན་རྣམས་སུ་བགྲོད་པ་དང་། དེ་ན་གནས་པའི་མཁའ་འགྲོ་དབང་དུ་འདུ་བ་དང་། ནང་དུ་རྩའི་མདུད་པ་གྲོལ་བ་ནི་ས་བཅུ་དང་། སོགས་པས་བཅུ་གཅིག་པ་དང་བཅུ་གཉིས་པ་བགྲོད་པའི་ནང་གི་རྟེན་འབྲེལ་གྱི་སྟོབས་ཉིད་ཀྱིས་འབྱུང་བ་ཡིན་པའི་ཕྱིར། འདིའི་དོན་རྒྱས་པར་རྣལ་འབྱོར་ཆེན་པོའི་རྒྱུད་ཀྱི་ས་དང་ལམ་སྟོན་པའི་སྐབས་སུ་ལྟོས་ཤིག་སྟེ། རྣལ་འབྱོར་མ་ཡི་ཀླ་ཀློའི་སྐད། །
བུ་ལ་སོགས་པ་ཅི་གསུངས་པ། ། ཕྱི་དང་ནང་དུ་ཡང་དག་བསམ། ། ཞེས་སོགས་གསུངས་པས་སོ། ། དེས་ན་ས་ལམ་མི་བགྲོད་པར་ཡུལ་ཉི་ཤུ་རྩ་བཞི་དང་། གནས་སུམ་ཅུ་སོ་བདུན་བགྲོད་པ་ནི་མཁས་པའི་བཞད་གད་ཀྱི་གནས་ཡིན་ནོ། ། གཉིས་པ་ནི། གཞན་ཡང་ལ་ལ་རྒྱུ་དུས་ཀྱི་དབང་བཞི་མི་འདོད་ཅིང་བསྐྱེད་པའི་རིམ་པ་དང་། ཙཎྜ་ལི་དང་། ཕོ་ཉའི་ལམ་དང་། རྡོ་རྗེ་རྦ་རླབས་ལ་སོགས་པ་ལམ་བཞི་པོའི་རྣམ་པར་གཞག་པ་མི་འདོད་པར་རྡོ་རྗེ་ཐེག་པའི་འབྲས་བུ་ནི་སྤྲུལ་པའི་སྐུ་དང་ལོངས་སྤྱོད་རྫོགས་སྐུ་དང་ཆོས་སྐུ་དང་།
ངོ་བོ་ཉིད་ཀྱི་སྐུ་སྟེ་སྐུ་བཞི་ཡིན་ནོ། ། ཞེས་འདོད་པ་དེ་ཡང་ལོག་ཤེས་ཡིན་ཏེ། རྒྱུ་མེད་ཀྱི་འབྲས་བུ་འདོད་པ་ཡིན་པའི་ཕྱིར། གཉིས་པ། འབྲས་བུའི་མཐར་ཐུག་འོད་གསལ་དུ་འདོད་པ་དགག་པ་ནི། གསང་འདུས་པར་ཁས་འཆེ་བ་ཁ་ཅིག སྔགས་ཀྱི་འབྲས་བུའི་མཐར་ཐུག་འོད་གསལ་བ་འབའ་ཞིག་ཡིན་ནོ་ཞེས་སྨྲ་བ་ཐོས་སོ། ། དེ་ནི་འཕགས་པ་ཡབ་སྲས་ཀྱི་དགོངས་པ་མ་ཡིན་ཏེ། རིམ་པ་ལྔ་པ་དང་། སྤྱོད་པ་བསྡུས་པའི་སྒྲོན་མ་ལས།
ཆུ་ལས་ཉ་ལྡང་བ་ལྟར་འོད་གསལ་བ་ལས་ཟུང་འཇུག་གི་སྐུར་ལྡང་བ་དེ་མཐར་ཐུག་གི་འབྲས་བུ་ཡིན་པར་གསུངས་པའི་ཕྱིར་ཏེ། རིམ་པ་ལྔ་པ་ལས། ཡང་དག་མཐའ་ལས་ལྡང་ནས་ནི། ། གཉིས་མེད་ཡེ་ཤེས་ཐོབ་པར་འགྱུར། ། ཟུང་འཇུག་ཏིང་འཛིན་ལ་གནས་ནས། ། སླར་ཞིང་གང་ལའང་མི་སློབ་བོ། ། འདི་ནི་རྫོགས་པའི་རྣལ་འབྱོར་པ། ། རྡོ་རྗེ་འཛིན་པ་ཆེན་པོ་སྟེ། ། རྣམ་པ་ཀུན་གྱི་མཆོག་ལྡན་པའི། ། ཐམས་ཅད་མཁྱེན་པར་དེ་ནས་འགྱུར། །
ཞེས་དང་། ཀུན་རྫོབ་དང་ནི་དོན་དམ་དག ། སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། ། ཟུང་དུ་འཇུག་ཅེས་དེས་བཤད་དོ། ། ཞེས་དང་། ཇི་ལྟར་དྭངས་པའི་ཆུ་དག་ལས། ། ཉ་དག་མྱུར་དུ་འཕར་བ་ལྟར། ། དེ་བཞིན་ཐམས་ཅད་སྟོང་པ་ལས། སྒྱུ་འཕྲུལ་དྲ་བ་འབྱུང་བར་འགྱུར། །
ཞེས་དང་། སྤྱོད་པ་བསྡུས་པ་ལས། རིམ་པ་འདི་གཉིས་ཀྱིས་བཅོམ་ལྡན་འདས་ཤཱཀྱ་ཐུབ་པ་ལ་དེ་བཞིན་གཤེགས་པ་ཐམས་ཅད་ཀྱི་སེ་གོལ་གྱི་སྒྲས་བསྐུལ་བར་གྱུར་བས། མི་གཡོ་བའི་ཏིང་ངེ་འཛིན་ལས་བཞེངས་ཏེ། བྱང་ཆུབ་ཀྱི་ཤིང་དྲུང་ན་བཞུགས་ནས། མཚན་ཕྱེད་ཀྱི་དུས་ན་འོད་གསལ་མངོན་དུ་མཛད་དོ། ། སྒྱུ་མ་ལྟ་བུའི་ཏིང་ངེ་འཛིན་ལས་བཞེངས་ནས། འགྲོ་བ་རྣམས་ལ་སྟོན་པར་མཛད་པ་ཡིན་ནོ། ། དེ་ནས་བརྩམས་ཏེ་དམ་པའི་ཆོས་ཇི་སྲིད་གནས་པ་དེ་སྲིད་དུ་བླ་མའི་ཁ་ནས་ཁར་བརྒྱུད་པ་ཡིན་ནོ། ། ཞེས་གསུངས་སོ། །
འོ་ན་སྤྱོད་བསྡུས་ལས། འོད་གསལ་དང་ཆོས་སྐུ་དོན་གཅིག་པར་བཤད་པ་དང་། ཟླ་བའི་ཞབས་ཀྱི་སྒྲོན་གསལ་ལས་ཀྱང་། འོད་གསལ་བ་ནི་རབ་སྟོན་དང་། ། ཟུང་དུ་འཇུག་པ་རབ་རྟོགས་བྱེད། ། མཐར་ཐུག་རྣམ་པ་གཉིས་སུ་བཤད། ། ཅེས་འོད་གསལ་མཐར་ཐུག་ཏུ་བཤད་པ་དང་འགལ་ལོ་ཞེ་ན། དེར་ཆོས་ཀྱི་སྐུ་ཞེས་གསུངས་པ་དེ་ནི་རང་བཞིན་ཆོས་ཀྱི་སྐུ་ལ་དགོངས་པ་ཡིན་པས་མི་འགལ་ལ། ཡང་། མཐར་ཐུག་རྣམ་པ་གཉིས་སུ་འདོད། །
ཅེས་པ་ཡང་སློབ་པའི་གནས་སྐབས་ཀྱི་ཟུང་འཇུག་ལ་དགོངས་པ་ཡིན་པས་སོ། ། འོ་ན་ཤཱཀྱ་ཐུབ་པས་བྱང་ཆུབ་ཀྱི་ཤིང་དྲུང་དུ་འོད་གསལ་མངོན་དུ་བྱས་པར་བཤད་པས་འོད་གསལ་དེ་མཐར་ཐུག་ཏུ་གྲུབ་བོ་སྙམ་ན་དེ་ནི་སྔོན་བྱུང་སྟོན་པའི་རྣམ་ཐར་ཉན་ཐོས་སྡེ་པ་དང་མཐུན་པར་བཤད་ནས་རྗེས་འཇུག་ལམ་ལ་སློབ་པའི་ཚུལ་འཆད་པ་ཡིན་པར་ནི་རིམ་པ་ལྔ་པར་རྒྱ་ཆེ་རོལ་པའི་ལུང་དྲངས་ནས་བཤད་པ་ལྟར་ཡིན་པས་སོ། ། ཡང་གོ་ཊཱིཀ་ལས། བྱང་ཆུབ་ཀྱི་ཤིང་དྲུང་དུ་འོད་གསལ་མངོན་དུ་མཛད་པ་དེ་སྒྲ་ཇི་བཞིན་དུ་འཆད་པ་ནི་རྣམ་པར་མ་བརྟགས་པས་ཏེ། དེ་ལྟ་ན་སྟོན་པ་ཐུབ་པའི་དབང་པོ་དེ་ཐོག་མར་འཛམ་བུའི་གླིང་གི་མིའི་རྟེན་ལ་སངས་རྒྱས་པར་ཁས་ལེན་དགོས་པས་རྗེ་བཙུན་དམ་པ་ཏོག་དཀར་པོ་དང་། རྗེ་བཙུན་བྱམས་པ་རྣམས་སངས་རྒྱས་མ་ཡིན་པར་ཁས་ལེན་དགོས་པ་དེ་ལྟར་ན། དར་ཊཱིཀ་པའི་རྗེས་སུ་འབྲང་བར་གསལ་ལོ། ། གསུམ་པ། འབྲས་བུ་ལ་འཕྲོས་ནས་གྲུབ་ཐོབ་དང་རྟོགས་ལྡན་གྱི་བཟང་ངན་ལ་ལོག་རྟོག་དགག་པ་ལ། གྲུབ་ཐོབ་ལས་རྟོགས་ལྡན་བཟང་བར་འདོད་པ་དགག
དེ་ལ་འཕྲོས་ནས་རྟོགས་པ་དང་ཉམས་དང་གོ་བ་གསུམ་གྱི་ཁྱད་པར་དགག་པའོ། ། དང་པོ་ནི། ཕྱག་རྒྱ་པ་ལ་ལ་ན་རེ། གྲུབ་ཐོབ་ནི་ངན་ལ། རྟོགས་ལྡན་ནི་བཟང་བ་ཡིན་ནོ་ལོ། ། དེའི་རྒྱུ་མཚན། རྒྱ་གར་དུ་གྲུབ་ཐོབ་བརྒྱད་ཅུ་བྱུང་བའི་ནང་ན་ཡང་རྟོགས་ལྡན་གཅིག་ཀྱང་བྱུང་བ་མེད་དོ་ཞེས་ཟེར་བ་ཐོས་ཏེ། འདི་འདྲ་ནི་འཕགས་པའི་གང་ཟག་ས་ར་ཧ་དང་། ཀླུ་སྒྲུབ་དང་། རྣལ་འབྱོར་དབང་ཕྱུག་བི་རུ་པ་དང་།
ཁྱེད་རང་གི་བརྒྱུད་པའི་བླ་མ་ཏི་ལོ་པ་ལ་སོགས་པ་རྣམས་ལ་སྐུར་པ་འདེབས་པའི་ཚིག་ཡིན་པས། འདི་འདྲ་ལ་བདེན་པར་འཛིན་པ་ལྟ་ཅི་སྨོས། ཐོས་པར་གྱུར་ཀྱང་རྣ་བ་དགབ་པར་བྱའོ། ། དེའི་འཐད་པ་བཤད་ཀྱིས་ཉོན་ཅིག་སྟེ་གྲུབ་ཐོབ་ཆུང་ངུ་ནི་མཐོང་ལམ་པ་ཡིན་ཞིང་། གྲུབ་ཐོབ་འབྲིང་པོ་ནི་ས་བརྒྱད་པ་བ་ཡིན་ལ། གྲུབ་ཐོབ་ཆེན་པོ་ནི་སངས་རྒྱས་ཀྱི་ས་པ་ཡིན་པས་འཕགས་པ་མ་ཡིན་པ་ལ་གྲུབ་ཐོབ་ཀྱི་ཐ་སྙད་མེད་དོ། ། དེ་ཡང་མདོ་སྡེ་རྒྱན་ལས་འདི་སྐད་གསུངས་ཏེ། ས་རྣམས་ཐམས་ཅད་མ་གྲུབ་དང་། ། གྲུབ་པ་དག་ཏུ་ཤེས་པར་བྱ། ། གྲུབ་པ་དག་ཀྱང་མ་གྲུབ་དང་། །
གྲུབ་པ་དག་ཏུ་ཡང་དག་འདོད། ། ཅེས་གསུངས་ལ། དེའི་དོན་ནི། མོས་སྤྱོད་ཀྱི་ས་ནི་མ་གྲུབ་པ་དང་། ལྷག་མ་རྣམས་ནི་གྲུབ་པའོ། ། དེ་ལ་ཡང་མ་དག་པའི་ས་བདུན་ནི་མ་གྲུབ་པ་དང་། དག་པའི་ས་རྣམས་ནི་གྲུབ་པའོ། ། ཞེས་གསུངས་པའི་དགོངས་པའང་དེ་ཉིད་ཡིན་ནོ། ། གཞུང་རྩ་བར། གྲུབ་པ་དག་ཀྱང་མ་གྲུབ་དང་། །
གྲུབ་པ་དག་ཏུ་ཤེས་པར་བྱ། ། མ་གྲུབ་པ་ཡང་གྲུབ་པ་དང་། ། གྲུབ་པ་དག་ཏུ་ཡང་དག་འདོད། ། ཅེས་དྲངས་པ་ནི་གཞུང་མ་དག་པར་སྣང་ངོ་། ། རྣལ་འབྱོར་གྱི་དབང་ཕྱུག་ཆེན་པོ་བི་རུ་པའི་ལམ་འབྲས་ལས་ཀྱང་། དབང་བཞི་དང་འབྲེལ་བའི་ལྟ་བ་བཞི་དང་གྲུབ་མཐའ་བཞི་འབྱུང་ཞིང་ས་ཐོབ་ནས་གྲུབ་མཐའ་སྙེག་པ། ཞེས་བཞེད་པས་དོན་དེ་བསྟན་པ་ཡིན་ཏེ། ངེད་ཀྱི་གྲུབ་ཐོབ་ཀྱི་མཚན་ཉིད་ནི་དེ་འདྲ་བ་ཡིན་ལ། ཁྱེད་ཀྱི་རྟོགས་ལྡན་གྱི་མཚན་ཉིད་འདི་ཡིན་ཞེས་མདོ་རྒྱུད་ཀུན་ལས་གསུངས་པ་མེད་དོ། ། དེས་ན་རྟོགས་ལྡན་ཞེས་བྱ་བའི་མིང་འདི་ཡང་ཆོས་མི་ཤེས་པའི་བླུན་པོ་རྣམས་ལ་གྲགས་ཀྱི་མཁས་པ་སྡེ་སྣོད་འཛིན་པ་རྣམས་ལ་གྲགས་པ་མ་ཡིན་ནོ། །
གཉིས་པ། དེ་ལ་འཕྲོས་ནས་རྟོགས་པ་དང་ཉམས་དང་གོ་བ་གསུམ་གྱི་ཁྱད་པར་དགག་པ་ནི། གླིང་རས་ལ་སོགས་ལ་ལ་ཉམས་དང་། གོ་བ་དང་། རྟོགས་པ་ཞེས་བྱ་བ་རྣམ་པ་གསུམ་ལས། ཉམས་ནི་ངན་ལ། གོ་བ་འབྲིང་ཡིན་ཞིང་། རྟོགས་པ་བཟང་བ་ཡིན་ཞེས་ཟེར་རོ། ། འདི་ཡང་རེ་ཞིག་བརྟག་པར་བྱ་སྟེ། ཉམས་ཟེར་བ་དེ་གང་ལ་ཟེར།
ཉམས་མྱོང་ཙམ་ལ་ཟེར་ན། སེམས་ཡོད་པ་ཐམས་ཅད་ལ་ཡང་མྱོང་བ་དེ་ཡང་ཡོད་པ་ཡིན་པས་བཟང་ངན་མཐའ་གཅིག་ཏུ་མ་ངེས་ཏེ། རྣམ་འགྲེལ་ལས། མྱོང་བྱ་ཉིད་ཕྱིར་སེམས་མིན་ནོ། ། ཞེས་གསུངས་པས་སོ། ། གལ་ཏེ་བསྒོམས་པའི་ཉམས་མྱོང་ལ་ཟེར་ན་ཚོགས་ལམ་ཆུང་ངུ་ནས་མཐར་ཕྱིན་པའི་ལམ་གྱི་བར་དུ་ཡོད་ཏེ། ཚོགས་ལམ་ཆུང་ངུར་དྲན་པ་ཉེར་བཞག་སྒོམ་ཞིང་མཐར་ཕྱིན་པའི་ལམ་དུ་གོམས་པ་མཐར་ཐུག་པས་སོ། ། འོན་ཏེ་སོ་སོ་རང་རིག་པའི་མི་རྟོག་ཡེ་ཤེས་ཡིན་ན་འཕགས་པའི་གང་ཟག་རྣམས་ལ་ཉམས་དེ་ཡོད་པ་ཡིན་པས་འདི་ཡང་མཐའ་གཅིག་ཏུ་ངེས་པ་མེད་དོ། ། གོ་བ་དང་ནི་རྟོགས་པ་གཉིས་པོ་དོན་ངོ་བོ་གཅིག་ལ་སྒྲས་ཏེ་མིང་གི་རྣམ་གྲངས་ཐ་དད་པ་ཡིན་ཏེ་རྒྱ་གར་གྱི་སྐད་བི་དྷ་དང་། ག་ཏི་ཞེས་པ་གཅིག་ལ།
ལོ་ཙ་བས་རེས་འགའ་གོ་བར་བསྒྱུར། རེས་འགའ་རྟོགས་པར་འགྱུར། རེས་འགའ་བིདྷ་གོ་བ་དང་། ག་ཏི་རྟོགས་པ་ཞེས་བསྒྱུར་བས། འགྱུར་གྱི་དབྱེ་བ་ཁོ་ནར་ཟད་པའི་ཕྱིར། ཡང་ན་རྟོགས་པ་གསལ་བ་དང་མི་གསལ་བ་ལ། རིམ་པ་ལས་བཟློག་ནས་གོ་བ་དང་། རྟོགས་པར་འདོགས་ན་ཐོགས་ཤིག་སྟེ་མིང་ལ་མི་རྩོད་དོ། ། ཡང་ལམ་འབྲས་རྡོ་རྗེའི་ཚིག་རྐང་སོགས་གཞུང་ལུགས་འགའ་ལས་བསྒོམས་པ་ཡི་ཏིང་ངེ་འཛིན་ལ་ཉམས་ཀྱི་སྣང་བ་ཞེས་གསུངས་ཏེ། རྣལ་འབྱོར་པ་ལ་ཏིང་ངེ་འཛིན་ལ་ཉམས་ཀྱི་སྣང་བ་ཞེས་གསུངས་པས་སོ། །
རྫོགས་པའི་སངས་རྒྱས་ཀྱིས་ཡེ་ཤེས་ལ་དག་པའི་སྣང་བ་ཡོད་ཏེ། བདེ་བར་གཤེགས་པ་སྐུ་གསུང་ཐུགས་མི་ཟད་རྒྱན་ཀྱི་འཁོར་ལོ་ལ་དག་པའི་སྣང་བ་ཞེས་གསུངས་པས་སོ། ། བསྒོམས་ཉམས་སྐྱོན་མེད་ཅེས་བྱའོ། ། སངས་རྒྱས་ཀྱི་ས་ལ་བཤད་པའང་མཐོང་སྟེ། བསྒོམས་ཉམས་སྐྱོན་ཡོད་མེད་ཕྱེད་པས་ས་བཅུ་གསུམ་པོ་ཐམས་ཅད་མཁྱེན་ཏོ། ། ཞེས་གསུངས་པས་སོ། ། དེས་ན་དེ་འདྲའི་ཉམས་དང་རྟོགས་པ་ལ་རྟོགས་པ་བཟང་ཞིང་ཉམས་ངན་པའི་རྣམ་པར་དབྱེ་བ་མེད་དོ། ། ཕྱོགས་སྔ་མ་འདི་ཡང་། གོ་བ་ངན་ལ་ཉམས་ནི་འབྲིང་། ། རྟོགས་པ་བཟང་བ་ཡིན་ཞེས་ཟེར། །
ཞེས་འདོན་དགོས་སོ་ཞེས། གསུམ་པ་ལམ་གྱི་རྣམ་གཞག་ལ་འཁྲུལ་པ་དགག་པས་མཇུག་བསྡུ་བ་ལ། འདོད་པ་བརྗོད་པ་དང་། དེ་དགག་པ་གཉིས། དང་པོ་ནི། ཀོང་ནེ་རུ་པའི་གདམས་ངག་ཁས་ལེན་པ་ལ་ལ་ན་རེ། རྩེ་གཅིག་དང་། སྤྲོས་བྲལ་དང་། རོ་གཅིག་དང་། བསྒོམ་མེད་ཅེས་བྱ་བ་བཞི་ལས།
རྩེ་གཅིག་མཐོང་ལམ་དང་། སྤྲོས་བྲལ་ནི་ས་གཉིས་པ་ནས་བདུན་པའི་བར་དང་། རོ་གཅིག་ནི་དག་པའི་ས་གསུམ་དང་། བསྒོམ་མེད་ནི་སངས་རྒྱས་ཀྱིས་སའོ་ཞེས་ཟེར་རོ། ། གཉིས་པ་དེ་དགག་པ་ལ། བརྟག་པ་མདོར་བསྟན། ཁས་ལེན་གཉིས་ཀྱི་རྣམ་དབྱེ་འབྱེད་བྱེད་ཀྱི་ལུང་རིགས་རྒྱས་པར་བཤད་པའོ། ། དང་པོ་ནི། འདི་ཡང་ལེགས་པར་ཕྱེ་སྟེ་བཤད་ཀྱིས་ཉོན་ཞིག གལ་ཏེ་སོ་སོ་སྐྱེ་བོ་ཡི་ལམ་ཉིད་ལ་ཡང་ས་བཅུ་པོ་དང་ཆོས་མཐུན་ཙམ་ཞིག་བརྩིས་ནས་དེ་དག་ལ་ས་བཅུར་བརྗོད་པའམ།
འོན་ཏེ་འཕགས་པ་ཉིད་ཡིན་པའི་བདེན་པའི་ས་ལམ་དངོས་སུ་བྱེད་པ་ཡིན་བརྟག་གྲང་། གཉིས་པ་ལ། སོ་སོ་སྐྱེ་བོའི་ས་ལམ་དུ་འདོད་པ་མི་འགལ་བ་ཙམ་དུ་བསྟན། འཕགས་པའི་སར་བྱེད་ན་མདོ་རྒྱུད་དང་འགལ་བར་བསྟན་པའོ། ། དང་པོ་ནི། སོ་སོ་སྐྱེ་བོའི་གང་ཟག་གི་ལམ་ལ་ཆོས་མཐུན་ཙམ་ཞིག་བསྒྲིགས་ནས་རྣམ་དག་བྱེད་ན་ནི་དེ་འདྲ་ཆོས་ནས་བཤད་ན་འགལ་བ་མེད་དེ། དཔེར་ན་དཀོན་མཆོག་བརྩེགས་པའི་རྨི་ལམ་ངེས་པར་བསྟན་པའི་ལེའུ་ལས། རྨི་ལམ་དུ་ཐུབ་པའི་མཆོད་རྟེན་འཇིམ་པ་ལས་བྱས་པ་མཐོང་ན་ས་དང་པོ་ལ་གནས་པར་བལྟའོ། ། གལ་ཏེ་རྡོ་བ་ལས་བྱས་པ་མཐོང་ན་ས་གཉིས་པར་བལྟའོ། ། གལ་ཏེ་རྡོ་ཐལ་གྱིས་བྱུགས་ཤིང་བྱི་དོར་བྱས་པ་མཐོང་ན་ས་གསུམ་པར་བལྟའོ། །
གལ་ཏེ་སྟེགས་བུ་དང་གདུགས་བྱི་དོར་བྱས་པ་མཐོང་ན་ས་བཞི་པར་བལྟའོ། ། གལ་ཏེ་རྡོ་ཡི་སྐས་ལ་བྱི་དོར་བྱས་པ་མཐོང་ན་ས་ལྔ་པར་བལྟའོ། ། གལ་ཏེ་གསེར་གྱིས་སྦྲེལ་བ་མཐོང་ན་ས་དྲུག་པར་བལྟའོ། ། གལ་ཏེ་རིན་པོ་ཆེའི་དྲ་བས་ཀུན་ནས་གཡོགས་པ་མཐོང་ན་ས་བདུན་པར་བལྟའོ། ། གལ་ཏེ་གཡེར་ཁའི་དྲ་བས་ཀུན་ནས་གཡོགས་པ་མཐོང་ན་ས་བརྒྱད་པར་བལྟའོ། ། ས་དང་པོ་བདུན་པོ་དག་ལ་མཐོང་བ་གང་ཡིན་པ་དེ་ནི་བདུད་ཀྱི་ལས་ཀྱང་རིག་པར་བྱའོ། ། ས་དགུ་པ་དང་། ས་བཅུ་པ་དག་ལ་ནི་རྨི་ལམ་ལོག་པ་མཐོང་བ་མེད་དོ། ། ཞེས་གསུངས་ཤིང་། དེ་ལ་སོགས་པ་རྨི་ལམ་གྱི་བྱེ་བྲག་ལ་ས་བཅུའི་དབྱེ་བ་མཛད་པ་མཐོང་སྟེ།
འདི་ནི་མོས་པས་སྤྱོད་པའི་ས་ཉིད་ལས་བཅུར་བསྟན་པ་ཡིན་གྱི་འཕགས་པའི་ས་ལ་དགོངས་པ་མ་ཡིན་ཏེ། སོ་སོ་སྐྱེ་བོ་ལ་ཡང་བདུད་ཀྱི་བྱིན་རླབས་མ་ཡིན་པར་དེ་འདྲའི་རྨི་ལམ་འབྱུང་བས་སོ། ། དེ་བཞིན་དུ་གལ་ཏེ་རྩེ་གཅིག་སྤྲོས་བྲལ་སོགས་ལའང་མདོ་སྡེ་དང་རྒྱུད་སྡེ་ལས་མོས་པས་སྤྱོད་པའི་ས་ལམ་གྱི་དབང་དུ་བྱས་ནས་བཅུ་དང་ལྔར་གསུངས་པ་མཐོང་ནས་དེ་ལྟར་རྣམ་གཞག་བྱེད་ན་ལུང་དང་མི་འགལ་ལོ། ། མདོ་རྒྱུད་ཁུངས་མ་གང་ནས་ཀྱང་རྩེ་གཅིག་སོགས་ལ་ས་བཅུའི་རྣམ་གཞག་བཤད་པ་མེད་ཀྱི་ཁྱེད་ཀྱིས་རང་བཟོར་བྱས་པ་ཡིན་ནོ། ། རྩེ་གཅིག་ལ་སོགས་པའི་རྣལ་འབྱོར་བཞིའི་རྣམ་གཞག་འདི་ནི། སློབ་དཔོན་ཤཱནྟི་པའི་གཞུང་ལས་འབྱུང་ལ། དེ་ལ་བརྟེན་ནས་གླིང་རས་ན་རེ། བླ་མ་སངས་རྒྱས་སྤྲུལ་པ་དང་། ། དངོས་སུ་མཇལ་བས་ཚོགས་ཀྱི་ལམ། ། ངེས་ཤེས་ཅུང་ཟད་སྐྱེས་པ་དྲོད། །
དེ་ཉིད་འཕེལ་བ་རྩེ་མོ་སྟེ། ། སེམས་མེད་པ་ལ་མི་སྐྲག་པ། ། བཟོད་པ་ཡིན་ཏེ་རྩེ་གཅིག་པའི། ། རབ་ནི་འཇིག་རྟེན་ཆོས་མཆོག་གོ ། སྤྲོས་དང་བྲལ་བ་མཐོང་བའི་ལམ། ། ཞེས་ཀྱང་བཤད་དོ། ། གཉིས་པ། འཕགས་པའི་སར་བྱེད་ན་མདོ་རྒྱུད་དང་འགལ་བར་བསྟན་པ་ནི། ཅི་སྟེ་དེ་དག་འཕགས་པའི་སར་བྱེད་ན་མདོ་རྒྱུད་ཀུན་དང་འགལ་བར་འགྱུར་རོ། ། ཐུབ་པ་དགོངས་གསལ་ལས་ཀྱང་།
བོད་ཁ་ཅིག་རྣལ་འབྱོར་བཞི་ལ་ལམ་ལྔའམ། ས་བཅུ་སྦྱར་ནས་ཕྱག་རྒྱ་ཆེན་པོའི་བསྒོམ་དུ་བྱེད་པ་མཐོང་སྟེ། འདི་མི་འཐད་ཀྱི་རྒྱུ་མཚན་ཕྱག་རྒྱ་ཆེན་པོ་གསང་སྔགས་ཀྱི་དབང་དང་རིམ་པ་གཉིས་ཀྱི་ཏིང་ངེ་འཛིན་གྱི་བྱེ་བྲག་ཡིན་ལ། འདི་ནི་དེ་མ་ཡིན་ཏེ་རྒྱུད་སྡེ་རྣམས་ལས་ནང་རྟེན་འབྲེལ་གྱི་ས་ལམ་ངོ་མཚར་ཅན་གསུངས་ཀྱི་རྣལ་འབྱོར་བཞི་ལ་ས་ལམ་དུ་གང་ནས་ཀྱང་གསུངས་པ་མེད་པས་རང་བཟོ་ཡིན་ཞིང་ཕྱག་རྒྱ་ཆེན་པོ་ཁོང་རང་ལ་ཡང་འདི་མི་འཐད་དེ། ཕྱག་རྒྱ་ཆེན་པོ་ཆིག་ཆོད་ལ། ། ས་ལམ་བརྩི་བའི་རྨོངས་པ་འཁྲུལ། ། ཞེས་ཕྱག་རྒྱ་ཆེན་པོ་ཆིག་ཆོད་ལ་ས་ལམ་བརྩིར་མེད། ཅེས་པ་དང་འགལ་བའི་ཕྱིར། ཞེས་གསུངས་པས་སོ། ། འདིའི་ཚིག་རྐང་པ་གཉིས་པོ་འདི།
དོ་ཧའི་གཞུང་གཅིག་ན་ཡོད་དེ་ཞེས་བདེ་མཆོག་རྣམ་བཤད་ནས་གསུངས་ཤིང་། དེ་ནི་རང་བཞིན་རྣམ་དག་གམ། ལྟ་བའི་དབང་དུ་བྱས་པ་ཡིན་ལ་དེ་ནི་རང་ལུགས་ཀྱང་ཡིན་ཏེ། གོང་དུ་སངས་རྒྱས་ཉིད་ཡོད་མིན་ན། ཞེས་སོགས་གསུངས་པ་དང་མཐུན་པའོ། ། དེས་ན་འདི་རྣམ་བཤད་མཛད་པ་ཀུན་གྱི་ཕྱོགས་སྔར་བཀོད་པ་དེ་མི་འཐད་ཅིང་། དགོངས་གསལ་དུ་གསུངས་པ་ནི་གཞན་ལ་ནང་འགལ་བརྗོད་པའི་དབང་དུ་མཛད་དོ། ། རིག་འཛིན་སྡོམ་པའི་སྐབས་ཏེ་ལེའུ་གསུམ་པའི་རྣམ་པར་བཤད་པ་རྫོགས་སོ།། ༈ །།རྣམ་བཤད་མཛད་པ་ལྷ་བཙུན་པས་ལེའུའི་མཚམས་འདི། ཐུབ་པའི་བསྟན་པ་རིན་ཆེན་གཞལ་མེད་ཁང་། །
ཞེས་པའི་གོང་དེར་སྦྱར་ལ། རྣམ་བཤད་མཛད་པ་གཞན་གྱིས་ནི་སྦྱར་བ་མི་སྣང་མོད། སྤྱིར་སྦྱོར་དགོས་པ་ནི་དོན་གྱིས་ཐོབ་ལ་འདི་མན་ཆད་ཀྱི་གཞུང་རྣམས་ནི་རིག་འཛིན་སྡོམ་པ་ཁོ་ནའི་དབང་དུ་བྱས་པའི་རྒྱུ་མཚན་ཅི་ཡང་མི་སྣང་སྟེ། སྤྱིར་ཆོས་ལོག་བྱུང་ཚུལ་བཤད་ནས་སུན་འབྱིན་པའི་དབང་དུ་བྱས་པའི་ཕྱིར། དེ་ནི་རང་དགར་འཆད་པའོ་སྙམ་ན། རྫོགས་མཚམས་སུ་སྦྱར་ན་ཡང་རང་དགར་བྱས་པའི་ཉེས་པ་ཉིད་དུ་མཚུངས་པར་འགྱུར་ཏེ། བསྟན་བཅོས་མཛད་པ་པོས་དངོས་སུ་མ་སྦྱར་བའི་ཕྱིར་རོ། ། གཉིས་པ། ཐེག་པ་རང་ས་ནས་བདེན་པའི་རྒྱུ་མཚན་གྱིས་འཁྲུལ་མ་འཁྲུལ་གྱི་དབྱེ་བ་མི་འཐད་པའི་རྩོད་པ་སྤང་བ་ལ། རྩོད་པ་དང་།
ལན་གཉིས། དང་པོ་ནི། དམ་པ་འཆར་ཆུང་པ་ཁ་ཅིག ཐེག་པ་ཐམས་ཅད་རང་ས་ནས་བདེན་པ་ཡིན་པས་གོང་མའི་རིགས་པས་འོག་མ་ལ་གནོད་པ་སོགས་མི་འཐད་དེ། བཅོམ་ལྡན་འདས་ཀྱིས་ཀྱང་གདུལ་བྱ་དང་འཚམས་པར་ཐེག་པའི་སྒོ་སྣ་ཚོགས་པ་གསུངས་པ་ཡིན་ལ། དེ་དག་རང་རང་གི་བློ་ངོར་བདེན་པའི་ཕྱིར་ཞེས་ཀུན་ལ་སྒྲོག་པར་བྱེད་དོ། ། གཉིས་པ། དེ་སུན་དབྱུང་བ་ལ། རྣམ་པར་བརྟགས་ནས་དགག དེ་ལ་རྩོད་པ་སྤང་བའོ། །
དང་པོ་ལ། ཐེག་པ་རང་ས་ནས་བདེན་པའི་དོན་སྨྲས་ཚད་བདེན་པ་ལ་བྱེད་ན་ཧ་ཅང་ཐལ་ན། གྲུབ་མཐའ་ཀུན་བདེན་པ་ལ་འདོད་ན་སོ་སོར་ཕྱེ་དགོས་པར་བསྟན་པའོ། ། དང་པོ་ནི། འདི་ཡང་བརྟག་པར་བྱ་བས་ཉོན་ཅིག་སྟེ། ཐེག་པ་རང་ས་ནས་བདེན་པའི་རྒྱུ་མཚན་གལ་ཏེ་སྨྲས་ཚད་བདེན་པ་ལ་བྱེད་ན་རྫུན་ཚིག་ཤེས་བྱ་ལ་མི་སྲིད་པར་འགྱུར་རོ། ། གཉིས་པ། གྲུབ་མཐའ་ཀུན་བདེན་པ་ལ་འདོད་ན་སོ་སོར་ཕྱེ་དགོས་པར་བསྟན་པ་ལ། མུ་སྟེགས་བྱེད་ཀྱི་གྲུབ་མཐའ་བདེན་ན་ཧ་ཅང་ཐལ་བ་ལན་དང་བཅས། སངས་རྒྱས་པའི་གྲུབ་མཐའ་བདེན་མི་བདེན་སོ་སོར་ཕྱེད་དགོས་པར་བསྟན་པའོ། །
དང་པོ་ནི། འོན་ཏེ་གྲུབ་པའི་མཐའ་ཀུན་བདེན་པས་དེ་ལྟར་ཡིན་ན། མུ་སྟེགས་ཀྱི་གཞུང་ལས། རྒྱལ་རིགས་ལ་ནི་རྒྱལ་རིགས་བསད། ། བྲམ་ཟེའི་རིགས་ལ་བྲམ་ཟེ་བསད། ། དམངས་རིགས་ལ་ནི་དམངས་རིགས་བསད། ། ཅེས་པ་ལྟ་བུ་འཚེ་བ་ཆོས་སུ་སྨྲ་བ་དང་། མ་ཤི་བར་དུ་ཅི་བདེར་འཚོ། ། ཤི་ནས་དེའི་སྤྱོད་ཡུལ་ཡིན། ། ལུས་ཀྱང་ཐལ་བ་བཞིན་སོང་ནས། །
སླར་སྐྱེ་བ་དག་ག་ལ་ཡོད། ། ཅེས་སོགས་འཇིག་རྟེན་ཕ་རོལ་མེད་པར་སྨྲ་བ་དང་། ། སོགས་པས་ཀ་ནི་ཀ་ཡི་འཇུག་ངོགས་སུ། ། ཁྲུས་བྱས་ཡང་འབྱུང་སྲིད་མ་ཡིན། ། ཞེས་སོགས་ལྟ་ལོག་ཐམས་ཅད་བདེན་པར་འགྱུར་རོ། ། གལ་ཏེ་མུ་སྟེགས་མཆོག་གཅེར་བུ་པ་ལ་སོགས་པ་རྣམས་ལ་རྟག་པའི་དངོས་པོ་དང་། ལ་སོགས་པས་དབང་ཕྱུག་རྟག་པ་བྱེད་པ་པོར་སྨྲ་བ་སོགས་བརྫུན་པའང་དུ་མ་ཡོད་མོད་ཀྱང་། སྦྱིན་པ་དང་། ཚུལ་ཁྲིམས་དང་། བཟོད་པ་དང་།
སོགས་པས་བརྩོན་འགྲུས་ལ་སོགས་པ་བདེན་པའང་དུ་མ་ཡོད་པའི་ཕྱིར་ན་བདེན་པའི་ཆ་ནས་གྲུབ་མཐའ་ཀུན་བདེན་པས་ཐེག་པའང་རང་ས་ནས་བདེན་སྙམ་ན། དེ་དག་གི་སྦྱིན་པ་སོགས་ཕལ་ཆེར་བདེན་མོད་ཀྱང་། འཇིག་རྟེན་པའི་ལྷ་ལ་སྐྱབས་གནས་བྱེད་པ་དང་། ལྟ་བ་ངན་པ་འཛིན་པ་དང་། ཐབས་ཀྱི་གནད་གཏུམ་མོ་ལ་སོགས་པ་རྣམས་འཁྲུལ་བས་ན། སྦྱིན་པ་ལ་སོགས་པའི་ཆོས་གཞན་བཟང་ཡང་སྐྱོབ་པར་མི་ནུས་ཏེ། སློབ་དཔོན་དཔའ་བོས། ཁྱོད་ཀྱི་བསྟན་ལ་མི་ཕྱོགས་པའི། ། སྐྱེ་བོ་མ་རིག་གིས་ལྡོངས་པ། ། སྲིད་རྩེའི་བར་དུ་སོང་ནས་ཀྱང་། །
སྡུག་བསྔལ་ཡང་འབྱུང་སྲིད་པ་སྒྲུབ། ། ཅེས་གསུངས་པས་སོ། ། གཉིས་པ། སངས་རྒྱས་པའི་གྲུབ་མཐའ་བདེན་མི་བདེན་སོ་སོར་ཕྱེ་ནས་བསྟན་པ་ནི། ཅི་སྟེ་སངས་རྒྱས་པའི་ཐེག་པ་ཀུན་རང་ས་ནས་ནི་བདེན་ནོ་ཞེ་ན། སངས་རྒྱས་ཀྱི་གསུང་ལའང་དྲང་དོན་དང་ངེས་པའི་དོན་རྣམ་པ་གཉིས་སུ་ཡོད་དེ། བློ་གྲོས་མི་ཟད་པའི་ཞུས་པའི་མདོ་ལས། དེ་ལ་དྲང་བའི་མདོ་སྡེ་ནི་གང་། ངེས་པའི་མདོ་སྡེ་ནི་གང་ཞེ་ན། མདོ་སྡེ་གང་ཀུན་རྫོབ་སྒྲུབ་པ་སྟོན་པ་གང་ཡིན་པ་དེ་ནི་དྲང་བའི་དོན་གྱི་མདོ་སྡེ་ཞེས་བྱའོ། །
མདོ་སྡེ་གང་དོན་དམ་པའི་བདེན་པ་སྒྲུབ་པ་སྟོན་པ་དེ་ནི་ངེས་པའི་དོན་གྱི་མདོ་སྡེ་ཞེས་བྱའོ། ། ཞེས་གསུངས་པས། ཡང་ན་སངས་རྒྱས་ཀྱི་མདོ་ལ། སྒྲ་ཡང་ཇི་བཞིན་པ་དང་ནི། སྒྲ་ཇི་བཞིན་པ་མ་ཡིན་པ་གཉིས་སུ་གསུངས་ལ། དེ་ཡང་དྲང་དོན་གྱི་མདོ་ལ་ཡང་། སྒྲ་ཇི་བཞིན་པ་ཡིན་མིན་གཉིས་ཡོད་ལ། ངེས་དོན་གྱི་མདོ་ལ་ཡང་སྒྲ་ཇི་བཞིན་པ་ཡིན་མིན་གཉིས་སུ་ཡོད་དེ། སྒྲ་ཇི་བཞིན་པ་མ་ཡིན་པ་ལ་ཡང་། དགོངས་པ་ཅན་དང་དགོངས་པ་ཅན་མ་ཡིན་པ་གཉིས་སུ་ཡོད་དོ། །
འདིར་ཙོང་ཁ་པ་རྗེས་འབྲང་དང་བཅས་པ་ན་རེ། ཤིང་རྟའི་སྲོལ་འབྱེད་གཉིས་ཀྱི་དྲང་ངེས་ཀྱི་རྣམ་གཞག་འཇོག་ཚུལ་མི་མཐུན་པ་ཡིན་ཏེ། ཐོགས་མེད་སྐུ་མཆེད་ཀྱིས་ནི། སྒྲ་ཇི་བཞིན་པ་ཡིན་མིན་གྱི་སྒོ་ནས་དྲང་ངེས་སུ་འཇོག་ལ། ཀླུ་སྒྲུབ་ཡབ་སྲས་ཀྱིས་ནི། བརྗོད་བྱ་བདེན་གཉིས་ཀྱི་སྒོ་ནས་དྲང་ངེས་སུ་འཇོག་པ་ཡིན་པའི་ཕྱིར། ཞེས་ཟེར་བ་ནི་ཧ་ཅང་ཐལ་ཆེས་པ་ཡིན་ཏེ། དེ་ལྟ་ན་སྐུ་མཆེད་གཉིས་ཀྱིས་ལུགས་ལ་དགོངས་ལྡེམ་དགོངས་བརྒྱད་ཀྱི་ནང་ན་ངེས་དོན་གྱི་མདོ་གཅིག་ཀྱང་མེད་པར་འགྱུར་བ་དང་། ཤེར་ཕྱིན་གྱི་མདོ་ངེས་དོན་གྱི་མདོ་མ་ཡིན་པར་ཁས་ལེན་དགོས་ལ། དེ་ཡང་འདོད་མི་ནུས་ཏེ།
རྣམ་བཤད་རིགས་པར། ཤེར་ཕྱིན་གྱི་མདོ་བཀར་སྒྲུབ་པའི་སྐབས་སུ། རྩ་བར། དེ་ངེས་དོན་ཡིན། ཞེས་གསུངས་པ་དང་། དེའི་འགྲེལ་པར། འདི་ནི་ངེས་པའི་དོན་གྱི་ཐེག་པ་ཆེན་པོ་ལ་ནི་ངེས་པའི་དོན་མེད་དོ། ། ཞེས་གང་སྨྲས་པ་དེ་ཡང་ཐོས་པ་ཉུང་བའི་ཕྱིར་དེ་སྐད་སྨྲས་པ་ཡིན་ཏེ། དགོངས་པ་ངེས་པར་འགྲེལ་བའི་མདོ་ལས། ཆོས་ཐམས་ཅད་ནི་ངོ་བོ་ཉིད་མེད་པའོ། །
ཞེས་གསུངས་པ་དེ་ལྟ་བུ་དེ་ཐམས་ཅད་ངེས་པའི་དོན་ཡིན་པར་འབྱུང་ལ། མདོ་སྡེ་གཞན་གྱི་ཁྱད་པར་ལས་ཀྱང་དོན་དེ་ཉིད་ཡོངས་སུ་བསྟན་པ་ཡིན་ནོ། ། ཞེས་གསུངས་པའི་ཕྱིར། རྒྱས་པར་ནི་དབུ་མ་རྣམ་པར་ངེས་པའི་བང་མཛོད་ལས་བལྟ་བར་བྱའོ། ། ཡང་སྐབས་འདིར་གོ་ཊཱིཀ་ལས། སྒྲ་ཇི་བཞིན་པ་ལ་ཚད་མའི་གནོད་པ་འབབ་པ་ནི། སྒྲ་ཇི་བཞིན་པ་མིན་པའི་མདོ་ཞེས་ཟེར། དེ་ལྟ་ན་ཆོས་ཐམས་ཅད་བདག་མེད་པར་གསུངས་པའི་མདོ་དེ་ལ་ཚད་མའི་གནོད་པ་འབབ་པར་འགྱུར་ཏེ། དེ་སྒྲ་ཇི་བཞིན་པ་མིན་པའི་མདོར་ཁྱེད་ཀྱིས་ཁས་ལེན་དགོས་པའི་ཕྱིར། ཁྱེད་ཀྱིས་དབུ་མའི་སྐབས་སུ་བདག་ཡོད་པར་ཁས་བླངས་པའི་ཕྱིར།
རྩ་བར་འདོད་ན། བཅོམ་ལྡན་འདས་ཀྱི་ངེས་དོན་གྱི་གསུང་རབ་ཐམས་ཅད་ཀྱི་སྒྲ་ཇི་བཞིན་པ་ལ་ཚད་མའི་གནོད་པ་འབབ་པར་འགྱུར་རོ། ། གཞན་ཡང་དེ་སྐད་ཅེས་ཟེར་བ་དེ་ནི་ས་སྐྱ་པར་ཁས་ལེན་བཞིན་དུ། ཙོང་ཁ་པའི་ལེགས་བཤད་རྣམས་སྙིང་ལ་དམ་པོར་ཞེན་པ་ཡིན་ཞིང་། མདོར་ན་དབུ་མའི་སྐབས་སུ་བདག་ཁས་ལེན་པ་འདི་ལ་ནི། ཐམས་ཅད་མཁྱེན་པའི་ལམ་ལྟ་ཅི་སྨོས། ཐར་པའི་ལམ་ཙམ་ཡང་མེད་དེ། སློབ་དཔོན་དབྱིག་གཉེན་གྱིས། ཅི་འདི་ལས་གཞན་དུ་ཐར་པ་ཡོད་དམ་ཞེ་ན། མེད་དོ་ཞེས་སྨྲའོ། །
ཅིའི་ཕྱིར་ཞེ་ན། བདག་ཏུ་ལྟ་བ་ཕྱིན་ཅི་ལོག་ལ་མངོན་པར་ཞེན་པའི་ཕྱིར་རོ། ། ཞེས་དང་། བདག་ཡོད་ན་ནི་དེ་བཞིན་གཤེགས་པས་ཤིན་ཏུ་གསལ་བར་གཟིགས་པར་འགྱུར་ལ། དེ་ལྟ་ན་དེ་བཞིན་གཤེགས་པ་ནི་བདག་ཏུ་འཛིན་པ་ཤིན་ཏུ་དམ་པོར་འགྱུར་རོ། ། ཞེས་གསུངས་སོ། ། བཅོམ་ལྡན་འདས་ཀྱིས་གསུངས་པའི་ཐེག་པ་དེ་ལ་ཡང་། མངོན་པར་མཐོ་བ་རྒྱུ་འབྲས་ནི་འཇིག་རྟེན་པ་དང་། ངེས་པར་ལེགས་པ་རྒྱུ་འབྲས་ནི་འཇིག་རྟེན་ལས་འདས་པ་སྟེ་རྣམ་པ་གཉིས་སུ་གནས་སོ། ། བཤད་པ་དང་ནི།
དགོངས་པས་བཤད་པ་དང་། ལྡེམ་པོར་དགོངས་པས་བཤད་པ་དང་། དྲང་པོར་དགོངས་ནས་བཤད་པ་ཞེས་བྱ་བ་རྣམ་པ་གསུམ་ཡོད་དོ། ། དགོངས་པ་ཅན་བཞི་ནི། མདོ་སྡེ་རྒྱན་ལས། མཉམ་པ་ཉིད་དང་དོན་གཞན་དང་། དེ་བཞིན་དུ་ནི་དུས་གཞན་དང་། ། གང་ཟག་གི་ནི་བསམ་པ་ལ། ། དགོངས་པ་རྣམ་པ་བཞི་ཞེས་བྱ། ། ཞེས་གསུངས་པ་ལྟར་རོ། །
མཉམ་པ་ཉིད་ལ་དགོངས་པ་ནི། ང་ཉིད་དེའི་ཚེ་སངས་རྒྱས་རྣམ་གཟིགས་སུ་གྱུར་ཏོ། ། ཞེས་པ་ལྟ་བུ་སྟེ། དེ་ནི་ངོ་བོ་ཆོས་སྐུ་མཉམ་པ་དང་། རྒྱུ་ཚོགས་གཉིས་མཉམ་པ་དང་། མཛད་པ་འཕྲིན་ལས་མཉམ་པའོ། ། དོན་གཞན་ལ་དགོངས་པ་ནི། ངོ་བོ་ཉིད་མེད་པ་གསུམ་ལ་དགོངས་ནས། ཆོས་ཐམས་ཅད་ངོ་བོ་ཉིད་མེད་པར་གསུངས་པ་ལྟ་བུའོ། ། དུས་གཞན་ལ་དགོངས་པ་ནི གང་དག་བདེ་བ་ཅན་དུ་སྨོན་ལམ་འདེབས་པ་དེ་དག་དེར་སྐྱེ་བར་འགྱུར་རོ། །
ཞེས་གསུངས་པ་ལྟ་བུའོ། ། གང་ཟག་གི་བསམ་པ་ལ་དགོངས་པ་ནི། དགེ་བའི་རྩ་བ་གཅིག་ཉིད་ཁ་ཅིག་ཏུ་བསྔགས་ཤིང་། ཁ་ཅིག་ཏུ་སྨད་པ་ལྟ་བུའོ། ། ལྡེམ་པོར་དགོངས་པ་བཞི་ནི། མདོ་སྡེའི་རྒྱན་ལས། གཞུག་པ་ལྡེམ་པོར་དགོངས་པ་དང་། ། མཚན་ཉིད་ལྡེམ་པོར་དགོངས་པ་གཞན། ། གཉེན་པོ་ལྡེམ་པོར་དགོངས་པ་དང་། ། བསྒྱུར་བ་ལྡེམ་པོར་དགོངས་པ་སྟེ། །
ཞེས་གསུངས་ལ། གཞུག་པ་ལྡེམ་པོར་དགོངས་པ་ནི། ཉན་ཐོས་བསྟན་པ་ལ་གཞུག་པའི་ཕྱིར། གཟུགས་སོགས་ཡོད་པར་གསུངས་པ་ལྟ་བུའོ། ། མཚན་ཉིད་ལྡེམ་པོར་དགོངས་པ་ནི། ཀུན་བརྟགས་ཀྱི་མཚན་ཉིད་ལ་དགོངས་ནས། ཆོས་ཐམས་ཅད་ངོ་བོ་ཉིད་མེད་པར་གསུངས་པ་ལྟ་བུའོ། ། གཉེན་པོར་ལྡེམ་པོར་དགོངས་པ་ནི། ཉེས་པ་བརྒྱད་གདུལ་བའི་དོན་དུ་དེ་དག་གཉེན་པོར་ཐེག་པ་མཆོག་བཤད་པ་ལྟ་བུའོ། ། བསྒྱུར་བ་ལྡེམ་པོར་དགོངས་པ་ནི།
ཕ་དང་མ་ནི་གསད་བྱ་ཞིང་། ། རྒྱལ་པོ་གཙང་སྦྲ་ཅན་གཉིས་དང་། ། ཡུལ་འཁོར་འཁོར་དང་བཅས་བཅོམ་ན། ། ཞེས་པ་ལྟ་བུ་ཡི་གེ་བསྒྱུར་ཏེ་འཆད་དགོས་པ་ཡིན་ཏེ། བསྒྱུར་ཚུལ་ནི། ལས་དང་སྲེད་པ་སྤང་བྱ་ཞིང་། ། སྦྱོར་བའི་རྣམ་ཤེས་མཆོག་འཛིན་གཉིས། ། སྐྱེ་མཆེད་གྲོགས་དང་བཅས་བཅོམ་ན། ། མི་དེ་དག་པ་ཉིད་དུ་འགྱུར། ། ཞེས་འཆད་དགོས་སོ། །
དགོངས་ལྡེམ་དགོངས་ཀྱི་ཁྱད་པར་ནི། དགོངས་གཞི་གཙོ་བོར་སྟོན་པ་དང་། དགོས་པ་གཙོ་བོར་སྟོན་པའི་ཁྱད་པར་གཉིས་ལས་ཕྱེའོ། ། དེ་དག་གསུངས་པའི་ཚུལ་ནི། དང་པོར་འཇིག་རྟེན་མཐུན་འཇུག་དེ་ལ་དགོངས་ནས་ཕྱི་རོལ་གྱི་དོན་ཡོད་པར་གསུངས་ཏེ། མདོ་ལས། ཞིག་པ་མེད་ཅིང་སྐྱེ་མེད་ལ། ། ཆོས་ཀྱི་དབྱིངས་དང་མཉམ་འགྱུར་ཡང་། ། བསྲེག་པའི་བསྐལ་བ་སྟོན་མཛད་པ། ། འདི་ནི་འཇིག་རྟེན་མཐུན་འཇུག་ཡིན། །
ཞེས་དང་། ཐ་སྙད་དཔྱོད་པའི་རིགས་པ་ལ་དགོངས་ནས་གནས་སྐབས་སུ་ཆོས་ཐམས་ཅད་སེམས་ཙམ་དུ་གསུངས་ཏེ། ས་བཅུ་པ་ལས། ཀྱེ་རྒྱལ་པའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ། ། ཞེས་གསུངས་སོ། ། དམ་པའི་དོན་ལ་དགོངས་ནས་ནི། ཆོས་ཀུན་སྤྲོས་པ་དང་བྲལ་ལོ། ། ཞེས་གསུངས་ཏེ། དཀོན་མཆོག་སྤྲིན་ལས། ཆོས་ཀྱི་འཁོར་ལོ་བསྐོར་བ་ན། །
གཟོད་ནས་ཞི་ཞིང་མ་སྐྱེས་པ། ། རང་བཞིན་མྱ་ངན་འདས་པ་ཡི། ། ཆོས་རྣམས་མགོན་པོ་ཁྱོད་ཀྱིས་བསྟན། ། ཞེས་གསུངས་སོ། ། དེང་སང་ནི་དེ་འདྲའི་གནས་སྐབས་སོ་སོར་འབྱེད་རྒྱུ་མེད་པར། དབུ་མའི་སྐབས་སུ་ཡང་ཕྱི་རོལ་གྱི་དོན་ནི་ཡོད་ལ། བདེན་པར་ནི་མེད་དོ། ། ཞེས་གཞུང་འདིའི་རྗེས་འཇུག་ཏུ་ཁས་ལེན་པ་རྣམས་ཀྱང་སྨྲ་བ་ནི། དེ་དག་གི་སྙིང་ལ་ཅི་ཞིག་ཞུགས་པ་ཡིན་བརྟག་དགོས་སོ། ། རྒྱུ་མཚན་དེས་ན་དྲང་བའི་དོན་དང་།
ཇི་བཞིན་མིན་པའི་སྒྲ་དག་དང་། དགོངས་པ་དང་ལྡེམ་དགོངས་ཀྱི་བཤད་པ་དང་། འཇིག་རྟེན་པའི་ཐེག་པ་ལ་དགོངས་ཏེ་གསུངས་པའི་མདོ་རྒྱུད་ཀུན་སྒྲ་ཇི་བཞིན་པ་སྟེ་དེ་ལྟར་བདེན་པར་མི་གཟུང་ངོ་སྟེ། མདོ་སྡེ་རྒྱན་ལས། དོན་སྒྲ་ཇི་བཞིན་ཡོངས་རྟོག་ན། ། བདག་ཉིད་སྙེམས་ཤིང་བློ་ཉམས་འགྱུར། ། ཞེས་སོ། ། ཡང་ངེས་པའི་དོན་དང་ཇི་བཞིན་པའི་སྒྲ་དང་འཇིག་རྟེན་ལས་འདས་པའི་ཐེག་པ་ལ་དགོངས་ཏེ་གསུངས་པ་དང་། དྲང་པོར་དགོངས་ཏེ་བཤད་པ་རྣམས་ནི་ཇི་ལྟར་གསུངས་པ་དེ་བཞིན་དུ་བདེན་པར་ཟུངས་ཤིག གཉིས་པ་རྩོད་པ་སྤང་པ་ལ།
རྩོད་པ་དང་། ལན་གཉིས། རྩོད་པ་ལ། མུ་སྟེགས་ཀྱི་ཆོས་ལ་བདེན་པ་ཡོད་པའི་རྒྱུ་མཚན་གྱིས་ཁས་ལེན་དགོས་པར་ཐལ་བའི་རྩོད་པ་དང་། སངས་རྒྱས་ཀྱི་ཆོས་ལའང་བརྫུན་པ་འགའ་ཞིག་ཡོད་པའི་རྒྱུ་མཚན་གྱིས་འདོར་དགོས་པར་ཐལ་བའི་རྩོད་པ་གཉིས། དང་པོ་ནི། གལ་ཏེ་མུ་སྟེགས་བྱེད་ལ་ཡང་བྱམས་པ་དང་། སྙིང་རྗེ་དང་། སྦྱིན་པ་ལ་སོགས་པ་མང་པོ་ཞིག་སྣང་ངོ་། ། གཉིས་པ་ནི།
སངས་རྒྱས་ཀྱི་གསུང་ལའང་དྲང་དོན་དང་། དགོངས་པ་ཅན་དང་། ལྡེམ་དགོངས་དང་། སྒྲ་ཇི་བཞིན་པ་མ་ཡིན་པ་སོགས་བདེན་པ་མ་ཡིན་པའང་གསུངས་པས་ན། བདེན་རྫུན་གཉིས་ཀ་ཕྱི་ནང་གཉིས་ཀ་ལ་ཡོད་པར་མཚུངས་པ་ལ། སངས་རྒྱས་ཀྱི་གསུང་ལེན་ཞིང་། མུ་སྟེགས་ཀྱི་གཞུང་སྤོང་བའི་རྒྱུ་མཚན་ཅི་ཞིག་ཡིན་ཞེ་ན། གཉིས་པ་ལན་ལ། སངས་རྒྱས་དྲང་དོན་གྱིས་ཁྲིད་ནས་ངེས་དོན་ལ་སྦྱོར་བའི་རྒྱུ་མཚན་གྱིས་དྲང་དོན་ཡང་ཁས་ལེན་དགོས་པར་བསྟན། མུ་སྟེགས་དེ་ལས་བཟློག་པའི་རྒྱུ་མཚན་གྱི་བདེན་པ་ཡོད་ཀྱང་འདོར་དགོས་པར་བསྟན།
གངས་ཅན་ནའང་དེ་འདྲའི་ཆོས་ལུགས་གཉིས་གཉིས་ཡོད་པའི་རྒྱུ་མཚན་གྱིས་འདོར་ལེན་སོ་སོར་དགོས་པར་བསྟན་པའོ། ། དང་པོ་ནི། སངས་རྒྱས་ནི་དྲང་དོན་གྱི་གདུལ་བྱའི་བློ་རིམ་གྱིས་ཁྲིད་ནས་མཐར་བདེན་པ་སྟེ་ཡང་དག་པའི་དོན་ཉིད་ལ་སྦྱོར་བར་མཛད་པ་དེས་ན། བདག་ཅག་སངས་རྒྱས་ལ་གུས་པའི་རྒྱུ་མཚན་དེ་ལྟར་ཡིན་ནོ། ། གཉིས་པ་ནི། མུ་སྟེགས་བྱེད་ནི་ཚུལ་ཁྲིམས་དང་མངོན་ཤེས་སོགས་ཅུང་ཟད་བདེན་པས་ཁྲིད་ནས། བདག་ཤེས་རིག་གི་སྐྱེས་བུ་སོགས་རྫུན་པ་ཉིད་ལ་སྦྱོར་བར་བྱེད་པས་འདོར་བའི་རྒྱུ་མཚན་དེ་ལྟར་ཡིན་ནོ། ། གསུམ་པ་ནི། དེ་བཞིན་དུ་བོད་གངས་ཅན་འདི་ན་ཡང་ལུས་ངག་ཆོས་དང་བསྟུན་པ་ལྟ་བུའི་རྣམ་པར་བཟང་པོ་བསྟན་ནས། སངས་རྒྱས་ཀྱི་བསྟན་པ་དང་མི་མཐུན་པའི་ལོག་པའི་ཆོས་ལ་སྦྱོར་བ་མཐོང་ནས།
མུ་སྟེགས་ཀྱི་ཆོས་བཞིན་དུ་ངེད་ཀྱིས་སྤངས་པ་ཡིན་ལ། གདུལ་བྱའི་བློ་ངོར་ཐེག་པ་སྣ་ཚོགས་ཀྱི་ཚུལ་བསྟན་ནས་ཆོས་ཀྱི་གནད་རྣམས་སངས་རྒྱས་ཀྱི་གསུང་བཞིན་དུ་ཡང་དག་པར་སྟོན་པར་མཛད་པའི་སྡོམ་པ་གསུམ་ལྡན་གྱི་བླ་མ་དེ། སངས་རྒྱས་ཉིད་དུ་བདག་གིས་བཟུང་ནས་དེའི་གསུང་ཅི་ནུས་སུ་བསྒྲུབས་སོ། ། གསུམ་པ། གནད་ལ་འཁྲུལ་ཚུལ་དཔེས་བསྟན་པའི་སྒོ་ནས་མཇུག་བསྡུ་བ་ལ། གནད་བཅོས་ན་གཞན་བཟང་ཡང་སྐྱོབ་མི་ནུས་པས་མདོར་བསྟན། གནད་འཁྲུལ་ཚུལ་གྱི་དཔེས་རྒྱས་པར་བཤད། ཤིང་རྟ་དང་སྲོག་དབང་གི་དཔེ་བཤད་པས་མཇུག་བསྡུ་བའོ། ། དང་པོ་ནི། སྦྱིན་པ་དང་ཚུལ་ཁྲིམས་ལ་སོགས་པའི་ཆོས་གཞན་ལེགས་པར་སྟོན་ན་ཡང་ལྟ་བ་དང་སྒོམ་པ་ལ་སོགས་པ་ཆོས་ཀྱི་གནད་རྣམས་བཅོས་པ་ནི།
ཁ་ཟས་བཟང་པོ་ལ་དུག་བཏབ་པ་བཞིན་དུ་ཤིན་ཏུ་འཇིགས་པ་ཆེན་པོར་བལྟ་བར་བྱ་སྟེ། དེ་འདྲ་བ་ལ་སྐྱོན་བྱུང་བ་མང་བའི་ཕྱིར་རོ། ། གཉིས་པ་ལ། སྔོན་བྱུང་གི་ལོ་རྒྱུས་བསྟན་ཏེ་གནད་བཅོས་ན་ཆོས་གཞན་དོན་མེད་པས་མདོར་བསྟན། ཐེག་པ་གསུམ་གྱི་ཆོས་ཀྱི་གནད་ངོས་བཟུང་སྟེ་བཅོས་ཚུལ་རྒྱས་པར་བཤད། གནད་བཅོས་པའི་བདུད་བྱུང་ཚུལ་བསྟན་པས་མཇུག་བསྡུ་བའོ། ། དང་པོ་ནི། དཔེར་ན་འདས་པའི་དུས་ན་སྔོན་བྱུང་བ་སྲིན་པོ་ལང་ཀ་མགྲིན་བཅུ་ཞེས་བྱ་བས་འབད་པས་ལྷ་དབང་ཕྱུག་ཆེན་པོ་བསྒྲུབས་པས།

དེའི་ཚེ་ལོ་གྲངས་ས་ཡ་བཅུ་གཉིས་དང་། ས་ཡ་ཕྱེད་ཀྱིས་ལྷག་པས་ཏེ་ཕྱེད་དང་བཅུ་གསུམ་ཐུབ་པའི་དངོས་གྲུབ་སྦྱིན་པས། ལྷ་ཁྱབ་འཇུག་ཕྲག་དོག་གིས་གཟིར་ནས། ལངྐ་མགྲིན་བཅུ་ལ་ནི་འདི་སྐད་ཅེས་སྨྲས་ཏེ། ཁྱོད་ཀྱི་འབད་པ་ཆེ་མོད་ཀྱི། དབང་ཕྱུག་གི་ནི་དངོས་གྲུབ་ཆུང་བས་ད་དུང་སྔར་གྱི་ཚེ་ཚད་དེ་མ་ཡིན་པའི་ཚེ་ཚད་ལོ་ས་ཡ་ཕྲག་ཕྱེད་ཐུབ་པ་ཡོད་པས་དེ་སློངས་ཤིག་ཟེར་རོ། ། ལངྐ་མགྲིན་བཅུས་ཚིག་དེ་བདེན་པར་བསམས་ནས་དབང་ཕྱུག་ལ་དོན་དེ་ཞུས་ཤིང་། དབང་ཕྱུག་ཆེན་པོ་ནས་ཀྱང་དེ་བཞིན་དུ་གྱུར་ཅིག་ཅེས་སྦྱིན་པས་སྔོན་གྱི་ཚེ་ཚད་མ་ཡིན་པ་ཞེས་པའི་གནད་བཅོས་པའི་ཚིག་དེ་ཡིས་སྔར་གྱི་དངོས་གྲུབ་ས་ཡ་ཕྱེད་དང་བཅུ་གསུམ་པོ་ཐམས་ཅད་ཡལ་ནས། ས་ཡ་ཕྱེད་ལས་མ་ཐུབ་བོ། ། ལྷ་མ་ཡིན་གྱི་དབང་པོ་གསེར་ཅན་གྱི་དངོས་གྲུབ་ཀྱང་གནད་བཅོས་པ་དེ་འདྲའི་ཚུལ་གྱིས་ཉམས་ཞེས་ཐོས་ཏེ། དེ་ཡང་ལྷ་མ་ཡིན་གྱི་དབང་པོ་གསེར་ཅན་དང་།
འགྲོ་སྐྱོབ་དང་། ཆུ་སྐྱར་ཞེས་བྱ་བ་མིང་གི་རྣམ་གྲངས་ཡིན་ཏེ། དེས་དབང་ཕྱུག་ཆེན་པོ་ལྷའི་ལོ་འབུམ་ཕྲག་བཅུ་དྲུག་ཏུ་བསྒྲུབས་པས་གྲུབ་སྟེ་དངོས་གྲུབ་གང་འདོད་སློངས་ཤིག་ཟེར་རོ། ། གསེར་ཅན་གྱིས། བདག་ཁང་པའི་ཕྱི་དང་ནང་དང་ནམ་མཁར་མི་གསོད་པ་དང་། དུག་དང་། མཚོན་དང་། མི་དང་མི་མ་ཡིན་པས་མི་གསོད་པའི་དངོས་གྲུབ་ཞུ་བྱས་པས་དེ་བཞིན་དུ་སྦྱིན་ནོ། ། དེ་ནས་གསེར་ཅན་གྱི་བུ་མང་པོ་ཡོད་པ་ལ་རིམས་གྱིས་ཤི་ནས་བུ་གཞོན་ནུ་གཅིག་ལུས་པ་ལ། ཁྱོད་ཀྱིས་ཤེས་ན་ང་ལ་བསྟོད་པ་གྱིས།
མི་ཤེས་ན་ཡུལ་གཞན་དུ་སོང་ཞིག ། ཕ་ཤི་ན་རྗེས་སུ་བུ་དགོས་པ་ལ། ང་ནི་མི་འཆིའོ་ཞེས་ཟེར། བུས་ཕྱོགས་གཞན་དུ་འཁྱམས་པས་ཁྱབ་འཇུག་སྐྱེ་བོ་ཕལ་པའི་གཟུགས་ཀྱིས་གཞོན་དུ་དེའི་དྲུང་དུ་འོངས་ཏེ་དྲིས་པས། རྒྱུ་མཚན་དེ་རྣམས་ཞིབ་ཏུ་བཤད་དོ། ། དེ་ནས་ཁྱབ་འཇུག་གིས་ཁྱོད་རང་ཕའི་གམ་དུ་སོང་ལ་ཐེམ་པའི་སྟེང་དུ་ཁྲི་བརྩིགས་པ་ལ་ཕ་གཞོག དེའི་མདུན་དུ་བསྟོད་པ་འདི་སྨོས་ཤིག རི་བོ་རི་བོ་ལ་ནི་ཐུབ་པ་བཞུགས། ། ཆུ་བོ་ཆུ་བོ་ལ་ནི་ཆུ་ལྷ་གནས། ། བཞི་མདོ་བཞི་མདོ་ལ་ནི་ཞི་བ་སྟེ། །
ཀུན་ཏུ་ཀུན་ལ་དབང་བྱེད་ཁྱབ་འཇུག་ཡིན། ། ཞེས་བསླབས་སོ། ། བུས་དེ་བཞིན་དུ་བྱས་པ་ཕ་ཁྲོས་ནས། ཐམས་ཅད་ལ་ཁྱབ་འཇུག་གནས་ན། འདི་ལའང་ཡོད་དམ་ཞེས་ཐེམ་པ་ལ་ཁུ་ཚུར་བསྣུན་པས། དེ་ནས་ཁྱབ་འཇུག་ལུས་པོ་མི། མགོ་བོ་སེང་གེ སྡེར་མོ་ལྕགས་ལ་བྱས་པ་ཞིག་བྱུང་སྟེ། གསེར་ཅན་པང་དུ་བཞག་ནས་སྡེར་མོས་ལྟོ་དྲལ་ཏེ་བསད་དོ། ། གཏམ་རྒྱུད་འདི་དག་ནི་དགའ་བྱེད་ཀྱི་འཇུག་པ་དང་།
ལེགས་བཤད་ཀྱི་འགྲེལ་པ་སོགས་ལས་བལྟ་བར་བྱའོ། ། གཞན་ཡང་ཨོཾ་མེད་པའི་གསང་སྔགས་ལ། གཡོ་ཅན་གྱིས་ནི་ཨོཾ་བཅུག་པས་སྔགས་ཀྱི་ནུས་པ་ཉམས་པ་མཐོང་ཞིང་། དེ་བཞིན་དུ་སྭཱ་ཧཱ་དང་། ཧཱུྃ་ཕཊ་དང་། གུག་འགྲེང་སོགས་ཡོད་པ་རྣམས་ལ་ཕྲི་བ་དང་། མེད་པ་རྣམས་ལ་བསྣན་པ་དང་། གཞན་ཡང་སྔགས་ཀྱི་གནད་རྣམས་ལ་མི་དང་མི་མ་ཡིན་གཡོ་ཅན་གྱིས་ཡི་གེ་ཀ་དགོས་པ་ལ་གར་བཅོས་པ་ལྟ་བུའི་གསང་སྔགས་དག་གི་ནུས་པ་ཉམས་པ། གཏན་མེད་པ་དང་། ཕྱིན་ཅི་ལོག་ཏུ་གྱུར་པའི་ཉམས་པ་དང་།
ཕྱིར་འགྱངས་པ་མང་པོ་མཐོང་སྟེ་དེ་ཡང་དཔེར་ན་ཆར་པ་ཐན་པར་གྱུར་པ་དང་། མཐུ་ཞག་བདུན་མ་ལོ་བདུན་མར་གྱུར་པ་ལྟ་བུ་དང་། འགའ་ཞིག་གི་ཞི་བ་ཤཱནྟིཾ་ཀུ་རུ་ཞེས་བྱས་པས་ཞི་བ་ཞི་བར་གྱུར་ཞེས་པ་དང་། མཱ་ར་ཡ་སོད། ཅེས་པ་གསོད་བྱེད་གསོད་ཅེས་པ་ལྟ་བུའོ། ། དེ་བཞིན་དུ་ཆོས་ཀྱི་གནད་རྣམས་ཅུང་ཟད་བཅོས་པ་ལས་ཀྱང་དངོས་གྲུབ་ཉམས་པར་འགྱུར་བ་མདོ་རྒྱུད་ལས་གསུངས་ཏེ། གསུངས་ཚུལ་ནི་འོག་ནས་འཆད་དོ། ། དེའི་ཕྱིར་ཆོས་གཞན་ལེགས་ན་ཡང་ཟབ་ཅིང་ཕྲ་བའི་གནད་རྣམས་བཅོས་ན་ཁང་པ་ལ་བསེལ་བཅུག་པ་ལྟར་ཐམས་ཅད་འཇིག་གོ ། གཉིས་པ། ཐེག་པ་གསུམ་གྱི་གནད་ངོས་བཟུང་སྟེ་བཅོས་ཚུལ་རྒྱས་པར་བཤད་པ་ལ།
གནད་ངོས་བཟུང་། བཅོས་ཚུལ་རྒྱས་པར་བཤད་པའོ། ། དང་པོ་ནི། དེས་ན་ཉན་ཐོས་ཀྱི་ཐེག་པ་ལ་ཚུལ་ཁྲིམས་དང་ལྟ་བའི་སྐབས་སུ་སྡོམ་པ་དང་བདེན་བཞིའི་གནད་བཅོས་ན་ཉན་ཐོས་ཀྱི་ཆོས་གཞན་ཀུན་བཟང་ཡང་འཇིག་ཅིང་འབྲས་བུ་མི་འབྱུང་ངོ་། ། ཐེག་པ་ཆེན་པོ་ལ་སེམས་བསྐྱེད་ཀྱི་སྡོམ་པ་དང་དེའི་བསླབ་བྱའི་གནད་བཅོས་ན་ཐེག་པ་ཆེན་པོའི་ཆོས་ཀུན་འཇིག་གོ ། གསང་སྔགས་ཀྱི་ནི་སྡོམ་པ་ལ་དབང་བསྐུར་བ་དང་སྒོམ་པ་ལ་རིམ་པ་གཉིས་ཀྱི་གནད་བཅོས་ན་གསང་སྔགས་ཀྱི་ནི་ཆོས་ཀུན་འཇིག་གོ ། གཉིས་པ། བཅོས་ཚུལ་རྒྱས་པར་བཤད་པ་ལ། སྡོམ་གསུམ་སོ་སོའི་གནད་བཅོས་ཚུལ། ཐུན་མོང་གི་གནད་བཅོས་ཚུལ་ལོ། །
དང་པོ་ལ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། དེས་ན་ད་ལྟའི་ཆོས་འགའ་ལ་གནད་ཀྱི་གནད་རྣམས་བཅོས་པ་རུ་དོགས་པའི་ཆོས་ལུགས་འགའ་ཞིག་ཡོད་པས་དེ་ཡང་མདོ་ཙམ་བཤད་ཀྱིས་ཉོན་ཞིག གཉིས་པ། རྒྱས་པར་བཤད་པ་ལ། སོ་ཐར་སྡོམ་པའི་གནད་བཅོས་ཚུལ། བྱང་སེམས་སྡོམ་པའི་གནད་བཅོས་ཚུལ། གསང་སྔགས་ཀྱི་སྡོམ་པའི་གནད་བཅོས་ཚུལ་ལོ། །
དང་པོ་ནི། སྡོམ་པ་གསུམ་གྱི་ཟླས་ཕྱེ་བའི་སོ་སོར་ཐར་པའི་སྡོམ་པ་ནི། བྱང་ཆུབ་མ་ཐོབ་ཀྱི་བར་དུ་བླངས་པར་གྱུར་ན་སོ་སོར་ཐར་པ་ཅི་ནས་འཇིག་སྟེ་འདི་ཡང་ཆོས་ཀྱི་གནད་རྣམས་བཅོས་པར་དོགས་སོ། ། འདི་འབྲི་ཁུང་པ་ཇི་སྲིད་འཚོ་ཞེས་པ་དེ་སེམས་ཇི་སྲིད་འཚོ་ལ་དགོངས་པ་ཡིན་པས་སོ་ཐར་སྡོམ་པ་ཤི་འཕོས་པས་མི་གཏོང་ངོ་ཞེས་ཟེར་བ་དེ་འགོག་པ་ཡིན་མོད། དེང་སང་ནི་གོ་བོ་རབ་འབྱམས་པ་རྗེས་འབྲང་དང་བཅས་པ་ཡང་འདིའི་ཕྱོགས་སྔ་ཁས་ལེན་པ་ལ་ངོ་ཚ་རྒྱུ་མི་སྣང་ངོ་། ། འདིར་རྣམ་བཤད་མཛད་པ་སྤོས་ཁང་པ་ནི། བྱང་ཆུབ་སེམས་དཔའི་རྒྱུད་ཀྱི་སྡོམ་པ་ཡིན་ཀྱང་སོ་སོ་ཐར་པའི་སྡོམ་པ་ཡིན་ན་ནི་ཤི་འཕོས་པས་གཏོང་བའི་ཕྱིར། འདི་འདྲའི་རང་བཟོ་སངས་རྒྱས་ཀྱིས་གསུངས་པའི་སོ་སོ་ཐར་པའི་བསྟན་པ་འཇིག་པར་འགྱུར་རོ། ། ཞེས་གསུངས་བ་ནི་ལེགས་པར་སྣང་ངོ་། ། གལ་ཏེ་འདི་ཐེག་དམན་སོ་ཐར་ལ་དགོངས་སོ་སྙམ་ན་དེ་ནི་མ་ཡིན་ཏེ།
འདིའི་གཞུང་ཚན་པ་གསུམ་པོ་འདི་ན་བསྟན་བཅོས་འདིའི་བསྟན་བྱའི་གཙོ་བོར་གྱུར་པའི་སྡོམ་པ་གསུམ་པོ་དེའི་གནད་ལ་འཁྲུལ་པ་འགོག་བྱེད་ཡིན་པས་སོ། ། གཉིས་པ། བྱང་སེམས་སྡོམ་པའི་གནད་བཅོས་ཚུལ་ལ། ལེན་བྱེད་ཆོ་གའི་གནད་བཅོས་ཚུལ་དང་། སྲུང་བྱེད་བསླབ་བྱའི་གནད་བཅོས་ཚུལ་ལོ། ། དང་པོ་ནི། བྱང་ཆུབ་སེམས་དཔའི་སྡོམ་པ་ལ་ཀུན་ལ་བྱ་བར་གསུངས་པའི་དབུ་མའི་ལུགས་བཞིན་མི་བྱེད་པར། མ་གསུངས་པའི་སེམས་ཙམ་པའི་སྡོམ་པའི་ཆོ་ག་ནི་སྐྱེ་བོ་ཀུན་ལ་བྱེད་པ་མཐོང་སྟེ། འདིའི་ཆོ་ག་ངེས་པར་འཇིག་ཅིང་མི་འཆགས་པས་འདི་ཡང་གནད་བཅོས་པར་མཐོང་ངོ་། ། གཉིས་པ་ནི།
སེམས་བསྐྱེད་ཀྱི་ནི་བསླབ་པར་བྱ་བའི་མཆོག་བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་དུ་མི་རུང་ངོ་ཞེས་སྨྲ་བ་འདི་ཡང་གནད་རྣམས་བཅོས་པར་མཐོང་སྟེ་དེ་མེད་པར་སངས་རྒྱས་མི་ཐོབ་པས་སོ། ། གསུམ་པ། སྔགས་སྡོམ་གྱི་གནད་བཅོས་ཚུལ་ལ། སྨིན་བྱེད་དབང་གི་གནད་བཅོས་ཚུལ། གྲོལ་བྱེད་ལམ་གྱི་གནད་བཅོས་ཚུལ། ཐུན་མོང་བ་བླ་མའི་རྣལ་འབྱོར་གྱི་གནད་བཅོས་ཚུལ། རྗེས་ཀྱི་དགེ་བའི་གནད་བཅོས་ཚུལ། སྔགས་ཀྱི་གནད་བཅོས་ཚུལ་རྒྱས་པ་སྐབས་འདིར་མི་སྟོན་པའི་རྒྱུ་མཚན་དང་ལྔའོ། ། དང་པོ་ནི། གསང་སྔགས་ཀྱི་ནི་དབང་བསྐུར་བ་མེད་ཀྱང་ཕག་མོའི་བྱིན་རླབས་ཙམ་ལ་བརྟེན་ནས་གསང་སྔགས་ཟབ་མོ་བསྒོམ་དུ་རུང་ངོ་ཞེས་ཟེར་བ་འདི་ཡང་གནད་རྣམས་བཅོས་པར་དོགས་ཏེ།
རྡོ་རྗེ་འཆང་གིས། དབང་མེད་ན་ནི་དངོས་གྲུབ་མེད། ། ཅེས་པས་བཀག་པས་ནའོ། ། གཉིས་པ་ནི། གསང་སྔགས་ཀྱི་ལམ་གྱི་མཆོག་ཏུ་གྱུར་པ་རིམ་པ་གཉིས་པོ་རྒྱུད་སྡེ་ལས་གསུངས་པའི་ཚུལ་བཞིན་དུ་མི་སྒོམ་པར། བསྐྱེད་རིམ་དཀྲོང་བསྐྱེད་ཁོ་ན་དང་། ཕྱག་ཆེན་རྟོག་པ་ཁ་ཚོམ་ཙམ་སོགས་རང་བཟོའི་གདམས་ངག་དུ་མ་ཡིས་བླུན་པོ་ལ་ངེས་ཤེས་སྐྱེས་པ་ཐོས་སྟེ། མདོ་རྒྱུད་ཀུན་ལས་བཀག་པས་ན། འདི་རྣམས་ཀྱང་གནད་བཅོས་པར་དོགས་སོ། ། གསུམ་པ་ནི།
བསྐྱེད་པའི་རིམ་པ་ཡི་མཐར་ཐུག་པ་དབུ་རྒྱན་ལ་ནི་རང་གི་རིགས་ཀྱི་བདག་པོའི་རྒྱས་བཏབ་འབྱུང་སྟེ། དེ་ཡང་དབང་བསྐུར་བའི་ཚེ་ན་ཡེ་ཤེས་ཀྱི་བདུད་རྩིས་དབང་བསྐུར་སྐུ་གང་། དྲི་མ་དག ཆུ་ལྷག་མ་ཡར་ལུད་པས་རིགས་བདག་གི་དབུ་བརྒྱན་ཞེས་ཟེར་བས་སོ། ། རིགས་བདག་དེ་ནི་རང་གི་རྩ་བའི་བླ་མ་ཡིན་ཏེ། རྡོ་རྗེ་རྩེ་མོར། མགོན་དེས་ཡོངས་སུ་བཟུང་བ་ལས། ། དེ་ཡི་རིགས་ཀྱི་དཀྱིལ་འཁོར་ཡིན། ། ཞེས་གསུངས་པས་སོ། ། གལ་ཏེ་རིགས་བདག་འདི་ནི་འཆོལ་བར་གྱུར་ན།
དངོས་གྲུབ་མེད་པར་རྒྱུད་ལས་གསུངས་ཏེ། ཀྱེ་རྡོ་རྗེ་ལས། རིགས་འཆོལ་སྒོམ་པའི་སྦྱོར་བ་ཡིས། ། དངོས་གྲུབ་མེད་ཅིང་སྒྲུབ་པོའང་མེད། ། ཅེས་གསུངས་པས་སོ། ། འོན་ཀྱང་ཁ་ཅིག་སོ་སོ་སྐྱེ་བོའི་བླ་མ་སྤྱི་བོར་བསྒོམ་པར་བྱ་བ་མ་ཡིན་ཏེ། ཚེ་ལ་གནོད་ཅེས། འབྲི་ཁུང་པ་ལ་ལ་ཟེར་ཏེ་འདི་ཡང་གནད་རྣམས་བཅོས་པར་དོགས་སོ། ། བཞི་པ། རྗེས་ཀྱི་དགེ་བའི་གནད་བཅོས་ཚུལ་ནི།
ཡོད་པའི་དགེ་བ་ཞེས་བྱ་བ་ཆོས་ཀྱི་དབྱིངས་ལ་བསམས་ནས་ནི་དེ་ལ་བསྔོ་བའི་རྒྱུར་བྱེད་པ་འདི་ཡང་གནད་རྣམས་བཅོས་པར་དོགས་ཏེ། དམིགས་པ་མེད་པའི་ཆོས་ཀྱི་དབྱིངས་ལ་དམིགས་པའི་དགེ་བར་བསྒྱུར་ནས་བསྔོ་བ་འདི་ནི་དུག་དང་བཅས་པར་མདོ་རྒྱུད་ཀུན་ལས་གསུངས་ཏེ། གསུངས་ཚུལ་ནི་ལེའུ་དང་པོར་བཤད་ཟིན་ཏོ། ། རྒྱུ་མཚན་དེས་ན་འདི་ཡང་གནད་རྣམས་བཅོས་པར་དོགས་སོ། ། ལྔ་པ། སྔགས་ཀྱི་གནད་བཅོས་ཚུལ་གཞན་རྣམས་སྐབས་འདིར་མི་སྟོན་པའི་རྒྱུ་མཚན་ནི། དོན་དུ་མི་རྟོག་ཡེ་ཤེས་དང་མ་འབྲེལ་བའི་གཏུམ་མོ་བསྒོམ་པ་དང་། རྟོག་པ་ཁ་ཚོམ་གྱི་ཕྱག་རྒྱ་ཆེན་པོ་བསྒོམ་པ་དང་། དབང་གོང་མ་གཉིས་ཀྱི་ཡེ་ཤེས་དགའ་བ་བཞི་གནས་དང་གོ་རིམ་དང་། རང་གི་ངོ་བོ་ལ་འཁྲུལ་བ་སོགས་དང་།
དམ་ཚིག་དང་སྡོམ་པའི་གནད་བཅོས་པས། ཉེས་པ་མེད་པ་ལ་ཡོད་པ་དང་། ཡོད་པ་ལ་མེད་པར་འཆད་པ་མང་མོད་ཀྱི། ཕལ་ཆེར་གསང་སྔགས་ཡིན་པའི་ཕྱིར་འདིར་མ་བཤད་པས་ལོགས་སུ་བཤད་པ་ལ་བལྟ་བར་བྱའོ། ། གཉིས་པ། ཐུན་མོང་གི་གནད་བཅོས་ཚུལ་ལ། དངོས་གཞི་སྟོང་ཉིད་དང་སྙིང་རྗེ་ཟུང་འཇུག་ཏུ་དགོས་པས་མདོར་བསྟན། སྟོང་རྐྱང་ཆིག་ཐུབ་ཡིན་པ་དགག་པས་རྒྱས་པར་བཤད་པའོ། ། དང་པོ་ནི། ཆོས་རྣམས་ཀུན་གྱི་རྩ་བ་ནི་སྟོང་ཉིད་སྙིང་རྗེའི་སྙིང་པོ་ཅན་ཐབས་དང་ཤེས་རབ་ཟུང་འཇུག་ཏུ་མདོ་དང་རྒྱུད་ཀུན་ལས་རྒྱལ་བས་གསུངས་ཏེ།
སྡུད་པ་ལས། དེ་དག་ཐབས་ཀྱི་ཡོན་ཏན་ཤེས་རབ་ཡོངས་ཟིན་ནས། ། མཆོག་ཏུ་རྨད་བྱུང་བདེ་གཤེགས་བྱང་ཆུབ་མྱུར་དུ་རེག ། ཅེས་དང་། རྡོ་རྗེ་གུར་ལས། སྟོང་ཉིད་སྙིང་རྗེ་ཐ་དད་མེད། ། ཅེས་གསུངས་སོ། ། གཉིས་པ་ནི། ལ་ལ་སེམས་ངོ་འཕྲོད་ན་ཡོན་ཏན་ཅི་ཡང་མི་དགོས་པར་འཚང་རྒྱ་བས་སྤྲོས་བྲལ་བསྒོམ་པ་རྐྱང་པ་ནི་དཀར་པོ་ཆིག་ཐུབ་ཡིན་ཞེས་ཟེར། འདི་ཡང་གནད་རྣམས་བཅོས་པར་དོགས་སོ། །
གནད་རྣམས་མིན་པའི་ཆོས་གཞན་ཡན་ལག་འགའ་ཞིག་མ་ཚང་བ་དང་། ལྷག་པ་དང་། ཅུང་ཟད་འཁྲུལ་པར་གྱུར་ན་ཡང་ཉེས་པ་ཆེན་པོ་སྐྱེད་མི་ནུས་ཤིང་། ཆོས་ཀྱི་གནད་རྣམས་བཅོས་པར་གྱུར་ན་ཆོས་གཞན་འགའ་ཞིག་བཟང་ཡང་འཚང་རྒྱ་མི་ནུས་ཏེ། དཔེར་ན་འགྲོ་བ་སེམས་ཅན་གཟུགས་ཅན་རྣམས་ཀྱི་སྲོག་གི་རྩ་བ་སྙིང་དང་། ལྗོན་ཤིང་རྣམས་ཀྱི་སྐྱེ་བའི་རྩ་བ་དང་། ནས་ལ་སོགས་པའི་ས་བོན་གྱི་སྐྱེ་བའི་ས་དང་། སྣམ་བུ་ལ་སོགས་པའི་ཐགས་རྣམས་ཀྱི་ནི་སྲོག་ཤིང་དང་། བཅུད་ཀྱི་ལེན་ཀྱི་རྩ་བ་དངུལ་ཆུ་ལྟ་བུ་དང་། མིག་སོགས་དབང་པོ་རྣམས་ཀྱི་གནད་གང་གིས་ཡུལ་འཛིན་པར་ནུས་པ་རྣམས་གཞན་དུ་འཕྱུགས་ན་དོན་སྒྲུབ་ཏུ་མི་རུང་བ་དེ་བཞིན་དུ།
ཆོས་ཀྱི་གནད་འཕྱུགས་ན་ཆོས་གཞན་ལེགས་ལེགས་འདྲ་ཡང་དོན་དུ་གཉེར་བྱའི་འབྲས་བུ་མེད་པ་དེས་ན། གནད་མ་ཡིན་པའི་ཆོས་ལ་ལ་འཁྲུལ་ཡང་བླ་སྟེ། ཉེས་པ་ཆུང་གི ཆོས་ཀྱི་གནད་རྣམས་འཁྲུལ་པ་མེད་པ་དཔྱད་ཅིང་ཉམས་སུ་བླང་དགོས་སོ། ། གསུམ་པ། གནད་བཅོས་པའི་བདུད་བྱུང་ཚུལ་བསྟན་པས་མཇུག་བསྡུ་བ་ལ། གནད་བཅོས་པའི་བདུད་བྱུང་ཚུལ་དོན་གྱི་སྒོ་ནས་མདོར་བསྟན། དཔེའི་སྒོ་ནས་རྒྱས་པར་བཤད། དེས་གཞན་ཡང་མཚོན་ཏེ་གནད་བཅོས་པ་ལ་བཟང་པོའི་སྤྱོད་པ་སྟོན་དགོས་པས་མཇུག་བསྡུ་བའོ། ། དང་པོ་ནི།
དེ་ལ་གནད་བཅོས་པའི་བདུད་ཇི་ལྟར་བྱུང་ན་བདུད་ལ་ལ་ནི་ཀླུ་དཀར་རྒྱལ་བཞིན་དུ་སངས་རྒྱས་དངོས་སུ་སྟོན་ཅིང་། ཁ་ཅིག་མཁན་པོ་དང་། སློབ་དཔོན་དང་། སྔགས་ཀྱི་བླ་མའི་ཆ་ལུགས་འཛིན་པ་དང་། ཕ་མའམ་ཉེ་དུའི་ཆ་ལུགས་ཀྱིས་སེམས་ཅན་རྣམས་ནི་བསླུ་བར་བྱེད་དེ། མདོ་ལས། བདུད་སྡིག་ཅན་དགེ་སློང་གི་ཆ་བྱད་དུ་བསྒྱུར་ནས། ཞེས་གསུངས་པས་སོ། ། འགའ་ཞིག་ངའི་ལུགས་འདི་མི་བྱེད་ན། ཆད་པས་གཅོད་ཞེས་རྩུབ་པོ་སྨྲ་བར་བྱེད་ཅིང་བསྡིགས་པའི་ཚུལ་གྱིས་ཆོས་ལོག་ཏུ་བསྒྱུར་བར་བྱེད་དོ། །
ལ་ལ་འཇམ་པོར་སྨྲ་བར་བྱེད་ཅིང་ཁྱོད་ཀྱི་རིགས་ལ་ཆོས་འདི་ལྟ་བུ་ཕན་ཞེས་ཆོས་ལོག་བསྟན་ནས་བསླུ་བར་བྱེད་དོ། ། ལ་ལ་སངས་རྒྱས་ཀྱིས་གསུངས་པའི་ལུང་ཕྱིན་ཅི་ལོག་ཏུ་ལྟ་བའི་ལུང་ལ་སྤྱོད་པ་དང་། སྤྱོད་པའི་ལུང་ལ་ལྟ་བའི་ལུང་དུ་བཤད་ནས་བསྒྱུར་བ་དང་། ལ་ལ་རིགས་པ་བཟང་པོ་དབུ་མའི་རིགས་པ་ལ་ངན་པ་རྟོག་པའི་རིགས་པ་ཡིན་ནོ་ཞེས་བཤད་ནས་བསྒྱུར་བ་དང་། ལ་ལ་རིགས་པ་ངན་པ་དངོས་པོར་སྨྲ་བའི་རིགས་པ་ལ་བཟང་པོ་དབུ་མའི་ལྟ་བུར་བཅོས་ནས་བསྒྱུར་བ་དང་། ལ་ལ་ཟས་ནོར་ཅི་འདོད་པའི་རྔན་པ་བྱིན་ནས། ངའི་ལུགས་འདི་གྱིས་ཤིག་ཅེས་ཆོས་ལོག་སྟོན་པ་དང་། ཀ་རུ་འཛིན་ལྟ་བུ་ལ་ལ་སློབ་མའི་ལུས་དང་སེམས་ལ་ཏིང་ངེ་འཛིན་ཅུང་ཟད་སྐྱེད་ནས་དེ་ལ་ཡིད་ཆེས་སྐྱེས་པ་དང་། ལོག་པའི་ཆོས་རྣམས་བསྟན་ནས་བསླུ་བར་བྱེད་དོ། ཀླུ་དཀར་རྒྱལ་ལྟ་བུ་ལ་ལ་མངོན་པར་ཤེས་པ་དང་རྫུ་འཕྲུལ་ཅུང་ཟད་བསྟན་ནས་ཀྱང་བླུན་པོ་ཡིད་ཆེས་བསྐྱེད་ནས་ནི་ཕྱི་ནས་ཆོས་ལོག་སྟོན་པར་བྱེད་དོ། །
ལ་ལ་ངས་འདི་ལྟར་བསྒོམས་པས་དེ་ལ་རྟོགས་པ་འདི་སྐྱེས་པས་ཁྱོད་ཀྱང་འདི་ལྟར་བསྒོམ་པར་གྱིས་ཤིག ཅེས་རང་གི་ཉམས་མྱོང་ཡིན་པའི་ཚུལ་དུ་བྱས་ནས་ཆོས་ལོག་སྟོན་ནོ། ། མདོར་ན་སངས་རྒྱས་གསུང་རབ་དང་ཕལ་ཆེར་མཐུན་པར་སྟོན་ན་ཡང་གནད་རྣམས་ལོག་པར་སྟོན་པའི་ཆོས་ནི་ལེགས་ལེགས་འདྲ་བར་སྟོན་ན་ཡང་བདུད་ཀྱི་བྱིན་རླབས་ལས་བྱུང་བ་ཡིན་ནོ་ཞེས་མདོ་རྒྱུད་ཀུན་ལས་གསལ་བར་གསུངས་ཏེ། སྡོང་པོ་བཀོད་པའི་མདོ་ལས། བྱང་ཆུབ་ཀྱི་སེམས་ཉམས་པར་བྱེད་པའི་དགེ་བའི་རྩ་བ་རྩོམ་པར་བྱེད་པ་ཐམས་ཅད་ནི་བདུད་ཀྱི་ལས་སོ། ། ཞེས་དང་། འཇམ་དཔལ་རྣམ་པར་འཕྲུལ་པའི་མདོ་ལས། ལྷའི་བུ་བྱང་ཆུབ་སེམས་དཔའ་རྣམས་ཀྱི་བདུད་ཀྱི་ལས་ནི་བརྩོན་འགྲུས་ལས་འབྱུང་བར་རིག་པར་བྱ་སྟེ། དེ་ཅིའི་ཕྱིར་ཞེ་ན། མི་བརྩོན་པ་ལ་བདུད་ཀྱིས་ཅི་ཞིག་བྱ་སྟེ།
དེ་ཉིད་བདུད་ཡིན་པའི་ཕྱིར་རོ་ཞེས་དང་། དུས་འཁོར་ལས་ཀྱང་། སེམས་ཅན་རྣམས་སྡིག་པའི་སེམས་སུ་གྱུར་པ་བདུད་ཀྱི་ཚོགས་ཀྱིས་བྱིན་གྱིས་བརླབས་སོ་མི་ཡི་བདག་པོ་ཀྱེ། ཞེས་གསུངས་པས་སོ། ། གཉིས་པ། དཔེའི་སྒོ་ནས་རྒྱས་པར་བཤད་པ་ནི། འདི་དག་སྔོན་ཇི་ལྟར་བྱུང་བའི་ཚུལ་མདོ་ཙམ་ཞིག་ང་ཡིས་བཤད་ཀྱི་ཉོན་ཞིག ལོ་ཙཱ་བ་ཆེན་པོ་རིན་ཆེན་བཟང་པོ་བཞུགས་པའི་ཚེ། སྟོད་མངའ་རིས་མང་ཡུལ་དུ་སངས་རྒྱས་དཀར་རྒྱལ་ཞེས་བྱ་བར་མིང་བཏགས་པ་ཞིག དཔྲལ་བའི་སྨིན་མཚམས་ནས་སྐར་མ་པ་བ་སངས་ལྟ་བུའི་འོད་འབྱིན་ཞིང་།
བར་སྣང་སྟོང་པ་ལ་སྐྱིལ་མོ་ཀྲུང་འཆའ་ལ། རེས་འགའ་འཇག་མའི་ཁྲི་ལ་སྡོད་ཅིང་སྤྲོས་བྲལ་སྟོང་པ་ཉིད་ཀྱི་ཆོས་རྣམས་ཐོགས་པ་མེད་པར་སྟོན་ལ། འགྲོ་བ་ཉམ་ཐག་པ་རྣམས་ལ་བྱམས་པ་དང་སྙིང་རྗེ་ཆེ་བ་ལྟ་བུར་སྣང་ཞིང་། དེས་བསྟན་པའི་ཆོས་ཀྱིས་གཞན་དག་ལ་ཏིང་ངེ་འཛིན་ཡང་སྐྱེ་བར་བྱེད་དོ། ། དེ་ལ་དེ་དུས་ཀྱི་འཇིག་རྟེན་ཐམས་ཅད་དེ་ཕལ་ཆེར་མོས་ཤིང་ཤཱཀྱའི་རྒྱལ་པོའི་བསྟན་པ་དང་འདྲ་མིན་ཅུང་ཟད་བཅོས་ནས་འཆད་པར་བྱེད་དོ། ། དེའི་བསྟན་པ་བོད་ཁམས་སུ་ཤིན་ཏུ་འཕེལ་བ་དེའི་ཚེ། མངའ་རིས་ཞང་ཞུང་དུ་སྐུ་འཁྲུངས་ཤིང་བསླབ་པ་གསུམ་དང་ལྡན་པ། མདོ་རྒྱུད་བསྟན་བཅོས་མཐའ་དག་ལེགས་པར་ཐུགས་སུ་ཆུད་ཅིང་སྐད་གཉིས་སྨྲ་བའི་མཆོག་ཏུ་གྱུར་པ། ཁྱད་པར་གསང་སྔགས་གསར་འགྱུར་གྱི་བསྟན་པ་དར་བར་མཛད་པའི་སྐྱེས་མཆོག་རིན་ཆེན་བཟང་པོ་ཞེས་བྱ་བ་དེས། ཀྱེ་རྡོ་རྗེའི་སྒྲུབ་པ་ཟླ་བ་དྲུག་མཛད་ནས།
བསྐྱེད་རིམ་གྱི་ཏིང་ངེ་འཛིན་ལ་བརྟན་པ་ཐོབ་པས། དེའི་དྲུང་དུ་བྱོན་པས་སངས་རྒྱས་དཀར་རྒྱལ་དུ་གྲགས་པ་དེ་བར་སྣང་ལ་སྐྱིལ་ཀྲུང་བཅས་ཏེ་ཆོས་འཆད་པའི་ཚེ། ལོ་ཆེན་རིན་ཆེན་བཟང་པོས་ལྟུང་བའི་ལྟ་སྟངས་མཛད་དེ་གཟིགས་པ་ཙམ་གྱིས་དེ་ས་ལ་ལྷུང་ནས་བརྒྱལ་ཞེས་གྲག་གོ ། དེ་ནས་ལོ་ཙཱ་བ་ཆེན་པོས་བླ་གོས་ཀྱིས་ཁོའི་མགུལ་ནས་བཅིངས་ཤིང་བཀའ་བསྒོ་དྲག་པོ་མཛད་པས། ཁོ་ན་རེ། མང་ཡུལ་གུར་མའི་མཚོ་ལ་གནས་པའི་ཀླུ་ཡིན། ངས་བསྟན་པའི་ཆོས་རྣམས་བོད་ཡུལ་ཐམས་ཅད་དུ་ཁྱབ་ཡོད། གཞུང་དང་གདམས་ངག་མང་པོ་ལ་ཆུ་ལ་ཚྭ་བཏབ་པ་ལྟར་དབྱེར་མེད་དུ་འདྲེས་པས་ཕྱོགས་གཅིག་ཏུ་བསྡུ་མི་ཐུབ། ད་ཕྱིན་ཆད་ཆོས་ལོག་མི་སྟོན་པ་ཞུ་ཞེས་ཟེར་རོ། ། གལ་ཏེ་དེའི་ཚེ་རིན་ཆེན་བཟང་པོ་ཞེས་བྱ་བའི་སྐྱེས་མཆོག་མི་བཞུགས་ན།
སངས་རྒྱས་དཀར་རྒྱལ་ཞེས་བྱ་བའི་ཆོས་ལོག་གི་བསྟན་པ་གསར་པ་ཞིག་འབྱུང་ངོ་ཞེས་སྔ་རབས་ཀྱི་མཁས་པ་རྣམས་གསུང་པ་ཐོས་སོ། ། དེས་ན་ཁུམ་བུ་ཞེས་བྱ་བའི་ཡུལ་གྱི་གཏིང་དུ་ནག་པོའི་ཕྱོགས་ལ་དགའ་བའི་ཀླུ་ཆེན་པོ་དཀར་རྒྱལ་ཞེས་བྱ་བ་ཞིག ལུག་རྫི་ཞིག་གི་སེམས་ལ་ཞུགས་ནས་སངས་རྒྱས་ཀྱི་གཟུགས་སུ་བརྫུས་པ་ཡིན་ནོ། ། ཞེས་ལོ་ཆེན་རིན་ཆེན་བཟང་པོ་གསུང་ངོ་། ། གསུམ་པ། དེས་གཞན་ཡང་མཚོན་ཏེ་གནད་འཆོས་པ་ལ་བཟང་པོའི་སྤྱོད་པ་སྟོན་དགོས་པར་བསྟན་པའི་སྒོ་ནས་མཇུག་བསྡུ་བ་ནི། འདི་འདྲའི་རིགས་ཅན་གྱི་བདུད་རིགས་ཀྱི་འབྱུང་པོ་འགའ་ཞིག་གིས་མི་ཕལ་པའམ། འཕགས་པའི་གཟུགས་བཟུང་ནས་ལོག་པའི་ཆོས་ཀྱི་བསྟན་པ་སྤེལ་བའི་ཕྱིར་ཆོས་དང་བསྲེས་ནས་གནད་རྣམས་སུ་ཆོས་ལོག་བསྲེས་ནས་འཆད་པ་སྲིད་པས་དེ་འདྲ་ཤེས་ནས་སྤང་དགོས་སོ། ། དཔེར་ན་ཁ་ཟས་བཟང་པོ་འགའ་ཞིག་ལ་སྦྱར་བའི་དུག་གིས་གང་ལ་བྱིན་པ་ཕལ་ཆེར་གསོད་ཀྱི། དུག་རྐྱང་པ་ཡིན་པར་ཤེས་ན་འགའ་ཡང་དུག་གིས་གསོད་པར་ནུས་པ་མ་ཡིན་པ་དེ་བཞིན་དུ།
ཆོས་བཟང་པོ་འགའ་ཞིག་ལ་ཆོས་ལོག་བསླད་པས་ཕལ་ཆེར་བསྡུ་ཞིང་། ཆོས་ལོག་རྐྱང་པར་གོ་ན་ནི་འགའ་ཡང་བདུད་ཀྱིས་བསླུ་བར་མི་ནུས་པས་སོ། ། དཔེ་གཞན་ཡང་རི་དྭགས་ཀྱི་རྔ་མ་མ་བསྟན་ན་བོང་བུའི་ཤ་བཙོང་བར་མི་ནུས་པ་ལྟར། དེ་བཞིན་དུ་ཐོག་མར་བཟང་སྤྱོད་མ་བསྟན་པར་ལོག་པའི་ཆོས་རྐྱང་པས་བསླུ་བར་མི་ནུས་སོ། ། བདུད་ཀྱི་བྱིན་རླབས་ཐམས་ཅད་ཀྱང་མཐའ་གཅིག་ཏུ་ངན་པ་ཁོ་ནར་ངེས་པ་མ་ཡིན་ཏེ། འོན་ཀྱང་བཟང་པོའི་ནང་ནས་ནི་གནད་གལ་ཆེ་བ་རྣམས་ཅུང་ཟད་བཅོས་པ་ཡིས་ཕན་པ་ལྟ་བུས་ཕ་རོལ་བསླུ་བར་བྱེད་པའི་ཕྱིར། འདི་འདྲ་རང་གིས་ཤེས་པར་བྱས་ནས་ཆོས་ཀྱི་གནད་རྣམས་མདོ་རྒྱུད་བཞིན་དུ་ཆོས་གཞན་གྱིས་མ་བསླད་པར་ཟུང་ཞིག ཅེས་གདམས་པའོ། ། གསུམ་པ། ཤིང་རྟ་དང་སྲོག་དབང་གི་དཔེ་བཤད་པས་མཇུག་བསྡུ་བ་ནི།
དཔེར་ན་ཤིང་རྟའི་སྲོག་ཤིང་ཆག་པར་གྱུར་ན་འཁོར་ལོ་བཟང་ཡང་འགྲོ་བར་མི་ནུས་ལ། སྲོག་གི་དབང་པོ་འགགས་པར་གྱུར་ན་མིག་ལ་སོགས་པའི་དབང་པོ་གཞན་དག་ལྟ་བ་ལ་སོགས་པའི་བྱ་བ་བྱེད་པ་མེད་པ་དེ་བཞིན་དུ། ཆོས་ཀྱི་གནད་འཕྱུགས་ན་ཆོས་གཞན་བཟང་ཡང་སངས་རྒྱས་སྒྲུབ་ནུས་པ་མེད་པར་འགྱུར་རོ། ། དེའི་རྒྱུ་མཚན་རྫོགས་པའི་སངས་རྒྱས་ལས་མཁས་པའི་གང་ཟག་ནི་ས་འོག་ས་སྟེང་ས་བླའི་འཇིག་རྟེན་གསུམ་ན་མེད་པ་དེས་ན་དེས་གསུངས་པའི་མདོ་རྒྱུད་དཀྲུག་པར་མི་བྱ་བ་ཡིན་པའི་ཕྱིར། དེའི་རྒྱུ་མཚན་ཡང་མདོ་རྒྱུད་དཀྲུགས་ན་ཆོས་སྤོང་དུ་འགྱུར་ཞིང་འཕགས་པ་རྣམས་ཀྱང་སྨད་པར་འགྱུར་རོ། ། ཞེས་མགོན་པོ་བྱམས་པས་རྒྱུད་བླ་མར་གསུངས་པ་བཞིན། ཇི་ལྟར་གསུངས་ཞེ་ན། གང་ཕྱིར་རྒྱལ་ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ། ། མ་ལུས་དེ་ཉིད་མཆོག་ནི་ཚུལ་བཞིན་ཀུན་མཁྱེན་གྱིས་མཁྱེན་གཞན་མིན་པ། ། དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཡིན་དེ་མི་དཀྲུག །
ཐུབ་ཚུལ་བཤིག་ཕྱིར་དེ་ཡང་དམ་ཆོས་ལ་ནི་གནོད་པ་བྱེད་པར་འགྱུར། ། ཉོན་མོངས་རྨོངས་བདག་རྣམས་ཀྱིས་འཕགས་ལ་སྐུར་པ་དང་། ། དེས་གསུངས་ཆོས་ལ་བརྙས་གང་དེ་ཀུན་ཞེན་ལྟས་བྱས། ། དེས་ན་ཞེན་ལྟའི་དྲི་ཅན་དེ་ལ་བློ་མི་སྦྱར། ། གོས་གཙང་ཚོན་གྱིས་རྣམ་བསྒྱུར་སྣུམ་ཀྱིས་གོས་པ་མིན། ། ཞེས་གསུངས་སོ། ། འདིས་ནི་རྙིང་མ་བ་ཁ་ཅིག སློབ་དཔོན་པདྨ་འབྱུང་གནས་སངས་རྒྱས་ལས་ཡོན་ཏན་གསུམ་གྱིས་ལྷག་ཞེས་ཟེར་བ་དེ་ཡང་ཁེགས་སོ། ། གཉིས་པ། འཁྲུལ་པའི་གྲུབ་མཐའ་སུན་འབྱིན་པའི་མན་ངག་བཤད་པ་ལ།
རིགས་པས་སུན་འབྱིན་ཚུལ་དང་། ལུང་གིས་སུན་འབྱིན་པའི་ཚུལ་ལོ། ། དང་པོ་ལ། རང་བཟོར་བསྒྲགས་པའི་རིགས་པ་དང་། རིགས་པ་གཞན་གྱིས་སུན་འབྱིན་པའི་ཚུལ་ལོ། ། དང་པོ་ནི། འཁྲུལ་པའི་གྲུབ་མཐའ་སུན་འབྱིན་པའི་རྣམ་གཞག་ཅུང་ཟད་བཤད་ཀྱི་ཉོན་ཞིག ཁ་ཆེའི་ཡུལ་དུ་མུ་སྟེགས་ཀྱི་སྟོན་པ་དབང་ཕྱུག་དང་། ཁྱབ་འཇུག་སོགས་འོག་ཏུ་མནན་པའི་དགྱེས་རྡོར། བདེ་མཆོག
དུས་འཁོར་ལ་སངས་རྒྱས་ཀྱི་བྲིས་སྐུ་མུ་སྟེགས་དབྱངས་ཅན་དགའ་བ་ཞེས་བྱ་བས་མཐོང་ནས། དེ་གོ་ལོག་པའི་བྲིས་སྐུ་ཞིག་སངས་རྒྱས་པ་ལ་སྙིང་ནད་ཀྱི་བསམ་པས་བྱས་སོ། ། དེ་ནས་མཁས་པ་ཆེན་པོ་ཛྙཱ་ན་ཤྲཱིས་མུ་སྟེགས་དེ་དང་རྩོད་པའི་རྩོད་གྲྭ་རུ་རང་གཞན་གཉིས་ཀྱི་སྡེ་པའི་པཎྜི་ཏ། ནང་པའི་སཎྜི་ཏ་རྩེ་ཐོན་པ་བརྒྱད་དང་། མུ་སྟེགས་ཀྱི་པཎྜི་ཏ་རྩེ་ཐོན་པ་བཞི། རྒྱལ་པོ་དང་། བློན་པོ་དང་། སོགས་པས་གྲུབ་མཐའ་ཤེས་པའི་དཔང་པོའི་གྲྭར་ཁྱོད་ཀྱིས་བྱས་པའི་སངས་རྒྱས་ཀྱིས་སྐུ་གཟུགས་མནན་པའི་དབང་ཕྱུག་གི་གཟུགས་དེ་ཁྱོད་རང་གིས་རང་བཟོ་བྱས་པ་ཡིན་པས། དེས་ན་འཁྲུལ་པ་ཡིན་ནོ་ཞེས་པར་བསྒྲགས་པའི་ཚེ། མུ་སྟེགས་དེས་ཀྱང་དབང་ཕྱུག་མནན་པའི་སངས་རྒྱས་ཀྱི་གཟུགས་ཁྱོད་རང་གི་རང་བཟོ་ཡིན་ནོ་ཞེས་མགོ་བསྒྲེས་སོ། །
དེ་ལ་མཁས་པ་ཆེན་པོ་ཛྙཱ་ན་ཤྲཱིས་འདི་སྐད་ཅེས་རྩོད་དེ། ཁྱེད་ཀྱི་རང་བཟོ་ཡིན་ནོ་ཞེས་དེ་ལྟར་ཐམས་ཅད་ཀྱི་ཤེས་པ་དེ་ནས་མུ་སྟེགས་དེ་སྤོབས་པ་མེད་པར་གྱུར་པའི་ཚེ། ཛྙཱ་ན་ཤྲཱིས་རྒྱལ་པོ་ལ་ཁྱོད་ཀྱི་ཡུལ་འདི་རུ་འདི་འདྲའི་རང་བཟོ་འཕེལ་ན། ད་དུང་རང་བཟོ་གཞན་ཡང་འབྱུང་བས་ཕྱི་ནང་གི་བསྟན་པ་སྤྱི་ལ་གནོད་པ་འདི་མུ་སྟེགས་ཁོ་རང་ལ་ཡང་རྒྱུ་མཚན་ཅིས་མི་གནོད་རང་བཟོ་བྱུང་ན་ཁོ་རང་གི་ཆོས་ལུགས་འཆོལ་བར་འགྱུར་བས་སོ། ། འདི་འདྲའི་རང་བཟོའི་ཆོས་ལུགས་ནི་ངེད་སངས་རྒྱས་པ་ལ་བྱུང་ན་ཡང་བསྟན་པ་འཆོལ་བར་འགྱུར་བས་རྒྱལ་པོ་ཁྱོད་ཀྱིས་དགག་དགོས་སོ། ། དེ་སྐད་བསྒོས་ནས་སངས་རྒྱས་མནན་པའི་དབང་ཕྱུག་གི་གྱང་རིས་དེ་བསུབས་སོ། ། ཕྱིས་ནས་ཚོགས་པའི་དབུས་སུ་དེ་གཉིས་གྲུབ་མཐའ་བརྩད་པས་མུ་སྟེགས་ཀྱི་གྲུབ་མཐའ་ཕམ་པར་མཛད་ནས། སངས་རྒྱས་ཀྱི་བསྟན་པ་སྤེལ་ལོ་ཞེས་སྙན་པའི་གྲགས་པས་ས་སྟེང་ཁྱབ་པ་ཐོས་སོ། ། གཉིས་པ། རིགས་པ་གཞན་གྱིས་སུན་འབྱིན་པའི་ཚུལ་ནི།
གལ་ཏེ་མུ་སྟེགས་བྱེད་ཀྱི་གཞུང་གདོད་ནས་གྲུབ་པའི་རིག་བྱེད་སོགས་ནས་སངས་རྒྱས་མནན་པའི་ཆོས་ལོག་དེ་འདྲ་བཤད་ནའང་ཁྱེད་ཀྱི་རང་བཟོ་ཞེས་བྱར་མི་རུང་བས་འཁྲུལ་མ་འཁྲུལ་གྱི་གྲུབ་མཐའི་རྣམ་གཞག་བཟུང་ནས། རིགས་པ་གཞན་གྱིས་སུན་དབྱུང་དགོས་ཀྱི། ཁྱེད་རང་གི་གཞུང་ནས་བཤད་པ་མེད་དོ་ཞེས་པའི་ལུང་འགལ་གྱིས་སུན་དབྱུང་བར་མི་ནུས་སོ། ། བདག་སྟེ་སངས་རྒྱས་པ་དང་། གཞན་སྟེ་མུ་སྟེགས་ཀྱི་གྲུབ་མཐའ་ལའང་གལ་ཏེ་འགལ་བ་སྣང་ན་སྟེ་རིགས་པ་དག་དང་འགལ་བར་གྱུར་ན། དེ་ནི་རིགས་པས་སུན་ཕྱུངས་ཤིག་སྟེ་སུན་འབྱིན་པའི་ཚུལ་ནི། དབུ་ཚད་ཀྱི་བསྟན་བཅོས་ལས་ཤེས་པར་བྱའོ། ། གཉིས་པ། ལུང་གིས་སུན་འབྱིན་པའི་ཚུལ་ལ། དོན་གྱི་ཁོག་ཕུབ་སྟེ་མདོར་བསྟན།
རྣམ་གསལ་གྱི་དཔེ་བཤད་པས་རྒྱས་པར་བཤད། རང་བཟོ་འགོག་པའི་རྒྱུ་མཚན་བཤད་པས་མཇུག་བསྡུ་བའོ། ། དང་པོ་ནི། གལ་ཏེ་ལུང་དང་འགལ་བར་གྱུར་ན་དེ་ནི་ལེགས་པར་སུན་འབྱིན་པའི་གདམས་ངག་ཅུང་ཟད་བཤད་ཀྱི་ཉོན་ཞིག ཕ་རོལ་པོ་ལུང་དེ་ཚད་མར་ཁས་ལེན་ཞིང་ལུང་དེ་དང་འགལ་བའི་ཆོས་ལུགས་སྤྱོད་ན་ཁྱེད་རང་གི་ལུང་དང་འགལ་ཞེས་སུན་དབྱུང་བར་བྱའོ། ། གལ་ཏེ་ཕ་རོལ་པོ་སངས་རྒྱས་པའི་ལུང་དེ་ཁས་མི་ལེན་ཞིང་། རང་གི་ལུང་གཞན་ཞིག་ཁས་ལེན་ན་དེའི་ཚེ་ངེད་རང་གི་ལུང་གིས་དེའི་ཆོས་ལུགས་དགག་པར་མི་ནུས་ཏེ། དེས་ལུང་དེ་ཚད་མར་ཁས་མི་ལེན་པས་སོ། ། འོན་ཀྱང་དེ་ཉིད་ཀྱིས་ཚད་མར་ཁས་ལེན་པའི་ལུང་གིས་དེའི་ཆོས་ལོག་དགག་དགོས་སོ། ། འདིར་ཚད་མ་རྣམ་འགྲེལ་ལས་ནི།
གཞལ་བྱའི་གནས་དང་པོ་གཉིས་ལ་ལུང་གནོད་སྒྲུབ་ཏུ་མི་འཇུག་ཅིང་། ཤིན་ཏུ་ལྐོག་གྱུར་ལ་སྤྱོད་པའི་ཚེ་ལུང་གནོད་སྒྲུབ་ཏུ་འཇུག་པར་གསུངས་ལ། དེའི་ཚེ་ཡང་ལུང་དཔྱད་པ་གསུམ་གྱིས་དག་དགོས་ཤིང་། (Dདཔྱད་པ་གསུམ་)ནི། (Eམངོན་གྱུར་སྟོན་པ་ལ་མངོན་སུམ་གྱིས་གནོད་པ་མེད་པ། ཅུང་ཟད་ལྐོག་གྱུར་སྟོན་པ་ལ་དངོས་སྟོབས་རིགས་པས་མི་གནོད་པ། ཤིན་ལྐོག་སྟོན་པ་ལ་རང་ཚིག་སྔ་ཕྱི་མི་འགལ་བ་)ཞིག་དགོས་ལ། འོན་ཀྱང་གཞལ་བྱའི་གནས་དང་པོ་གཉིས་ལ་ལུང་གེགས་བྱེད་ཙམ་དུ་ནི་འགྱུར་རོ། ། འདི་ནི་གཞན་གྱིས་བཤད་པ་མི་སྣང་ངོ་། ། ལུང་དཔྱད་པ་གསུམ་གྱིས་དག་དགོས་པ་ཡང་།
བཅོམ་ལྡན་འདས་ཀྱི་མདོ་ལས་གསུངས་ཏེ། དགེ་སློང་དག་གམ་མཁས་རྣམས་ཀྱིས། ། བསྲེགས་བཅད་བརྡར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཞེས་གསུངས་སོ། ། གཉིས་པ། རྣམ་གསལ་གྱི་དཔེས་རྒྱས་པར་བཤད་པ་ནི། དཔེར་ན་ཕ་རོལ་ཏུ་ཕྱིན་པ་བ་འགའ་ཞིག གལ་ཏེ་ཆོས་ལོག་སྤྱད་ན་ནི་གསང་སྔགས་ཀྱི་གཞུང་དང་འགལ་ལོ་ཞེས་དེ་ནི་སུན་དབྱུང་བར་ནུས་པ་མ་ཡིན་ནོ། །
དེ་བཞིན་དུ་གསང་སྔགས་པ་འགའ་ཞིག་ལག་ལེན་ལོག་པར་སྤྱོད་པར་གྱུར་ཀྱང་ཕ་རོལ་ཕྱིན་པའི་གཞུང་དང་འགལ་ལོ་ཞེས་སུན་དབྱུང་བར་ནི་ནུས་པ་མ་ཡིན་ནོ། ། དེ་བཞིན་ཐེག་པ་ཆེ་ཆུང་ལའང་ཕན་ཚུན་གྱི་ལུང་འགལ་གྱིས་ཕན་ཚུན་སོ་སོའི་གཞུང་ལུགས་དགག་པར་མི་ནུས་ཏེ། སློབ་དཔོན་སེང་གེ་བཟང་པོས། དེའི་ཕྱིར་ཐེག་པ་གཞན་ལ་བརྟེན་ནས་གང་དུ་ཡང་སུན་འབྱིན་པ་བརྗོད་པར་མི་བྱའོ། ། ཞེས་གསུངས་པས་སོ། ། འོ་ན་ཇི་ལྟར་དགག་ཅེ་ན། དཔེར་ན་ཉན་ཐོས་ཀྱིས་གཞུང་ལུགས་ཁས་ལེན་ཞིང་། དེའི་ལུང་དང་འགལ་བའི་ལག་ལེན་བྱེད་པར་གྱུར་ན་དེའི་ལུང་གིས་དགག་པར་ནུས་སོ། ། དེ་བཞིན་དུ། ཐེག་ཆེན་གཞུང་ལུགས་ཁས་ལེན་ཞིང་། །
དེ་ཡི་ལུང་དང་འགལ་གྱུར་ན། ། དེ་ཡི་གཞུང་གིས་དགག་པར་ནུས། ། ཞེས་འདོན་པ་བསྒྱུར་རོ། ། དེ་བཞིན་བཀའ་གདམས་པ་དང་སོགས་པས་ཇོ་བོའི་རྗེས་འབྲང་གཞན་དག་ཀྱང་ཇོ་བོའི་གཞུང་ལུགས་ཁས་ལེན་ཞིང་དེའི་ལུང་དང་འགལ་བར་གྱུར་ན་བཀའ་གདམས་པ་ལ་གནོད་པ་ཡིན་ཏེ། དེ་བཞིན་དུ་ཕྱག་རྒྱ་ཆེན་པོ་བ་ཡང་ནི་ནཱ་རོ་པ་ལ་མོས་པས་ཚད་མར་བྱེད་ཅིང་། ནཱ་རོ་པའི་གཞུང་དང་འགལ་བར་གྱུར་ན་ཕྱག་རྒྱ་བ་ལ་གནོད་པ་ཡིན་ནོ། ། དེ་བཞིན་དུ་གསང་སྔགས་སྤྱོད་བཞིན་དུ་གསང་སྔགས་ཀྱི་རྒྱུད་སྡེ་དང་འགལ་བར་གྱུར་ན་དེ་འདྲའི་གསང་སྔགས་པ་ལ་རྒྱུད་ཀྱིས་གནོད་པར་འགྱུར་རོ། ། ཕ་རོལ་ཕྱིན་པའི་ལུགས་བྱེད་ཅིང་མདོ་སྡེ་རྣམས་དང་འགལ་བར་བྱེད་པར་གྱུར་ན། ཕར་ཕྱིན་པ་དེ་ལ་མདོའི་ལུང་གིས་ཅིས་མི་གནོད་དེ་གནོད་དོ། ། དེའི་དཔེར་བརྗོད་མདོ་ཙམ་ཞིག་ལེགས་པར་བཤད་ཀྱིས་ཉན་པར་གྱིས་ཤིག
ཇོ་བོས་མཛད་པའི་བདེ་མཆོག་དང་། གསང་འདུས་ཀྱི་སྒྲུབ་ཐབས་ལ་སོགས་པའི་གསང་སྔགས་ཀྱི་གདམས་ངག་སྤྱོད་བཞིན་དུ་དེའི་རྗེས་འབྲང་འགའ་ཞིག་གསང་སྔགས་ནི་བཟང་པོ་ཡིན་མོད་ཀྱི། དམ་ཚིག་བསྲུང་དཀའ་བ་དང་། བསྲུངས་ན་ཕན་ཡོན་ཆེ་ཡང་མ་བསྲུངས་ན་ཉེས་དམིགས་ཆེ་བ་དང་། སློབ་དཔོན་དང་སློབ་མ་མཚན་ཉིད་དང་ལྡན་པ་མི་རྙེད་པ་དང་། དུས་སྙིགས་མ་ལ་སྡུག་བསྔལ་མང་པོས་གཟིར་བའི་ཕྱིར་དངོས་གྲུབ་མི་ཐོབ་ཅེས་པའི་རྒྱུ་མཚན་བཞིས་ད་ལྟ་གསང་སྔགས་སྤྱོད་པའི་དུས་མ་ཡིན་ནོ་ཞེས་སྨྲ་བ་ནི། ཇོ་བོའི་ལུགས་ཉིད་དང་འགལ་བ་ཡིན་པར་ཤེས་པར་བྱའོ། ། གཞན་ཡང་སྙིགས་མའི་དུས་སུ་གཞན་གྱིས་དངོས་གྲུབ་མི་ཐོབ་པས་སྔགས་ལ་འཇུག་པར་རིགས་ཏེ། མཁའ་འགྲོ་ཀུན་སྤྱོད་ལས། གཞན་ཡང་ཕྱི་མའི་དུས་ཀྱི་ཚེ། །
དུས་མཐར་དངོས་གྲུབ་མི་ཐོབ་སྟེ། ། དཀའ་ཐུབ་ཀྱིས་ནི་གདུངས་པས་ན། ། བློ་ནི་གཞན་དུ་གཡེངས་ཕྱིར་རོ། ། ཞེས་དང་། ཁྲག་འཐུང་སྔོན་བྱུང་ལས། ཧེ་རུ་ཀ་དཔལ་བཟུང་བྱས་ན། ། སྙིགས་མའི་དུས་སུ་འགྲུབ་པར་འགྱུར། ། ཞེས་གསུངས་པས་སོ། ། ཡང་སེམས་བསྐྱེད་ཇོ་བོའི་ལུགས་སུ་བྱེད་པར་ཁས་ལེན་ཞིང་ཇོ་བོ་གཏན་ནས་མི་བཞེད་པའི་སེམས་ཙམ་ལུགས་ཀྱི་འཇུག་པ་སེམས་བསྐྱེད་སྐྱེ་བོ་ཀུན་ལ་བྱེད་པ་དང་། དོན་དམ་སེམས་བསྐྱེད་ལ་རྗེས་ཀྱི་ཆོ་ག་བྱེད་པ་ནི་གཞན་དང་འགལ་བ་ལྟ་ཅི་སྨོས།
རང་ལུགས་དང་ཡང་འགལ་བ་ཡིན་ཏེ། ཇོ་བོས་མཛད་པའི་སེམས་བསྐྱེད་ཀྱི་ཆོ་ག་དང་། ལམ་སྒྲོན་གྱི་འགྲེལ་པ་ནས་དེ་དག་བཀག་པའི་ཕྱིར་རོ། ། ནཱ་རོ་ཏ་པ་གསང་སྔགས་ལ་དབང་བསྐུར་དང་རིམ་གཉིས་ཆོས་ཀྱིས་གཙོ་བོར་བཞེད་ཅིང་། ནཱ་རོ་པའི་བརྒྱུད་པ་འཛིན་བཞིན་དུ་སྔགས་ལ་དབང་དང་རིམ་གཉིས་མི་སྒོམ་པ་རྒྱུད་དང་འགལ་བ་ལྟ་ཅི་སྨོས། རང་ལུགས་དང་ཡང་འགལ་བ་ཡིན་ནོ། ། རྡོ་རྗེ་ཕག་མོ་བརྡ་བཞིའི་བྱིན་རླབས་ཀྱིས་སྨིན་བྱེད་དབང་གི་གོ་ཆོད་པར་བྱེད་པ་ནི་མར་པ་ལྷོ་བྲག་པ་ལ་མེད་པས། མར་པའི་བརྒྱུད་པ་འཛིན་བཞིན་དུ་ཕག་མོ་བརྡ་བཞིའི་དབང་གིས་ཆོས་སྒོ་འབྱེད་པ་ནི་རྒྱུད་དང་འགལ་བ་ལྟ་ཅི་སྨོས། རང་ལུགས་དང་ཡང་འགལ་བ་ཡིན་ནོ། ། གཞུང་འདིའི་དོན་ལ་རྣམ་བཤད་མཛད་པ་ཀུ་མཱ་ར་ནི།
རྡོ་རྗེ་ཕག་མོའི་བྱིན་རླབས་མར་པ་ལ་མེད་ཅེས་སྒྲ་ཇི་བཞིན་དུ་འཆད་ལ། རྣམ་བཤད་མཛད་པ་བསམ་ཡས་པ་དང་། སྤོས་ཁང་པ་དང་། སྒ་གདོང་པ་གསུམ་ནི། ཕག་མོའི་བྱིན་རླབས་ཀྱིས་ཆོས་སྒོ་འབྱེད་པ་མར་པ་ལ་མེད་ཅེས་ཟེར། ལུགས་དང་པོ་ནི་ཧ་ཅང་ཐལ་ཆེས་ཤིང་། ལུགས་ཕྱི་མ་གསུམ་ཡང་མི་འཐད་དེ། རྗེ་མར་པ་ལོ་ཙཱ་ནི། རིམ་ལྔ་གདན་རྫོགས་ཀྱི་སྔོན་དུས་ཀྱི་སྔ་རོལ་དུ་རྡོ་རྗེ་རྣལ་འབྱོར་མའི་སིནྡྷུ་རའི་དཀྱིལ་འཁོར་བཞེངས་ནས་དབང་གོང་མ་གསུམ་བསྐུར་བ་དང་། དེའི་ཡང་སྔོན་དུ་གསང་བ་འདུས་པའི་རྡུལ་ཚོན་གྱི་དཀྱིལ་འཁོར་དུ་བུམ་པའི་དཀྱིལ་འཁོར་དུ་དབང་བསྐུར་བ་ཡིན་ནོ། །
ཞེས་གྲགས་པ་དང་། ཡང་དོན་འདི་ལ། གོ་ཊཱིཀ་པ་ཡང་སྒ་གདོང་པའི་རྗེས་ཟློས་བྱེད་མོད། དེ་ནི་འཐད་པ་མ་ཡིན་ཏེ། སྐྱེས་མཆོག་མར་པ་ལོ་ཙཱས། ཇོ་བོ་ནཱ་རོ་ཏ་པ་ལ་འཕགས་པའི་དངོས་ཀྱི་སློབ་མ་གྲུབ་ཆེན་མ་ཏངྐི་པ་ནས་བླ་མ་ཏི་ལོ་པ་ལས་བརྒྱུད་པའི་དབང་བཀའ་རྒྱུད་རྐྱང་གི་མན་ངག་གི་བཤད་པ་རིམ་ལྔ་གདན་རྫོགས་ཀྱི་ཁྲིད་བཀའ་རྣམས་གསན། དབང་གོང་མ་གསུམ་པོ་ལ་ཡང་སིན་དྷུ་རའི་དཀྱིལ་འཁོར་རམ། དེའི་འོག་ཏུ་ཐོད་པ་ཆང་གིས་བཀང་བ། དེའི་འོག་ཏུ་རྡུལ་ཚོན་གྱི་ཆོས་འབྱུང་གྲུ་གསུམ་རེ་རེ། དབང་གོང་མ་གསུམ་པོ་ལ་ཡང་ཡེ་ཤེས་དབབ་པ།
དཀྱིལ་འཁོར་དུ་མེ་ཏོག་དོར་བ་བྱེད་པ་སོགས་ཡོད་དོ་ཞེས་གསུངས་པ་དངོས་སུ་འགལ་བས། ཁོ་བོའི་བླ་མ་རྡོ་རྗེ་འཆང་དང་དབྱེར་མ་མཆིས་པ་ཞེས་པའི་གཅམ་བུ་རེ་ཙམ་གྱིས་དགོངས་པ་རྫོགས་པར་མི་ནུས་སོ། ། ད་ནི་གཞུང་གི་དོན་བཤད་པར་བྱ་སྟེ། རྗེ་བཙུན་མི་ལ་ཡན་ཆད་ལ་ནཱ་རོའི་ཆོས་དྲུག་ཅེས་བྱ་བའི་ཁྲིད་དེ་ལས་གཞན་པའི་གདམས་ངག་དང་བསྲེས་པ་མེད་ལ། དེང་སང་རྗེ་ཕག་མོ་གྲུ་པ་ལྟ་བུ་ཆོས་དྲུག་བོར་ནས་རྗེ་ས་སྐྱ་པ་ཆེན་པོ་ནས་བརྒྱུད་པའི་ལམ་འབྲས་སྒོམ་པ་དང་། རྗེ་དྭགས་པོ་ལྟ་བུ་ཆོས་དྲུག་བོར་ནས་དཀར་པོ་ཆིག་ཐུབ་ལ་ཕྱག་ཆེན་དུ་མིང་བཏགས་ནས་སྒོམ་པ་དང་། སོགས་པས་རྫོགས་ཆེན་དང་བཀའ་གདམས་ཀྱི་གདམས་ངག་སོགས་ཐུན་ཚགས་མང་པོ་བསྲེས་ནས་ནཱ་རོ་པ་ལས་གཞན་གྱི་གདམས་ངག་སྒོམ་བཞིན་དུ་བརྒྱུད་པ་ནཱ་རོ་པ་ལ་འདེད་པར་བྱེད་པ་ནི་འཐད་པ་མ་ཡིན་ཏེ། གཞན་དང་འགལ་བ་ལྟ་ཅི་སྨོས་རང་ལུགས་དང་ཡང་འགལ་བ་ཡིན་པའི་ཕྱིར་རོ། ། ཡང་འདིར། མི་ལ་ཡན་ཆད་དེ་ལས་མེད། །
ཅེས་པའི་དོན་ལ། མི་ལ་མན་ཆད་ལ་ཆོས་དྲུག་གི་གདམས་པ་མེད་པར་འཆད་པ་དང་། སྤོས་ཁང་པའི་རྣམ་བཤད་ལས། མི་ལ་རས་པ་ལ་སློབ་མ་མང་དུ་བྱུང་ཡང་། རས་ཆུང་རྡོ་རྗེ་གྲགས་པས་ཐོག་མར་ཞབས་ཏོག་བསྒྲུབས་པ་དང་། བསྟེན་ཡུན་རིང་བས་ཆོས་དྲུག་གནང་ནས་བཀའ་རྒྱས་བཏབ་བོ། ། དེ་ལས་གཞན་པའི་སློབ་མ་རྣམས་ལ་ཆོས་དྲུག་ཚང་བར་གནང་བ་མེད་པས་དེ་ཕྱིས་མི་ལ་རས་པའི་སློབ་མ་རྣམས་ལ་གདམས་ངག་ཁ་འཐོར་དུ་ཡོད་པ་རྣམས་ཕྱོགས་གཅིག་ཏུ་བསྡུས་ནས་བསྲེ་འཕོ་དང་། ཕྱག་རྒྱ་ཆེན་པོ་དང་། ཕག་མོའི་བྱིན་རླབས་སྣ་ཚོགས་བསྡུས་པ་ལ། ཆོས་དྲུག་གི་ཐ་སྙད་བཏགས་པ་ཡིན་ནོ་ཞེས་འཆད་པ་དང་།
རྣམ་བཤད་མཛད་པ་ཀུ་མཱ་ར་ཡང་དེའི་རྗེས་སུ་འབྲང་བར་བྱེད་དོ། ། སྒ་གདོང་པ་ནཱ་རོའི་ཆོས་དྲུག་ལ། རྒྱུད་དང་འབྲེལ་བ་དང་བྱིན་རླབས་དང་འབྲེལ་བ་གཉིས་ལས། དང་པོ་ནི། དྭགས་པོ་ལྷ་རྗེ་དང་། མེས་སྟོན་ཆེན་པོ་སོགས་ལ་བརྒྱུད་པ་ཡིན་ལ། བྱིན་རླབས་དང་འབྲེལ་བ་ནི་མི་ལ་ཡན་ཆད་དེ་ལས་མེད་དོ་ཞེས་འཆད་ཅིང་། གོ་ཊཱིཀ་པ་ཡང་དེའི་རྗེས་ཟློས་བྱེད་དོ། ། ལུགས་དང་པོ་དེ་མི་འཐད་དེ། ཆོས་དྲུག་ལུགས་གསུམ་གསན་ཚུལ་དང་འགལ་བའི་ཕྱིར་རོ། །
སྤོས་ཁང་པའི་ལུགས་དེ་ཡང་མི་འཐད་དེ། ཕྱག་རྒྱ་ཆེན་པོ་དང་ཕག་མོའི་བྱིན་རླབས་བསྲེས་པ་ལ་ཆོས་དྲུག་གི་ཐ་སྙད་འདོགས་མཁན་སུ་ཡང་མི་སྣང་བའི་ཕྱིར་དང་། ཆོས་དྲུག་རས་ཆུང་པ་ལ་བརྒྱུད་པ་ཡོད་ན། དེ་ལས་མེད་ཅེས་པའི་གོ་དོན་དེ་མན་ཆད་ལ་མེད་པར་འཆད་པ་དང་ཡང་འགལ་བའི་ཕྱིར། ལུགས་ཕྱི་མ་གཉིས་པོ་དེ་ཡང་མི་འཐད་དེ། ཆོས་དྲུག་ལ་དབང་བྱིན་རླབས་དང་འབྲེལ་མ་འབྲེལ་གཉིས་སུ་འཆད་པ་སུ་ཡང་མི་སྣང་ཞིང་། དབང་བྱིན་རླབས་དང་མ་འབྲེལ་ན་ཆོས་དྲུག་གོ་ཆོད་པར་འགལ་བའི་ཕྱིར་དང་། བྱིན་རླབས་དང་འབྲེལ་བའི་ཆོས་དྲུག་རས་ཆུང་པའི་དངོས་སློབ་བུར་སྒོམ་ནག་པོ་ལས་ཐོས་པ་ཤངས་པ་རྨོག་ཅོག་པ་ནས་བརྒྱུད་པ་དེ་ཡང་གསན་ནོ་ཞེས་རང་གིས་བཤད་པ་དང་ཡང་དངོས་སུ་འགལ་བའི་ཕྱིར་རོ། ། འདིར་ལྷ་བཙུན་བསམ་ཡས་པས་ནི་གཞུང་གི་དགོངས་པ་ཇི་ལྟ་བ་བཞིན་དུ་བཤད་སྣང་ངོ་། ། ཡང་སློབ་དཔོན་པདྨ་འབྱུང་གནས་ལ་ཁ་གཡར་བའི་གཏེར་ནས་བྱུང་བའི་གླེགས་བམ་དང་།
གཞན་གྱི་གདམས་ངག་ནས་བརྐུས་པའི་ཆོས་ལུགས་དང་། བཀའ་བསྟན་བཅོས་ལ་བརྟེན་ནས་རང་བཟོར་བརྩམས་པའི་ཆོས་དང་། རྨི་ལམ་དུ་ལྷ་དང་བླ་མ་ལས་ཐོས་པ་ཡིན་ནོ་ཞེས་བྱ་བའི་ཆོས་དང་། གློ་བུར་དུ་རང་བཟོར་བྱས་པའི་ཆོས་ལུགས་ཟུང་མའི་ཆོས་ལུགས་ལ་རྡོ་རྗེ་འཆང་ལ་བརྒྱུད་པ་སྙེག་པ་དང་། དེ་ལ་རང་ལ་ལུང་མེད་པར་གཞན་སློབ་མ་དག་ལུང་ལེན་དུ་འཇུག་པ་ནི་ཆོས་དང་འགལ་བ་ལྟ་ཅི་སྨོས། རང་ཚིག་དང་ཡང་འགལ་བ་ཡིན་ཏེ། ཆོས་གཞན་ནས་བྱུང་བར་ཁས་བླངས་ནས་བརྒྱུད་པ་གཞན་ལ་འདེད་པའི་ཕྱིར་རོ། ། གལ་ཏེ་སྔར་བཤད་པ་དེ་འདྲའི་རིགས་ཅན་གྱི་རང་ཚིག་འགལ་བ་ཁས་ལེན་པ་སྣང་བར་གྱུར་ན། སྔར་བཤད་པ་དེའི་རིགས་སུ་ཤེས་པར་བྱའོ། ། དཔེར་ན་གསང་སྔགས་སྔ་འགྱུར་བ་དག
སློབ་དཔོན་པདྨ་འབྱུང་གནས་ཀྱི་བརྒྱུད་པ་འཛིན་པར་ཁས་འཆེ་ཞིང་དེའི་གཞུང་དང་འགལ་བར་བྱེད་པ་ལྟ་བུ་དང་། དེང་སང་ས་སྐྱ་པར་ཁས་འཆེ་བ་འགའ་ཞིག་ཀྱང་། ཙོང་ཁ་པའི་ཆོས་ཀྱི་རྗེས་ཟློས་བྱས་ནས་ས་སྐྱ་པ་ལ་བརྒྱུད་པ་སྙེག་པ་བཞིན་ནོ། ། མདོར་ན་ཆོས་དང་འགལ་བ་ཡི་ཆོས་ལུགས་ཤིག་གང་ན་འདུག་ན་ཡང་ལུང་དང་རིགས་པས་སུན་ཕྱུངས་ཤིག གལ་ཏེ་མུ་སྟེགས་པ་དང་སོགས་པས་སངས་རྒྱས་པ་ཡིན་ཡང་རུང་ངེད་རང་གི་ལུང་དེ་ཚད་མར་ཁས་མི་ལེན་པ་དང་། ལུང་རྣམ་དག་དང་འགལ་ཡང་ངེད་ཅག་གི་བླ་མའི་བཀའ་སྲོལ་ཡིན་ནོ་ཟེར་བ་བྱུང་ན། དེ་དག་ལུང་རྣམ་དག་དེ་ཁས་མི་ལེན་ཡང་རྩ་བའི་བླ་མ་གང་ཡིན་དྲིས་ནས་བརྒྱུད་པ་དེ་ལ་གདོད་ནས་ཆོས་ལུགས་དེ་ཡོད་ན་ནི་འཁྲུལ་པ་ཡིན་ཡང་མཁས་པ་རྣམས་ཀྱིས་རང་བཟོ་ཡིན་ཞེས་སྐྱོན་བགྲང་དུ་མེད་པས་ཤེས་ན་རིགས་པས་སུན་དབྱུང་། མི་ཤེས་ན་ཁྲོས་པས་མི་ཕན་པས་སྙིང་རྗེས་བཏང་སྙོམས་སུ་བཞག་སྟེ་སེམས་ཅན་ལས་ངན་སྤྱོད་པ་ལ་སངས་རྒྱས་ཀྱིས་ཀྱང་ཅི་བྱར་ཡོད་དེ་མེད་པས་སོ། ། གལ་ཏེ་གདོད་ནས་མེད་པའི་ཆོས་གློ་བུར་དུ་བྱས་པ་ཡིན་ན་ནི་མཁས་པ་ཀུན་གྱིས་རང་བཟོར་གོ་བར་བྱ་བའི་ཕྱིར་སངས་རྒྱས་པའམ་མུ་སྟེགས་བྱེད་སུ་ལ་འདུག་ཀྱང་དོར་བར་བྱ་བ་ཡིན་ལ། ངེད་ལའང་རང་བཟོ་དེ་འདྲ་འདུག་ན་མཁས་པ་རྣམས་ཀྱིས་བཞད་གད་གྱིས་ཤིག
འདོར་བར་བྱེད་དོ། ། གལ་ཏེ་རྒྱལ་པོའི་ཁྲིམས་ཡོད་ན་ཆོས་ལོག་བྱས་ནས་བསྟན་པ་དཀྲུག་པའི་མི་དེ་ཆད་པས་གཅད་པའི་འོས་ཡིན་ནོ། ། གསུམ་པ། རང་བཟོ་འགོག་པའི་རྒྱུ་མཚན་བཤད་པས་མཇུག་བསྡུ་བ་ནི། འདི་ལྟར་ནོར་ལ་ཟོག་བཙོང་བྱས་པ་ལའང་མགོ་གཅོད་པ་ལ་སོགས་པའི་རྒྱལ་པོའི་ཁྲིམས་ལ་ཐུག་པར་གྱུར་ན། ཆོས་ལོག་བརྫུན་མས་སྦྱར་བ་ལ་རྒྱལ་པོའི་ཁྲིམས་ལ་རྒྱུ་མཚན་ཅིས་མི་ཐུག་སྟེ། གསེར་འོད་དམ་པ་ལས། ལེགས་བྱས་དང་ནི་ཉེས་བྱས་ཀྱི། ། ལས་ཀྱི་རྣམ་པར་སྨིན་པའི་འབྲས། ། རྣམ་པ་ཐ་དད་བསྟན་པའི་ཕྱིར། །
བྱེད་པ་གང་ཡིན་རྒྱལ་པོར་བརྗོད། ། ཅེས་གསུངས་པས་སོ། ། གཉིས་པ། ལུང་གི་བསྟན་པ་ལ་འཁྲུལ་པ་དགག་པ་ལ། རྣམ་དག་གི་ལུང་སྤྱིར་ཁས་ལེན་དགོས་ཀྱང་ཁས་ལེན་དགོས་པའི་ས་མཚམས་ཕྱེད་དགོས་པར་བསྟན། རྣམ་པར་མ་དག་པའི་ལུང་ཕྱིར་ཡང་ཁས་ལེན་དུ་མི་རུང་བར་བསྟན་པའོ། ། དང་པོ་ལ། ལྟ་སྒོམ་གྱི་ལུང་སྦྱོར་མ་འདྲེས་པར་དགོས་པར་བསྟན། འཇིག་རྟེན་དང་དེ་ལས་འདས་པའི་ལུང་སྦྱོར་མ་འདྲེས་པ་དགོས་པར་བསྟན། ལུང་ཚད་ལྡན་ལ་བརྟེན་ན་ནོར་བ་ཉུང་བར་བསྟན་པའོ། །
དང་པོ་ནི། བླུན་པོ་མཁས་པ་ལྟར་འཆོས་པ་འགའ་ཞིག ལྟ་སྒོམ་སྤྱོད་གསུམ་ལས་དང་པོ་བརྟན་པ་ཐོབ་པའི་འཕགས་པའི་གང་ཟག་གི་དབང་དུ་བྱས་པའི་ལུང་གི་གནས་སྐབས་མི་ཤེས་པར་མདོ་རྒྱུད་ཀྱི་ལུང་སྦྱོར་བྱེད་མོད་ཀྱི། དེ་ནི་བླུན་པོའི་ཁ་ཤགས་ལྟར་གང་དུ་འགྲོའང་མི་ཤེས་ཏེ། དཔེར་ན་ཕྱག་དང་མཆོད་པ་དང་། སྦྱིན་པ་དང་ཚུལ་ཁྲིམས་སོགས་མི་དགོས་ཤིང་སེམས་བསྐྱེད་དང་དབང་བསྐུར་བྱ་མི་དགོས་ལ། བསམ་གཏན་དང་ཀློག་པའང་འདིར་མི་དགོས་ཤིང་། དགེ་བ་དང་སྡིག་པ་གཉིས་མེད་ལ་སངས་རྒྱས་དང་སེམས་ཅན་ཡོད་པ་མ་ཡིན་པ་སོགས་འདི་འདྲ་གསུངས་པའི་ལུང་རྣམས་ཀུན་ལྟ་བའི་དབང་དུ་བྱས་པའི་ལུང་ཡིན་གྱི། སྒོམ་པ་དང་སྤྱོད་པའི་ལུང་མ་ཡིན་ཏེ། དོ་ཧ་མཛོད་ཀྱི་གླུ་ལས།
མར་མེ་ཅི་དགོས་ལྷ་བཤོས་དེ་ཅི་དགོས། ། དེ་ལ་ཅི་བྱ་གསང་སྔགས་བརྟེན་ཅི་དགོས། ། འབབ་སྟེགས་འགྲོ་དང་དཀའ་ཐུབ་ཅི་དགོས་ཏེ། ། ཆུ་ལ་ཞུགས་པས་ཐར་པ་ཐོབ་བམ་ཅི། ། ཞེས་དང་། དབུ་མ་ཤེས་རབ་ལ་འཇུག་པ་ཞེས་བྱ་བའི་བསྟན་བཅོས་ལས། ཀུན་རྫོབ་མེད་ཅིང་དོན་དམ་མེད། ། སངས་རྒྱས་མེད་ཅིང་སེམས་ཅན་མེད། ། ལྟ་བ་མེད་ཅིང་སྒོམ་པ་མེད། ། ཅེས་དང་།
ཀྱེ་རྡོ་རྗེ་ལས། སྒོམ་མེད་སྒོམ་པ་པོ་ཡང་མེད། ། ཅེས་པ་རྣམས་སྒོམ་པ་དང་སྤྱོད་པའི་སྐབས་ཀྱི་ལུང་དུ་མི་རུང་ཞིང་། འོན་ཀྱང་དེང་ནི་ལྟ་བའི་སྐབས་སུ་ཀུན་རྫོབ་བདེན་པ་གཞི་མ་གྲུབ་བྱས་པ་ལ། འོ་ན་ལས་འབྲས་ལ་སྐུར་པ་བཏབ་བོ་ཞེས་ཟེར་བ་དེ་དག་ནི་གཞུང་འདིའི་རྗེས་འཇུག་ཏུ་ཁས་ལེན་པ་ངོ་ཚའོ། ། ཡང་གསང་བ་སྤྱི་རྒྱུད་ལས། དབང་མེད་པ་ལ་དངོས་གྲུབ་མེད། ། ཅེས་སོགས་དང་། འདུལ་བ་ལུང་ལས། ཆོ་ག་འཁྲུགས་པ་སྟེ་ཆོ་ག་ལས་འདས་ན་ལས་མི་འཆགས་སོ། །
ཞེས་པ་དང་། བསླབ་བཏུས་ལས། འདི་དག་རྩ་བའི་ལྟུང་བ་སྟེ། ། སེམས་ཅན་དམྱལ་བ་ཆེན་པོའི་རྒྱུ། ། ཞེས་ལོག་པར་སྤྱད་ན་ལྟུང་བ་འབྱུང་བ་དང་། གསང་བ་སྤྱི་རྒྱུད་ལས། གཞན་དུ་ཆོ་ག་ཉམས་པའི་ཕྱིར། ། གྲུབ་པ་ནམ་ཡང་ཡོད་མ་ཡིན། ། ཞེས་ལྷ་བསྒོམ་པ་འཁྲུལ་ན་བྱིན་གྱིས་མི་རློབ་པ་དང་། ཡང་སྨན་བླའི་མདོ་ལས།
དེ་བཞིན་གཤེགས་པའི་མཚན་འདི་དྲན་པ་ཙམ་གྱིས་ཇི་ལྟར་ཤིན་ཏུ་ཡོན་ཏན་དང་ཕན་ཡོན་དུ་འགྱུར་སྙམ་ནས་དེ་དག་ལ་མི་དད་ཅིང་ཡིད་མི་ཆེས་ཏེ། སྤོང་བས་ཡུན་རིང་པོར་གནོད་པ་དང་། མི་སྨན་པ་དང་། མི་བདེ་བ་དང་། ལོག་པར་ལྟུང་བར་འགྱུར་རོ། ། ཞེས་སངས་རྒྱས་ཀྱི་མཐུ་བསམ་གྱིས་མི་ཁྱབ་པ་ལ། ཐེ་ཚོམ་ཟ་ན་ཉེས་པ་བསྐྱེད་པ་དང་། འདུལ་བ་ལས། ལེགས་པར་ཐོན་པས་གདོན་ཏེ་ཚིག་ཕྱེད་ཀྱང་མ་འཁྲུལ་བ་ཉིད་ནའོ། ། ཞེས་གསུངས་པ་དེས་ན་ཆོ་ག་ཅི་བྱེད་ཀྱང་ཤིན་ཏུ་དག་པར་བྱ་དགོས་སོ། །
ཞེས་པ་འདི་འདྲའི་ལུང་ཀུན་སྤྱོད་པ་དང་སྒོམ་པའི་ལུང་ཡིན་གྱི། ལྟ་བའི་ལུང་མ་ཡིན་ནོ། ། གཉིས་པ། འཇིག་རྟེན་དང་དེ་ལས་འདས་པའི་ལུང་སྦྱོར་མ་འདྲེས་པར་བསྟན་པ་ནི། གཞན་ཡང་ལུང་སྦྱོར་བྱེད་པ་ལ་འཇིག་རྟེན་པ་དང་། འཇིག་རྟེན་ལས་འདས་པའི་གནས་སྐབས་གཉིས་ཡོད་པ་ལས། དང་པོ་ནི། དབང་དང་། དམ་ཚིག་དང་། སྡོམ་པ་དང་།
ལྷ་བསྒོམ་པ་སོགས་འབད་ནས་སྒྲུབ་པར་གསུངས་པ་ནི། འཁོར་བའི་རྒྱ་མཚོ་ལས་མ་བརྒལ་བའི་འཇིག་རྟེན་པ་རྣམས་ལ་གསུངས་པ་ཡིན་ཏེ། ཇི་སྐད་དུ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་དང་། དམ་ཚིག་བསྲུངས་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་འགྲུབ། ། ཅེས་དང་། ཀྱེ་རྡོ་རྗེ་ལས།
དང་པོ་བྱམས་པ་བསྒོམ་པར་བྱ། ། ཞེས་གསུངས་པས་སོ། ། གཉིས་པ་ནི། དབང་དང་དམ་ཚིག་སོགས་མི་དགོས། ། ཕྱག་དང་མཆོད་པ་ཀུན་ལས་གྲོལ། ། བསམ་གཏན་སྒོམ་པ་ཀུན་སྤངས་ཏེ། ། ལམ་ཀུན་རྒྱ་མཚོ་བརྒལ་ཟིན་པའི། ། གཟིངས་བཞིན་དུ་ནི་དོར་བར་བྱའོ། ། ཞེས་གསུངས་པ་ནི། འཁོར་བའི་རྒྱ་མཚོ་ལས་བརྒལ་བའི་གང་ཟག་རྣམས་ལ་གསུངས་པ་ཡིན་ཏེ།
ཇི་སྐད་དུ། ། སློབ་དང་དབང་ལས་རྣམ་པར་གྲོལ། ། ཞེས་དང་། སྔགས་དང་བསམ་གཏན་རྣམ་པར་སྤངས། ། དམ་ཚིག་སྡོམ་ལས་རྣམ་པར་གྲོལ། ། ཞེས་དང་། རྡོ་ཤིང་འཇིམ་པའི་བདག་ཉིད་ཀྱིས། ། ལྷ་འདི་རྣམས་ལ་ཕྱག་མི་འཚལ། ། ཞེས་དང་། མདོ་ལས།
ཆོས་ཀྱི་རྣམ་གྲངས་གཟིངས་ལྟ་བུར་ཤེས་པ་དག་གིས་ཆོས་ཀྱང་སྤང་བར་བྱ་ན་ཆོས་མ་ཡིན་པ་ལྟ་ཅི་སྨོས། ཞེས་གསུངས་སོ། ། འདི་རྒྱུད་ཀྱི་ལུང་དང་སྦྱར་ན་ཕྱོགས་ལས་རྣམ་པར་རྒྱལ་བའི་སྤྱོད་པ་བྱེད་པའི་དབང་དུ་བྱས་ནས་གསུངས་ལ། དེ་ནི་དྲོད་ཆེན་པོ་ཐོབ་པ་ཡིན་པས་ལས་ཉོན་གྱི་དབང་གིས་མི་སྐྱེ་བ་ལ་དགོངས་ནས། འཁོར་བའི་རྒྱ་མཚོ་ལས་བརྒལ་བ་ཞེས་གསུངས་སོ། ། དེ་འདྲའི་གནས་སྐབས་ཤེས་ནས་ནི་དེ་དང་འཚམས་པའི་ལུང་སྦྱོར་བྱ་དགོས་སྟེ། དེ་འདྲའི་རྣམ་གཞག་མི་ཤེས་པའི་ལུང་སྦྱོར་མཁས་པའི་བཞད་གད་དུ་འགྱུར་བའི་ཕྱིར། གསུམ་པ། ལུང་ཚད་ལྡན་ལ་བརྟེན་ན་ནོར་བ་ཉུང་བར་བསྟན་པ་ནི། དཔེར་ན་མིག་དང་ལྡན་པའི་སྐྱེས་བུ་ཇི་ལྟར་ལམ་ནོར་ཡང་།
གཡང་སར་གོམ་པ་འཇོག་མི་སྲིད་པ་དེ་བཞིན་དུ་མཁས་པ་འཁྲུལ་ན་ཡང་སངས་རྒྱས་ཀྱི་བསྟན་པ་སྤྱི་ལས་འདའ་མི་ནུས་སོ། ། གལ་ཏེ་མིག་མེད་ལམ་ནོར་ན་གཡང་སར་སོང་ནས་ལྷུང་བར་འགྱུར་ལ། དེ་བཞིན་དུ་བླུན་པོ་འཁྲུལ་བར་གྱུར་ན་སངས་རྒྱས་ཀྱི་བསྟན་པ་སྤྱི་ལས་འདས་ཏེ་འཁོར་བ་དང་ངན་སོང་གི་གཡང་སར་ལྷུང་ངོ་། ། དཔེ་གཞན་ཡང་ཕྱག་ཚད་ཤེས་པའི་བཟོ་བ་ལ་རིང་ཐུང་བྱུང་ཡང་སོར་གང་ཙམ་ཡིན་པས་འཆོས་པ་བླ་ལ། ཕྱག་ཚད་མེད་པའི་བཟོ་བོ་འགའ་ཞིག་ཉེས་ན་བཞད་གད་ཀྱི་གནས་སུ་འགྱུར་བ་དེ་བཞིན་དུ། གཞུང་ལུགས་ཤེས་པའི་མི་དེ་འཁྲུལ་ཡང་ཚིག་དོན་ཅུང་ཟད་ཙམ་ལ་འཁྲུལ་བ་ཡིན་གྱི་ནོར་བ་རྔམ་པོ་ཆེ་མི་འབྱུང་ལ། གཞུང་ལུགས་གང་ཡང་མི་ཤེས་པའི་སྐྱེས་བུ་འཁྲུལ་ན་བསྟན་པ་འཇིག་པ་ལ་ཐུག་པར་འགྱུར་བའི་ནོར་བ་འབྱུང་བ་དེས་ན། སངས་རྒྱས་ཀྱི་བསྟན་པ་བཞིན་སྒྲུབ་པར་འདོད་ན་གཞུང་ལུགས་བཞིན་དུ་བྱའོ། ། གཞུང་ལུགས་མི་ཤེས་པའི་བླུན་པོ་འཁྲུལ་བས་བསྟན་པ་འཇིག་པ་ལ་ཐུག་པ་ཇི་ལྟར་ཞེ་ན། སྡེ་སྣོད་མི་ཤེས་པའི་བླུན་པོ་འཁོར་དང་ལོངས་སྤྱོད་ལྡན་པ་འཁྲུལ་བའི་ཚེ་དད་པའི་རྗེས་འབྲང་གི་སྐྱེ་བོ་མང་པོ་དང་འཁོར་གྱི་དཔུང་བསྡུས་ནས་ཆོས་ལུགས་མ་ནོར་བ་ཉམས་སུ་ལེན་པའི་ནུས་པ་མེད་པར་བྱེད་པས་སོ། །
དཔེ་གཞན་ཡང་མིག་མང་རྒྱ་དང་མ་འབྲེལ་ན་རྡེའུ་མང་ཡང་ཤི་རོ་ཡིན་པ་དེ་བཞིན་དུ་མདོ་རྒྱུད་ཀྱི་ཁུངས་དང་མ་འབྲེལ་བའི་ཉམས་སུ་བླང་བྱའི་ཆོས་ལུགས་མང་ཡང་རོ་དང་འདྲ་བས་སྙིང་པོ་མེད་དོ། ། གཉིས་པ། རྣམ་པར་མ་དག་པའི་ལུང་སྤྱིར་ཡང་ཁས་ལེན་དུ་མི་རུང་བར་བསྟན་པ་ལ། སྙན་རྒྱུད་སོགས་གཞུང་ཚད་ལྡན་དང་མཐུན་མི་མཐུན་བརྟག་དགོས་པར་བསྟན། མང་པོ་ལ་གྲགས་པའི་མདོ་རྒྱུད་འགའ་ཞིག་རྫུན་མར་བསྟན་པའོ། ། གདམས་ངག་ཟབ་མོ་འགའ་ཞིག་ཡི་གེར་འགོད་དུ་མི་རུང་བས་སྙན་རྒྱུད་ཡིན་ཞེས་ཟེར་བ་དང་། འགའ་ཞིག་སློབ་མ་མང་པོ་ལ་སྦྱིན་དུ་མི་རུང་བས་ཆིག་རྒྱུད་བཀའ་རྒྱ་མ་ཡིན་ཞེས་གྲགས་པའི་ཆོས་ལུགས་མང་པོ་ཞིག་སྣང་སྟེ། མདོ་རྒྱུད་དང་མཐུན་ན་བླང་དུ་རུང་ཞིང་མིན་ན་སྤང་བར་བྱ་དགོས་ཏེ་རྫུན་གྱི་སྡེབ་ཕྱོགས་ཡིན་པའི་ཕྱིར། གཞན་ཡང་རྨི་ལམ་གྱི་ཆོས་ལུགས་དང་། ཞལ་མཐོང་གི་ལྷ་དང་།
ལ་སོགས་པའི་རྣལ་འབྱོར་པའི་ཉམས་དབྱངས་སོགས་འདི་དག་མདོ་རྒྱུད་དང་མཐུན་ན་ཉམས་སུ་བླངས་ཀྱང་སྐྱོན་དུ་འགྱུར་བ་མེད་ལ། མདོ་རྒྱུད་ཀུན་དང་མི་མཐུན་ན་དེ་དག་བདུད་ཀྱི་བྱིན་རླབས་ཡིན་ནོ་ཞེས་ཤེས་པར་བྱའོ། ། དེ་བཞིན་དུ་བླ་མའང་མདོ་རྒྱུད་དང་མཐུན་པར་གསུང་ན་དེ་ནི་བླ་མ་ཡིན་པར་གཟུང་ཞིང་། སངས་རྒྱས་ཀྱི་བསྟན་པ་བཞིན་དུ་མི་གསུང་ན་བླ་མ་ཡིན་ཡང་བཏང་སྙོམས་སུ་བཞག་ནས་དེའི་གསུང་ལ་བདེན་པར་མི་གཟུང་ངོ་། ། དེས་ན་རྨི་ལམ་གྱི་ཆོས་ལུགས་དང་ཞལ་གཟིགས་པའི་ཡི་དམ་གྱི་ལྷ་དང་། ལུང་བསྟན་མཛད་པའི་སངས་རྒྱས་དང་། བླ་མའི་གསུང་སྒྲོས་དང་། ལ་སོགས་པས་གཏེར་ཆོས་ལ་སོགས་པ་རིགས་པས་མ་དཔྱད་པར་གཏམ་འཆོལ་དུ་ཚད་མ་ཡིན་ཞེས་གཟུང་བར་མི་བྱ་སྟེ། འདི་འདྲ་བདུད་ཀྱི་བྱིན་རླབས་ལས་འབྱུང་བར་སྲིད་པའང་རྒྱལ་བས་གསུངས་པའི་ཕྱིར་ཏེ། ཡུམ་བར་མ་ལས།
བདུད་སྡིག་ཏོ་ཅན་སངས་རྒྱས་ཀྱི་ཆ་བྱད་དུ་ལུས་གསེར་གྱི་ཁ་དོག་དང་འོད་འདོམ་གང་བར་བྱས་ཤིང་བྱང་ཆུབ་སེམས་དཔའ་ཆེན་པོའི་དྲུང་དུ་འོངས་ཏེ། དེ་མཐོང་སྟེ་དད་པ་བསྐྱེད་པས་རྣམ་པ་ཐམས་ཅད་མཁྱེན་པ་ཉིད་ལས་ཡོངས་སུ་ཉམས་པར་འགྱུར་རོ། ། ཞེས་གསུངས་སོ། ། དེས་ན་སངས་རྒྱས་ཀྱི་བསྟན་པ་གསུང་རབ་ཀྱི་ནང་ནས་ངེས་དོན་གྱི་ལུང་ཁོ་ན་ཚད་མ་ཡིན་པར་ཟུང་ཞིག ཡང་ན་ཅུང་ཟད་ལྐོག་གྱུར་གཏན་ལ་འབེབས་པའི་དངོས་པོའི་སྟོབས་ཀྱིས་ཞུགས་པའི་རིགས་པས་གྲུབ་པ་ཚད་མར་ཟུང་ཞིག གཉིས་པ། མང་པོ་ལ་གྲགས་པའི་མདོ་རྒྱུད་འགའ་ཞིག་རྫུན་མར་བསྟན་པ་ནི། སྐྱེས་བུ་རྫུན་མས་སྦྱར་བ་ཡི་མདོ་རྒྱུད་ཚད་མར་གཟུང་བར་མི་བྱ་སྟེ། ཀཽ་ཤི་ཀའི་མདོ་ཞེས་པ་མདོ་རྫུས་མ་ཞིག་སྟེ། འདི་སྲས་ཡུམ་བཅུ་བདུན་གྱི་ནང་ཚན་གྱི་མདོ་དེ་ལ་བྱ་བ་ནི་མ་ཡིན་ནོ། །
དཔེར་ན་གསང་འདུས་གཉིས་མེད་རྣམ་རྒྱལ་ཞེས་པའི་མིང་ཅན་ལ་དག་མ་དག་གཉིས་ཡོད་པ་བཞིན་ནོ། ། དེ་བཞིན་དུ་འཕགས་པ་ཤིག་ཅན་ཞེས་བྱ་བ་དང་། བློ་གྲོས་བཟང་མོ་ཆུང་ངུ་ཞེས་བྱ་བ་དང་། ལ་སོགས་པས་སྡོང་པོ་རྒྱན་ཞེས་བྱ་བ་དང་། མངའ་བདག་ཉང་རལ་པ་ཅན་གྱིས་གཏེར་ནས་བཏོན་པ་ཡིན་ཞེས་ཟེར་བའི་འཕགས་པ་སྣང་བརྒྱད་དུ་གྲགས་པ་དང་། མེ་འགལ་མའི་མདོ་ལ་སོགས་པ་བོད་ཀྱིས་སྦྱར་བའི་མདོ་སྡེ་ཡིན་ཞིང་། གཞན་ཡང་གསང་སྔགས་གསར་མ་ལ་དབང་བསྐུར་རྒྱལ་པོ་དང་། ལམ་ལྔ་ཀ་བཀོལ་མ་དང་། དུས་འབྱུང་དང་། ཕྱག་ན་རྡོ་རྗེ་མཁའ་འགྲོ་དང་།
ར་ལི་ཉི་ཤུ་རྩ་བཞི་དང་། རྒྱ་ཕོ་བ་ལུང་པས་བྱས་པར་གྲགས་པའི་གཉིས་མེད་རྣམ་རྒྱལ་སོགས་དང་། རྙིང་མ་བ་ལ་སེམས་སྡེ་མ་བུ་བཅོ་བརྒྱད་དུ་གྲགས་པ་དང་། མདོ་དགོངས་འདུས་དང་། ཞི་ཁྲོ་སྒྱུ་འཕྲུལ་དང་། ལྷ་མོ་སྐྱེ་རྒྱུད་དང་། བམ་རིལ་ཐོད་མཁར་དང་། རྐང་གཉིས་བྱ་འཕུར་ཞེས་བྱ་བའི་རྒྱུད་ཡོད་དེ། བོད་ཀྱིས་སྦྱར་བའི་རྒྱུད་སྡེ་མང་མོད་ཀྱི་དེ་འདྲའི་རང་བཟོའི་མདོ་རྒྱུད་ལ་མཁས་པས་སངས་རྒྱས་ཀྱི་གསུང་ཡིན་ནོ་ཞེས་ཡིད་བརྟན་མི་བྱའོ། ། དེ་དག་གི་ནང་ནས་འགའ་ཞིག་རྒྱུད་རྫུས་མ་ཡིན་དུ་ཟིན་ཀྱང་དོན་མ་འཁྲུལ་བར་ཡོད་པ་དེ་དག་ལ་ཆོས་ལོག་ཡིན་ཞེས་བྱར་ནི་མི་རུང་སྟེ།
རྒྱུད་བླ་མ་ལས། གང་ཞིག་རྒྱལ་བའི་བསྟན་པ་འབའ་ཞིག་གི ། དབང་བྱས་རྣམ་གཡེང་མེད་ཡིད་ཅན་གྱིས་བཤད། ། ཐར་པ་ཐོབ་པའི་ལམ་དང་རྗེས་མཐུན་པ། ། དེ་ཡང་དྲང་སྲོང་བཀའ་བཞིན་སྤྱི་བོས་བླང་། ། ཞེས་པའི་མཚན་ཉིད་ཚང་བས་སོ། ། དེས་ན་དེང་སང་འགའ་ཞིག་གསང་བ་སྙིང་པོ་རྒྱུད་མ་ཡིན་ནོ་ཞེས་སྨྲས་པ་ན། ཆོས་ལོག་ཡིན་ཞེས་པར་གོ་བ་ནི་ཤིན་ཏུ་བླུན་པའི་རྣམ་པར་ཐར་པ་ཡིན་ནོ། ། ཡང་གཙུག་ཏོར་ནག་མོ་དང་། བྱ་ཁྱུང་བསམ་ཡས་མ་ལ་སོགས་པ་བོད་ཀྱི་ལྷ་འདྲེས་སྦྱར་བའང་ཡོད་ལ།
དེ་དག་ལ་འཕྲལ་གྱི་ནད་གདོན་ཞི་བ་ལ་སོགས་པའི་བྱིན་རླབས་ཅུང་ཟད་འབྱུང་མོད། འོན་ཀྱང་ཚད་མར་གཟུང་བར་མི་བྱའོ། ། ཡང་ལྷ་མོ་གནས་མཁར་དང་། ནམ་མཁའ་ལྡིང་གི་རྟོག་པ་ལ་སོགས་པ་མུ་སྟེགས་བྱེད་ཀྱིས་བྱས་པའི་རྒྱུད་ཀྱང་ཡོད་དོ། ། འོ་ན་མུ་སྟེགས་ཀྱི་གཞུང་ཡིན་པས་ཚད་མར་མི་རུང་ན། དབྱངས་འཆར་གྱི་རྒྱུད་ཅེས་བྱ་བ་ལྷ་དབང་ཕྱུག་ཆེན་པོས་གསུངས་པ་དང་། གསོ་བ་རིག་པའི་བསྟན་བཅོས་ཡན་ལག་བརྒྱད་པ་ལྟ་བུ་ཚངས་པས་ཚེའི་རིག་བྱེད་དྲན་ནས་བཤད་པ་རྣམས་དང་། སྒྲའི་མདོ་ཀ་ལཱ་པ་ལྟ་བུ་གཞོན་ནུ་སྨིན་དྲུག་གིས། དབང་ཕྱུག་གོ་ཆ་ལ་བཤད་པ་དང་། ཚིག་གི་རྒྱན་གྱི་བསྟན་བཅོས་མེ་ལོང་ཞེས་བྱ་བ་མུ་སྟེགས་ཀྱི་པཎྜི་ཏ་དབྱུག་པ་ཅན་གྱིས་སྦྱར་བ་དང་།
མངོན་བརྗོད་ཀྱི་བསྟན་བཅོས་འཆི་མེད་མཛོད་ཅེས་བྱ་བ་རིག་བྱེད་ནས་འབྱུང་བའི་གཏམ་རྒྱུད་ཚད་མར་བྱས་པ་རྣམས་འདོར་དགོས་སམ་ཞེ་ན། དེའི་ཉེས་པ་མེད་དེ། འདིར་མུ་སྟེགས་ཀྱི་གཞུང་ཚད་མར་མི་རུང་ཞེས་གསུངས་པ་ནི་ཐར་ལམ་མི་སྟོན་པའི་དབང་དུ་བྱས་ནས་དེ་ལྟར་བཤད་པ་ཡིན་ཏེ། གཞུང་འདི་ཉིད་ལས། དེས་ན་སངས་རྒྱས་བསྟན་པ་མཆོག ། ངེས་དོན་ཚད་མ་ཡིན་པར་གཟུང་། ། ཞེས་བཤད་པས་སོ། ། དེས་ན་མུ་སྟེགས་ཀྱི་གཞུང་དེ་དག་ལ་གནས་སྐབས་སུ་ཅུང་ཟད་བདེན་པ་ཡོད་ཀྱི། མཐར་ཐུག་གི་འབྲས་བུ་དོན་དུ་གཉེར་བའི་ཚེ་དེ་ལ་ཡིད་ཆེས་པའི་ལུང་དུ་བྱར་མི་རུང་སྟེ། དེའི་འཐད་པ་མགོན་པོ་བྱམས་པས།
རྒྱུད་བླ་མར་འདི་སྐད་ཅེས་གསུངས་ཏེ། མ་རིག་པའི་རབ་རིབ་ཀྱིས་ཤེས་རབ་ཀྱི་མིག་ལྡོངས་པའི་ཕྱི་རོལ་མུ་སྟེགས་བྱེད་ལ་སྲིན་བུས་ཟོས་པའི་རྗེས་ལ་ཡི་གེའི་འབྲུ་དང་འདྲ་བའི་རི་མོ་བྱུང་ནས་དོན་ཅུང་ཟད་སྟོན་པ་དང་འདྲ་བར་ཅུང་ཟད་བདེན་པ་ཡོད་མོད་ཀྱི་འོན་ཀྱང་ཡིད་བརྟན་མི་བྱའོ། ། ཞེས་གསུངས་སོ། ། འདིར་ལྷ་བཙུན་བསམ་ཡས་པའི་ཊཱི་ཀར། ཚིགས་བཅད་འདི་དེང་སང་གི་རྒྱུད་བླ་རྩ་འགྲེལ་གང་ནའང་འདུག་པ་མ་མཐོང་ཞིང་། རྗེ་བཙུན་གྱི་གསུང་མིན་པར་འཆད་དོ། ། ཞེས་གསུངས། རྣམ་བཤད་མཛད་པ་སྤོས་ཁང་པ་ནི། ཚིགས་བཅད་འདི་ད་ལྟའི་རྒྱུད་བླ་མ་ཕལ་ཆེ་བ་ན་མི་འདུག་གོ ། ཞེས་གསུངས།
ཀུ་མཱ་ར་ནི། རྒྱུད་བླའི་གཞུང་འགའ་ཞིག་ན་མི་འདུག་ནའང་ལ་ལ་ན་འདུག་པས་རྗེ་བཙུན་གྱི་རང་གཞུང་ཡིན་ནོ་ཞེས་འཆད། སྒ་གདོང་པ་ནི། ཚིགས་བཅད་འདི་རྒྱུད་བླ་རྩ་འགྲེལ་གང་ནའང་མི་སྣང་བས། འདིར་མགོན་པོ་བྱམས་པ་ནི་སྟོན་པ་སངས་རྒྱས་ཉིད་ལ་འཆད་དགོས་ཤིང་། རྒྱུད་བླ་མ་ནི། བཀའ་ཐ་མའི་མདོ་ལ་བྱ་དགོས་སོ། ། སྟོན་པ་སངས་རྒྱས་ལ་མགོན་པོ་བྱམས་པ་ཞེས་པའི་ཐ་སྙད་མི་འཇུག་ཞེ་ན། དེ་ནི་སྡེ་སྣོད་ལ་འདྲིས་ཆུང་བར་ཟད་དེ། འདུལ་བ་ལུང་ལས།
མགོན་པོ་བྱམས་པ་ཁྱོད་ཀྱིས་ནི། ། བདག་ནི་ཚོང་པ་རྙེད་ལྡན་ལྟར། ། མཐོ་རིས་རྙེད་པས་སྲིད་པ་ཡི། ། ལོངས་སྤྱོད་དག་ནི་རྙེད་པར་མཛད། ། ཞེས་གསུངས་པས་སོ། ། ཞེས་གསུང་། ཡང་གོ་བོའི་ཊཱིཀ་ལས། ལུང་འདི་ད་ལྟའི་རྒྱུད་བླ་རྩ་འགྲེལ་ན་མེད་ཀྱང་། ཕྱཱ་པའི་ཊཱི་ཀར་འདིའི་འབྲུ་མནན་བྱུང་བས་རྔོག་འགྱུར་ན་ཡོད་པར་གསལ་ཞིང་། མར་པ་སྨོན་གྲོ་བའི་འགྱུར་དུ།
དེ་ཡང་དྲང་སྲོང་བཀའ་བཞིན་སྤྱི་བོས་བླང་། ། ཞེས་པའི་མཇུག་ན། མ་རིག་ལྡོངས་རྣམས་ཀྱིས་ཀྱང་སྲིན་བུའི་ཡིག་འདྲ་མུ་སྟེགས་བསྟན་བཅོས་སུའང་། ། དོན་ལྡན་ཆོས་ལྡན་ས་གསུམ་ཉོན་མོངས་ཟད་བྱེད་བརྗོད་གྱུར་གང་ཡིན་དང་། ། འཇིག་རྟེན་སོ་སོའི་ལེགས་བཤད་གང་དེའང་བློ་ལྡན་དྲང་སྲོང་བཞིན་འཛིན་ན། ། གསུང་གང་ཟག་མེད་བློ་མངའ་རྣམས་ཀྱི་ཞལ་ནས་བྱུང་བ་སྨོས་ཅི་དགོས། ། ཞེས་འབྱུང་ལ། རྐང་པ་དང་པོས་མུ་སྟེགས་ཀྱི་བསྟན་བཅོས་དང་། གཉིས་པས་སངས་རྒྱས་ཀྱི་བཀའ་དང་། གསུམ་པ་སོ་སོ་སྐྱེ་བོས་བྱས་པའི་བསྟན་བཅོས་རྣམས་གུས་པས་འཛིན་ན།
ཞེས་བསྟན་ཞིང་། བཞི་པས་འཕགས་པ་རྣམས་ཀྱི་བསྟན་བཅོས་ལྟ་ཅི་སྨོས་ཞེས་པ་བསྟན་ནོ་ཞེས་ཟེར། ཕྱི་མ་འདི་ནི་ཤིན་ཏུ་མི་འཐད་དེ། རྗེ་བཙུན་གྱི་གཞུང་ཉིད་དང་དངོས་སུ་འགལ་བའི་ཕྱིར། ཇི་ལྟར་འགལ་ཞེ་ན། ཇི་སྐད་དུ། གང་ལས་རྒྱུ་མཚན་གང་ཕྱིར་ནི། ། ཇི་ལྟ་བུར་ནི་གང་བཤད་དང་། ། རྒྱུ་མཐུན་པ་ནི་གང་ཡིན་ཏེ། ། ཚིགས་སུ་བཅད་པ་བཞིས་བསྟན་ནོ། །
གཉིས་ཀྱི་བདག་ཉིད་དག་པ་ཡི། ། ཐབས་དང་གཅིག་གིས་ཉམས་པའི་རྒྱུ། ། དེ་ནས་ཚིགས་སུ་བཅད་པ་ནི། ། གཉིས་ཀྱིས་འབྲས་བུ་བསྟན་པ་ཡིན། ། འཁོར་གྱི་དཀྱིལ་འཁོར་བཟོད་པ་དང་། ། བྱང་ཆུབ་ཐོབ་པའི་ཆོས་བརྗོད་པའི། ། མདོར་ན་འབྲས་བུ་རྣམ་གཉིས་ནི། ། ཐ་མ་ཡི་ནི་བསྟན་པ་ཡིན། ། ཞེས་པ་འདིས། དེ་ལྟར་ཡིད་ཆེས་ལུང་དང་རིགས་པ་ལས། །
ཞེས་པ་ནས། མཐོང་ནས་ཀྱང་ནི་ཆོས་མིག་དྲི་མེད་སྐྱེས་ཏེ་བྱང་ཆུབ་མཆོག་ཐོབ་ཤོག ། ཅེས་པའི་བར་བཤད་པ་མཐར་ཕྱིན་པའི་གཞུང་ཡིན་པའི་ཕྱིར། ཚིགས་སུ་བཅད་པ་བཅུའི་གྲངས་ངེས་མཛད་པ་དེ་མ་མཐོང་བར་སྨྲས་པའི་ཕྱིར། གཞན་ཡང་རྔོག་འགྱུར་དང་། སྨོན་གྲོ་བའི་འགྱུར་ད་ལྟ་ཡོད་དམ་མེད། ཡོད་ན་དེ་ཆོས་ཅན། ཁྱོད་ལ་མ་རིག་ལྡོངས་རྣམས་ཀྱིས་ཀྱང་ཞེས་པའི་ཤླཽ་ཀ་དེ་མེད་པར་ཐལ། ད་ལྟའི་རྒྱུད་བླའི་གཞུང་ཡིན་པའི་ཕྱིར། གསུམ་ཆར་ཁས་བླངས།
མེད་ན་ཁྱེད་ཀྱིས་ཀྱང་ག་ནས་གཟིགས་པ་ཡིན། དེས་ན་ད་ལྟ་མེད་པའི་གཞུང་གཟིགས་པ་བས་ད་ལྟ་ཡོད་པ་ཚང་བར་གཟིགས་ན་ལེགས་སོ། ། དེས་ན་རང་གི་ལུགས་ནི་མགོན་པོ་བྱམས་པས་འདི་སྐད་གསུངས། ཤེས་པ་སྒྲ་ཇི་བཞིན་པའི་དབང་དུ་བྱས་ན། ལྡོག་པ་གཞན་ཞེས་པ་ལ་བསྙེག་དགོས་ཤིང་། མ་རིག་ལྡོངས་པའི་མུ་སྟེགས་ལའང་། ། ཞེས་སོགས་ནི་གཞུང་དེའི་བཤད་བྱའི་མདོ་ཉིད་ལ་འཆད་པ་ཡིན་ཏེ། གང་ཟག་གི་དོན་ལྡན། ཞེས་སོགས་ཀྱི་ཤླཽ་ཀ་འདི་ནི་ལྷག་པའི་བསམ་པ་བསྐུལ་བའི་མདོ་ན་ལྷུག་པར་ཡོད་པ་དེ་ཚིགས་བཅད་དུ་བསྡེབས་པ་ཙམ་ཡིན་པའི་ཕྱིར། དེ་སྐད་དུ་ཡང་།
བྱམས་པ་གཞན་ཡང་རྒྱུ་བཞིས་ན་སྤོབས་པ་ཐམས་ཅད་ནི་སངས་རྒྱས་ཀྱིས་གསུངས་པར་རིག་པར་བྱའོ། ། བཞི་གང་ཞེ་ན། སྤོབས་པ་དོན་དང་ལྡན་པ། ཆོས་དང་ལྡན་པ། ཉོན་མོངས་པ་ཟད་པར་བྱེད་པ། མྱ་ངན་ལས་འདས་པའི་ཡོན་ཏན་སྟོན་པ་ཡིན་གྱི་དོན་དང་མི་ལྡན་པ་ལ་སོགས་པ་ནི་མ་ཡིན་ནོ། ། བྱམས་པ་བཞི་པོ་འདི་དག་ནི་སངས་རྒྱས་རྣམས་ཀྱིས་སྤངས་པ་ཡིན་ཏེ། བཞི་གང་ཞེ་ན། སྤོབས་པ་དོན་མེད་པ་དང་། ཆོས་དང་མི་ལྡན་པ་དང་།
ཉོན་མོངས་པ་འཕེལ་བར་བྱེད་པ་དང་། མྱ་ངན་ལས་འདས་པའི་ཕན་ཡོན་མི་སྟོན་པ་སྟེ་བཞི་པོ་དེ་དག་ནི་སངས་རྒྱས་རྣམས་ཀྱིས་སྤངས་ཤིང་མ་སྣང་བ་ཡིན་ནོ། ། ཞེས་གསུངས་པ་དང་། མདོ་སྡེ་མྱང་འདས་ཆེན་མོ་ལས། མུ་སྟེགས་རྣམས་ཀྱིས་བདག་བསྟན་པ་ནི་སྲིན་བུས་བརྐོས་པའི་ཡི་གེ་དང་འདྲ་སྟེ། དེའི་ཕྱིར་ང་སེམས་ཅན་ཐམས་ཅད་ལ་བདག་མེད་དོ་ཞེས་བསྟན་པ་སྟོན་པར་མཛད་དེ། བདག་མེད་པ་ནི་སངས་རྒྱས་ཀྱི་ཚིག་ཡིན་ནོ། ། ཞེས་གསུངས་པ་དེ་ཤེས་བྱེད་དུ་འདྲེན་པར་བཞེད་ནས། མ་རིག་ལྡོངས་པའི་མུ་སྟེགས་ལའང་། ཞེས་སོགས་ཀྱི་གཞུང་འདི་མཛད་པ་ཡིན་ནོ། །
གསུམ་པ། ལུང་རྟོགས་ལྟར་སྣང་ལ་ཡང་དག་ཏུ་འཁྲུལ་བའི་འཁྲུལ་གཞི་དཔྱད་པ་ནི། གོང་དུ་བཤད་པའི་ལུང་རྣམ་དག་མ་ཡིན་པར་ངོས་བཟུང་བ་དེ་དག་རྣམ་པར་མ་དག་པའི་ངེས་པ་མེད་དེ། དེ་དག་གི་བྱེད་པ་པོ་རྣམས་ལ་ཕྱིས་མྱ་ངན་ལས་འདས་པ་ན་སྐུ་གཟུགས་དང་རིང་སྲེལ་མང་དུ་བྱུང་བའི་ཕྱིར་སྙམ་ན། དེ་དགག་པ་ལ། ཤི་བའི་ལུས་ལ་རིང་སྲེལ་དཔྱད་དགོས་པར་བསྟན། ཐུགས་ལྗགས་སོགས་འབྱུང་བ་ལ་ཁུངས་མེད་པར་བསྟན། གསོན་པོའི་ལུས་ལ་རིང་སྲེལ་དང་དེས་མཚོན་ནས་བར་ཆད་ཀྱི་རྟགས་གཞན་བསྟན་པའོ། ། དང་པོ་ནི། རིང་སྲེལ་དང་ལྗགས་དང་སྐུ་གཟུགས་དང་།
སྤྱན་ལ་སོགས་པ་རུས་པ་དང་ཤ་ལས་འབྱུང་བའི་རྒྱུ་མཚན་ཅུང་ཟད་དཔྱད་པར་བྱའོ། ། དེ་ལ་ཉན་ཐོས་དང་རང་སངས་རྒྱས་དང་ཐེག་ཆེན་འཕགས་པ་གསུམ་གྱི་རིང་སྲེལ་ནི་ནང་གི་ཡོན་ཏན་གྱི་སྟོབས་ཀྱིས་འབྱུང་སྟེ། ལུས་ཅན་རྣམས་ཀྱི་བསོད་ནམས་གསོག་པའི་རྟེན་དུ་གྱུར་པས་རིན་པོ་ཆེའི་འབྱུང་ཁུངས་ལས་བྱུང་བའི་རིན་ཆེན་དང་འདྲ་བར་ཡིད་ཆེས་པའི་གནས་ཡིན་ནོ། ། རིང་སྲེལ་ལ་ལ་གདོན་གྱིས་གཞན་བསླུ་བའི་ཕྱིར་བྱེད་པའང་ཡོད་ལ། ལ་ལ་ས་ཆུ་མེ་རླུང་གི་འབྱུང་བ་བཞི་པོ་རུས་པའི་ནང་དུ་འཁྱིམས་པའི་སྟོབས་ལས་འབྱུང་ཞིང་། རིང་སྲེལ་ཁ་ཅིག་བསྟན་པ་ལ་དགའ་བའི་ལྷས་ཤི་བ་དེ་ལ་གཞན་དད་པར་བྱ་བའི་ཕྱིར་སྤྲུལ་བའང་སྲིད་དོ། ། དེང་སང་གི་རིང་སྲེལ་ཕལ་ཆེ་བ་རྡོ་ལུ་སྐྱེས་དང་། རམ་སྙི་བའི་འབྲུ་དང་། ཉའི་མིག་དང་། བལ་པོས་རུས་པ་ལ་བཟོས་པ་ལ་སོགས་པ་བརྫུན་མས་བྱས་པའི་རིང་སྲེལ་ཡིན་པ་དེས་ན།
རིང་སྲེལ་བརྟག་པའི་རྣམ་དབྱེ་ལ་མཁས་པས་དཔྱད་པར་བྱའོ། ། གཉིས་པ། ཐུགས་ལྗགས་སོགས་འབྱུང་བ་ལ་ཁུངས་མེད་པར་བསྟན་པ་ནི། ཐུགས་ལྗགས་སྐུ་གཟུགས་སྤྱན་ལ་སོགས་པ་རོ་བསྲེགས་པའི་ཤུལ་ནས་འབྱུང་བ་མདོ་རྒྱུད་ཀྱི་ཆོས་ནས་གསུངས་པ་མེད་ལ། འོན་ཀྱང་དེ་འདྲ་འབྱུང་བ་ཀུན་ཕལ་ཆེར་ཐུགས་ལྗགས་ལ་སོགས་པ་མི་ཚིག་པའི་ཐབས་བྱས། ལྷ་སྐུ་རུས་པ་ལ་བཟོ་བོས་བརྐོས་པ་སོགས་བརྫུན་མས་བྱས་པ་ཡིན་ནོ། ། གལ་ཏེ་དེ་དག་བདེན་པ་ཡིན་ནའང་འདི་ལྟ་བུ་བྱུང་ནའང་བཟང་ངན་འདི་ལྟ་བུ་ཡིན་ཞེས་སྟོན་པའི་ལུང་རྣམ་དག་དང་། དེ་འཇལ་བའི་མངོན་སུམ་དང་། རྗེས་དཔག་གི་རིགས་པ་གཉིས་ཀ་མེད་པའི་ཕྱིར། འོ་ན་དཀོན་བརྩེགས་ཀྱི་ཡབ་སྲས་མཇལ་བའི་ཕྲེང་ལྡན་གླང་པོ་ཆེ་ལུང་བསྟན་པ་ལས།
གྲགས་པ་མ་སྨད་དེ་དག་གི ། རིང་སྲེལ་དག་ཀྱང་རྒྱས་པར་འགྱུར། ། དེ་དག་རྣམས་ཀྱི་རིང་སྲེལ་ལའང་། ། རྒྱལ་བའི་སྐུ་ལྔ་འབྱུང་བར་འགྱུར། ། ཞེས་པ་དང་འགལ་ལོ་ཞེ་ན། འདི་ལ་སྒ་གདོང་པའི་རྣམ་བཤད་དུ། དེ་ནི་མ་འོངས་པ་ན་རིང་སྲེལ་བརྟེན་པའི་སྐུ་གཟུགས་བཞེངས་བ་ལ་དགོངས་པ་ཡིན་པས་སྐྱོན་མེད་དོ། ། ཞེས་གསུངས་མོད། འོན་ཀྱང་དེ་ནི་ད་དུང་བརྟག་པར་བྱ་དགོས་སོ། ། གསུམ་པ།
གསོན་པོའི་རིང་སྲེལ་དང་དེས་མཚོན་པའི་བར་ཆད་ཀྱི་རྟགས་གཞན་བསྟན་པ་ནི། གཞན་ཡང་དུས་གཅིག་ཏུ་ཉི་མ་དུ་མ་འཆར་བ་དང་། ནམ་མཁའ་ལ་མཐོངས་ལྟ་བུའི་བུ་ག་དོད་པ་དང་། མཚན་མོ་འཇའ་ཚོན་དཀར་པོ་བྱུང་བ་དང་། ལུས་ལ་འོད་ཟེར་འཕྲོ་བ་དང་། མ་བསྒྲུབས་ཀྱང་གློ་བུར་དུ་ལྷ་འདྲེ་མཐོང་བ་དང་། གསོན་པོའི་ལུས་ལ་བརྫུན་མེད་པར་རིང་སྲེལ་འཛག་པ་དང་། ལ་སོགས་པས་རྒྱུ་མཚན་མེད་པར་མངོན་ཤེས་ཕྲ་མོ་འབྱུང་བ་ལ་སོགས་པ་བླུན་པོས་གྲུབ་པའི་རྟགས་སུ་བྱེད་མོད་ཀྱི། མཁས་པས་འདི་འདྲ་མཐོང་བར་གྱུར་ན་བདུད་ཀྱི་བར་ཆད་ཀྱི་རྟགས་སུ་ཤེས་པར་གྱིས་ཤིག གཞན་ཡང་སྐུ་གཟུགས་མཆི་མ་འཛག་པ་དང་།
དེ་བཞིན་དུ་གོམ་པས་འགྲོ་བ་དང་། གར་བྱེད་པ་དང་། སྐད་འབྱིན་པ་དང་། ཁྲག་གི་ཆར་པ་འབབ་པ་དང་། ས་འོག་ནས་བོང་བུའི་སྒྲ་སྒྲོགས་པ་དང་། ལ་སོགས་པས་ས་འོག་ཏུ་རོལ་མོའི་སྒྲ་སྒྲོགས་པ་སོགས་བླུན་པོ་ངོ་མཚར་བསྐྱེད་མོད་ཀྱི། མཁས་པས་འདི་འདྲ་མཐོང་བར་གྱུར་ན་ཡུལ་དེར་མཐའ་དམག་ལ་སོགས་པའི་དགྲ་བོ་གཞན་འཇུག་པའམ། ཡང་ན་ནད་དང་ནང་འཁྲུག་པ་དང་། མུ་གེ་ལ་སོགས་པའི་ལྟས་ངན་གཞན་དག་འབྱུང་བར་ཤེས་པར་བྱའོ། ། འདི་འདྲའི་རིགས་ཅན་ས་གཡོ་བ་དང་།
སྒྲ་གྲག་པ་ལ་སོགས་པ་མཐོང་ན་ཡང་ལྟས་ཤེས་པའི་མཁས་པ་རྣམས་ལ་ལེགས་པར་དྲིས་ཤིག འདི་དག་གི་ཁུངས་ནི་མདོ་སྡེ་མིག་བཅུ་གཉིས་པ་ལས། གཙུག་ལག་ཁང་གི་སྐུ་གཟུགས་འཕོས་སམ། སྤྱན་ནས་མཆི་མ་བྱུང་ན་ཡུལ་ཁམས་དེའི་མི་དཔའ་བོ་གཅེས་པ་བུ་སྨད་དང་བཅས་པ་ཡུལ་ཕྱུང་བར་འགྱུར། ཞེས་དང་། འཇིག་རྟེན་པའི་ལྷ་མཆོད་པའི་ཚེ་ལྷ་སྨྲ་བའམ་འཛུམ་ན་རྒྱལ་པོ་ལ་བགེགས་དང་གནོད་པ་འབྱུང་ཞེས་དང་། ཐུབ་པ་དྲང་སྲོང་དགར་ཀས་ལྟས་ཀྱི་རྣམ་པ་བསྟན་པ་ཞེས་བྱ་བའི་གཙུག་ལག་ལས། གང་དག་མཚན་མོ་འཇའ་ནམ་མཁའ་ལ་མངོན་པ་བྱུང་ན་དེ་ནི་དགེ་བ་མ་ཡིན་ཏེ། ཕ་རོལ་གྱི་དམག་ཚོགས་འོང་བ་དང་། ཡུལ་འཁྲུག་ཅིང་རྒྱལ་པོ་འཆི་བ་དང་།
ཡང་ན་རྒྱལ་པོ་དམའ་དབབ་པ་ལ་སོགས་པ་སྟོན་པས་ན། དབང་པོ་མཆོད། བདེ་ལེགས་སུ་གྱུར་པའི་ཆོ་ག་བྱས་ནས་ཡུལ་དེ་ནས་གཞན་དུ་འགྲོ་བར་བྱའོ། ། ཞེས་སོགས་རྒྱས་པར་དེ་ཉིད་ལས་བལྟ་བར་བྱའོ། ། གཉིས་པ། རྗོད་བྱེད་ཀྱི་ཚིག་ལ་འཁྲུལ་པ་དགག་པ་ལ། དེང་སང་བོད་ལ་གྲགས་པའི་སྒྲ་བཤད་འགའ་ཞིག་འཁྲུལ་བར་བསྟན། སྒྲ་བཤད་འགའ་ཞིག་གོ་དཀའ་ཡང་ལེགས་སྦྱར་དང་མཐུན་པར་བསྟན་པའོ། ། དང་པོ་ནི། སྔར་བཤད་པ་དེ་དག་ནི་དོན་ལ་འཁྲུལ་བའི་རྣམ་པར་དབྱེ་བ་མདོ་ཙམ་ཡིན་ལ།
དེ་ནས་ཚིག་ལ་འཁྲུལ་པའི་རྣམ་པར་དབྱེ་བ་ཅུང་ཟད་བཤད་ཀྱིས་ཉོན་ཞིག རྒྱུད་དུ་མིང་བཏགས་པ་འགའ་ཞིག་ལས། བཅོམ་ལྡན་འདས་ཀྱི་སྒྲ་བཤད་པ་ལ། བདུད་བཞི་བཅོམ་ཞིང་སྐལ་བ་དྲུག་དང་ལྡན་པས་བཅོམ་ལྡན་འདས་ཞེས་འཆད་པ་ནི། བོད་ཀྱི་བླུན་པོས་སྦྱར་བས་ན་མཁས་པ་རྣམས་ཀྱིས་དོར་བར་བྱ་ཞེས་འོག་མ་རྣམས་ལ་ཡང་སྦྱོར། འོ་ན་དེ་ཇི་ལྟར་ཡིན་སྙམ་ན། བཅོམ་པ་དང་ལྡན་པ་གཉིས་ལ་བདུད་བཞི་བཅོམ་པ་དང་སྐལ་བ་དྲུག་དང་ལྡན་པ་ཞེས་སྦྱར་ན་སྒྲ་བཤད་འཁྲུལ་བ་ཡིན་ཏེ། བྷ་ག་ཞེས་པའི་སྐད་དོད་གཅིག་པུ་དེ་ཉིད། བཅོམ་པ་དང་སྐལ་བ་གཉིས་ཀ་ལ་འཇུག་པ་ཡིན་ལ། ཝཱན་ཞེས་པ་ནི་ལྡན་པ་ལ་འཇུག་པས།
བཅོམ་པ་དང་སྐལ་བ་གཉིས་ཀ་དང་ལྡན་པས་ན་བཅོམ་ལྡན་ནོ། ། དེ་ལྟ་ན་ཡང་དབང་ཕྱུག་ཆེན་པོ་ལ་སོགས་ལ་ཡང་བཅོམ་ལྡན་ཞེས་པའི་སྒྲ་བཤད་པ་ཡོད་པས། འདས་ཞེས་པ་ནི་སྐད་དོད་མེད་ཀྱང་ལོ་ཙ་བས་བསྣན་པ་ཡིན་ནོ། ། དེ་ཡང་རྡོ་རྗེ་རྩེ་མོ་ལས། ཉོན་མོངས་ལས་དང་དེ་བཞིན་གྱི། ། ཉོན་མོངས་ཤེས་བྱའི་སྒྲིབ་དེ་རྣམས། ། གང་ཡང་མི་མཐུན་ཕྱོགས་ཆོས་བཅོམ། ། དེ་འདིར་བཅོམ་ལྡན་འདས་སུ་བཤད། ། ཅེས་པས་བཅོམ་ལྡན་དང་། སམྦུ་ཊི་ལས།
དབང་ཕྱུག་དང་ནི་གཟུགས་བཟང་དང་། ། དཔལ་དང་གྲགས་དང་ཡེ་ཤེས་དང་། ། བརྩོན་འགྲུས་ཕུན་སུམ་ཚོགས་པ་སྟེ། ། དྲུག་པ་རྣམས་ལ་སྐལ་ཞེས་བྱ། ། ཞེས་པས་སྐལ་ལྡན་དུ་བཤད་དོ། ། ཡང་གླེགས་བམ་གྱི་བཤད་པ། པོསྟ་ཀཾ་ཞེས་པའི་སྒྲ་ལས་དྲངས་ན། གླེགས་བུར་དྲས་ཤིང་བམ་པོར་བྱས་པས་གླེགས་བམ་ཞེས་པ་ཡིན་པ་ལ། གླེགས་ཤིང་གི་བར་དུ་གླེགས་ཐག་གིས་བམ་པོར་བྱས་པ་ཞེས་འཆད་པ་ནི་འཁྲུལ་བས་སོ། ། འདིར་པོ་ཏི་ཞེས་པ་ནི་སྐད་ཟུར་ཆག་པའོ། །
ཕྱག་རྒྱ་ཆེན་པོའི་སྒྲ་བཤད་པ་ནི། མ་ཧཱ་མུ་དྲ་ཞེས་པ། མ་ཧཱ་ནི་ཆེན་པོ་དང་། མུ་དྲ་ཞེས་པ་རྒྱ་ཡིན་གྱི་ཕྱག་གི་སྐད་དོད་མེད་ཀྱང་གཞན་དང་འཁྲུལ་གྱི་དོགས་ནས་ཕྱག་ཅེས་ལོ་ཙཱ་བས་བསྣན་པ་ཡིན་ལ། དེས་ཐམས་ཅད་ལ་འདེབས་པས་ན་ཕྱག་རྒྱ་དང་གོང་དུ་གཞན་མེད་པས་ཆེན་པོ་ཡིན་པ་ལ། འགའ་ཞིག་གིས་ཕྱག་ནི་ལག་པ་དེ་བསྣོལ་བ་ནི་རྒྱ་ཞེས་པའི་སྒྲ་དོན་འཆད་པ་ཡང་འཁྲུལ་བ་དང་། ཡང་ཕྱག་རྒྱ་བ་དག ཕྱག་ནི་སྟོང་པ་ཡེ་ཤེས་ཏེ། ། རྒྱ་ནི་འཁོར་བའི་མདུད་པ་གྲོལ། ། ཞེས་པའི་སྒྲ་བཤད་བྱེད་པ་ཡང་སྒྲ་བཤད་འཁྲུལ་པ་ཡིན་ཏེ།
ཕྱག་གི་སྐད་དོད་མེད་བཞིན་དུ་དེའི་སྒྲ་བཤད་བྱས་པས་སོ། ། འོན་ཀྱང་ལོ་ཙཱ་བས་བསྣན་པའི་ཕྱག་ཅེས་པ་དེ་ལག་པ་ལ་འཇུག་པ་ཡིན་ན་ལག་པའི་སྒྲ་དོན་བཤད་ཀྱང་འགལ་བ་མེད་དེ། སྐད་དོད་མེད་ཀྱང་བོད་ཀྱི་སྐད་ལ་ཡང་སྒྲ་བཤད་དུ་རུང་བའི་ཕྱིར་ཞེས་ཀྱང་བརྟག་པར་བྱའོ། ། ཡང་ཡེ་ཤེས་ཀྱི་བཤད་པ་ནི། ཛྙཱ་ཁོང་དུ་ཆུད་པ་ལའོ། ། ཞེས་པའི་བྱིངས་ལས་བསྒྲུབས་པས་ན་ཛྙཱ་ན་ཞེས་པ་ཤེས་པ་ཡིན་གྱི་ཡེ་ཞེས་པའི་སྐད་དོད་མེད་ཀྱང་རྣམ་ཤེས་ལས་ཁྱད་པར་དུ་ཕྱེ་བའི་ཕྱིར་ཡེ་ཞེས་བསྣན་པ་ཡིན་པ་ལ་ཡེ་གདོད་མ་ནས་གྲུབ་པའི་ཤེས་པ་ཞེས་འཆད་པ་ཡང་འཁྲུལ་ལོ། ། རྣལ་འབྱོར་ནི་ཡོ་གི་ཞེས་པའི་སྒྲ་ལས་དྲངས་ན། རྣམ་གཡེང་ཞི་བ་ཉིད་སེམས་རྣལ་དུ་འབྱོར་པས་རྣལ་འབྱོར་ཞེས་འཆད་དགོས་པ་ལ། སེམས་ཉིད་དོན་གྱི་རྣལ་མ་ལ། ། རིག་པ་ཡེ་ཤེས་རང་དུ་འབྱོར། །
ཞེས་འཆད་པ་འཁྲུལ་ལོ། ། རྒྱལ་མཚན་རྩེ་མོའི་དཔུང་རྒྱན་ཞེས་པ་ཡིན་པ་ལ། དམག་གི་དཔུང་གི་རྒྱན་དུ་འཆད་པ་དང་། ཙཎྜ་ལི་ཞེས་པའི་སྒྲ་ལས་དྲངས་ན། ཙཎྜ་ནི་རྣམ་རྟོག་གསོད་པས་ན་གཏུམ་པ་ཞེས་བྱ། ལི་ཞེས་པ་ཤེས་རབ་ཀྱི་ཁྱད་པར་ཡིན་པས་མོ་རྟགས་སུ་བྱས་པའོ། ། དེས་ན་དེའི་སྒྲ་བཤད་ལ་རྣམ་རྟོག་ནི་ཆོས་ཉིད་ཀྱིས་བཏུམས་པར་འཆད་པ་དང་། གི་ཏི་ཞེས་པ་རོལ་མོའམ་གླུའི་སྒྲ་བཤད་བྱེད་པ་ལ། སེམས་ཅན་བསླུ་བར་བྱེད་པས་གླུ་ཞེས་འཆད་པ་དང་། ཕྱེ་མའི་ཕུར་མ་རི་རབ་མཉམ་པ་དང་། །
ཞེས་པ། ཙན་དན་དང་ག་པུར་ལ་སོགས་པའི་ཕུར་མ་གོས་ཀྱིས་བཏུམས་པ་བོང་ཚོད་རི་རབ་དང་མཉམ་པ་ཞེས་བཟང་སྤྱོད་ཀྱི་འགྲེལ་པར་བཤད་ཅིང་། འདིའི་སྐད་དོད་སུ་མི་རུ་ཞེས་པ་རི་རབ་ཡིན་པ་ལ་རི་རབ་ཏུ་རྣམ་པར་འཆད་པ་དང་། དེ་དག་ནི་བོད་སྐད་ཀྱི་སྒྲ་བཤད་འཁྲུལ་པ་ཡིན་ལ། རྒྱ་གར་སྐད་ཀྱི་སྒྲ་བཤད་འཁྲུལ་བའི་ཚུལ་ནི། སྡོང་པོ་བཀོད་པ་ལས། ཤཱཀྱའི་བུ་མོ་གཽ་པཱ་མའི་སྒྲ། གཽ་ནི་མཛོད་འགྲེལ་ལས། ངག་ཕྱོགས་ས་དང་འོད་ཟེར་དང་། ། ཕྱུགས་དང་མིག་དང་རྡོ་རྗེ་དང་། །
མཐོ་རིས་ཆུ་སྟེ་དོན་དགུ་ལ། ། མཁས་པས་གཽ་སྒྲ་ངེས་པར་གཟུང་ངོ་ཞེས་དོན་དགུ་ལ་འཇུག་པར་བཤད་པ་ལས། འདིར་ས་ཡིན་ལ། པཱ་ཞེས་པའི་སྒྲ་འཚོའམ་སྐྱོང་བ་དང་། སོགས་དོན་འགྱུར་དུ་བྱས་ན་བསྲུང་བ་ལ་ཡང་འཇུག་པ་དེས་ན་བོད་སྐད་དུ་ས་འཚོ་ཡིན་པ་ལ། དེ་ལ་བོད་སྐད་དུ་བསམས་ནས། གཽ་པཱའི་སྒྲ་བཤད་རྟོགས་པའི་དོན་དུ་འཆད་པ་དང་། རྒྱ་སྐད་རཏྣ་ཀེ་ཏུ་ཞེས་པ་ལ། ཀེ་ཏུ་ཞེས་པའི་སྒྲ་ནི་དཔལ་དང་། ཏོག་དང་།
དུ་བ་མཇུག་རིང་དང་། དོན་འགྱུར་དུ་བྱས་ན་རྒྱན་སོགས་ལའང་འཇུག་ཅིང་། དེ་ཡང་སྐད་རྙིང་རྣམས་ལ་དཔལ་དུ་བསྒྱུར་ཡོད་ལ། སྐད་གསར་བཅད་མན་ཆད་ཏོག་ཏུ་བསྒྱུར་ཡོད་པ་དེས་ན། འབུམ་ལས། བྱང་ཆུབ་སེམས་དཔའ་རིན་ཆེན་དཔལ་གྱི་བསླབ་པ་ལ་བསླབ་པར་བྱའོ། ། ཞེས་དང་། སྐད་གསར་བཅད་ཀྱིས་ཞུས་པའི་བརྒྱད་སྟོང་པ་ལས། རིན་ཆེན་ཏོག་གི་བསླབ་པ་ལ་ཞེས་བྱ་བར་བསྒྱུར་བར་མི་ཤེས་པར། རིན་ཆེན་དཔལ་དུ་འཆད་པ་ནོར་བ་སྟེ།
དེ་ཡིན་ན་རཏྣ་ཤྲཱི་ཞེས་པ་དགོས་པ་ལས་དེ་ལྟར་བཤད་པ་མེད་པས་སོ། ། རྒྱ་སྐད་པོ་ཏ་ལ་ཞེས་བྱ་བའི་སྒྲ་བོད་སྐད་དུ་ནི་གྲུ་འཛིན་ཞེས་པ་ཡིན་པས། རི་བོ་གྲུ་འཛིན་ཞེས་བྱ་བར་བསྒྱུར་ན་བོད་ལ་འཐད་མོད་ཀྱི། ལོ་ཙཱ་བ་ལ་ལས་རྒྱ་སྐད་སོར་བཞག་ནས་པོ་ཏ་ལའི་རི་ཞེས་བསྒྱུར་ཅིང་། དེ་ལ་སྒྲ་བསྒྱུར་ལ་ལ་ཡིས་རི་ཞེས་པའི་སྒྲ་གོང་དུ་ཕྱུང་ནས་རི་པོ་ཏ་ལ་ཞེས་བྱ་བར་བསྒྱུར་རོ། ། དེའི་དོན་མ་རྟོགས་པ་རྣམས་ཀྱིས་རི་བོ་ཏ་ལར་བཤད་པ་འཁྲུལ་ལོ། ། ཡང་སྔོན་གྱི་ལོ་ཙཱ་བ་འགའ་ཞིག་གིས་རི་བཏང་བཟུང་ཞེས་བྱ་བར་བསྒྱུར་བ་ཡང་ཡོད་དོ། ། འཁོར་གསུམ་ཡོངས་སུ་དག་པ་ཞེས་བྱ་བ་ལ་རྒྱ་སྐད་དུ་ནི། ཏྲི་མཎྜ་ལ་པ་རི་ཤུདྡྷ་ཞེས་བྱ་བར་ཡོད་པའི་ཏྲི་ནི་གསུམ་ཡིན་ལ། མཎྜ་ལ་ཞེས་བྱ་བ་བོད་སྐད་དུ་དཀྱིལ་འཁོར་ཡིན་ཞིང་།
པ་རི་ཤུདྡྷ་ཡོངས་སུ་དག་པ་ཡིན་པས་དྲང་པོར་བསྒྱུར་ན་དཀྱིལ་འཁོར་གསུམ་ཡོངས་སུ་དག་པ་ཞེས་བྱ་བར་འགྱུར་བ་ལ། སྒྲ་བསྒྱུར་མཁས་པ་རྣམས་ཀྱིས་སྒྲ་བསྡུས་ནས། འཁོར་གསུམ་ཡོངས་སུ་དག་པ་ཞེས་བྱ་བར་བསྒྱུར་རོ། ། དེའི་སྒྲ་དོན་མི་ཤེས་པར་འཁོར་གསུམ་གཡོག་ཏུ་འཆད་པར་འཁྲུལ་ལོ། ། རྒྱ་སྐད་ལངྒ་པུ་རི་ལ། པུ་རིའི་སྒྲ་ནི་གྲོང་ཁྱེར་ཡིན་ཞིང་། བོད་སྐད་ལ་ལངྐའི་གྲོང་ཁྱེར་ཡིན་ཏེ། ལྷོ་ཕྱོགས་རྒྱ་མཚོའི་གླིང་ན་ཡོད་པར་ལང་ཀར་གཤེགས་པ་ལས་གསུངས་སོ། ། འོན་ཀྱང་པུ་རིའི་སྒྲ་རྒྱ་སྐད་དུ་མ་ཤེས་པར་པུ་ཧྲངས་སུ་འཆད་པ་དང་། བི་མ་ལ་མི་ཏྲ་ཞེས་པ་མ་ལ་དྲི་ཡིན་ཞིང་བི་དགག་ཚིག་ཡིན་པ་དང་།
མི་ཏྲ་ཞེས་པ་བཤེས་གཉེན་ལ་འཇུག་པས། བོད་སྐད་དུ་དྲི་མེད་བཤེས་གཉེན་ཞེས་བྱ་བ་ཡིན་ཞིང་། དེའི་སྒྲ་དོན་མི་ཤེས་པར་བི་མ་ཞེས་པ་བྱེ་མ་རུ་བཅོས་ནས། ཆོས་བྱེ་མའི་ལ་ཙམ་ཤེས་པས་བྱེ་མའི་ལ་དང་། མི་ཏྲ་ཞེས་པ་མུ་ཏྲར་བཅོས་ནས་དེའི་སྒྲ་ཕྱག་རྒྱ་ཡིན་པར་བསམས་ནས། བྱེ་མ་ལ་ཕྱག་རྒྱ་ཞེས་པར་བཤད་པ་དང་། ཡང་འགའ་ཞིག་སློབ་དཔོན་དེ་རྒྱལ་པོའི་བུ་མོ་སྐྱེས་པ་དང་མ་འདྲིས་པ་ཞིག་ལ་འཁྲུངས་པས་ངོ་ཚ་ནས་བྱེ་མའི་གསེབ་ཏུ་དོར་བ་ལས། ཕྱིས་འགྱོད་ནས་བལྟར་ཕྱིན་པ་ན་དེ་ཉིད་ན་མིག་བཀྲ་ཧྲིག་གེ་འདུག་པས། བྱེ་མ་ལ་མིག་བཀྲར་བཏགས་སོ་ཞེས་འཆད་པ་དང་། རྒྱ་སྐད་ནཱ་རོ་ཏ་ཞེས་པའི་སྒྲ་བྲམ་ཟེའི་རིགས་ཀྱི་བྱེ་བྲག་ཡིན་པ་དང་།
ཏ་ཞེས་པ་ནི་ཞེ་སའི་ཚིག་ཏུ་བྱས་པས་ཏེ། ནཱ་རོ་པ་ཞེས་པའི་དོན་ཡིན་ལ། དེའི་རྒྱུ་མཚན་མི་ཤེས་པར། ཏི་ལོ་པའི་ཕྱག་ཕྱིར་བྱོན་པ་ན་གཙུག་ལག་ཁང་ཞིག་གི་སྟེང་ནས་སྐུ་ལུས་གཡང་ལ་མཆོང་དུ་བཅུག་ནས་འདི་ན་མར་མཆོང་ནུས་པ་སུ་ཡོད་གསུངས་པས། ང་ལ་ཟེར་རམ་སྙམ་ནས་མཆོངས་ཏེ་དཀའ་བ་སྤྱད་པས་ཏི་ལོ་པ་བྱོན་ཏེ་མི་ནའམ་གསུངས་པ་ན། ཨ་ན་ན་ན་བས་མི་ཚད་རོ་རུ་སོང་། ཞེས་བརྗོད་པས་ནཱ་རོ་པར་གྲགས་སོ་ཞེས་འཆད་པ་དང་། དེས་ན་གཞུང་འདི་ལྟར་འདོན་ཏེ། རྒྱ་གར་སྐད་དུ་ནཱ་རོའི་སྒྲ། ། བྲམ་ཟེའི་རིགས་ཀྱི་བྱེ་བྲག་ཡིན། །
ཞེས་བྱར་དགོས་སོ། ། ཡང་ཏི་ལ་ཞེས་པ་བསྒྱུར་ན་ཐིག་ལེའམ། མ་བསྒྱུར་བར་ཟུར་བཅག་ན་ཏིལ་ཞེས་པ་ཡིན་ལ། ཨོཊ་ཞེས་པ་རྡུང་བ་ལ་འཇུག་པས་མཚམས་སྦྱར་ན་ཏི་ལོ་པ་ཞེས་པ་རྒྱ་སྐད་སོར་བཞག་གི་བརྡ་དག་པ་ཡིན་པ་ལ། ཏི་ཞེས་བཏོན་ན་མ་དག་པར་བསམས་ནས་ཏེ་ལོ་པ་ཞེས་པ་ཁོ་ནར་འཆད་པ་དང་། འདིར་རྣམ་བཤད་མཛད་པ་བསམ་ཡས་པ་དང་། སྤོས་ཁང་པ་དང་། ཀུ་མཱ་ར་གསུམ་གྱིས་ནི་དེ་ལ་ཏྲེ་ལོར་འཆད་པ་དང་ཞེས་འདོན་མོད། དེ་འདྲའི་ཕྱོགས་སྔ་ཡོད་པ་མི་འདྲ་ཞིང་སྒ་གདོང་པ་ནི་གཞུང་སྒྲ་ཇི་བཞིན་པ་ལས་གཞན་དཔྱད་པ་མི་མཛད་ཅིང་། གོ་ཊཱིཀ་པ་ནི་སྒྲ་ལ་འཁྲུལ་པ་འགོག་པའི་སྐབས་འདི་དག་ཏུ་ཅང་མི་གསུང་ངོ་། །
འོན་ཀྱང་ཁ་སྐོང་གི་དྲི་བ་བརྒྱད་པར། ཏི་ལོ་ཏེ་ལོར་མི་རུང་ན། ། ཨི་ཡི་ཡི་གེ་ཨེ་ཞེས་པ། ། ཀ་ལཱ་པ་ལས་བཤད་དེ་ཅི། ། ཞེས་དྲིས་པ་ལ། གོ་རམ་པའི་དྲི་ལན་ལས་ཨི་ཨེ་རུ་འགྱུར་བའི་བཤད་པ་མཚམས་སྦྱོར་ན་ནི་མི་འདུག གཞན་གང་ན་ཡོད་པ་ཡིན་ཞེས་རྒོལ་བར་བྱེད། ལེགས་བཤད་གསེར་གྱི་ཐུར་མར། ཏི་ལོ་ཞེས་པ་ཏིལ་རྡུང་ལ་འཇུག་པ་བཞིན་དུ།

ཏེ་ལོ་ཞེས་པ་ཡང་དེ་ཉིད་ལ་འཇུག་པ་ཡིན་ཏེ། འདི་ལ་ལུང་དང་རིགས་པ་གཉིས་ལས། དང་པོ་ནི། ཀ་ལཱ་པ་ལས། ཨི་ཨེཊ་ཨུ་ཨོཏ་ཛས་ལའོ། ། སམྦུ་དྷི་ལའང་ངོ་། ། ངེ་ལའོ། ། ཞེས་པ་རྣམ་དབྱེ་དང་པོའི་མང་ཚིག་དང་། བོད་པ་དང་། རྣམ་དབྱེ་བཞི་པའི་གཅིག་ཚིག་རྣམས་ཕྱི་མར་ཡོད་པ་ལ་ཨི་ཨེ་རུ་འགྱུར་བ་དང་། ཨུ་ཨོ་རུ་འགྱུར་བ་ཉིད་དུ་བཤད་པའི་ཕྱིར་དང་།
ཀུན་བཤད་ལས། ཇི་སྐད་དུ། བི་ཀ་ར་ཎ་དག་གི་ཡོན་ཏན་ནོ། ། ཞེས་བྱེད་པ་པོའི་དོན་ལ། ཨི་དང་ཨུ་དང་ཀིཊ་རྣམས་ཨེ་དང་ཨོ་དང་ཀ་ར་རྣམས་སུ་འགྱུར་བར་བཤད་པ་དང་། མཚམས་སྦྱོར་གཉིས་པ་ལས། ཨིའི་ཡི་གེ་འདྲ་བའི་ཡི་གེ་མ་ཡིན་པ་ལ་ཡ་སྟེང་ཕ་རོལ་དབྱི་བའང་མ་ཡིན་ནོ། ། ཞེས་བཤད་ལ། ཡ་བཏགས་ནི་རིང་ཆ་མེད་པའི་འགྲེང་བུའི་གདངས་ཅན་ཉིད་དུ་ཀློག་དགོས་པའི་ཕྱིར་དང་། འགྲེལ་ཆེན་དྲི་མེད་འོད་དུ།
བྱེད་པ་བཅུ་གཅིག་ལས། ཏིལ་རྡུང་གི་མིང་འཆད་པ་ན། ཏཻ་ཏི་ལམ་ཞེས་གསལ་བར་བཤད་པའི་ཕྱིར་རིགས་པ་ཡང་། ཏྲཻ་ལོག་ཅེས་དང་། ཏྲི་ལོ་ཀ་དོན་གཅིག་པ་དང་། ལོ་ཀེ་དང་ལོ་ཀི་དོན་གཅིག་ལ་འཇུག་པ་དང་། གོ་ཨུ་དང་གོ་བོ་དོན་གཅིག་ལ་འཇུག་པ་དང་། ཨུ་རྒྱན་དང་ཨཽ་ཌྱིན་དོན་གཅིག་ལ་འཇུག་པ་བཞིན་ནོ། ། ཞེས་པའོ། ། ཡང་དངོས་ལན་གྱི་སྐབས་སུ།
ཏེ་ལོ་ཞེས་པ་ཏིལ་རྡུང་ལ་མི་གོ་བ་མ་ཡིན་ཏེ། དཔེར་ན་དི་བུ་དང་དེ་ཝ་བཞིན་དང་། བི་ཏ་དང་བེ་ཏ་བཞིན། ལྟ་བུ་ཨི་པ་དང་ལུ་ཧི་པ་བཞིན་ནོ། ཞེས་གསུངས་པ་ལ་རྒོལ་བ་དེ་དག་ན་རེ། ཏི་དང་ལོ་གཉིས་ཀྱི་བར་དུ་ཛས་དང་སམ་སོགས་སྟེར་བ་མེད་པས་ཏི་ལོ་ཏེ་ལོར་མི་འགྱུར་རོ་ཞེས་ཟེར། འདི་དག་ལ་དགག་པ་བྱེད་རིན་ཆོག་པ་ཆེར་མི་སྣང་ཡང་། བླུན་པོ་ཕལ་ཆེར་འདི་དག་ལ་ཡིད་རྟོན་བྱེད་པ་མང་བས་དེ་དག་གི་རང་བཞིན་བསྟན་པར་བྱ་སྟེ། མཚམས་སྦྱོར་ནས་མ་བཤད་ཙམ་གྱིས་མི་འཐད་ན་ཧ་ཅང་ཐལ་བ་དང་། ཡང་རིགས་པ་ཕྱི་མ་དེ་ལྟར་ན།
ལ་པི་སྨྲ་བ་ལའོ་ཞེས་པའི་བྱིངས་ལ་ཨ་ཎའི་རྐྱེན་བྱིན་པས། ལ་པི་ཞེས་པའི་ལ་དེ་རིང་པོར་མི་འགྱུར་བར་ཐལ་ཏེ། ལ་དང་པི་གཉིས་ཀྱི་བར་དུ་ཨ་ཎའི་རྐྱེན་སྟེར་བ་མེད་པའི་ཕྱིར། འདོད་ན། ཀ་ལཱ་པའི་མིང་ཙམ་ཡང་མ་མཐོང་བར་ཟད་དོ། ། གཞན་ཡང་ཀུན་བཤད་དྲུག་པ་ལས། ཨིན་ཨིཙ་ཨཏ་རྣམས་ལས་ཨའི་ཨུ་པ་དྷ་རིང་པོ་ནཱ་མི་རྣམས་ཀྱིས་ཡང་འཕེལ་བའོ། ། ཞེས་པའི་གཞུང་རྣམས་རྣ་ལམ་དུ་མ་གྲགས་བཞིན་དུ་རིག་པའི་གནས་མཐའ་དག་ལ་སྦྱངས་པའི་མཁས་པ་རྣམས་ལ་སྐྲག་མི་ཤེས་པར་གྱ་ཚོམ་དུ་སྨྲ་བར་མ་བྱེད་ཅིག ད་ནི་གཞུང་དཀྱུས་མ་བཤད་པར་བྱ་སྟེ། རྒྱ་སྐད་ལོ་ཧི་པ་ཞེས་བྱ་བ་བོད་སྐད་དུ་ཉའི་རྒྱུ་ལྟོ་ཡིན་པས་དེ་ཟ་ཞིང་སྒྲུབ་པ་བྱས་པས་ལོ་ཧི་པར་གྲགས་པ་ལ།
དེའི་སྒྲ་དོན་མི་ཤེས་པར་ཀླུ་ཡི་པ་རུ་འཆད་པ་དང་། རྒྱ་སྐད་ཨིནྡྲ་བྷུ་ཏི་ནི་བོད་སྐད་འབྱུང་པོའི་དབང་པོ་ཡིན་པ་ལ། དེའི་སྒྲ་བསྒྱུར་མི་ཤེས་པར། ཨིནྡྲ་བརྒྱ་བྱིན་དང་། བྷུ་ཏི་བོ་དྷེར་བཅོས་ནས་བརྒྱ་བྱིན་བྱང་ཆུབ་ཏུ་འཆད་པའང་ནོར་ཏེ། དེའི་སྐད་དོད་ནི་ཤཀྲ་བོ་དྷེ་ཞེས་པ་ཡིན་པས་སོ། ། ཡང་རྒྱ་སྐད་ཨིནྡྲ་བྷུ་ཏི་ཞེས་པ་བོད་སྐད་བརྒྱ་བྱིན་བྱང་ཆུབ་ལ་འཇུག་པ་གཅིག་ཡོད་པར་མཁས་པ་འཇུག་པའི་སྒོ་ལས་ནི་བཤད་དེ། སློབ་དཔོན་རིན་ཆེན་འབྱུང་གནས་ཞི་བས། བྷུ་ཏ་ཨརྠ་ཞེས་པ་ཡང་དག་པའི་དོན་ཡིན། དེ་སངས་རྒྱས་ཀྱི་སྒྲར་སྒྲུབ་པ་ལ་བྷུ་ཏའི་གནས་སུ་བུད་བཞག
ཨརྠའི་གནས་སུ་དྷ་བཞག་ནས་སངས་རྒྱས་སུ་བསྒྲུབས་པ་དང་། ཞེས་གསུངས་མོད། འདིར་ནི་སྐད་དོད་སྒྲ་ཇི་བཞིན་པའི་དབང་དུ་བྱས་པས་མི་འགལ་ལོ། ། རྒྱ་སྐད་ཨ་བ་དྷུ་ཏིའི་སྒྲ་བོད་སྐད་གཟུང་འཛིན་གཉིས་སྤངས་སམ་སྐྱེ་བོ་ཀུན་འདར་བར་བྱེད་པས་ན་ཀུན་འདར་དང་། སྤྲོས་པ་ཀུན་དོར་བ་ཡིན་པས་ཀུན་དོར་ཞེས་པ་ཡིན་པ་ལ། དེ་ལ་ཅི་འདོད་འོང་བས་འདོད་སྟེར་དུ་འཆད་པ་དང་། དྷོ་ཏི་ཞེས་པ་བོད་སྐད་ཡིན་པར་འཆད་པ་དང་། རྒྱ་སྐད་དྷྭ་ཧ་ཞེས་བྱ་བ་བོད་སྐད་དུ་ལྷུག་པའམ་མ་བཅོས་པ་ཞེས་བྱ་བའི་དོན་ལ་འཇུག་མོད་ཀྱི། དེའི་རྒྱུ་མཚན་མི་ཤེས་པར་དྭ་ནི་གཉིས་ཡིན་པ་དང་། ཧ་རྒོད་པ་ཡིན་པར་བསམས་ནས་གཉིས་ལ་རྒོད་པར་འཆད་པ་དང་།
རྒྱ་སྐད་ཛ་བ་ཞེས་བྱ་བ་མེ་ཏོག་དམར་པོ་གཅིག་ལ་འཇུག་པ་ལ། དེའི་བརྡ་དོན་མི་འཕྲོད་པར་བྱམས་པའི་མཛའ་བར་འཆད་པ་དང་། སོགས་པས་ཛམ་བུ་བྲྀཀྵ་ཞེས་པ་འཛམ་བུའི་ཤིང་ཞེས་པ་ཡིན་པ་ལ། འཛམ་བུ་པྲི་ཤ་ཞེས་འཆད་པ་སོགས་སྒྲ་མི་ཤེས་པའི་བླུན་པོ་རྣམས་ལ་ལེགས་ལེགས་འདྲ་བར་སྣང་ཡང་། དེ་ཤེས་པའི་མཁས་པས་ཐོས་ན་བཞད་གད་ཀྱི་གནས་ཡིན་ཏེ། རྒྱུ་མཚན་ཅིའི་ཕྱིར་ཞེ་ན། སཾ་སྐྲྀ་ཏའི་སྒྲ་དོན་ལ་ཁྱེད་ཀྱི་བཤད་པ་དེ་དག་བྱེད་དུ་མི་རུང་བ་ཉིད་ཀྱི་ཕྱིར་དང་། རྒྱ་སྐད་ཡིན་པ་མ་ཤེས་པར་བོད་སྐད་ཡིན་པར་བསམས་ནས་བཤད་པ་བྱས་པའི་ཕྱིར་རོ། ། རྒྱུ་མཚན་དེས་ན་འདི་འདྲའི་བཤད་པ་ཀུན་བོད་ཀྱི་བླུན་པོས་སྦྱར་བས་ན་མཁས་པ་རྣམས་ཀྱིས་དོར་བར་བྱའོ། ། དེ་བཞིན་དུ་བི་པ་ལ།
བིརྻ་པ་ཞེས་པ་དང་། བྷ་ག་ཝཱན་ལ། བ་ག་ཝཱན་ཞེས་པ་དང་། ཊཱ་ཀི་ལ་དྷ་ཀི་ཞེས་པ་དང་། ཨཽ་ཌྱིན་ལ། ཨུ་རྒྱན་ཞེས་པ་དང་། རྙིང་མའི་རྒྱུད་དུ་མིང་བཏགས་པ་འགའ་ཞིག་ལས། དང་པོ་འབུད་པས་བུད་དྷ་ཡ། བར་དུ་དར་བས་དར་མ་ཡ། ཐ་མར་སངས་རྒྱས་པས་སམ་ག་ཡ།
ཞེས་ཟེར་བ་དང་། ཡང་ཤ་རཱི་རམ་ཞེས་པ་གདུང་གི་སྐད་དོད་ཡིན་པ་ལ། དེའི་རིགས་འགྲེ་བྱས་ནས། ཉ་རི་རམ་དང་། ཆུ་རི་རམ་ཞེས་ཟེར་བ་དང་། ཨ་ཏི་ཞེས་པ་ཤིན་ཏུ་ཞེས་པའི་སྐད་དོད་ཡིན་པ་ལ་དཔེ་བྱས་ནས། ཡ་ཏི་དང་། ཅི་ཏི་ཞེས་ཟེར་བ་དང་། ཡང་བཛྲ་པཱ་ཎི་ལ་བན་ཛར་པ་ཎི་ཞེས་ཟེར་བ་དང་། ཨུ་ཥྞི་ཥ་ཞེས་པ་ལ་ཨུ་ཥྞི་ཤ་ཞེས་ཟེར་བ་དང་།
ཨཱརྻ་ལ་ཨར་རྒྱ་ཞེས་ཟེར་བ་དང་། ཙཎྜ་མ་ཧཱ་རོ་ཥ་ཎ་ལ། ཙན་དྷ་མ་ཧཱ་རོ་ཤ་ན་ཞེས་འབོད་པ་དང་། ཡང་མདོ་ལས། དི་ན་ར་ཅིག་སྦྱིན་ཞེས་པ། དེ་ན་ར་ནི་དོང་རྩེའི་བྱེ་བྲག་ཡིན་པ་ལ་དེ་མ་གོ་བར་དེ་ན་ར་ཅིག་སྦྱིན་ཞེས་འཆད་པ་དང་། སརྦ་བི་དྱཱ་ཞེས་པ་ཐམས་ཅད་རིག་པ་ཞེས་པ་ཡིན་པ་ལ། སར་པ་བྱིད་ཅེས་འཆད་པ་སོགས་དཔག་ཏུ་མེད་པ་ཡོད་དོ། ། གཉིས་པ། སྒྲ་བཤད་གོ་དཀའ་ཡང་ལེགས་སྦྱར་དང་མཐུན་པར་བསྟན་པ་ནི།
དེ་བཞིན་གཤེགས་པའི་སྐད་དོད་ཏ་ཐཱ་ག་ཏ་ཞེས་པའི་ག་ཏ་དེ་འགྲོ་བ་དང་ལྡོག་པ་སོགས་ལ་འཇུག་པས་དེའི་བཤད་པ་དེ་ཁོ་ན་ཉིད་རྟོགས་པ་ལ་འཆད་པ་འཐད་དེ། རྣམ་འགྲེལ་ལས། གཤེགས་པ་རྟོགས་པའི་དོན་ཕྱིར་ཏེ། ཞེས་སོགས་སོ། ། དགྲ་བཅོམ་པའི་སྐད་དོད་ཨ་ར་ཧ་ཏེ་ཞེས་པའི་ཨར་ཧན་གྱི་སྒྲའི་ཁམས་མཆོད་འོས་སུ་ཡོད་པས་དེའི་སྒྲ་དོན་མཆོད་འོས་སུ་འཆད་པ་དང་། རྒྱལ་པོའི་བཤད་པ་རཱ་ཛ་ཞེས་པ། ར་ཛི་གསལ་བ་ལའོ་ཞེས་པའི་བྱིངས་ལས་བསྒྲུབས་པ་ཡིན་པས་གསལ་བ་ལ་བཤད་པ་དང་། བཟོད་པའི་སྒྲ་ས་ཧའི་ཁམས་མི་མཇེད་པ་ལ་འཇུག་པས་དེར་འཆད་པ་དང་། ཕུང་པོའི་སྐད་དོད་སྐནྡྷ་ཞེས་བྱ་བའི་སྒྲ་ཁུར་ཁྱེར་བའི་དོན་གྱིས་ཕྲག་པར་འགྱུར་བས་དེར་འཆད་པ་དང་། ཁམས་ཀྱི་སྐད་དོད་དྷཱ་ཏུའི་སྒྲ་དབྱིངས་ལ་འཇུག་པས་དེར་འཆད་པ་དང་།
འདིར་བྱིངས་ཞེས་འབྱུང་བ་ནི་སྐད་ཟུར་ཆག་པའོ། ། བཅོམ་པའི་སྐད་དོད་བྷ་གའི་སྒྲ་སྐལ་བ་ལ་འཇུག་པས་དེར་འཆད་པ་དང་། སྦྱང་དཀའི་སྐད་དོད་དུར་ཛྱའི་སྒྲ་ཐུབ་དཀའ་བ་ལ་འཇུག་པས་དེར་འཆད་པ་དང་། བག་ཆགས་ཀྱི་སྐད་དོད་བ་ས་ཞེས་པ་གནས་ལ་འཇུག་པས་དེར་འཆད་པ་དང་། ཤཱཀྱ་ཞེས་པ་ཤཀླྀ་ནུས་པ་ལའོ། ། ཞེས་པའི་བྱིངས་ལས་བསྒྲུབས་པས་ན་ཕོད་པ་ལ་འཇུག་པས་དེར་འཆད་པ་དག་བོད་ལ་ཅུང་ཟད་མ་བདེ་ཡང་ལེགས་པར་སྦྱར་བའི་སྒྲའི་བཤད་པ་དག་ལ་ཤིན་ཏུ་འཐད་པའི་ཕྱིར་མཁས་པས་བླང་བར་བྱའོ། ། གོང་གི་སོགས་པའི་སྒྲས་གཽ་པཱ་ལ་ཞེས་པ་ས་མཚོར་བསྒྱུར་བ་དང་ཝ་ར་ཎཱ་སི་ལ་འཁོར་མོ་འཇིག་ཏུ་བསྒྱུར་བ་དང་། གོ་ས་ལ་མཛོད་ལེན་དུ་བསྒྱུར་བ་དང་། སིནྡྷུ་ར་ལ་ལི་ཁྲིར་བསྒྱུར་བ་དང་། གདུགས་དཀར་ལ་ཚ་སྐྱོབ་དཀར་པོ་ཞེས་ཟེར་བ་དང་།
སྨོན་ལམ་ལ། ཡོངས་བསྒྱུར་ཞེས་ཟེར་བ་དང་། དགེ་བ་ངན་འཇོལ་ཞེས་ཟེར་བ་ལེགས་སྦྱར་ལ་འཐད་ཀྱང་སྒྲ་མི་ཤེས་ན་གོ་དཀའ་འོ་ཞེས་མཁས་པ་འཇུག་པའི་སྒོ་ལས་བཤད་དོ། ། དེས་ན་མཁས་པར་འདོད་ན་ལེགས་སྦྱར་གྱི་སྒྲ་ལ་མཁས་པར་བསླབ་དགོས་ཏེ། མཁས་པ་འཇུག་པའི་སྒོ་ལས། ཐོག་མར་སྒྲ་ལ་མཁས་པ་ཡིས། ། ཚིག་དོན་རྣམ་པར་ཕྱེ་སྟེ་བསྟན། ། དེ་ནས་དོན་ལ་མཁས་པ་ཡིས། ། ལྷག་ཆད་འཁྲུལ་པ་མེད་པར་བཤད། ། ཅེས་གསུངས་སོ། །
གཉིས་པ། བསྟན་པ་བྱི་དོར་བྱེད་པ་བསྟན་འཛིན་གྱི་སྤྱི་ལུགས་ཡིན་པར་བསྟན་པས་མཇུག་བསྡུ་བ་ལ། སྔོན་བྱུང་བརྗོད། དེས་ན་བསྟན་བཅོས་འདི་བརྩམ་དགོས་པར་བསྟན་པའོ། ། དང་པོ་ལ། འཕགས་ཡུལ་དུ་བསྟན་པ་བསྡུས་ཚུལ། བོད་ཡུལ་དུ་བསྟན་པའི་བྱི་དོར་བྱས་ཚུལ་ལོ། ། དང་པོ་ལ། ཉན་ཐོས་ཀྱི་བསྟན་པ་ལ་འཕེལ་འགྲིབ་བྱུང་ཚུལ་བཤད་ནས་བཀའ་བསྡུ་རིམ་པ་གསུམ་བྱས་ཚུལ། ཐེག་ཆེན་གྱི་བསྟན་པ་ལ་དར་རྒུད་བྱུང་ཚུལ་བཤད་ནས་ཐོགས་མེད་ཀྱིས་དར་རྒྱས་མཛད་ཚུལ་ལོ། །
དང་པོ་ལ། སྤྱིའི་དོན་དང་། གཞུང་གི་དོན་གཉིས་ལས། དང་པོ་ནི། སྟོན་པ་སངས་རྒྱས་ནས་བཀའ་གསུངས་པའི་ཚུལ། དེ་སྡུད་པ་པོས་བསྡུས་ཚུལ། འགྲེལ་བྱེད་རྣམས་ཀྱིས་བཀྲལ་བའི་ཚུལ་ཏེ་གསུམ་ལས། དང་པོ་ལ། བྱང་ཆུབ་མཆོག་ཏུ་ཐུགས་བསྐྱེད་པའི་ཚུལ། བར་དུ་བསྐལ་པ་གྲངས་མེད་གསུམ་དུ་ཚོགས་བསགས་ཚུལ།
ཐ་མར་མངོན་པར་རྫོགས་པར་སངས་རྒྱས་ནས་ཆོས་གསུངས་པའི་ཚུལ་དང་གསུམ་མོ། ། དང་པོ་ནི། ལུང་ལས་རྒྱལ་པོ་འོད་ལྡན་དབང་པོར་གྱུར་པ་ན་ཐུགས་བསྐྱེད་པར་བཤད་ཅིང་། སྙིང་རྗེ་པད་དཀར་ལས། བསྐལ་པ་འཛིན་པ་ཞེས་པ་ལ་བྲམ་ཟེ་རྒྱ་མཚོའི་རྡུལ་དུ་གྱུར་པའི་ཚེ་རང་གི་སྲས་དེ་བཞིན་གཤེགས་པ་རིན་ཆེན་སྙིང་པོ་ལ་བྱང་ཆུབ་མཆོག་ཏུ་ཐུགས་བསྐྱེད་པར་བཤད། མདོ་སྡེ་བསྐལ་བཟང་ལས། ང་ནི་སྔོན་ཚེ་སྨན་པར་གྱུར་པའི་ཚེ། ། དེ་བཞིན་གཤེགས་པ་ཤཱཀྱ་ཐུབ་དེ་ལ། ། འཇམ་གང་གི་ནི་འབུལ་བར་བྱས་ནས་ཀྱང་། ། དང་པོ་བྱང་ཆུབ་མཆོག་ཏུ་ཐུགས་བསྐྱེད་དོ། །
ཞེས་གསུངས་ལ། ཕུང་པོ་གསུམ་པའི་མདོ་ལས། ཚོང་དཔོན་གྱི་བུ་མངོན་དགར་གྱུར་པ་ན། དེ་བཞིན་གཤེགས་པ་མཛེས་ཆེན་ལ་ཐུགས་བསྐྱེད་པར་བཤད། གཞན་ཡང་རྫ་མཁན་གྱི་ཁྱེའུ་སྣང་བྱེད་དུ་གྱུར་པ་ན། དེ་བཞིན་གཤེགས་པ་ཤཱཀྱ་ཐུབ་པ་ལ་སེམས་བསྐྱེད་པར་བཤད་དོ། ། གཉིས་པ། བར་དུ་བསྐལ་པ་གྲངས་མེད་གསུམ་དུ་ཚོགས་བསགས་ཚུལ་ནི། ཉན་ཐོས་སྡེ་པ་ལྟར་ན་འདུལ་བ་ལུང་ལས། གྲངས་མེད་དང་པོ་ལ་སངས་རྒྱས་ཤཱཀྱ་ཐུབ་པ་ནས།
འདྲེན་པ་ཡུལ་འཁོར་སྐྱོང་གི་བར་བདུན་ཁྲི་ལྔ་སྟོང་དང་། གྲངས་མེད་གཉིས་པ་ལ་སངས་རྒྱས་མར་མེ་མཛད་ནས་དབང་པོ་རྒྱལ་མཚན་ཐུབ་ཀྱི་བར་བདུན་ཁྲི་དྲུག་སྟོང་དང་། གྲངས་མེད་གསུམ་པ་ལ་སངས་རྒྱས་ལེགས་མཛད་ནས་སངས་རྒྱས་འོད་སྲུངས་ཀྱི་བར་བདུན་ཁྲི་བདུན་སྟོང་ལ་ཚོགས་བསགས་པར་བཞེད། མཛོད་ལས་ནི། རྣམ་གཟིགས་མར་མེ་རིན་ཆེན་གཙུག ། གྲངས་མེད་གསུམ་གྱི་ཐ་མར་འབྱུང་། ། ཞེས་འདི་དང་ཅུང་ཟད་མི་འདྲ་བར་བཤད་དོ། ། ཐེག་པ་ཆེན་པོ་ལྟར་ན། སྟོན་པ་འདི་རྒྱལ་པོའི་ཕོ་བྲང་རྣམ་པར་རྒྱལ་བའི་རྒྱལ་མཚན་དུ་རྒྱལ་པོ་ཚེ་རྣམ་པར་རྒྱལ་བའི་སྲས་པོ་གཞོན་ནུ་བརྩོན་འགྲུས་སྤྱོད་དུ་གྱུར་པ་ན། དེ་བཞིན་གཤེགས་པ་ཕུང་པོ་ཆེན་པོ་ཞེས་པ་ལ་བསྙེན་བཀུར་བ་ནས་བཟུང་སྟེ།
བསྐལ་པ་གྲངས་མེད་པ་གཅིག་ཏུ་ཚོགས་བསགས་པས་ས་དང་པོ་ཐོབ་བོ། ། དེ་ནས་གྲོང་ཁྱེར་འཛམ་བུ་ཆུ་བོའི་གསེར་དུ་རྒྱལ་པོ་མཛེས་པར་སྣང་བའི་ནང་ཆེན་ཚོང་དཔོན་ཤེར་བཟང་དུ་གྱུར་པའི་ཚེ། དེ་བཞིན་གཤེགས་པ་དཀོན་མཆོག་ཡན་ལག་ཅེས་པ་ལ་བསྙེན་བཀུར་བ་ནས་བཟུང་སྟེ། གྲངས་མེད་གཅིག་གི་ཚོགས་ཀྱིས་ས་བདུན་པ་ཐོབ་བོ། ། དེ་ནས་བྲམ་ཟེའི་ཁྱེའུ་སྤྲིན་ཞེས་བྱ་བར་གྱུར་པའི་ཚེ། ཡུལ་དབུས་ཀྱི་རྒྱལ་པོ་དགྲ་ཐུལ་གྱི་ཕོ་བྲང་པདྨ་ཅན་གྱི་ཚོང་འདུས་ཀྱི་དབུས་སུ། བྲམ་ཟེ་མར་མེའི་བདག་པོའི་སྲས་སངས་རྒྱས་མར་མེ་མཛད་ལ་ཨུཏྤ་ལ་ལྔས་གཏོར་ནས་ལུང་སྟོན་པར་གསོལ་བ་བཏབ་པས། དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་ཅིང་ས་བརྒྱད་པ་ཐོབ་བོ། ། དེ་ནས་བཟུང་སྟེ་གྲངས་མེད་གཅིག་གི་ཚོགས་ཀྱིས་ས་བཅུ་པ་རྫོགས་པ་ཡིན་ནོ། ། སྔགས་ལུགས་ལ་ནི།
ཚེ་གཅིག་ལུས་གཅིག་ལ་སངས་རྒྱས་པ་ཡིན་ནམ། བར་དོའམ་སྐྱེ་བ་བཅུ་དྲུག་ཚུན་ཆད་ལ་སངས་རྒྱས་པ་གང་ཡིན་བརྟག་པར་བྱའོ། ། མཐར་མངོན་པར་རྫོགས་པར་སངས་རྒྱས་པའི་ཚུལ་ནི། ཉན་ཐོས་སྡེ་པ་དག་ནི། རྒྱལ་བུ་དོན་གྲུབ་ཀྱི་དུས་སོ་སོ་སྐྱེ་བོ་འཆིང་བ་ཀུན་ལྡན་དུ་བཞེད་ལ། དེས་ཅི་ཡང་མེད་མན་ཆད་ལ་ཆགས་བྲལ་མངོན་དུ་བྱས་ནས། རྡོ་རྗེའི་གདན་བྱང་ཆུབ་ཀྱི་ཤིང་དྲུང་དུ་སྲོད་ལ་ལྷའི་བུའི་བདུད་བཏུལ། ཐོ་རངས་བསམ་གཏན་གྱི་རབ་མཐའ་ལ་བརྟེན་ནས་དྲོད་ནས་སངས་རྒྱས་ཀྱི་བར་སྟན་ཐོག་གཅིག་ལ་མངོན་དུ་བྱས་པར་བཞེད། ཐེག་པ་ཐུན་མོང་བ་ལྟར་ན། དམ་པ་ཏོག་དཀར་གྱི་ཚེ་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་ས་བཅུ་པ་ལ་གནས་པ་ཡིན་པར་བཞེད་ཅིང་།
ཕྱིས་འཛམ་བུའི་གླིང་གི་མིའི་རྟེན་ལ་སངས་རྒྱས་པར་བཞེད། ཡབ་སྲས་མཇལ་བའི་མདོ་ལས་ནི། སྟོན་པ་འདི་སྔོན་བསྐལ་པ་གྲངས་མེད་པ་དཔག་ཏུ་མེད་པའི་སྔ་རོལ་ནས་སངས་རྒྱས་དབང་པོའི་ཏོག་ཅེས་བྱ་བར་སངས་རྒྱས་པར་གསུངས་ལ། ཕྱིས་མིའི་རྟེན་ལ་འཚང་རྒྱ་ཚུལ་བསྟན་པར་བཞེད། དེ་ནི་ཐེག་ཆེན་ཐུན་མོང་མ་ཡིན་པའི་ལུགས་སོ། ། སྔགས་ཀྱི་ལུགས་ལ་བྱ་རྒྱུད་པ་ནི་མཚན་ཉིད་ཐེག་པ་དང་མཐུན་པར་བཞེད་ཅིང་། སྤྱོད་རྒྱུད་དང་རྣལ་འབྱོར་རྒྱུད་གཉིས་མཐུན་པས། དེ་ཉིད་འདུས་པ་ལས། འོག་མིན་དུ་བྱང་ཆུབ་སེམས་དཔའ་དོན་ཐམས་ཅད་གྲུབ་པའི་རྟེན་ལ་སངས་རྒྱས་པར་གསུངས་པའི་དགོངས་པ་འཆད་པ་ལ། ཡོ་ག་ལ་མཁས་པའི་པཎྜི་ཏ་གསུམ་གྱི་སློབ་དཔོན་ཤཱཀྱ་བཤེས་གཉེན་ནི།
རྒྱལ་བུ་དོན་གྲུབ་ཆུ་བོ་ནཻ་རཉྫ་ནའི་དྲུང་དུ་དཀའ་བ་སྤྱད་པའི་དུས་སུ་རྣམ་སྨིན་གྱི་ལུས་དེར་བཞག་ནས། ཡེ་ཤེས་ཀྱི་ལུས་འོག་མིན་དུ་རྣམ་སྣང་དུ་སངས་རྒྱས་ཏེ། གཞན་འཕྲུལ་དབང་བྱེད་དུ་དཔལ་མཆོག་དང་པོ་དང་། རི་རབ་ཀྱི་རྩེ་རུ་དེ་ཉིད་འདུས་པ་སོགས་གསུངས་ནས་སླར་རྣམ་སྨིན་གྱི་ལུས་ལ་ཞུགས་ཏེ་རྡོ་རྗེ་གདན་དུ་སངས་རྒྱས་པའི་ཚུལ་བསྟན་ཏོ། ། ཞེས་བཞེད་ཅིང་། སློབ་དཔོན་ཀུན་དགའ་སྙིང་པོ་ནི། འོག་མིན་དུ་སངས་རྒྱས་ནས་གཞན་འཕྲུལ་དབང་བྱེད་དང་། རི་རབ་ཀྱི་རྩེ་མོར་རྣལ་འབྱོར་རྒྱུད་གསུངས་ཏེ། དེ་ནས་དགའ་ལྡན་ནས་འཕོ་བ་དང་། ལྷུམས་སུ་འཇུག་པ་སོགས་མཛད་པར་བཞེད་དོ། །
སློབ་དཔོན་སངས་རྒྱས་གསང་བ་ནི། བསྐལ་པ་དཔག་ཏུ་མེད་པའི་སྔ་རོལ་ནས་སངས་རྒྱས་ནས། འོག་མིན་དུ་རྣམ་སྣང་དུ་སངས་རྒྱས་པའི་ཚུལ་བསྟན་པར་བཞེད་དོ། ། རྣལ་འབྱོར་བླ་མེད་ཀྱི་ལུགས་ལ་རྒྱུད་དང་འགྲེལ་པ་འགྲེལ་བཤད་ཀྱི་དངོས་བསྟན་ལ་རྡོ་རྗེ་གདན་དུ་སངས་རྒྱས་པར་བཤད་ཀྱང་། ངེས་དོན་དུ་སྔར་སངས་རྒྱས་ནས་འདིར་སྤྲུལ་པ་བསྟན་པ་ཡིན་ཏེ། འགྲེལ་ཆེན་དྲི་མེད་འོད་ལས། སངས་རྒྱས་བཅོམ་ལྡན་འདས་ས་བཅུ་གཉིས་ཀྱི་དབང་ཕྱུག་ཏུ་གྱུར་པ་མཁས་པ་སྒྱུ་འཕྲུལ་ཆེན་པོ་འཆང་བ་སྒྱུ་འཕྲུལ་ཆེན་པོའི་མིག་འཕྲུལ་དང་ལྡན་པ་འཕགས་པའི་ཡུལ་ལུམྦི་ནིར་ཤཱཀྱའི་རིགས་མིའི་དབང་པོ་ཟས་གཙང་མའི་བཙུན་མོ་ལྷ་མོ་སྒྱུ་འཕྲུལ་ཆེན་མོའི་ལྷུམས་ནས་བལྟམས་པ་ནི་གཞོན་ནུ་དོན་ཐམས་ཅད་གྲུབ་པ་ཡིན་ནོ། ། ཞེས་གསུངས་པའི་ཕྱིར་རོ། ། དེ་ནས་ཆོས་གསུངས་པའི་ཚུལ་ནི། སྟོན་པ་འདི་མེ་མོ་ཡོས་ལ་ལྷུམས་སུ་ཞུགས་ནས་ས་ཕོ་འབྲུག་ལ་སྐུ་བལྟམས་ཤིང་།
ཆུ་ཕོ་སྟག་གི་དཔྱིད་ཟླ་ཐ་ཆུང་ས་གའི་ཉ་བའི་ཚེས་བཅོ་ལྔ་ལ་མངོན་པར་རྫོགས་པར་སངས་རྒྱས་པའི་ཚུལ་བསྟན། དེ་ནས་རྒྱ་ཆེ་རོལ་པ་ལྟར་ན་ཞག་བདུན་ཕྲག་བདུན་གྱི་བར་དུ་ཆོས་མ་གསུངས་ཤིང་། དེ་ནས་ཆུ་སྟོད་ཅན་གྱི་ཚེས་བཞི་ལ་བབ་པ་ན། ཚངས་པས་གསེར་གྱི་འཁོར་ལོ་རྩིབས་སྟོང་ལྡན་པ་ཕུལ། བརྒྱ་བྱིན་གྱིས་དུང་དཀར་པོ་གཡས་སུ་འཁྱིལ་བ་ཕུལ་ནས་ཝ་ར་ཎཱ་སིར་ལྔ་སྡེ་ལ་བདེན་པ་བཞིའི་ཆོས་གསུངས་པར་བཤད་དེ། ཕལ་པོ་ཆེའི་མདོ་ལས་ནི། མངོན་པར་རྫོགས་པར་སངས་རྒྱས་ནས་ཞག་བདུན་ཕྲག་གཉིས་པ་ལ་ཆོས་གསུངས་པར་བཤད། དེ་ནས་མྱ་ངན་ལས་མ་འདས་ཀྱི་བར་དུ་ཐེག་པ་གསུམ་ཀྱི་ཆོས་རྒྱ་ཆེར་གསུངས་པ་ཡིན་ནོ། ། དེ་ཡང་སྟོན་པ་འདི་ནི་དྲང་དོན་གྱི་དབང་དུ་བྱས་ན་དགུང་ལོ་བརྒྱད་ཅུ་ཐུབ་པར་བཤད་དེ། བསྟན་བཅོས་བྱེ་བྲག་ཏུ་བཤད་པའི་མཚོ་ཆེན་པོ་ལས།
ཆོས་འཁོར་གནས་དང་ཡངས་པ་ཅན། ། ས་དཀར་ཅན་དང་ལྷ་ཡི་གནས། ། བྱིས་པ་གསོད་དང་ཀཽ་ཤམྦྷི། ། འབྲོག་གནས་མཆོད་རྟེན་རི་དང་ནི། ། འོད་མའི་གྲོང་དང་དགྲར་བཅས་དང་། ། སེར་སྐྱའི་གནས་ཀྱི་གྲོང་ཁྱེར་དུ། ། དེ་རྣམས་སུ་ནི་ཐུབ་པ་ཡི། ། སྐྱེས་མཆོག་ལོ་རེ་ལོ་རེ་བཞུགས། ། ཉི་ཤུ་རྩ་བརྒྱད་གཉན་ཡོད་དུ། ། སྨན་གྱི་ནགས་སུ་ལོ་བཞི་སྟེ། །
རྒྱལ་པོའི་ཁབ་ཀྱི་གྲོང་དུ་ལྔ། ། འབར་བའི་ཕུག་གི་གནས་སུ་གཉིས། ། དཀའ་བ་སྤྱད་པ་ལོ་དྲུག་སྟེ། ། ཉི་ཤུ་རྩ་བཞི་ཁབ་གནས་སུ། ། རྒྱལ་བ་དེ་ལྟར་བརྒྱད་ཅུ་ལ། ། ཐུབ་མཆོག་དམ་པ་མྱ་ངན་འདས། ། ཞེས་བཤད་པའི་ཕྱིར་དང་། གསེར་འོད་དམ་པ་ལས་ཀྱང་། ། དྲང་དོན་གྱི་དབང་དུ་བྱས་ན་བརྒྱད་ཅུ་ཁོ་ན་ཐུབ་པར་བཤད་པའི་ཕྱིར། གསང་སྔགས་ཀྱི་ཆོས་རྣམས་ནི་གསུངས་པའི་དུས་མཐའ་གཅིག་ཏུ་ངེས་པ་མི་སྣང་སྟེ།
འགའ་ཞིག་འོག་མིན་དུ་གསུངས་པར་བཤད་པ་དང་། འགའ་ཞིག་གཞན་འཕྲུལ་དབང་བྱེད་དང་། རི་རབ་ཀྱི་རྩེ་མོར་གསུངས་པར་བཤད་པ་དང་། དུས་ཀྱི་འཁོར་ལོ་ནི་དཔལ་ལྡན་འབྲས་སྤུངས་ཀྱི་མཆོད་རྟེན་དུ་གསུངས་པར་བཤད་ལ། དེ་ལ་ཡང་དུས་ངེས་པ་མི་སྣང་སྟེ། སངས་རྒྱས་པའི་ཕྱི་ལོ་གསུངས་པར་འཆད་པ་དང་། མྱ་ངན་ལས་འདའ་ཀར་གསུངས་པར་འཆད་པ་དང་། མྱང་ངན་ལས་འདས་རྗེས་སུ་གསུངས་པར་འཆད་པ་སོགས་ཅི་རིགས་འབྱུང་ངོ་། ། བཀའ་སྡུད་པ་པོས་བསྡུས་ཚུལ་དང་འགྲེལ་བྱེད་རྣམས་ཀྱིས་ཇི་ལྟར་བཀྲལ་བའི་ཚུལ་ནི། གཞུང་དཀྱུས་མའི་སྐབས་སུ་འཆད་པར་འགྱུར་རོ། །
གཉིས་པ་གཞུང་གི་དོན་ནི། སྟོན་པ་མེ་མོ་ཕག་གི་དཔྱིད་ཟླ་ཐ་ཆུང་ས་གས་ཉ་བའི་ཚེས་ལྔའམ། པཎ་ཆེན་ཤཱཀྱ་ཤྲཱི་ལྟར་ན་སྨིན་དྲུག་གིས་ཉ་བའི་ཚེས་བརྒྱད་ལ་མྱང་ངན་ལས་འདས་ཚུལ་བསྟན་ནས་འོད་སྲུངས་ལ་སོགས་པའི་དགེ་སློང་རྣམས་གྲོང་ཁྱེར་རྩྭ་ཅན་ན་ཡོད་པ་ན། ཚེ་བསྐལ་པ་མང་པོར་ཐུབ་པའི་ལྷ་རྣམས་སྟོན་པའི་གསུང་རབ་དུད་པ་ཙམ་དུ་གྱུར་ཏེ། དགེ་སློང་དབང་ཡོད་པ་རྣམས་ཀྱང་སྟོན་པ་འདས་ནས་སྡེ་སྣོད་གསུམ་མི་སྒྲོགས་སོ། ། ཞེས་འཕྱ་བ་བསལ་བའི་ཕྱིར་འོད་སྲུངས་ཀྱིས་གང་པོ་ལ་དགེ་འདུན་བསྡུས་ཤིག་ཅེས་བསྒོས་པ་དང་། དེས་གཎྜི་བརྡུངས་པས་དགྲ་བཅོམ་པ་ལྔ་བརྒྱར་གཅིག་གིས་མ་ཚང་བ་འདུས་ཏེ། དེའི་ཚེ་འཕགས་པ་བ་ལང་བདག་སུམ་ཅུ་རྩ་གསུམ་གྱི་ཤྲི་ཤ་ཀའི་གཞལ་མེད་ཁང་ན་གནས་པ་འབོད་པ་ལ་གང་པོས་ཕྱིན་ཏེ་བོས་པ་ན། དེས་སྟོན་པ་མྱང་ངན་ལས་འདས་པའི་གཏམ་ཐོས་པ་ན་ཕུང་པོ་ལྷག་མེད་དུ་ཞུགས་སོ། ། གང་པོས་དེའི་ལྷུང་བཟེད་དང་ཆོས་གོས་ཁྱེར་ཏེ་ཇི་ལྟར་གྱུར་པ་བསྙད་པ་དང་།
འོད་སྲུངས་ཀྱིས་དགྲ་བཅོམ་པ་རྣམས་རེ་ཞིག་མྱ་ངན་ལས་མི་འདའ་བར་དམ་ཚིག་བཅས་སོ། ། དེ་ནས་སློབ་པ་གཞན་རྣམས་ལྡོག་ཅིང་ཀུན་དགའ་བོ་ཆུའི་ཞལ་ཏ་བར་བསྐོས་ནས་རྒྱལ་པོའི་ཁབ་ཏུ་འོངས་ཏེ། ནྱ་གྲོ་དྷའི་ཕུག་ཏུ་མ་སྐྱེས་དགྲས་སྦྱིན་བདག་བྱས་ཏེ་དབྱར་གནས་སོ། ། དེ་ནས་འོད་སྲུངས་ཀྱིས་ཀུན་དགའ་བོ་ལ་སྤྱོ་བ་བརྒྱད་བྱས་ཏེ་བསྐྲད་དོ། ། དེས་ཀྱང་འབྲི་རྫིའི་གྲོང་དུ་སོང་ནས་བསྒོམས་པས་རིང་པོར་མ་ཐོགས་པར་དགྲ་བཅོམ་པ་ཐོབ་སྟེ། སླར་ནྱ་གྲོ་དྷའི་ཕུག་ཏུ་འོངས་ནས། འོད་སྲུངས་ཀྱིས་མདོ་སྡེ་བསྡུ་བར་སྤྲོ་བ་དྲིས་ཤིང་གསོལ་གཉིས་ཀྱི་ལས་ཀྱིས་བསྐོས་ཏེ། སེང་གེའི་ཁྲི་ལ་དགྲ་བཅོམ་པ་ལྔ་བརྒྱའི་སྣམ་སྦྱར་བཏིང་བ་ལ་འདུག་སྟེ། སྟོན་པ་འཇིག་རྟེན་ཕན་བཞེད་པ། ། རྒྱལ་བས་གསུངས་པའི་ཆོས་རྣམས་ཀྱི། །
རྣམ་པ་མཆོག་ནི་གང་བཤད་པ། ། ཚེ་དང་ལྡན་པས་མདོ་སྡེ་གསུངས། ། ཞེས་གསོལ་བ་བཏབ་ནས་མདོ་སྡེ་བསྡུས་ཤིང་། དེ་བཞིན་དུ་ཉེ་བ་འཁོར་གྱིས་འདུལ་བ་བསྡུས། འོད་སྲུངས་ཀྱིས་མངོན་པ་བསྡུས་སོ། ། འདིའི་དོན་ནི། དགྲ་བཅོམ་པ་དེ་དག་གིས་སྡེ་སྣོད་དེ་དག་ཚར་རེ་རེ་སྟོན་ཅིང་། དགྲ་བཅོམ་པ་གཞན་གྱིས་དཔང་པོར་བྱས་པའོ། ། དེའི་རྗེས་སུ་འོད་སྲུངས་དང་ཀུན་དགའ་བོ་ཡང་རིམ་གྱིས་མྱང་ངན་ལས་འདས་སོ། ། བཀའ་བསྡུ་གཉིས་པ་མཛད་པའི་ཚུལ་ནི།
དེ་ལྟར་སངས་རྒྱས་ཀྱི་གསུང་རབ་བཀའ་བསྡུ་བ་དང་པོ་བྱས་པའི་རྗེས་སུ་ཉེས་པའི་དྲི་མ་མེད་ཅིང་བསྟན་པ་ལ་སྒྲོ་སྐུར་གྱིས་དག་པར་གནས་པ་ན་སྟོན་པ་མྱ་ངན་ལས་འདས་ནས་ལོ་བརྒྱ་དང་བཅུ་ལོན་པའི་ཚེ། ཡངས་པ་ཅན་པའི་དགེ་སློང་དག་གིས་སངས་རྒྱས་ཀྱི་བསྟན་པ་དམ་པའི་ཆོས་འདུལ་བ་དང་འགལ་བའི་མི་རུང་བ་ལ་རུང་བར་སྟོན་པའི་གཞིའམ་དངོས་པོ་བཅུ་བྱས་སོ། ། བཅུ་པོ་གང་ཞེ་ན། འདུལ་བ་རྒྱ་ཆེར་འགྲེལ་པ་ལས། ། ཧུ་ལུ་ཧུ་ལུ་ཡི་རང་དང་། ། ཀུན་སྤྱོད་སྣོད་དང་ལན་ཚྭ་དང་། ། ལམ་དང་སོར་གཉིས་དཀྲུགས་དང་གདིང་། ། གསེར་གྱི་རུང་བ་ཞེས་བྱ་སྟེ། ། འདི་དག་རུང་མིན་གཞི་བཅུ་ཡིན། ། ཞེས་པ་ལྟར་རོ། །
དེ་ལྟ་བུ་དེ་ལ་འཕགས་པ་ཀུན་དགའ་བོའི་ལྷན་ཅིག་གནས་པ་འཕགས་པ་དགྲ་བཅོམ་པ་བདུན་བརྒྱས་ཆོས་ལོག་དེ་སུན་དབྱུང་བའི་ཕྱིར་བསྡུ་བ་གཉིས་པ་མཛད་ཅེས་གྲགས་སྟེ། འདི་ལྟར་དེའི་ཚེ་ཡངས་པ་ཅན་ན་དགྲ་བཅོམ་པ་ཐམས་ཅད་འདོད་ཅེས་པ་རྣམ་ཐར་བརྒྱད་དང་ལྡན་པ་ཞིག་སྙིང་ལས་ཆུང་ངུར་འདུག་ཅིང་། གྲོང་ཁྱེར་ནོར་ཅན་ནས་དགྲ་བཅོམ་པ་གྲགས་པ་འཁོར་ལྔ་བརྒྱ་དང་བཅས་པ་དེར་འོངས་པ་ན། ཡངས་པ་ཅན་པས་དེ་ལྟ་བུ་བྱས་པ་རིག་སྟེ། ཐམས་ཅད་འདོད་ཀྱི་གན་དུ་ཕྱིན་ནས་གནས་བརྟན། ཧུ་ལུ་ཧུ་ལུའི་རུང་བ་རུང་ངམ། དེ་ཅི། ཡངས་པ་ཅན་པ་དག་མཐུན་པས་མ་ཡིན་པ་དང་། མི་མཐུན་པས་ཆོས་ཀྱི་ལས་བྱས་ནས་ཧུ་ལུ་ཧུ་ལུ་ཞེས་བརྗོད་པས་རུང་བར་བྱེད་མི་རུང་ངོ་། ། གང་དུ་བཀག
ཙམ་མར་རོ། ། གང་ལ་བརྟེན་ཏེ་བཅས། དྲུག་སྡེ་ལའོ། ། ཉེས་པ་ཅིར་འགྱུར། ཉེས་བྱས་སོ། ། གནས་བརྟན་འདི་ནི་གཞི་དང་པོའོ། ། མདོ་སྡེ་དང་འདུལ་བ་ལས་འདས། སྟོན་པའི་བསྟན་པ་དང་བྲལ་ཏེ། མདོ་སྡེ་ལ་མི་འཇུག འདུལ་བ་ལ་མི་སྣང་།
ཆོས་ཉིད་དང་འགལ་བ་སྟེ། དེ་ལ་རུང་བར་སྟོན་ཅིང་སྤྱོད་ན། དེ་བཏང་སྙོམས་སུ་བཞག་གམ། དེ་ཅང་མི་སྨྲའོ། ། གནས་བརྟན་དེ་ནི་དེར་བས་ན། ད་ནི་འདི་ཞུ་བར་བགྱི་སྟེ། རྗེས་སུ་ཡི་རང་གི་རུང་བ་ནི། སྔར་བཞིན་དུ་ལས་བྱས་པ་ལ་ཉེ་འཁོར་གྱི་དགེ་སློང་རྣམས་རྗེས་སུ་ཡི་རང་བ་བྱེད་དུ་བཅུག་ཅིང་། དེས་རུང་བར་བྱེད་དོ། ། ཙམྤར།
དྲུག་སྡེ་ལ། ཉེས་བྱས་སོ། ། ཀུན་སྤྱོད་ནི། རང་གི་ལག་པས་ས་བརྐོས་ནས་རུང་བར་བྱེད་དོ། ། མཉན་ཡོད་དུ། དྲུག་སྡེ་ལ། ཉེས་བྱས་སོ། ། ལན་ཚྭ་ནི། ཇི་སྲིད་འཚོ་བའི་ལན་ཚྭ་དུས་རུང་དག་བསྲེས་ནས་དུས་མིན་པར་སྤྱོད་ཅིང་རུང་བར་བྱེད་དོ། ། རྒྱལ་པོའི་ཁབ་ཏུ།
ཤཱ་རིའི་བུ་ལ། ལྟུང་བྱེད་དོ། ། ལམ་གྱི་ནི། དཔག་ཚད་དང་དེའི་ཕྱེད་དུ་སོང་ནས་འདུས་ཤིང་ཟོས་པ་ལ་རུང་བར་བྱེད་དོ། ། རྒྱལ་པོའི་ཁབ་ཏུ། ལྷས་བྱིན་ལ། ལྟུང་བྱེད་དོ། ། སོར་གཉིས་ཀྱི་ནི། ལྷག་པོར་མ་བྱས་པའི་བཟའ་བྱ་སོར་མོ་གཉིས་ཀྱིས་ཟ་བ་ལ་རུང་བར་བྱེད་དོ། ། མཉན་ཡོད་དུ།
མང་པོ་ལ། ལྟུང་བྱེད་དོ། ། སྣོད་ཀྱི་ནི། ནད་པས་སྲིན་བུ་པད་པ་བཞིན་དུ་ཆང་གཞིབས་ཏེ་འཐུང་བ་ལ་རུང་བར་བྱེད་དོ། ། མཉན་ཡོད་དུ། ལེགས་འོང་ལ། ལྟུང་བྱེད་དོ། ། དཀྲུགས་པ་ནི། ཞོ་བྲེ་གང་དང་། འོ་མ་བྲེ་གང་དཀྲུགས་ནས་དུས་མིན་དུ་འཐུང་བ་ལ་རུང་བར་བྱེད་དོ། །
མཉན་ཡོད་དུ། མང་པོ་ལ། ལྟུང་བྱེད་དོ། ། གདིང་བའི་ནི། དེ་རྙིང་པ་ལས་བདེ་བར་གཤེགས་པའི་མཐོ་གང་གིས་མ་རླན་པའི་དེ་གསར་པ་བཅོས་པ་ལ་རུང་བར་བྱེད་དོ། ། མཉན་ཡོད་དུ། མང་པོ་ལ། ལྟུང་བྱེད་དོ། ། གསེར་དངུལ་གྱི་ནི། ལྷུང་བཟེད་དྲི་ཞིམ་པོས་བསྐུས་ཏེ་དགེ་ཚུལ་གྱི་མགོར་ཁྲིའུ་སྟན་དང་བཅས་པའི་སྟེང་དུ་བཞག་སྟེ།
ལམ་སྲང་བཞི་མདོར་ལྷུང་བཟེད་འདི་ནི་བཟང་པོ་སྟེ་འདིར་བྱིན་ན་འབྲས་བུ་ཆེའོ། ། ཞེས་བརྗོད་དེ། གཞན་གྱིས་དེར་གསེར་དངུལ་བླུགས་པ་ལོངས་སྤྱད་པས་རུང་བར་བྱེད་དོ། ། མཉན་ཡོད་དུ། དྲུག་སྡེ་ལ། སྤང་བའི་ལྟུང་བྱེད་དོ། ། གནས་བརྟན་འདི་ནི་གཞི་བཅུ་པ། མདོ་སྡེ་དང་འདུལ་བ་ལས་འདས་ཞེས་སོགས་ཐམས་ཅད་ལ་སྦྱར་རོ། ། ཐམས་ཅད་འདོད་ན་རེ། ཁྱོད་སོང་ལ་ཕྱོགས་ཚོལ་ཞིག་ངས་གྲོགས་བྱའོ་ཞེས་ཟེར།
གྲགས་པས་དགྲ་བཅོམ་པ་བདུན་བརྒྱར་གཅིག་གིས་མ་ཚང་བའི་ཕྱོགས་རྙེད་ནས། ཡངས་པ་ཅན་དུ་ཡངས་པ་ཅན་པ་ཞེས་མིང་ནས་མ་སྨོས་པར། གཞི་བཅུ་པོ་བརྗོད་པར་བརྩམས་པ་ན། དགྲ་བཅོམ་པ་ཟླས་རྒུར་འགོག་པ་ལས་ལངས་ཏེ་དེར་འོངས་སོ། ། དེར་གཞི་བཅུ་པོ་སྔར་བཞིན་དུ་བརྗོད་ཅིང་རེ་རེའི་སྐབས་སུ་ཡང་། དེ་བདག་ཅག་གིས་དོར་བར་བྱའོ། ། དགྲ་བཅོམ་པ་གཞན་དག་གིས་ཀྱང་ཐམས་ཅད་འདོད་ཀྱིས་སྨྲས་པ་དེ་བཞིན་དུ་བརྗོད་ནས་ཕྱིར་བྱུང་ནས་གཎྜི་བརྡུངས་ཏེ། ཡངས་པ་ཅན་པ་རྣམས་ཀྱང་བསྡུས་ནས། ཡངས་པ་ཅན་པ་དག་ཅེས་མིང་ནས་སྨོས་ཏེ་གཞི་བཅུ་པོ་བརྗོད་ཅིང་། དགྲ་བཅོམ་པ་ཐམས་ཅད་ཀྱིས་སྔར་བཞིན་བཟླས་ཏེ་དེ་བདག་ཅག་གིས་དོར་བར་བགྱིའོ་ཞེས་བརྗོད་ནས་བདུན་བརྒྱས་ཡང་དག་པར་བསྡུས་པ་ཞེས་གྲགས་སོ། །
བསྡུ་བ་གསུམ་པ་ནི། ལུང་གིས་མ་ཟིན་པས་མི་མཐུན་པ་དུ་མ་ཞིག་སྣང་བ་ལས། འདིར་ནི་སྔར་བཤད་པ་དེ་ལྟར་དགྲ་བཅོམ་པ་བདུན་བརྒྱས་བསྟན་པ་དག་པར་བྱས་པའི་རྗེས་ལ། མ་རུ་ཌ་ཞེས་བྱ་བའི་གྲོང་ཁྱེར་དུ་ཚོང་དཔོན་གྱི་བུ་མ་ཧཱ་དེ་བ་ཞེས་བྱ་བའི་མིང་ཅན་མཚམས་མེད་པ་གསུམ་བྱས་པ་ཞིག་འགྱོད་པ་སྐྱེས་ནས། སྡིག་པ་བཤགས་པའི་སྐབས་ཡོད་དམ་མེད་སྙམ་པ་ལ་དགེ་སློང་ཞིག་ན་རེ། གང་གིས་སྡིག་ཆེན་བྱས་པ་ཡང་། ། དགེ་བ་བྱས་པས་བྱང་བར་འགྱུར། ། དེ་ནི་འཇིག་རྟེན་སྣང་བ་སྟེ། ། ཉི་མ་སྤྲིན་དང་བྲལ་བ་བཞིན། ། ཞེས་ཟེར་བ་ཐོས་ནས།
རབ་ཏུ་བྱུང་ཞིང་སྡེ་སྣོད་གསུམ་ལ་མཁས་པར་བྱས་པ་ལྷ་ཆེན་པོ་ཞེས་བྱ་བའི་དགེ་སློང་ཞིག་སངས་རྒྱས་ཀྱི་བསྟན་པ་འདི་ཡི་ཆོམ་རྐུན་བྱུང་སྟེ། དེ་ཡང་ཁྱིམ་བདག་གཅིག་གི་ཆུང་མ་ལ་བུ་ཞིག་བཙས་པ་དང་། ཕ་རྒྱ་མཚོར་རིན་པོ་ཆེ་ལེན་དུ་སོང་བ་དེ་རིང་ཞིག་ཐོགས་པ་དང་། བུ་དེ་ཆེར་སྐྱེས་ནས་མའི་ཁྱོ་བྱས་སོ། ཕ་འོང་བའི་གཏམ་ཐོས་ཏེ་མས་བསླབས་ནས་དེས་ལམ་དུ་བསྒུགས་ཏེ་རང་གི་ཕ་བསད་དོ། ། དེ་ནས་མ་ཡང་སྐྱེས་པ་གཞན་དང་ཉལ་པོ་བྱེད་པ་མཐོང་སྟེ་ཁྲོས་ནས་བསད་དོ། ། དེ་ནས་ཕ་མའི་མཆོད་གནས་དང་རང་གི་སློབ་དཔོན་ཡིན་པའི་དགྲ་བཅོམ་པ་ཞིག་གིས་སྡིག་པའི་ཉེས་དམིགས་བཤད་པས། དེས་ཤེས་ཏེ་གཞན་ལ་བརྗོད་ཀྱིས་དོགས་ནས་དེ་ཡང་བཀྲོངས་སོ། ། དེ་ལྟར་མཚམས་མེད་པ་གསུམ་བྱས་པས་ཡིད་མ་བདེ་ནས་ནོར་མང་པོ་ཡོད་པ་རྣམས་དགེ་སྦྱོང་དང་བྲམ་ཟེ་དང་འཕོངས་པ་དང་ཉེ་འབྲེལ་རྣམས་ལ་བྱིན་ཏེ། མཁན་སློབ་མེད་པར་རང་ཉིད་ཀྱིས་སྐྲ་བྲེག །
གོས་ངུར་སྨྲིག་གྱོན་ནས་དགེ་སློང་ལྟར་བྱས་སོ། ། དེས་ཕྱི་ནས་གྲོང་དུ་བསོད་སྙོམས་ལ་ཡང་མ་ཕྱིན་པར་དགོན་པ་དབེན་པ་ཞིག་ཏུ་བསྡད་ནས། རྩ་བ་དང་འབྲས་བུ་ངན་ངོན་ཙམ་གྱིས་འཚོ་ཞིང་བཞིན་བསྡུས་ཏེ་འདུག་པ་དང་། ཕྱུགས་རྫི་དང་ཤིང་འཐུ་བ་ལ་སོགས་པ་དག་གིས་འདི་ནི་འདོད་པ་ཆུང་ཞིང་སྐྱོ་ཤས་ཆེ་བ་ཞིག་གོ་ཞེས་སྦྱིན་བདག་རྣམས་ཀྱི་གན་དུ་བརྗོད་པས། དེ་དག་གིས་དད་རྫས་བྱིན་པ་རྣམས་ཅུང་ཟད་ཟོས་ཤིང་ལྷག་མ་རྣམས་གཞན་ལ་བྱིན་པས་བླུན་པོ་རྣམས་ལྷག་པར་དད་དེ། དེ་དག་གི་མཁན་སློབ་བྱས་པས་འཁོར་མང་དུ་འདུས་ཤིང་། དེའི་ཚེ་བླུན་པོ་ལོངས་སྤྱོད་ཅན་རྣམས་ཀྱིས་ཕུལ་བའི་ཟས་ནོར་ཆར་བཞིན་དུ་བབས་པ་རྣམས་འཁོར་རྣམས་ཀྱི་འཚོ་བའི་ཡོ་བྱད་དུ་བྱིན་གྱིས་བརླབས་པས། སྐལ་བ་མེད་ཅིང་དད་པ་ཅན་འདུས་པ་ཡི་དགེ་འདུན་འབུམ་ཕྲག་དུ་མས་བསྐོར་རོ། ། དེ་ནས་བརྫུན་རླབས་ཆེན་པོ་དེས་ཁོ་རང་དགྲ་བཅོམ་པ་ཡིན་པར་ཁས་བླངས་སོ། ། འཁོར་རྣམས་ཀྱིས་རྫུ་འཕྲུལ་སྟོན་པར་ཞུས་པ་ན།
ངའི་རྫུ་འཕྲུལ་དགྲ་བཅོམ་པའི་འབྲས་བུ་དང་ལྷན་ཅིག་ད་ནང་ཐོ་རངས་ཉམས་ཞེས་ཟེར། དེ་ལ་ཉམས་པ་ཡོད་ཞེས་དྲིས་པས། ཡོད་དེ་མདོ་ལས། དགྲ་བཅོམ་པ་ཉམས་པའི་ཆོས་ཅན། འཆི་བར་སེམས་པའི་ཆོས་ཅན། རྗེས་སུ་བསྲུང་བའི་ཆོས་ཅན། མཁས་པ་ལས་མི་བསྐྱོད་པའི་ཆོས་ཅན། རྟོགས་པའི་སྐལ་བ་ཅན། མི་གཡོ་བའི་ཆོས་ཅན། ཞེས་གསུངས་པས་སོ། །
ཞེས་ཟེར་ཞིང་རང་གིས་མཚམས་མེད་པ་གསུམ་དང་། ཚུལ་ཁྲིམས་དང་མི་ལྡན་པར་དད་རྫས་ལོངས་སྤྱོད་པ་དང་། བརྫུན་གྱིས་སྐྱེ་བོ་མང་པོ་བསླུས་པའི་སྡིག་པ་དྲན་པ་ཡིས་ཀྱེ་མ་སྡུག་བསྔལ་ལོ་ཞེས། སྨྲེ་སྔགས་ཆེན་པོ་བཏོན་པ་ལ་འཁོར་གྱིས་ཐོས་ནས་དེའི་རྒྱུ་མཚན་དྲིས་པས། ཁོ་བོས་སྨྲེ་སྔགས་བཏོན་པ་མ་ཡིན་གྱི་འཕགས་པའི་བདེན་པ་བཞི་ཁ་འདོན་དུ་བྱས་པའི་སྡུག་བསྔལ་གྱི་བདེན་པ་བོས་པ་ཁྱེད་ཀྱིས་ཐོས་པར་ཟད་དོ། ། ཞེས་བསྒྲགས་ཤིང་། དེ་ལ་སོགས་པ་ཞེས་པས་ཆོས་དྲིས་པའི་ལན་མ་ཤེས་པ་ལ་ཁོ་བོས་དགྲ་བཅོམ་པར་ཁས་བླངས་ཀྱི་སྟོན་པ་ཡིན་ཞེས་མ་སྨྲས་པས། སོམ་ཉི་ལས་བརྒལ་བ་ནི་སྟོན་པ་འབབ་ཞིག་གོ ། ཞེས་སོགས་ཀྱི་བརྫུན་ཚིག་གི་ཚོགས་པ་རྣམས་ཀྱི་མགོ་བོ་བསྐོར་ནས་བླུན་པོ་རྣམས་ཀྱིས་འཕགས་པ་རྣམས་ལ་འབུལ་རྒྱུའི་དད་རྫས་རྣམས་ཀྱང་དེ་ལ་འགྱུར་རོ། ། རབ་བྱུང་བླུན་པོ་ཕལ་ཆེར་གྱིས་དགྲ་བཅོམ་པ་བོར་ནས་དེ་ལ་འདུས་པས།
སངས་རྒྱས་མྱ་ངན་ལས་འདས་པའི་འོག་ཏུ་སོ་སོ་སྐྱེ་བོས་ཆོས་བསྙད་ནས་འཁོར་བསྡུས་པ་ལ་དེ་བས་མང་བ་མེད་དོ་ཞེས་གྲག་གོ ། དེ་ཡི་ཆོས་ལོག་བཤད་པ་ཡི་རྗེས་སུ་སློབ་མ་རྣམས་འབྲངས་ནས་འཁྲུལ་པའི་གྲུབ་མཐའ་དུ་མ་བྱུང་ཞིང་། ལྷ་ཆེན་བླུན་པོ་དེ་ནི་ཤི་ནས་སེམས་ཅན་དམྱལ་བར་སྐྱེས་པར་གྱུར་ཏོ་ཞེས་གྲག་གོ ། དེའི་ལོག་པའི་ཆོས་དེ་དག་དགྲ་བཅོམ་པ་ཆེན་པོ་རྣམས་ཀྱིས་ལུང་རིགས་ཀྱིས་སུན་ཕྱུང་ནས་བཀའ་བསྡུ་བ་གསུམ་པ་བྱས་སོ། ། ཞེས་ཐོས་སོ། ། འདི་ལ་ལྷ་བཙུན་བསམ་ཡས་པ་ནི། འདི་ཡང་རྒྱ་གར་མཁས་པའི་གསུང་བགྲོས་ལ་ཐོས་པ་ཡིན་གྱི། གཞུང་ལུགས་གླེགས་བམ་དུ་བྲིས་པ་མེད་ཅེས་གསུངས་མོད་ལེགས་བཤད་གསེར་གྱི་ཐུར་མ་ལས་ནི། འདི་དག་འདུལ་བ་ལུང་གི་འགྲེལ་པ་ནས་འབྱུང་ངོ་། ། ཞེས་གསུངས་སོ། །
འོན་ཀྱང་ལྷ་ཆེན་དེའི་ལེ་ལན་གྱིས་སྡེ་པ་བཅོ་བརྒྱད་པོ་རྣམས་ཀྱི་གཞུང་ལུགས་ལ་ཡང་ཅུང་ཟད་བསླད་པ་ཡོད་དོ་ཞེས་ཟེར་ཏེ། ལྷ་ཆེན་དེས་དགྲ་བཅོམ་པ་མང་པོའི་དབུས་སུ་མདོ་འདོན་པའི་རེས་ལ་བབ་པ་ན་མདོའི་མཇུག་ཏུ། ལྷ་རྣམས་མ་རིག་པ་ཡིས་བསླུས། ། ལམ་ནི་སྒྲ་ཡི་རྒྱུན་ལས་བྱུང་། ། ཐེ་ཚོམ་ཅན་རྣམས་གཞན་གྱི་འཇུག ། འདི་ནི་སངས་རྒྱས་བསྟན་པ་ཡིན། ། ཞེས་བཏོན་པས་དགྲ་བཅོམ་པ་རྣམས་ཀྱིས་སངས་རྒྱས་ཀྱི་བཀའ་མ་ཡིན་པར་བརྩད་པ་ན། དགེ་སློང་གཞོན་པ་ཕལ་ཆེར་གྱིས་ཁོའི་ཕྱོགས་བཟུང་ནས་དགེ་འདུན་གྱི་སྡེ་འཁྲུགས་པ་ལ་བརྟེན་ནས་སྡེ་པ་བཅོ་བརྒྱད་ཀྱི་བར་དུ་སོང་བ་ཡིན་ནོ། ། ཞེས་འགྲེལ་པ་ལས་བཤད་དོ། ། འདིར་ཊཱི་ཀ་སྔ་མ་འགའ་ཞིག་འཕགས་པ་གཞི་ཐམས་ཅད་ཡོད་པར་སྨྲ་བའི་གཞུང་ནས་དགྲ་བཅོམ་པའི་འབྲས་བུ་ལས་ཉམས་པ་ཡོད་པར་བཤད་པ་དེ་ལྷ་ཆེན་གྱི་ཆོས་ལོག་གིས་བསླད་པ་ཡིན་ནོ་ཞེས་གསུང་མོད།
ད་ནི་བྱེ་བྲག་ཏུ་སྨྲ་བའི་གྲུབ་པའི་མཐའ་ཡིན་པར་མཛོད་རྩ་འགྲེལ་ལས་བཤད་དོ། ། ཡང་འཛམ་གླིང་མཁས་གྲུབ་གཙུག་རྒྱན་སངས་རྒྱས་དབྱིག་གཉེན་གྱིས་རྣམ་བཤད་རིགས་པ་ལས། བླ་མ་ཀུན་དགའ་འོད་གསལ་དང་། ། སྡུག་བསྔལ་ཕུང་པོ་ས་སྟོན་དང་། ། འཆར་ཀ་སྟོང་ཉིད་ཆུ་ལས་སྐྱེས། ། གང་པོ་ས་འཚོ་ཆུ་ཤིང་དང་། ། མྱང་ངན་འདས་དང་ཡུལ་འཁོར་སྐྱོང་། ། འགྲོ་བའི་མདོ་དང་དེ་བཞིན་གཞན། ། ཡང་དག་བསྡུས་པའི་གཞི་ཉམས་ཕྱིར། ། མཐའ་དག་མིན་པར་རྟོགས་པ་ཡིན། །
ཞེས་གསུངས་པ་ཡང་དོན་དེ་ལ་དགོངས་པ་ཡིན་ཏེ། གཞུང་དེའི་དོན་ནི། ཉན་ཐོས་སྡེ་པ་དག་ན་རེ། ཐེག་པ་ཆེན་པོའི་ནང་ན་ངེས་དོན་ཅུང་ཟད་ཀྱང་མེད་པའི་རྒྱུ་མཚན་གྱིས་བཀའ་མ་ཡིན་ནོ་ཞེ་ན། དེ་སྐད་སྨྲ་བ་ཁྱོད་ཀྱིས་ནི་ཉན་ཐོས་ཀྱི་སྡེ་སྣོད་མཐའ་དག་ཀྱང་མ་མཐོང་ན་ཐེག་པ་ཆེན་པོ་ལྟ་ཅི་སྨོས། དེའི་ཤེས་བྱེད་ཀྱང་དེང་སང་ཉན་ཐོས་ཀྱི་སྡེ་སྣོད་ཀྱང་ཡང་དག་པར་བསྡུས་པའི་གཞི་ཉམས་པས་ཚང་བར་གནས་པ་མ་ཡིན་ཏེ། དཔེར་ན་བླ་མའི་མདོ་དང་། ཀུན་དགའི་མདོ་ཞེས་བྱ་བ་ལ་སོགས་དེང་སང་མི་སྣང་བ་བཞིན་ཞེས་པའི་དོན་དུ་བཤད་དོ། ། འདི་ལྷ་ཆེན་གྱིས་ཆོས་ཀྱི་སྡེ་པ་བཅོ་བརྒྱད་ལ་བསླད་པའི་ཤེས་བྱེད་དུ་ཇི་ལྟར་འབྲེལ་ཞེ་ན། དེ་ནི་ལུང་ཚིག་མ་ཚང་བ་དེ་དག་ལྷ་ཆེན་པོས་ཕྱི་ནས་དེ་དང་འགལ་བ་འགའ་ཞིག་བཅུག་པ་ཡིན་ཞེས་འཆད་དགོས་སོ། །
འོ་ན་ལྷ་ཆེན་གྱི་ཆོས་ལོག་སུན་ཕྱུང་བ་དེ་བསྡུ་བ་གསུམ་པ་ཡིན་པའི་ཤེས་བྱེད་གང་ཡིན་ཞེ་ན། འདུལ་བ་འོད་ལྡན་ལས་གྱེས་པ་བཅོ་བརྒྱད་པོ་བཀར་སྒྲུབ་པ་དེ་བསྡུ་བ་གཉིས་པའི་འོག་ཏུ་འབྱུང་བར་བཤད་པ་དང་། རྟོག་གེ་འབར་བ་ལས། སྟོན་པ་མྱང་ངན་ལས་འདས་པ་ནས་ལོ་བརྒྱ་ཕྲག་གཉིས་འདས་པ་ན། གནས་བརྟན་གྲགས་པའི་བུས་བསྟན་པ་ཡང་དག་པར་བསྡུས་སོ་ཞེས་གསུངས་ལ། བསྡུ་བ་གཉིས་པ་ནི་སྟོན་པ་མྱང་ངན་ལས་འདས་ནས་ལོ་བརྒྱ་དང་བཅུ་ནས་བྱུང་བར་བཤད་པའི་ཕྱིར། དེས་ན་ལྷ་ཆེན་གྱི་ཆོས་དེ་སུན་འབྱིན་པ་པོ་ནི་བཀའ་བསྡུ་གསུམ་པའི་བྱེད་པ་པོར་འཆད་པ་དག་ཡིན་པར་བཤད་ན་ལེགས་ཏེ། དགེ་སློང་ལྷ་ཆེན་གྱིས་ཆོས་ཀྱི་སྡེ་པ་བཅོ་བརྒྱད་ཀྱི་ནང་ཚན་འགའ་ཞིག་ལ་བསླད་ནས་ཡོད་པ་དེ་སུན་ཕྱུང་བས་ན། གྱེས་པ་བཅོ་བརྒྱད་པོ་བཀའ་ཉིད་དུ་མཐུན་པར་གྲུབ་པ་ལ་དགོངས་པའི་ཕྱིར། གཞན་ཡང་རྟོག་གེ་འབར་བ་ལས།
ཁ་ཅིག་སྟོན་པ་མྱང་ངན་ལས་འདས་ནས་ལོ་བརྒྱ་དྲུག་ཅུ་ནས་དགྲ་བཅོམ་པ་དང་སོ་སོ་སྐྱེ་བོ་མཁས་པ་རྣམས་ཀྱིས་ཛྭ་ལན་དྷ་རའི་དགོན་པར་བསྡུ་བ་གསུམ་པ་མཛད་པར་བཤད། ཅེས་གསུངས་ཤིང་། ཡང་ཁ་ཅིག་ན་རེ། སྟོན་པ་མྱང་ངན་ལས་འདས་ནས་ལོ་སུམ་བརྒྱ་ནས་ཁ་ཆེའི་ཀུ་ས་ན་ཞེས་པའི་དགོན་པར་ཛྭཱ་ལན་དྷ་རའི་རྒྱལ་པོ་ཀ་ནི་ཀས་སྦྱིན་བདག་བྱས་ཏེ། སྡུད་པ་པོ་པུ་ཀ་ལ་སོགས་པའི་དགྲ་བཅོམ་པ་ལྔ་བརྒྱ། ཝ་སུ་མི་ཏྲ་ལ་སོགས་པ་བྱང་ཆུབ་སེམས་དཔའ་སོ་སོ་སྐྱེ་བོའི་པཎྜི་ཏ་ཉིས་བརྒྱ་ལྔ་བཅུའམ། ཁྲི་དྲུག་སྟོང་འདུས་ནས་བསྡུ་བ་གསུམ་པ་མཛད་ཅེས་འཆད་ལ། ལུགས་ཕྱི་མ་འདི་ནི་བོད་ཀྱི་སློབ་དཔོན་རྣམས་ཀྱིས་བཤད་པ་ཡིན་ནོ། ། ཞེས་གསུང་ངོ་། ། དེ་ནི་ཉན་ཐོས་རྣམས་ཀྱིས་བསྟན་པ་བསྡུས་པ་དང་།
འཕེལ་འགྲིབ་ཇི་ལྟར་བྱུང་བའི་ཚུལ་བཤད་པ་ཡིན་ནོ། ། གཉིས་པ། ཐེག་ཆེན་གྱི་བསྟན་པ་ལ་འཕེལ་འགྲིབ་བྱུང་ཚུལ་བཤད་ནས་ཐོགས་མེད་ཀྱིས་དར་རྒྱས་མཛད་ཚུལ་ནི། སྤྱིར་ཐེག་པ་ཆེན་པོའི་བཀའ་བསྡུས་པའི་ཚུལ། སློབ་དཔོན་སེང་གེ་བཟང་པོ་ལ་སོགས་པ་ཁ་ཅིག་ནི། ཉན་ཐོས་ཀྱི་སྡུད་པ་པོར་བྱེད་པ་དེ་དག་གིས་ཐེག་པ་ཆེན་པོའང་བསྡུས་པར་བཞེད། རྟོག་གེ་འབར་བ་ལས་ནི། རྩ་བའི་སྡུད་པ་བྱེད་མཁན་ཀུན་ཏུ་བཟང་པོ་དང་། འཇམ་དཔལ་དང་། གསང་བའི་བདག་པོ་དང་།
བྱམས་པ་ལ་སོགས་པ་རྣམས་ཀྱིས་བསྡུས་པའི་ཕྱིར། བདག་ཅག་གི་རྩ་བའི་སྡུད་པར་བྱེད་པ་ཉན་ཐོས་ནི་མ་ཡིན་ཏེ། ཐེག་པ་ཆེན་པོའི་གསུང་རབ་ནི་དེ་དག་གི་ཡུལ་མིན་པའི་ཕྱིར། ཞེས་བཤད། ཡང་ཁ་ཅིག་ནི། ཉན་ཐོས་ཀྱི་བཀའ་བསྡུས་པའི་དུས་དེ་ཉིད་དུ། ལྷོ་ཕྱོགས་བི་མ་ལ་སམྦྷ་བ་ཞེས་པའི་རི་ལ་ཁ་ཅིག རྒྱལ་སྲས་འབུམ་ཕྲག་བཅུ། ཁ་ཅིག་བྱེ་བ་ཕྲག་དགུ་བཅུ་འདུས་ནས། འཇམ་དཔལ་གྱིས་མངོན་པ།
བྱམས་པས་འདུལ་བ། ཕྱག་ན་རྡོ་རྗེས་མདོ་སྡེ་བསྡུས་ཞེས་ཟེར་རོ། ། དེ་དག་ཀྱང་འགལ་བ་མེད་དེ། ཐུན་མོང་མ་ཡིན་གསང་བ་ལས། ཀུན་ཏུ་བཟང་པོ་ནི་གནས་བརྟན་ཀུན་དགའ་བོར་གྱུར་ཏོ། ། ཞེས་གསུངས་ལ། ཀུན་ཏུ་བཟང་པོ་དང་ཕྱག་ན་རྡོ་རྗེ་ཡང་དོན་གཅིག་པར་ཕྱག་ན་རྡོ་རྗེ་དབང་བསྐུར་བའི་རྒྱུད་ལས་བཤད་པའི་ཕྱིར། དེ་ཡང་སྟོན་པ་མྱང་ངན་ལས་འདས་ནས་འཕགས་པའི་ཡུལ་དུ་རིང་ཞིག་ན་ཉན་ཐོས་ཀྱི་སྡེ་སྣོད་རྣམས་གཅེས་སྤྲས་བྱེད་པ་ཡོད་པས་མ་ཉམས་པར་གནས་ཀྱང་། ཐེག་པ་ཆེན་པོའི་སྡེ་སྣོད་ནི་ནན་ཏན་བྱེད་པ་མེད་པས། དེའི་ཚེ་བསྟན་པ་ལ་མངོན་པར་དད་པའི་ལྷ་དང་ཀླུ་ལ་སོགས་པ་རྣམས་ཀྱིས་དེ་དག་གི་གླེགས་བམ་རྣམས་རང་རང་གི་གནས་སུ་སྤྱན་དྲངས་པར་བཤད་དེ།
ཤེར་ཕྱིན་བྱེ་བ་ཕྲག་བརྒྱ་པ་དྲི་ཟའི་ཡུལ་དུ་སྤྱན་དྲངས་པ་དང་། འབུམ་ཕྲག་བརྒྱ་པ་ལྷའི་ཡུལ་དུ་སྤྱན་དྲངས་པ་དང་། སྟོང་ཕྲག་བརྒྱ་པ་ཀླུའི་ཡུལ་དུ་སྤྱན་དྲངས་པར་བཤད་དེ། སློབ་སྤྲིང་ལས། བསྟན་པ་རིན་ཆེན་མཆོག་ལྟར་བཟང་ལ་ཕན་མེད་པ། ། རྣམ་པར་དག་ཚུལ་གང་ཡིན་ཀླུ་མགོའི་གདེངས་ཀ་ཅན། ། ཆེན་པོ་རྣམས་ཀྱིས་གཙུག་གི་རྒྱན་བཞིན་གུས་མནོས་ནས། ། ས་ཡི་གཏིང་ན་གནས་པའི་རབ་རིབ་སེལ་བར་མཛད། ། ཅེས་གསུངས་པས་སོ། ། དེ་ནས་སྟོན་པ་མྱང་ངན་ལས་འདས་ནས་ལོ་བཞི་བརྒྱ་སོང་བ་ན་མགོན་པོ་ཀླུ་སྒྲུབ་བྱོན་ལ།
དེ་ནི་རྒྱ་གར་ན་ལེནྡྲའི་གཙུག་ལག་ཁང་དུ་བྲམ་ཟེ་སྒྲ་གཅན་འཛིན་ལས་རབ་ཏུ་བྱུང་སྟེ། རིག་པའི་གནས་ཐམས་ཅད་ལ་མཁས་པར་གྱུར་ཏོ། ། དེས་གྲུབ་པ་བརྙེས་ནས་ཀླུའི་ཡུལ་ལ་སོགས་པ་ནས་རྒྱལ་བའི་ཡུམ་ལ་སོགས་པ་མདོ་སྡེ་དུ་མ་སྤྱན་དྲངས་ནས་དེ་དག་ལེགས་པར་བཤད་དེ་འཛམ་བུའི་གླིང་དུ་དར་བར་མཛད་པ་ཡིན་ནོ། ། དེས་གཏམ་གྱི་ཚོགས་དང་། རིགས་པའི་ཚོགས་དང་། བསྟོད་པའི་ཚོགས་ལ་སོགས་པ་ཕ་རོལ་ཏུ་ཕྱིན་པའི་བསྟན་བཅོས་དང་། རིམ་པ་ལྔ་པ་ལ་སོགས་པ་སྔགས་ཀྱི་བསྟན་བཅོས་མང་དུ་མཛད་དོ། ། དེའི་སློབ་མ་སློབ་དཔོན་འཕགས་པ་ལྷ་ཡིན་ལ། དེས་ཀྱང་མདོ་སྔགས་ཀྱི་བསྟན་བཅོས་མང་དུ་མཛད་དོ། ། དཔོན་སློབ་དེ་གཉིས་ལ་བོད་རྣམས་ཀྱིས་གཞུང་ཕྱི་མའི་དབུ་མ་པ་ཞེས་པའི་ཐ་སྙད་མཛད་དོ། །
ཡང་དབུ་མ་རྩ་བ་ཤེས་རབ་ལ་འགྲེལ་བྱེད་དུ་མ་བྱུང་བའི་ནང་ནས། སློབ་དཔོན་སངས་རྒྱས་བསྐྱངས་དང་། སློབ་དཔོན་ཟླ་བ་གྲགས་པ་གཉིས་ལ་དབུ་མ་ཐལ་འགྱུར་བ་ཞེས་གྲགས་ཤིང་། ཡང་སློབ་དཔོན་ལེགས་ལྡན་འབྱེད་ལ་དབུ་མ་རང་རྒྱུད་པ་ཞེས་གྲགས་ཤིང་། དེའི་སློབ་མ་དཔལ་སྦས། དེའི་སློབ་མ་ཡེ་ཤེས་སྙིང་པོ། དེའི་སློབ་མ་མཁན་ཆེན་ཞི་བ་འཚོ། ། དེའི་སློབ་མ་མཁས་པ་ཆེན་པོ་ཀ་མ་ལ་ཤཱི་ལ་སྟེ་གསུམ་པོ་འདིས་བོད་དུ་ཡང་བྱོན་ཞིང་། འདི་དག་ལ་རང་རྒྱུད་ཤར་པའི་པཎྜི་ཏ་གསུམ་ཞེས་གྲགས་སོ། ། ཡང་སློབ་དཔོན་འཕགས་པ་ལྷའི་སློབ་མ་སློབ་དཔོན་དཔའ་བོས་ཀྱང་།
ཡན་ལག་བརྒྱད་པ་དང་། སྐྱེས་རབས་ལ་སོགས་པའི་བསྟན་བཅོས་མང་དུ་མཛད་དོ། ། ཡང་སློབ་དཔོན་ཙནྡྲ་གོ་མིས་ཀྱང་། སྒྲའི་བསྟན་བཅོས་ཙནྡྲ་པ་དང་། སློབ་སྤྲིང་དང་། སྡོམ་པ་ཉི་ཤུ་པ་ལ་སོགས་པ་མཛད་དོ། ། རྒྱལ་བའི་སྲས་པོ་ཞི་བ་ལྷས་ཀྱང་། སྤྱོད་འཇུག་དང་། བསླབ་བཏུས་ལ་སོགས་པ་མཛད་ཅིང་། གྲུབ་པ་བརྙེས་པ་ཡིན་ནོ། །
ད་ཐོགས་མེད་སྐུ་མཆེད་ཀྱིས་ལོ་རྒྱུས་ནི། ཐེག་པ་ཆེན་པོ་བསྟན་པ་སྟོན་པས་གསུངས་ཤིང་སྡུད་པ་པོས་རིམ་པར་བསྡུས་ནས་ཤིན་ཏུ་དར་བར་གྱུར་པའི་ཚེ་ཡུལ་དབུས་སུ་ཆོས་མངོན་པ་ལ་དགྲ་གསུམ་བྱུང་བར་གྲགས་ཏེ། དང་པོ་ནི། མུ་སྟེགས་ཀྱི་རྒན་མོ་ཞིག་ན་རེ། སངས་རྒྱས་པའི་གཎྜིའི་སྒྲ་འདི་ལ་འགེམས་ཞེས་པ་གཅིག་སྣང་བས་འདིས་འོ་སྐོལ་ལ་གནོད་མི་གནོད་བརྟག་པར་རིགས་སོ། ། ཞེས་ཟེར་ཏེ་བརྟགས་པས། རྒྱུད་གསུམ་ལ། ལྷ་དང་ལྷ་མིན་ཀླུ་དབང་གིས་མཆོད་པའི། ། དཀོན་མཆོག་གསུམ་གྱི་ཏོག་སྡེ་འདི་བརྡུངས་པས། ། མུ་སྟེགས་འཆལ་བ་རྣམས་ཀྱི་ཀླད་པ་འགེམས། །
ཞེས་པ་དང་། ཏོག་གསུམ་ལ། འགེམས་ཟེར་བ་གསུམ་འོང་བར་རིག་ནས་ཁྲོས་ཏེ་དམག་དྲངས་པས་མངོན་པའི་ཆོས་ནུབ་པར་བྱས་སོ། ། གཉིས་པ་ནི། ཡུལ་དབུས་ཀྱི་རྒྱལ་པོས། སྟག་གཟིག་གི་རྒྱལ་པོ་ལ་གོས་སྲུབས་མེད་པ། སྙིང་ག་ན་མིའི་རྐང་རྗེས་འདྲ་བའི་རི་མོ་ཡོད་པ་ཞིག་སྐྱེས་སུ་བསྐུར་བས། བློན་པོས་འདི་ངན་སྔགས་བྱས་པ་ཡིན་ནོ་ཞེས་སྨྲས་པས་དམག་དྲངས་ཏེ་ནུབ་པར་བྱས་སོ། ། གསུམ་པ་ནི། ནང་པའི་གཙུག་ལག་ཁང་ཞིག་ཏུ་མུ་སྟེགས་ཀྱི་སྤྲང་པོ་གཉིས་སློང་མོ་ལ་འོངས་པ་དང་།
བཀྲུ་བཤལ་གྱི་ཆུ་གཏོར་བས་ཁྲོས་ཏེ་ཉི་མ་བསྒྲུབས་པས་གཅིག་གིས་གྲུབ་སྟེ། ཉི་མ་སྒྲུབ་པའི་མུ་སྟེགས་བྱེད་སྤྲང་པོ་ཉི་མའི་དངོས་གྲུབ་ཅེས་བྱ་བར་གྱུར་ནས་དེས་གཙུག་ལག་ཁང་རྣམས་མེས་བསྲེགས་པའི་ཚེ། དམ་པའི་ཆོས་མངོན་པ་སྟོང་ཕྲག་བརྒྱ་པ་ནི་གཏན་ནས་ནུབ་ཅིང་། ཕལ་པོ་ཆེ། ལངྐར་གཤེགས་པ། དྲན་པ་ཉེར་བཞག ཟླ་བ་སྒྲོན་མ་ལ་སོགས་པའི་མདོ་སྡེ་ཤླཽ་ཀ་འབུམ་ཕྲག་རེ་ཡོད་པ་དང་། དཀོན་མཆོག་བརྩེགས་པ་ལེའུ་འབུམ་ཡོད་པ་ལ་སོགས་པའི་སྡེ་སྣོད་ཕལ་ཆེར་བསྲེགས་པས་ཅུང་ཟད་རེ་ལས་མ་ལུས་པ་ཡིན་ནོ་ཞེས་གྲག་གོ ། རྒྱུད་སྡེ་ཡང་ལ་ལ་གཏན་ནས་ནུབ་ཅིང་། ལ་ལ་དམ་དུམ་དུ་གྱུར་པ་ཡིན་ནོ། །
འདིར་བསམ་ཡས་པའི་ཊཱི་ཀ་ལས། གཏམ་འདི་ཡང་བོད་ཀྱི་སློབ་དཔོན་རྣམས་ལ་གྲགས་པ་ཙམ་མ་གཏོགས་རྒྱ་གར་གྱི་གཞུང་ནས་བཤད་པ་མ་མཐོང་ཞིང་། འཕགས་པ་ཀླུ་སྒྲུབ་མ་བྱོན་པའི་གོང་དུ་བྱུང་དགོས་ཀྱི། གཞན་དུ་ན་མི་འགྲིག་པ་མང་པོ་འོང་ངོ་ཞེས་གསུངས་མོད། ཆོས་ཀྱི་རྗེས་ནི་གཏམ་རྒྱུད་འདི་དག་རྒྱ་གར་གྱི་པཎྜི་ཏ་ལ་གསན་པ་ཡིན་ནམ་སྙམ་མོ། ། དེ་ནས་བྲམ་ཟེ་མོ་གསལ་བའི་ཚུལ་ཁྲིམས་ཞེས་པས་ཆོས་མངོན་པ་དར་བར་བྱ་བའི་ཕྱིར་ལུས་ལ་བུ་བསྐྱེད་པས་སློབ་དཔོན་ཐོགས་མེད་དང་དབྱིག་གཉེན་གཉིས་འཁྲུངས་ཏེ། དེ་ཡང་འཕགས་པ་ཐོགས་མེད་ནི། འཇམ་དཔལ་རྩ་བའི་རྒྱུད་ལས། ང་ནི་མྱང་ངན་འདས་འོག་ཏུ། ། ལོ་ནི་དགུ་བརྒྱ་ལོན་པ་ན། །
ཐོགས་མེད་ཅེས་བྱའི་དགེ་སློང་ནི། ། བསྟན་བཅོས་དེ་ནི་དོན་ལ་མཁས། ། མདོ་སྡེ་དྲང་དོན་ངེས་པའི་དོན། ། རྣམ་པ་མང་པོ་རབ་ཏུ་འབྱེད། ། འཇིག་རྟེན་རིག་པ་སྟོན་བདག་ཉིད། ། གཞུང་བྱེད་ངང་ཚུལ་ཅན་དུ་འགྱུར། ། དེ་ཡི་རིག་པ་གྲུབ་པ་ནི། ། ས་ལའི་ཕོ་ཉ་མོ་ཞེས་བརྗོད། ། དེ་ཡི་སྔགས་ཀྱི་མཐུ་ཡིས་ནི། ། བློ་ནི་བཟང་པོ་སྐྱེ་བར་འགྱུར། །
བསྟན་པ་ཡུན་རིང་གནས་བྱའི་ཕྱིར། ། མདོ་ཡི་དེ་ཉིད་དོན་སྡུད་བྱེད། ། ལོ་ནི་བརྒྱ་དང་ལྔ་བཅུར་འཚོ། ། དེ་ལུས་ཞིག་ནས་ལྷ་ཡུལ་འགྲོ། ། འཁོར་བ་རྣམས་སུ་འཁོར་བ་ན། ། ཡུན་རིང་བདེ་བ་རྗེས་མྱོང་ནས། ། བདག་ཉིད་ཆེན་པོ་མཐར་གྱིས་དེ། ། བྱང་ཆུབ་ཐོབ་པར་འགྱུར་བ་ཡིན། ། ཞེས་གསུངས་ལ། ལོ་ནི་དགུ་བརྒྱ་ལོན་པ་ན། །
ཞེས་པ་འདི་ད་ལྟའི་འཇམ་དཔལ་རྩ་རྒྱུད་ན་མི་སྣང་ཡང་། དགོངས་འགྲེལ་གྱི་འགྲེལ་པར་རྩ་རྒྱུད་ཀྱི་ལུང་དྲངས་པ་ལས་འབྱུང་ངོ་། ། དེ་ལྟར་རྒྱལ་བས་ལུང་བསྟན་བརྙེས་པའི་འཕགས་པ་ཐོགས་མེད་ཀྱིས་རི་བྱ་རྐང་ཅན་དུ་ལོ་བཅུ་གཉིས་བྱམས་པ་བསྒྲུབས་ཀྱང་མ་གྲུབ་སྟེ་ཕྱིར་ཐོན་པ་ན། ཁྱི་མོ་ལུས་འབུས་གཡེངས་པ་གཅིག་གཟིགས་པས་སྙིང་རྗེ་སྐྱེས་ནས། དེའི་འབུ་རྣམས་རང་གི་ལུས་ཀྱི་ཤ་བཅད་པ་ལ་དེར་འདུག་ཏུ་གཞུག་པའི་ཕྱིར། སྤྱན་བཙུམས་ཏེ་ལྗགས་ཀྱིས་ལེན་པར་བརྩམས་པ་ན་འབུ་མ་བྱུང་བས་གཟིགས་པ་ན། རྗེ་བཙུན་བྱམས་པ་མཚན་དང་དཔེ་བྱད་ཀྱིས་བརྒྱན་པ་ཞིག་གཟིགས་ཏེ། ཀྱེ་མ་ཡབ་གཅིག་བདག་གི་སྐྱབས། ། ངལ་བརྒྱས་འབད་ཀྱང་འབྲས་མ་མཆིས། ། ཅི་ཕྱིར་ཆར་སྤྲིན་རྒྱ་མཚོའི་དཔུང་། །
གདུང་བས་བསྲེགས་ཏེ་སྐོམ་ཚབ་འབབ། ། བདག་གིས་དེ་ཙམ་ཞིག་བསྒྲུབས་ཀྱང་རྟགས་ཙམ་ཡང་མ་བྱུང་བ་ཐུགས་རྗེ་རེ་ཆུང་ཞེས་ཞུས་པས། རྗེ་བཙུན་གྱི་ཞལ་ནས། ང་དང་པོ་ནས་ཁྱོད་རང་གི་མདུན་ན་ཡོད་དེ། ཁྱོད་རང་གི་སྒྲིབ་པས་མ་མཐོང་བ་ཡིན། ད་ལན་སྙིང་རྗེ་ཆེན་པོ་དེ་སྐྱེས་པས་སྒྲིབ་པ་དག་ནས་མཐོང་བ་ཡིན་ནོ། ། ཞེས་གསུངས་ཤིང་། དེ་ནས་རྗེ་བཙུན་གྱི་ཆོས་གོས་ལ་འཕྱངས་ནས་དགའ་ལྡན་དུ་བྱོན་པ་ཡིན་ནོ་ཞེས་འཆད་ཀྱང་། སློབ་དཔོན་དེས་ནི་དེའི་ཚེ་ཆོས་རྒྱུན་གྱི་ཏིང་ངེ་འཛིན་ཐོབ་ནས་དགའ་ལྡན་དུ་བྱོན་པར་འཆད་དགོས་ཏེ། སློབ་དཔོན་བློ་བརྟན་གྱིས།
འཇིག་རྟེན་ཀུན་ལ་ཕན་ཕྱིར་ཐོགས་མེད་ཅེས་བྱ་བ། ། ཆོས་རྒྱུན་ཏིང་འཛིན་སྟོབས་ཀྱིས་དྲངས་པའི་བདུད་རྩིའི་ཆོས། ། འཕགས་པ་མི་ཕམ་ཞལ་གྱི་བུམ་པ་ནས་བླུགས་པ། ། གསན་པའི་སྙིམ་པས་གསོལ་བ་དེ་ལ་ཕྱག་བགྱིའོ། ། ཞེས་གསུངས་པས་སོ། ། དེ་ལྟར་དགའ་ལྡན་དུ་བྱོན་ནས། རྗེ་བཙུན་མི་ཕམ་མགོན་པོ་ལ་རྣལ་འབྱོར་སྤྱོད་པའི་ས་ལ་སོགས་པ་ཐེག་པ་ཆེན་པོའི་མདོ་སྡེ་མང་པོ་དང་། མངོན་པར་རྟོགས་པའི་རྒྱན་ལ་སོགས་པའི་བྱམས་པའི་ཆོས་ལྔ་རྣམས་ལེགས་པར་གསན་ནས་ནི་འཕགས་པའི་ཡུལ་དུ་རྗེ་བཙུན་དེའི་གཞུང་ལུགས་རྣམས་དར་བར་མཛད་དོ། ། སློབ་དཔོན་དེས་ཀྱང་ཉི་ཁྲིའི་འགྲེལ་པ་དེ་ཉིད་རྣམ་ངེས་དང་། རྒྱུད་བླ་མའི་འགྲེལ་པ་དང་།
རྣལ་འབྱོར་སྤྱོད་པའི་ས་སྡེ་ཤླཽ་ཀ་སུམ་ཁྲི་ཉིས་སྟོང་ཡོད་པ་དང་། ཐེག་པ་ཐུན་མོང་གི་སྡོམ་མངོན་པ་ཀུན་ལས་བཏུས་དང་། ཐེག་ཆེན་ཐུན་མོང་མ་ཡིན་པའི་སྡོམ་ཐེག་པ་ཆེན་པོ་བསྡུས་པ་དང་། དགོངས་འགྲེལ་གྱི་འགྲེལ་པ་དང་། བྱམས་པའི་སྒྲུབ་ཐབས་སོགས་མཛད་དོ། ། འགའ་ཞིག་ཐོགས་མེད་ཀྱི་ལྟ་བ་སེམས་ཙམ་དུ་གནས་སོ་ཞེས་ཟེར་བ་རྣམ་པར་མ་བརྟགས་པ་སྟེ། འདི་ཐེག་ཆེན་འཕགས་པར་ཁས་བླངས་པ་དང་འགལ་བ་དང་། རྒྱུད་བླའི་འགྲེལ་པའི་མཐར་ཐུག་གི་ལྟ་བ་དབུ་མར་གནས་སོ་ཞེས་ཟེར་བ་དང་འགལ་ཞིང་། འགྲེལ་པ་དེ་དང་མངོན་པ་ཀུན་ལས་བཏུས་སོགས་ཀྱི་མཐར་ཐུག་གི་ལྟ་བ་ལ་ཁྱད་པར་ཅུང་ཟད་ཀྱང་མི་སྣང་བའི་ཕྱིར། སློབ་དཔོན་དེའི་རྗེས་ལ་མཁས་པ་དང་བླུན་པོ་རྣམས་ཀྱིས་བྱེ་བྲག་གི་རིམ་པ་བཞིན་བསྟན་པའི་འཕེལ་འགྲིབ་དུ་མ་བྱུང་སྟེ།
དེ་ཡང་སློབ་དཔོན་འདིའི་གཅུང་པོ་ནི་སློབ་དཔོན་དབྱིག་གཉེན་ཡིན་ཏེ། སའི་བསྟོད་འགྲེལ་ལས། འཕགས་པ་ཐོགས་མེད་ཐུབ་པ་དཔག་བསམ་ཤིང་གྱུར་ལས། ། ཚིག་གི་ཡལ་ག་འཁྲུངས་ལས་ཡི་གེའི་མེ་ཏོག་གི ། ཆར་པས་རྣམ་བརྒྱན་བློ་གཏེར་གྱུར་པ་དཔལ་ཡོན་ཅན། ། དེ་ཡི་གཅུང་པོ་དཔལ་ལྡན་དེ་ལ་ཕྱག་འཚལ་ལོ། ། ཞེས་གསུངས་པས་སོ། ། སློབ་དཔོན་དེས་ནི་ཐོག་མར་ཁ་ཆེའི་ཡུལ་དུ་སློབ་དཔོན་འདུས་པ་བཟང་པོ་ལ་ཉན་ཐོས་ཀྱི་མངོན་པ་སྡེ་བདུན་བསླབས་ནས་ཡུལ་དབུས་སུ་བྱོན་ཏེ། འཕགས་པ་ཐོགས་མེད་ལས་ཐེག་པ་ཆེན་པོའི་ཆོས་རྣམས་གསན་ཏེ། རབ་ཏུ་འབྱེད་པ་སྡེ་བརྒྱད་དང་།
གཞན་ཡང་མདོའི་འགྲེལ་པ་མང་པོ་དང་། ཆོས་མངོན་པ་མཛོད་རྩ་འགྲེལ་ལ་སོགས་པ་བསྟན་བཅོས་མང་དུ་མཛད་དོ། ། འདི་ལ་ནི་སངས་རྒྱས་གཉིས་པ་ཞེས་འཛམ་བུའི་གླིང་ཀུན་ཏུ་གྲགས་སོ། ། དེའི་སློབ་མའི་མཆོག་བཞི་བྱུང་བར་གྲགས་པ་ལས། བྲམ་ཟེའི་བཙུན་པ་སློབ་དཔོན་ཡོན་ཏན་འོད་ཀྱིས་ནི། འདུལ་བ་མདོ་རྩ་བ་དང་། ཀརྨ་ཤ་ཏམ་ལ་སོགས་པ་བསྟན་བཅོས་མང་དུ་མཛད་ཅིང་མདོ་རྩ་བ་ལ་ཉིད་ཀྱིས་རྣམ་བཤད་དང་། སློབ་དཔོན་ཆོས་ཀྱི་བཤེས་གཉེན་གྱིས་རྒྱ་ཆེར་འགྲེལ་པ་དང་། འགྲེལ་བར་པ་དང་། འགྲེལ་ཆུང་དང་བཞི་བྱུང་བར་གྲགས་ཤིང་།
གཞན་ཡང་སོ་སོར་ཐར་པའི་མདོ་ལ་འགྲེལ་པ་བརྒྱ་རྩ་བརྒྱད་བྱུང་བར་གྲགས། ལུང་རྣམ་འབྱེད་ལ་སློབ་དཔོན་དུལ་བ་ལྷའི་འགྲེལ་པ་དང་། གཞི་དང་། གཞུང་བླ་མའི་དུམ་བུ་ལ་དགེ་ལེགས་བཤེས་གཉེན་གྱི་འགྲེལ་པ་དང་། ཕྲན་ཚེགས་ལ་ཚུལ་ཁྲིམས་བསྐྱངས་ཀྱི་འགྲེལ་པ་དང་། ཤཱཀྱ་འོད་ཀྱིས་སུམ་བརྒྱ་པ་རྩ་འགྲེལ་དང་། དགྲ་བཅོམ་པ་ས་གའི་ལྷས་མེ་ཏོག་འཕྲེང་རྒྱུད་ལ་སོགས་པ་མཛད་དོ། ། དབྱིག་གཉེན་གྱི་སློབ་མ་སློབ་དཔོན་བློ་བརྟན་གྱིས། དབུས་མཐའི་འགྲེལ་བཤད་དང་། མཛོད་ཀྱི་འགྲེལ་པ་གནམ་ལྕགས་ཐོག་གཟེར་ལ་སོགས་པ་མང་དུ་མཛད་ཅིང་།
མདོ་སྡེ་དཀོན་མཆོག་བརྩེགས་པ་ཐུགས་ནས་བཏོན་པར་གྲགས། ཡང་དབྱིག་གཉེན་གྱི་སློབ་མ། སློབ་དཔོན་ཕྱོགས་ཀྱི་གླང་པོས་ཚད་མའི་བསྟན་བཅོས་རབ་ཏུ་འབྱེད་པ་བརྒྱ་རྩ་བརྒྱད་དང་། དེ་དག་གི་དོན་བསྡུས་པ་ཚད་མའི་མདོ་ཀུན་ལས་བཏུས་པ་རྩ་འགྲེལ་དང་། མཛོད་ཀྱི་འགྲེལ་པ་གནད་ཀྱི་སྒྲོན་མ་སོགས་བསྟན་བཅོས་མཐའ་ཡས་པ་མཛད་དོ། ། དེའི་སློབ་མ་དབང་ཕྱུག་སྡེས་ཀྱང་ཀུན་ལས་བཏུས་ལ་འགྲེལ་པ་མཛད་པར་གྲགས་སོ། ། དེའི་སློབ་མ་དཔལ་ཆོས་ཀྱི་གྲགས་པས་ཚད་མའི་བསྟན་བཅོས་སྡེ་བདུན་མཛད་ཅིང་། ཕྱོགས་གླང་ཡབ་སྲས་ཀྱིས་གཞུང་ལུགས་ངན་པ་ཐམས་ཅད་སུན་ཕྱུང་བ་ཡིན་ནོ། ། ཚད་མ་སྡེ་བདུན་ལ་ཡང་། ལྷ་ཤཱཀ་གཉིས་དང་།
རྒྱན་དང་། ཆོས་མཆོག་དང་། ཉི་མ་སྦས་པ་དང་། རྒྱལ་བ་ཅན་དང་། བྲམ་ཟེ་ཆེན་པོ་ལ་སོགས་པ་འགྲེལ་བྱེད་མང་དུ་བྱུང་ངོ་། ། དབྱིག་གཉེན་གྱི་སློབ་མ་འཕགས་པ་གྲོལ་སྡེས་ཉི་ཁྲི་སྣང་བ་མཛད། དབྱིག་གཉེན་གྱི་སློབ་མ་བཞི་པོ་འདི་ལ་རང་ལས་མཁས་པའི་སློབ་མ་ཞེས་གྲགས་ཀྱང་ཤེས་བྱེད་མི་སྣང་ངོ་། ། འཕགས་གྲོལ་གྱི་སློབ་མ། བཙུན་པ་གྲོལ་སྡེས་ཉི་ཁྲི་རྣམ་འགྲེལ་མཛད་དོ། ། དེའི་སློབ་མ་མཁན་པོ་ཡང་དག་རྣམ་སྣང་མཛད་ཡིན།
དེ་ནི་མཁན་པོ་ཞི་བ་འཚོ་དང་དོན་གཅིག་གམ་ཡང་ཟེར། དེའི་སློབ་མ་སློབ་དཔོན་སེང་གེ་བཟང་པོས། མདོ་དང་རྒྱན་སྦྱར་བའི་འགྲེལ་པ་བཞི་ཙམ་མཛད་དོ། ། ཡང་ཐོགས་མེད་ཀྱི་སློབ་དཔོན་དཔལ་ལྡན་ཆོས་སྐྱོང་ཡིན་པར་གྲགས་ལ། དེས་རྣམ་རིག་གྲུབ་པ་ལ་སོགས་པའི་བསྟན་བཅོས་མང་དུ་མཛད་ཅིང་གྲུབ་པ་བརྙེས་ལ་ཤིང་རྟ་ཆེན་པོ་ཞེས་ཀྱང་གྲགས་སོ། ། གཉིས་པ། བོད་དུ་བསྟན་པའི་བྱི་དོར་མཛད་པའི་ཚུལ་ལ། ལོ་ཆེན་དཔོན་སློབ་ཀྱིས་བསྟན་པ་བྱི་དོར་མཛད་ཚུལ། འགོས་ལོ་ཙཱ་བས་བྱི་དོར་མཛད་ཚུལ་ལོ། ། དང་པོ་ལ།
ལོ་ཆེན་གྱིས་མཛད་ཚུལ་དང་། ཕོ་བྲང་ཞི་བ་འོད་ཀྱིས་ཇི་ལྟར་མཛད་ཚུལ་ལོ། ། དང་པོ་ནི། འཕགས་ཡུལ་དུ་བསྟན་པ་ལོ་ཉིས་སྟོང་ཙམ་སོང་བའི་ཕྱི་ནས་བོད་གངས་རིའི་ཁྲོད་འདི་རུ་སངས་རྒྱས་ཀྱི་བསྟན་པ་སྡེ་སྣོད་གསུམ་རྒྱུད་སྡེ་བཞིས་བསྡུས་པ་རྣམས་ལོ་པཎ་རྣམས་ཀྱིས་ལེགས་པར་བསྒྱུར་རོ། ། དེ་ཡང་བོད་ཀྱི་རྒྱལ་པོ་ལ་སྔ་བ་གཉའ་ཁྲི་བཙན་པོ་ཡིན་ཞིང་། དེ་ནས་གནམ་གྱི་ཁྲི་བདུན། སའི་ལེགས་དྲུག བར་གྱི་ལྡེ་བརྒྱད་ལ་སོགས་པ་རྒྱལ་རབས་ཉི་ཤུ་རྩ་བདུན་ཙམ་སོང་བ་ན་ལྷ་ཐོ་ཐོ་རི་སྙན་ཤལ་བྱུང་ལ། དེ་ཕོ་བྲང་ཡུམ་བུ་བླ་སྒང་ན་བཞུགས་པ་ན། མདོ་སྡེ་ཟ་མ་ཏོག་བཀོད་པ་དང་།
སྤང་སྐོང་ཕྱག་རྒྱ་པ་དང་། གསེར་གྱི་མཆོད་རྟེན་གཅིག་རྣམས་ནམ་མཁའ་ནས་བབས་པ་ལ། དེའི་དོན་མ་ཤེས་ཀྱང་དམ་པའི་ཆོས་འབྱུང་བའི་སྔ་ལྟས་ཡིན་པས་དམ་པ་ཆོས་ཀྱི་དབུ་བརྙེས་ཞེས་ཟེར། འདི་ལ་མཁན་ཆེན་གཞོན་ནུ་དཔལ་བ་ན་རེ། དེའི་ཚེ་པཎྜི་ཏ་བློ་སེམས་འཚོ་ཞེས་བྱ་བ་ཞིག་གིས་རྒྱ་གར་ནས་ཆོས་དེ་དག་བསྣམས་བྱོན་པ་ཡིན་ལ་བློ་སེམས་འཚོ་ནི་ཞི་བ་འཚོ་དང་དོན་གཅིག་གོ་ཞེས་གསུངས། དེ་ནས་རྒྱལ་རབས་ལྔ་ཙམ་ན་ས་མོ་གླང་གི་ལོ་ལ་སྤྱན་རས་གཟིགས་ཀྱི་སྤྲུལ་པ་སྲོང་བཙན་སྒམ་པོ་འཁྲུངས། དེས་ལྷ་སའི་གཙུག་ལག་ཁང་བཞེངས་པ་དང་། དགེ་བ་བཅུའི་ཁྲིམས་འཆའ་བ་སོགས་མཛད། སྐབས་དེར་འཇམ་དབྱངས་ཀྱི་སྤྲུལ་པ་ཐོན་མིས་རྒྱ་གར་ནས་ཆོས་བསྒྱུར་བ་དང་། བོད་ཀྱི་ཡི་གེ་རྩོམ་པ་སོགས་མཛད་དོ། །
དེ་ནས་རྒྱལ་རབས་ལྔ་ཙམ་ན། འཇམ་དབྱངས་ཀྱི་སྤྲུལ་པ་ཁྲི་སྲོང་ལྡེའུ་བཙན་འཁྲུངས། དེས་མཁན་ཆེན་ཞི་བ་འཚོ་དང་སློབ་དཔོན་པདྨ་འབྱུང་གནས་སོགས་གདན་དྲངས་ནས། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་བཞེངས་པ་དང་། རབ་ཏུ་བྱུང་བའི་སྡེ་བཙུགས་པ་དང་། དམ་པའི་ཆོས་ཀྱི་བཀའ་བསྟན་བཅོས་རྣམ་དག་མང་པོ་བསྒྱུར་བ་དང་། བཤད་གྲྭ་དང་སྒོམ་གྲྭ་བཙུགས་པ་ལ་སོགས་པ་སངས་རྒྱས་ཀྱི་བསྟན་པ་ཤིན་ཏུ་དར་བར་མཛད་དོ། ། དེའི་སྲས་སད་ན་ལེགས་མཇིང་ཡོན་ཡིན་ལ། དེའི་སྲས་མངའ་བདག་ཁྲི་རལ་པ་ཅན་ནི། སྲོང་བཙན་སྒམ་པོ་འཁྲུངས་ནས་ལོ་ཉིས་བརྒྱ་ལྷག་ཙམ་སོང་བ་ན་མེ་ཕོ་ཁྱི་ལ་འཁྲུངས་ལ།
དེས་འུ་ཤང་ཇོའི་གཙུག་ལག་ཁང་བཞེངས་པ་དང་། སྔར་བསྒྱུར་བའི་ཆོས་རྣམས་སྐད་གསར་བཅད་ཀྱིས་གཏན་ལ་ཕབ་པ་དང་། རབ་ཏུ་བྱུང་བ་རྣམས་ཀྱི་ཞབས་སྤྱི་བོར་བླངས་ནས་འབངས་མི་ཁྱིམ་བདུན་བདུན་འབུལ་བ་སོགས་སངས་རྒྱས་ཀྱི་བསྟན་པ་ལ་བྱ་བ་ཆེར་མཛད་དེ། མེ་ཕོ་འབྲུག་གི་ལོ་ལ་གཤེགས། དེ་ནི་ཕྱག་ན་རྡོ་རྗེའི་སྤྲུལ་པར་གྲགས་སོ། ། དེ་གཤེགས་པའི་ལོ་དེ་ཉིད་ལ། དེའི་གཅེན་པོ་གླང་དར་མ་རྒྱལ་སར་བཏོན། དེས་ས་མོ་ལུག་གི་བར་ལོ་བཞི་རྒྱལ་པོ་བྱས། ལྕགས་ཕོ་སྤྲེའུའི་ལོ་ལ་དེས་རབ་ཏུ་བྱུང་བའི་བསྟན་པ་བསྣུབས་ཏེ་ཆོས་ཁྲིམས་ལ་སྐྱོན་བཀལ། པཎྜི་ཏ་རྣམས་སླར་རྒྱ་གར་དུ་བརྫངས།
སྐ་ཅོག་ལ་སོགས་པའི་ལོ་ཙཱ་བ་རྣམས་བསྟན་པ་ནུབ་པའི་མྱ་ངན་གྱིས་གྲོངས་སོ། ། ལོ་དེ་ཉིད་ལ་རྒྱལ་པོ་དེ་ཡང་ལྷ་ལུང་དཔལ་གྱི་རྡོ་རྗེས་བཀྲོངས་ནས་ཁམས་སུ་བྲོས་སོ། ། དེ་ནས་ལོ་བདུན་ཅུ་ཙམ་གྱི་བར་དུ་དབུས་གཙང་དུ་རབ་ཏུ་བྱུང་བའི་མིང་ཙམ་ཡང་མ་བྱུང་བར་གྲགས། སྐབས་དེར་རྒྱལ་པོ་དེའི་སྲས་ཡུམ་བརྟན་དང་། འོད་སྲུངས་གཉིས་བྱུང་ལ། དེ་གཉིས་རྒྱལ་སྲིད་ལ་མ་འཆམ་པར་ཡུམ་བརྟན་གྱིས་དབུ་རུ་དང་། འོད་སྲུངས་ཀྱིས་གཡོ་རུ་བཟུང་ནས་འཁྲུག་པ་བྱས་པས་རྒྱལ་ཁྲིམས་ཀྱང་བཤིག་གོ ། རྒྱལ་པོས་བསྟན་པ་བསྣུབས་པའི་སྐབས་དེར། གཙང་དགེ་བ་རབ་གསལ་དང་། གཡོ་དགེ་འབྱུང་དང་།
དམར་ཤཱཀྱ་མུ་ནི་གསུམ་གྱིས་དཔེ་ཆ་དྲེལ་ཁལ་གཅིག་བཀལ་ནས་ཁམས་སུ་བྱོན། དེ་ལ་བོན་པོའི་བུ་མུ་སུ་གསལ་འབར་ཞེས་པ་ཤེས་རབ་ཅན་གཅིག་དད་ནས་རབ་ཏུ་བྱུང་བས་མཚན་དགེ་བ་རབ་གསལ་དུ་བཏགས་སོ། ། ཕྱིས་ཐུགས་རབ་ཆེ་བས་དགོངས་པ་རབ་གསལ་ཞེས་གྲགས་སོ། ། དེ་ནས་སྔར་གྱི་མཁན་སློབ་དང་། དམར་གྱིས་གསང་སྟོན་མཛད། རྒྱ་ནག་གི་དགེ་སློང་གཉིས་ཀྱིས་ཁ་སྐོང་བྱས་ཏེ་བསྙེན་པར་རྫོགས་སོ། ། སྐབས་དེར་དབུས་ཀྱི་མངའ་བདག་ཡེ་ཤེས་རྒྱལ་མཚན་གྱིས་མདོ་སྨད་ན་སངས་རྒྱས་ཀྱི་བསྟན་པ་ཡོད་པའི་གཏམ་ཐོས་ཏེ། ཀླུ་མེས་ཚུལ་ཁྲིམས་ཤེས་རབ། འབྲིང་ཡེ་ཤེས་ཡོན་ཏན། སྦ་ཚུལ་ཁྲིམས་བློ་གྲོས།
རག་ཤི་ཚུལ་ཁྲིམས་འབྱུང་གནས། སུམ་པ་ཡེ་ཤེས་བློ་གྲོས་ཏེ་དབུས་པ་མི་ལྔ་མདོ་སྨད་དུ་སྡོམ་པ་ལེན་པ་ལ་བཏང་ངོ་། ། དེའི་གཏམ་གཙང་གི་བཙན་པོ་རྣམས་ཀྱིས་ཀྱང་གསན་ནས། ལོ་སྟོན་རྡོ་རྗེ་དབང་ཕྱུག ཚོང་བཙུན་ཤེས་རབ་སེང་གེ མངའ་རིས་འོ་བརྒྱད་སྤུན་གཉིས། བོ་དོང་པ་ཨུ་པ་དེ་བ་ཀ་ར་དང་ལྔ་པོ་ཡང་ཁམས་སུ་བཏང་། དེའི་ཚེ་བླ་ཆེན་གྱིས་མཁན་པོ་དང་། གཙང་གིས་ལས་སློབ། གཡོས་གསང་སྟོན།
དམར་དང་ཧྭ་ཤང་སོགས་ཀྱིས་ཁ་སྐོང་བྱས་ཏེ་ཐམས་ཅད་ཆིག་རྫོགས་བྱས་སོ། ། དེ་དག་དབུས་གཙང་དུ་བྱོན་ནས་བསྟན་པ་དར་ཞིང་རྒྱས་པར་མཛད་ལ། དེ་ཡང་ཀླུ་མེས་ཀྱི་སློབ་མ་གཟུགས་རྡོ་རྗེ་རྒྱལ་མཚན་ཡིན་ཞིང་། དེ་ལ་འཇིམ་པ་ཤེས་རབ་འོད་ལ་སོགས་པ་བུ་ཆེན་བཞི་བྱུང་བར་གྲགས། གཟུས་བུ་ཆེན་དེ་དག་གི་སློབ་མ་སོག་ཚུལ་ཁྲིམས་བླ་མ། ཉང་མཚམས་པ་རིན་ཆེན་བླ་མ། འདམ་ཀོ་ཁྱིམ་པ་ཡེ་ཤེས་བླ་མ་སྟེ་གསུམ་བྱུང་བ་དེ་ལ་རྒྱའི་བླ་མ་རྣམ་གསུམ་ཞེས་གྲགས་སོ། ། དེ་དག་ལ་རྒྱ་འདུལ་བ་འཛིན་པ་དབང་ཕྱུག་ཚུལ་ཁྲིམས་ཀྱིས་འདུལ་བ་ལེགས་པར་གསན་ཞིང་མཁས་པར་བྱས་ནས། དགུང་ལོ་སུམ་ཅུ་རྩ་བདུན་ནས་བརྒྱད་ཅུ་རྩ་ལྔའི་བར་བཤད་པ་མཛད་པས། སྔ་ཚར་གྱི་བུ་ཆེན་ཀ་བ་བཞི།
གདུང་མ་བཅུ། དྲལ་མ་སྟོང་ལ་སོགས་པ་བྱུང་བར་གྲགས་ཤིང་། དེ་དག་གིས་བོད་གངས་ཅན་གྱི་ལྗོངས་སུ་འདུལ་བའི་བསྟན་པ་དར་རྒྱས་སུ་མཛད་པ་ཡིན་ནོ། ། དམ་པའི་ཆོས་མངོན་པ་གོང་མའི་བཤད་ཉན་ནི། པཎྜི་ཏ་ཛི་ན་མི་ཏྲ་ལ་སྐ་ཅོག་ཞང་གསུམ་གྱིས་གསན། དེ་དག་ལ་སྣ་རྣམ་ཟླ་བའི་རྡོ་རྗེས་གསན། དེ་ལ་ལྷ་ལུང་དཔལ་གྱི་རྡོ་རྗེས་གསན། དེས་ཁམས་སུ་བྱོན་ནས། སྦས་རྒྱལ་བའི་ཡེ་ཤེས་ལ་བཤད། དེས་ཅོག་ཀླུ་མཆོག་གི་ཡེ་ཤེས་ལ་གསུངས།
དེ་ལ་སེ་བཙུན་དབང་ཕྱུག་གཞོན་ནུ་ཞེས་པས་གསན་ཞིང་། དེ་ལ་འགར་མི་ཡོན་ཏན་གཡུང་དྲུང་དང་། ཁུ་སྟོན་བརྩོན་འགྲུས་གཡུང་དྲུང་གིས་གསན། དེ་དག་ལ་ར་ཁྲི་བཟང་འབར་དང་། སྦྲང་ཏི་དར་མ་སྙིང་པོ་དང་། ཀོ་ཡེ་ཤེས་འབྱུང་གནས་ཀྱིས་གསན། སྦྲང་ཏིས་རོང་ངུར་སྨྲིག་ཏུ་བཤད་པ་མཛད་པས་གྲྭ་པ་སུམ་སྟོང་རེ་འདུས་ལ། རྔོག་ལོ་ལ་འགྲན་བཟོད་པའི་ཕྲིན་ལས་བྱུང་ཞིང་། ས་སྐྱ་པ་ཆེན་པོ་ལ་སོགས་པའི་སློབ་མ་བསམ་གྱིས་མི་ཁྱབ་པ་བྱུང་ངོ་། ། ཆོས་མངོན་པ་འོག་མ་ནི།
སྐ་བ་དཔལ་བརྩེགས་ཀྱི་དུས་སུ་འགྱུར་ཡང་བཤད་ཉན་ཆེར་མ་བྱུང་ཞིང་། ཕྱིས་པཎྜི་ཏ་སྨྲྀ་ཏིས་ཁམས་ཀྱི་ལྡན་མ་གླེང་ཐང་དུ་བཤད་པ་མཛད་ཅིང་འགྱུར་བཅོས་མཛད་པས་དེ་ནས་བཤད་པ་དར་རོ། ། ཕྱིས་སྣར་ཐང་དུ་བཤད་པ་དར་པོ་བྱུང་ཞིང་། དབུས་ཀྱི་གྲོ་ས་དང་། སྐྱོར་མོ་ལུང་གཉིས་སུ་ཡང་འདུལ་མཛོད་གཉིས་སྦྲེལ་བའི་བཤད་པ་དར་རོ། ། སེ་བཙུན་གྱི་སློབ་མ་རྔོག་ལེགས་པའི་ཤེས་རབ་ཀྱིས། སེ་བཙུན་དང་ཇོ་བོ་གཉིས་ལ་དབུ་མ་རང་རྒྱུད་གསན། དེས་རང་གི་དབོན་པོ་ལོ་ཙཱ་བ་ཆེན་པོ་ལ་བཤད་ཅིང་། ལོ་ཙཱ་བ་ཆེན་པོས་དབུ་མ་རྩ་བ་དང་། དབུ་མ་རྒྱན་ཤེས་རབ་སྒྲོན་མ་དང་།
དབུ་མ་རྒྱན་སྣང་བདེན་གསུམ་གྱི་བསྡུས་དོན་ཊཱི་ཀ་སོགས་མཛད་ནས། ཐུགས་སྲས་རྣམས་ལ་རིམ་གྱིས་བརྒྱུད་དེ་ཕྱྭ་གཙང་དན་གསུམ་གྱི་དུས་ན་རང་རྒྱུད་ཀྱི་བཤད་པ་ཤིན་ཏུ་དར་རོ། ། དབུ་མ་ཐལ་འགྱུར་གྱི་གཞུང་ནི། པ་ཚབ་ཉི་མ་གྲགས་ཀྱིས་ཁ་ཆེར་ལོ་བཅུ་གསུམ་གྱི་བར་དུ་སྦྱངས་པ་མཛད་ནས། ཚིག་གསལ་དང་འཇུག་པ་རྩ་འགྲེལ་རྣམས་བསྒྱུར་ཏེ། ལྷ་ས་དང་བསམ་ཡས་སོགས་སུ་བཤད་པ་བྱས་པས་འཕྲིན་ལས་ཆེན་པོ་བྱུང་སྟེ། སློབ་མའི་གཙོ་བོ་རྨ་བྱ་བྱང་ཆུབ་བརྩོན་འགྲུས། གཙང་པ་སར་སྦོས། གཙང་ནག་པ་བརྩོན་འགྲུས་སེང་གེ ཞང་ཐང་གསག་པ་ཡེ་ཤེས་འབྱུང་གནས་དང་བཞི་ལ་པ་ཚབ་བུ་བཞིར་གྲགས་པ་རྣམས་བྱུང་ལ།
ཐང་གསག་པ་ནས་བརྒྱུད་པ་ནི་དེང་སང་གི་བར་དུ་བྱུང་ངོ་། ། སྤྱོད་ཕྱོགས་ཀྱི་བཤད་ཉན་བྱུང་ཚུལ་ནི། ཇོ་བོ་དང་སེ་བཙུན་ལས་བསླབ་བཏུས་དང་སྤྱོད་འཇུག་ལ་སོགས་པ་གསན་ནས། བྱང་རྭ་སྦྲེང་དུ་སྐུ་མཆེད་གསུམ་ལ་གསུངས་ལ་དེ་དག་གིས་ཐུགས་ཉམས་སུ་བཞེས་ཤིང་། ཁྱད་པར་པུ་ཏོ་བ་ཆེན་པོས་བཀའ་གདམས་གཞུང་དྲུག་ཏུ་གྲགས་པའི་བཤད་ཉན་དར་བར་མཛད། ཕྱིས་ལོ་ཙཱ་བ་ཆེན་པོས་ཀྱང་སྤྱོད་འཇུག་ལ་འགྱུར་བཅོས་དང་། ཊཱི་ཀ་དང་བཤད་པ་མཛད་པས་བཀའ་གདམས་པའི་བརྒྱུད་འཛིན་རྣམས་ལ་ཤིན་ཏུ་འཕེལ་ལོ། ། ཚད་མ་དང་བྱམས་ཆོས་ལྔའི་བྱུང་ཚུལ་ནི། ཇོ་བོ་ཤིང་ཕོ་རྟ་ལ་དགའ་ལྡན་དུ་གཤེགས་ནས་ལོ་དྲུག་པ་ས་མོ་ཕག་ལ་རྔོག་ལེགས་ཤེས་གསང་ཕུ་ནེའུ་ཐོག་བཏབ། ལོ་དེ་ཉིད་ལ་རྔོག་ལོ་ཆེན་པོ་འཁྲུངས།
དེས་རྒྱ་གར་ཤར་ནུབ་གུང་གསུམ་དུ་ལོ་བཅུ་བདུན་སྦྱངས་པ་མཛད་ནས་ཆུ་ཕོ་སྤྲེའུའི་ལོ་ལ་བོད་དུ་ཕེབས། དེ་ནས་ལོ་བཅུ་བདུན་གྱི་བར་དུ་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད། གྲྭ་པ་ཁྲི་ཚོ་གསུམ་ལ་སོགས་པ་བྱུང་བར་བཤད་ཅིང་། དེའི་སློབ་མའི་གཙོ་བོ་ནི་བཞི་སྟེ། སྐུའི་གདན་ས་འཛིན་པ་ཞང་ཚེ་སྤོང་བ་ཆོས་ཀྱི་བླ་མ། གསུང་གི་བསྟན་པ་རྫོགས་པར་འཛིན་པ་གྲོ་ལུང་པ་བློ་གྲོས་འབྱུང་གནས། ཡུམ་ཤེས་རབ་ཀྱི་ཕ་རོལ་ཏུ་ཕྱིན་པའི་བཤད་སྲོལ་འཛིན་པ་འབྲི་ཆེན་པོ་ཤེས་རབ་འབར། དབུ་ཚད་ཀྱི་བཤད་སྲོལ་འཛིན་པ་ཁྱུང་རིན་ཆེན་གྲགས་རྣམས་ཡིན་ནོ། ། ཁྱུང་གི་སློབ་མ་སྟོད་ལུང་རྒྱ་དམར་བ་ཡིན་ལ། དེའི་སློབ་མ་སློབ་དཔོན་ཕྱྭ་པ་ཆོས་ཀྱི་སེང་གེ་ཡིན་ལ།
དེ་ལ་དཔེ་འགྲེམས་ཀྱི་གྲྭ་པ་ལྔ་སྟོང་ཙམ་བྱུང་བར་གྲགས། དེའི་ནང་ནས་མཆོག་ཏུ་གྱུར་པ་གྲུབ་ཐོབ་མི་གསུམ། ཇོ་སྲས་མི་བཞི། ཤེས་རབ་ཅན་མི་གསུམ། སེང་ཆེན་བརྒྱད་ལ་སོགས་པ་བྱུང་། འབྲི་ཆེན་པོས་ནི་གནས་རྙིང་དུ་བཤད་ཉན་མཛད་ཅིང་། དེའི་སློབ་མ་ཨར་བྱང་ཆུབ་ཡེ་ཤེས། དེས་གནམ་རྩེ་ལྡེང་དང་། གཞུའི་ཀུན་དགའ་ར་བ་སོགས་སུ་བཤད་ཉན་མཛད་ཅིང་། ཕར་ཕྱིན་གྱི་དཔེ་འགྲེམས་སྟོང་རྭ་ཅན་ཙམ་བྱུང་བར་གྲགས།
དེའི་སློབ་མ་གཞོན་དུ་ཚུལ་ཁྲིམས་ལ་སོགས་པ་ཡིན་ནོ། ། འོན་ཀྱང་རྣམ་འགྲེལ་གྱི་བཤད་པ་དར་རྒྱས་སུ་མཛད་པ་ནི་ཆོས་རྗེ་པཎྜི་ཏ་ཁོ་ནའི་ཕྱག་རྗེས་ཡིན་ནོ། ། དེ་ལྟར་རྒྱལ་པོ་གླང་དར་མས་བསྟན་པ་བསྣུབས་པའི་རྗེས་སུ་སྔགས་ལ་བརྟེན་པའི་ཆོས་ལོག་དུ་མ་འཕེལ་ཏེ། འདི་ལྟར་ཁྱིམ་པའི་རྡོ་རྗེ་འཛིན་པ་དག་གིས་གསང་སྔགས་ཀྱི་ལམ་གསང་སྟེ་ཉམས་སུ་བླངས་པས་རྒྱལ་པོས་ངོ་མ་ཤེས་པས་ཆད་པ་མ་ཕོག རྒྱལ་པོ་ཤི་ནས་རང་རང་གི་བུ་དང་སློབ་མ་དག་ལ་རྒྱུད་དང་མན་ངག་ཅུང་ཟད་བསྟན་པ་ལས་རིམ་གྱིས་འཆོལ་ནས། རང་གིས་བརྩམས་པའི་སྒྲུབ་ཐབས་མན་ངག་སོགས་ལ་བརྫུན་གྱི་གླེང་གཞི་སོགས་སྦྱར་ནས་རྒྱུད་དུ་མིང་བཏགས་པ་དུ་མ་བརྩམས་ཤིང་། འདུལ་བའི་བསྟན་པ་མེད་པའི་སྟོབས་ཀྱིས་སྦྱོར་སྒྲོལ་སྒྲ་ཇི་བཞིན་པར་བཟུང་ནས་མི་དགེ་བ་བཅུ་ལ་འཇོལ་ཉོག་ཏུ་ལོངས་སྤྱོད་པར་གྱུར་ཏོ། ། འོན་ཀྱང་རྒྱུད་བརྫུས་མ་འགའ་ཞིག་ནི་རྒྱལ་པོས་བསྟན་པ་མ་བསྣུབས་གོང་དུ་ཡང་བྱུང་བ་ཡིན་ཏེ། དཔེར་ན་རྨ་ཨཱ་ཙརྻ་རིན་ཆེན་མཆོག་གིས་གསང་བ་སྙིང་པོའི་རྒྱུད་བརྩམས་པ་བཞིན་ནོ། ། འདིར།
དེ་རྗེས་ཆོས་ལོག་དུ་མ་འཕེལ། ། ཞེས་གསུངས་པ་ནི། སྦྱོར་སྒྲོལ་སྒྲ་ཇི་བཞིན་དུ་བཟུང་ནས་དེའི་ལག་ལེན་བྱས་པ་དེ་ལ་འཆད་དགོས་ལ། དེའི་ཚེ་མངའ་བདག་ཁོ་རེ་ཞེས་པ་འཁོར་བ་ལ་སྐྱོ་བ་སྐྱེས་ནས་རྒྱལ་སྲིད་གཅུང་པོ་ལ་གཏད། དཀོན་མཆོག་གི་རྟེན་གྱི་དྲུང་དུ་རབ་ཏུ་བྱུང་སྟེ་མཚན་ལྷ་བླ་མ་ཡེ་ཤེས་འོད་ཅེས་བྱ་བར་གྲགས་ལ། ཆོས་ཀྱི་རྒྱལ་པོ་དེས་དམ་པའི་ཆོས་ཐེག་པ་མཐའ་དག་གཟིགས་པས། སྔགས་དང་ཕ་རོལ་ཏུ་ཕྱིན་པ་གཉིས་ཀྱང་འགལ་བར་གཟིགས་ནས་ཐེ་ཚོམ་སྐྱེས་ཏེ། སྐྱེས་བུ་མཆོག་རིན་ཆེན་བཟང་པོ་ལ་སོགས་ཁྱེའུ་ཉི་ཤུ་རྩ་གཅིག་ཁ་ཆེར་བརྫངས་པས་བཅུ་དགུ་ཚད་པས་ཤི་ནས། ལོ་ཆེན་དང་ལོ་ཆུང་ལེགས་པའི་ཤེས་རབ་གཉིས་སླར་འཁོར་རོ། ། ལོ་ཙཱ་བ་རིན་ཆེན་བཟང་པོ་ནི་ངེས་པར་འཇམ་པའི་དབྱངས་ཀྱིས་བྱིན་གྱིས་བརླབས་པ་ཡིན་ཏེ།
གསང་འདུས་འཇམ་པའི་རྡོ་རྗེའི་དབང་ལན་སུམ་ཅུ་སོ་བདུན་ཞུས་པས་ཐམས་ཅད་ཀྱི་མེ་ཏོག་འཇམ་པའི་རྡོ་རྗེ་ལ་བབས་སོ་ཞེས་གྲགས་སོ། ། དེ་ལྟ་བུའི་མཁས་པ་དེ་ཡིས་ཁ་ཆེའི་པཎྜི་ཏ་ཤྲདྡྷ་ཀཱ་ར་ཝརྨ་བསྟེན་ནས་གསང་འདུས་ཡེ་ཤེས་ཞབས་ཀྱི་ཆོས་སྐོར་མ་ལུས་པ་དང་། གཞན་ཡང་རིམ་པ་ལྔ་ལ་སོགས་པ་འཕགས་སྐོར་རྣམས་དང་། དེ་ཉིད་འདུས་པའི་རྩ་བ་དང་། དཀྱིལ་ཆོག་རྡོ་རྗེ་འབྱུང་བ་དང་། ཁམས་གསུམ་རྣམ་རྒྱལ། གཙུག་དགུ ། དཔལ་མཆོག་དང་པོའི་རྒྱུད་འགྲེལ་པ་དང་བཅས་པ་དང་། ཀུན་སྙིང་གིས་མཛད་པའི་འགྲེལ་པ་དང་། བླ་མེད་ཀྱི་རྒྱུད་རྒྱུད་འགྲེལ་མང་པོ་བསྒྱུར་ཞིང་།
ཁྱད་པར་ཡོ་གའི་བསྟན་པ་དར་ཞིང་རྒྱས་པར་མཛད་དོ། ། གཞན་ཡང་འཇམ་དཔལ་རྩ་རྒྱུད་ལ་སོགས་པ་བྱ་བའི་རྒྱུད། སྨན་དཔྱད་ཡན་ལག་བརྒྱད་པ་དང་། བརྒྱད་སྟོང་འགྲེལ་ཆེན་ལ་སོགས་པ་སྔོན་བོད་ན་མེད་པའི་ཆོས་རྣམས་ཕལ་ཆེར་བསྒྱུར་ཞིང་། སྔོན་བསྒྱུར་ཟིན་པའི་བརྒྱད་སྟོང་པ་དང་སྤྱོད་འཇུག་སོགས་ཀྱང་ཞུས་ཤིང་དག་པར་མཛད་དོ། ། དེ་ལ་སློབ་མ་མང་དུ་བྱུང་ཡང་ཐུགས་ཀྱི་སྲས་གཙོ་བོ་བཞི་སྟེ། ལོ་ཆུང་ལེགས་པའི་ཤེས་རབ། གུར་ཤིང་བརྩོན་འགྲུས་རྒྱལ་མཚན། སྐྱི་ནོར་ཛྙཱ་ན། སྐྲ་འབག་གཞོན་ཤེའོ། །
དེ་ལྟ་བུའི་ལོ་ཙཱ་བ་ཆེན་པོ་དེས་ཆོས་དང་ཆོས་མ་ཡིན་པ་རྣམ་པར་འབྱེད་པ་ཞེས་བྱ་བའི་བསྟན་བཅོས་མཛད་ནས། སྦྱོར་སྒྲོལ་ལ་སོགས་པའི་ཆོས་ལོག་ཐམས་ཅད་ནུབ་པར་མཛད་དོ། ། སྐུ་ཚེའི་མཐར་ཐོ་གླིང་གསེར་གྱི་ལྷ་ཁང་དུ་སྒྲུབ་པ་ལོ་བཅུ་གཉིས་མཛད་དེ། སྒོ་རིམ་པ་གསུམ་གྱི་ཕྱི་མའི་ཡ་ཐེམ་ལ་ཟངས་ཀྱི་ཡི་གེ་དང་། བར་མ་ལ་དངུལ་གྱི་ཡི་གེ་དང་། ཐ་མ་ལ་གསེར་གྱི་ཡི་གེ་བྲིས་ནས། རིམ་པ་བཞིན་དུ་མི་དགེ་བ་དང་། ལུང་མ་བསྟན་དང་། ཐ་མལ་དུ་འཛིན་པའི་རྟོག་པ་སྐྱེས་ན་རྡོ་རྗེ་འཛིན་པ་རྣམས་ཀྱིས་མགོ་བོ་ཁོས་ཤིག ཅེས་པ་བྲིས་ནས་བསྒྲུབས་པས་ལོ་དྲུག་ན་འཇམ་དཔལ་གྱིས་ཞལ་གཟིགས་ཤིང་།
རིམ་གྱིས་བདེ་མཆོག་ལ་སོགས་པ་ཐུགས་དམ་གྱི་ལྷ་དཔག་ཏུ་མེད་པའི་ཞལ་གཟིགས། ཉེ་རྒྱུའི་སྒྲུབ་པ་མཛད་དེ་མཁའ་སྤྱོད་དུ་གཤེགས་སོ། ། གཉིས་པ། ཕོ་བྲང་ཞི་བ་འོད་ཀྱིས་ཇི་ལྟར་མཛད་པའི་ཚུལ་ནི། ལོ་ཆེན་དེའི་སློབ་མ་ལྷ་བླ་མ་ཞི་བ་འོད་ཅེས་བྱ་བ་དེས་ཀྱང་དཔལ་མཆོག་དང་པོའི་ཧོར་ཁོང་གསན་པ་དང་། ཚད་མའི་དེ་ཁོ་ན་ཉིད་རྩ་འགྲེལ་ལ་སོགས་པ་བསྒྱུར་ཞིང་། སྔགས་ལོག་སུན་འབྱིན་པ་ཞེས་བྱ་བའི་བསྟན་བཅོས་མཛད་ཅེས་ཟེར། ཡུལ་དབུས་ཀྱི་སྔགས་པ་རྣམས་ལ་འདི་དང་འདི་ཞེས་བྱ་བ་རྒྱུད་རྣམ་དག་མ་ཡིན་པས། ད་ཕྱིན་ཆད་དེ་ཚད་མར་མ་བྱེད་ཅིག་ཅེས་བཀའ་ཤོག་བརྫངས་སོ། ། ཡང་ལྷ་བླ་མས་པཎྜི་ཏ་ཕལ་རྣམ་གསུམ་སྤྱན་དྲངས་ཞང་ཞུང་རྒྱལ་བའི་ཤེས་རབ་ཀྱིས་དགེ་སློང་གི་སྡོམ་པ་བླངས།
བལ་པོ་འདུལ་འཛིན་ལ་ལག་ལེན་ཞུས་ཤིང་། དེའི་སློབ་མ་དཔལ་འབྱོར་ཤེས་རབ་དང་། ཞིང་མོ་ཆེ་བ་བྱང་ཆུབ་སེང་གེ་ལ་སོགས་པ་ལ་བརྒྱུད་དེ་སྟོད་འདུལ་བའི་བཤད་པ་དར་རོ། ། ཡང་ལྷ་བཙུན་བྱང་ཆུབ་འོད་ཀྱི་རིང་ལ། ནག་ཚོ་ཚུལ་ཁྲིམས་རྒྱལ་བ་ཕོ་ཉར་མངགས་ཏེ། ཇོ་བོ་རྗེ་ལྷ་གཅིག་བོད་དུ་གདན་དྲངས། ཇོ་བོ་ཆུ་ཕོ་རྟའི་ལོར་མངའ་རིས་སུ་ཕེབས། མངའ་རིས་སུ་ལོ་གསུམ་བཞུགས་ཤིང་གསུང་རབ་མང་པོའི་འགྱུར་མཛད། མངའ་རིས་སུ་དེའི་སློབ་མ་ལྷ་བཙུན་བྱང་ཆུབ་འོད། ལོ་ཙཱ་བ་རིན་ཆེན་བཟང་པོ།
རྨ་དགེ་བློ། གནས་བརྟན་སེར་པོ། གློ་བོའི་ཡུལ་དུ་སྟོན་པ་ཡང་རབ་ལ་སོགས་པ་མང་དུ་བྱུང་ངོ་། ། དེ་དག་ཏུ་ལས་རྒྱུ་འབྲས་ཀྱི་ཆོས་གཙོ་བོར་གསུངས་པས། བླ་མ་ལས་རྒྱུ་འབྲས་པ་ཞེས་གྲགས་པ་ལ་ཇོ་བོ་ཤིན་ཏུ་དགྱེས་པ་ཡིན་ཞེས་ཟེར། དབུས་སུ་ལོ་བརྒྱད་བཞུགས་པའི་སློབ་མའི་གཙོ་བོ་ནི། ཁུ་རྔོག་འབྲོམ་གསུམ་ཡིན་ལ། དེའི་ནང་ནས་ཀྱང་དགེ་བཤེས་སྟོན་པ་རིན་པོ་ཆེ་ནི་དུས་གསུམ་སངས་རྒྱས་ཐམས་ཅད་ཀྱི་ཤིང་རྟ་ཆེན་པོའི་སྲོལ་འབྱེད་བྱམས་པ་ཐོགས་མེད་ནས་བརྒྱུད་པའི་སྐྱེས་བུ་གསུམ་གྱི་གདམས་པ་འཆི་བ་མི་རྟག་པ་བསམ་པ་སོགས་ཀྱིས་འཁོར་བ་ལས་རིམ་གྱིས་བློ་ལོག་ཅིང་། བྱམས་པ་དང་སྙིང་རྗེ་ཁྱད་པར་ཅན་གྱིས་བློ་སྦྱངས་ཏེ་སྐྱབས་འགྲོ་དང་སྨོན་འཇུག་སེམས་བསྐྱེད་ཀྱི་བསླབ་བྱ་བདག་གཞན་བརྗེ་བ་བྱང་ཆུབ་ཀྱི་སེམས་ལ་ཉམས་ལེན་གྱི་གཙོ་བོར་མཛད་པས་ཇོ་བོའི་སློབ་རྒྱུད་ཐུན་མོང་མ་ཡིན་པར་གྲགས་སོ། ། དེ་ལས་བརྒྱུད་པ་ལ་བཀའ་གདམས་གདམས་ངག་པ་དང་།
གཞུང་པ་གཉིས་བྱུང་བ་ཡིན་ནོ། ། བླ་ཆེན་འབྲོག་མིས་ཀྱང་རྒྱ་གར་དུ་བྱོན། བྲི་ཀ་མ་ལ་ཤཱི་ལའི་མཁས་པ་སྒོ་དྲུག་ལ་ཐུག ཁྱད་པར་རྩོད་དུས་ཀྱི་ཐམས་ཅད་མཁྱེན་པ་ཤཱནྟི་པ་ལ་ཐུག དེ་ཉིད་ཀྱིས་མཛད་པའི་ཕར་ཕྱིན་གྱི་འགྲེལ་པ་སྐོར་གསུམ་དང་ཀྱེའི་རྡོ་རྗེའི་རྒྱུད་གསུམ་སོགས་མང་དུ་གསན། སློབ་དཔོན་དཔའ་བོའི་རྡོ་རྗེ་ལས་ཀྱང་ཌོཾ་བི་ཧེ་རུ་ཀ་ལས་བརྒྱུད་པའི་ལམ་འབྲས་རྩ་བ་མེད་པ་གཅིག་གསན་པར་གྲགས། དེས་བོད་དུ་པཎྜི་ཏ་ག་ཡ་དྷ་ར་སྤྱན་དྲངས་ནས་གསེར་སྲང་ལྔ་བརྒྱ་ཕུལ་ཏེ་ཀྱེ་རྡོ་རྗེའི་རྒྱུད་གསུམ་དང་ཨ་ར་ལི་ལ་སོགས་པ་རྣལ་འབྱོར་མའི་རྒྱུད་རྣམས་ཀྱི་འགྱུར་མཛད་ཅིང་། ལམ་སྐོར་དགུ་ལ་སོགས་པའི་མན་ངག་གསན་ནས་བཤད་པས་ས་སྐྱའི་འཁོན་དཀོན་མཆོག་རྒྱལ་པོ་ལ་སོགས་པ་གཞུང་ཚར་བའི་སློབ་མ་ལྔ། སེ་མཁར་ཆུང་བ་ལ་སོགས་པ་གདམས་ངག་ཐོབ་པའི་སློབ་མ་གསུམ། དབུས་པ་གྲོད་པོ་ཆེ་ལ་སོགས་པ་གྲུབ་པ་ཐོབ་པའི་སློབ་མ་བདུན།
གཞན་ཡང་མར་པ་ལོ་ཙཱ། འཁྱིམ་ལོ་ཙཱ་བ། ཟུར་པོ་ཆེ་ཤཱཀྱ་འབྱུང་གནས་ལ་སོགས་པ་མང་དུ་བྱུང་ཞིང་། སེ་མཁར་ཆུང་བ་ལ། བླ་མ་ཞང་དགོན་པ་བས་ལམ་འབྲས་བུ་དང་བཅས་པའི་མན་ངག་གསན། དེ་ལ་ཆོས་ཀྱི་རྗེ་ས་སྐྱ་པ་ཆེན་པོས་གསན་ཅིང་། དེ་ལས་བརྒྱུད་དེ། དཔལ་ལྡན་ས་སྐྱར་མདོ་སྔགས་རིག་པའི་གནས་མཐའ་དག་གི་བཤད་གྲྭ་དང་། སྒྲུབ་བརྒྱུད་ཆུ་བོའི་རྒྱུན་ལྟར་རིང་བ་བྱུང་བ་ཡིན་ནོ། ། གཉིས་པ།
འགོས་ལོ་ཙཱ་བས་མཛད་པའི་ཚུལ་ནི། ཡང་ལོ་ཆེན་དཔོན་སློབ་དེ་དག་འདས་པའི་འོག་ཏུ་ཡང་ཆོས་ལོག་འགའ་ཞིག་འཕེལ་བའི་རྒྱུ་མཚན་གྱིས། འགོས་ཁུག་པ་ལྷས་བཙས་ཞེས་བྱ་བའི་ལོ་ཙཱ་བ་བྱུང་སྟེ། དེས་ཀྱང་རྒྱ་གར་ཤར་ནུབ་གུང་གསུམ་དུ་ལན་བཅུ་གཉིས་བྱོན། པཎྜི་ཏའི་བླ་མ་བདུན་ཅུ། ཡེ་ཤེས་ཀྱི་མཁའ་འགྲོ་མ་གཉིས་ཏེ་བདུན་ཅུ་རྩ་གཉིས་ལ་ཐུག སྤྱིར་གསུང་རབ་མང་དུ་གསན་ཞིང་། ཁྱད་པར་གསང་བ་འདུས་པ་འཕགས་སྐོར་གྱི་བསྟན་པ་བོད་དུ་དར་ཞིང་རྒྱས་པར་མཛད། དེས་ཀྱང་ཆོས་ལོག་སུན་འབྱིན་པ་ཞེས་བྱ་བའི་བསྟན་བཅོས་མཛད་ནས། འགའ་ཞིག་ལ་ཆོ་ཆོས་ཡིན་རི་ཞེས་མནའ་བསྐྱལ་ཏེ་ཆོས་དང་ཆོས་མིན་པ་རྣམ་པར་ཕྱེའོ། །
དེ་དག་འགོས་ཀྱི་འབྱམས་ཡིག་ཆེ་ཆུང་ལ་སོགས་པར་བལྟ་བར་བྱའི། འདིར་ནི་ཡི་གེ་མང་གི་དོགས་ནས་མ་བྲིས་སོ། ། ཕོ་བྲང་ཞི་བ་འོད་དང་། ལོ་ཆེན་འགོས་ཀྱིས་སྔགས་ལོག་སུན་འབྱིན་ན། བསྟན་བཅོས་འདིར་ཁུངས་སུ་མཛད་པའི་ཕྱག་ཆེན་ཐིག་ལེ་དང་། རྨི་ལམ་ངེས་བསྟན་ལ་སོགས་པ་བརྫུས་མ་ཡིན་པར་བཤད་པ་དང་འགལ་ལོ་ཞེ་ན། དེའི་སྐྱོན་མེད་དེ། འདིར་ནི་ཆོས་ལོག་སུན་འབྱིན་གྱི་རྣམ་གྲངས་ཙམ་བཀོད་པ་ཡིན་གྱི། དེ་དག་གིས་གང་བཤད་ཐམས་ཅད་ཚད་མར་བྱེད་དགོས་པ་མ་ཡིན་ནོ། ། ཡང་འགོས་དང་དུས་མཚུངས་སུ་ལྷོ་བྲག་མར་པ་ཆོས་ཀྱི་བློ་གྲོས་ཀྱིས་ཀྱང་རྒྱ་གར་དུ་ལན་གསུམ་བྱོན།
བླ་མ་ནཱ་རོ་དང་མཻ་ཏྲི་སོགས་བསྟེན་ནས། ཀྱེ་རྡོ་རྗེ། མཚན་བརྗོད། མ་ཧཱ་མཱ་ཡ། གསང་འདུས། རྡོ་རྗེ་གདན་བཞི། བདེ་མཆོག་སོགས་ཀྱི་རྒྱུད་རྒྱུད་འགྲེལ་གདམས་པ་དང་བཅས་པ་གསན་ནས་བཤད་པ་མཛད་པས། སློབ་མ་གཞུང་གི་རྔོག་སྟོན་ཆོས་རྡོར། དོལ་གྱི་མཚུར་སྟོན་དབང་ངེ་། གཙང་རོང་གི་མེས་སྟོན་ཚོན་པོ།
གུང་ཐང་གི་མི་ལ་རས་པ་དང་བཞི་ཡིན་ལ། དེ་དག་ལས་མཆེད་པ་ནི་གནམ་གྱི་སྐར་མ་ལས་ཀྱང་མང་ངོ་། ། གཉིས་པ། དེས་ན་བསྟན་བཅོས་འདི་བརྩམ་དགོས་པར་བསྟན་པ་ལ། དུས་འདིར་ཆོས་ལོག་འཕེལ་བའི་ཚུལ། དེས་བསྟན་པ་ལ་གནོད་པར་བསྟན། དེ་སུན་འབྱིན་དགོས་པར་བསྟན་པའོ། ། དང་པོ་ནི། འགོས་ལྷས་བཙས་བྱུང་བ་དེ་ནས། དེའི་སློབ་མ་འཁོན་སྟོན་དཀོན་མཆོག་རྒྱལ་པོ་ཡིན་ལ།
དེའི་སྲས་ཆོས་རྗེ་ས་སྐྱ་པ་ཆེན་པོ་བཞུགས་པ་ཡན་ཆད་དུ་ཆོས་ལོག་སྤྱོད་པ་ཉུང་ངོ་ཞེས་ཐོས་ལ། དེའི་ཕྱིས་ནས་མི་རབས་གཅིག་གི་ཡུན་ཙམ་ནས་གངས་རིའི་ཁྲོད་འདི་རུ་རྡོ་རྗེ་ཕག་མོའི་བྱིན་རླབས་ཙམ་གྱིས་སྨིན་བྱེད་དབང་གི་གོ་ཆོད་པ་དང་སེམས་བསྐྱེད་རྨི་ལམ་མར་གྲགས་པ་དང་། ཡི་དམ་གྱི་ལྷ་བསྒོམ་པ་ལ་རང་བཟོའི་དཀྲོང་བསྐྱེད་དང་། དཀར་པོ་ཆིག་ཐུབ་དང་། སོགས་པས་ཨཱ་ལི་ཀཱ་ལིའི་དབང་བསྐུར་དང་། བསྔོ་བ་ཡོད་དགེ་མ་ལ་སོགས་པ་སངས་རྒྱས་ཀྱི་བསྟན་པ་དང་འགལ་བའི་ཆོས་ལོག་དུ་མ་དེང་སང་འཕེལ་ལོ། ། འོ་ན་མཁས་པ་གཞན་གྱིས་མ་ཟློག་པ་ཅི་ཞེ་ན། མཁས་པ་རྣམས་འདི་ལ་མི་དགྱེས་ཀྱང་ནག་པོའི་ཕྱོགས་སྟོབས་འཕེལ་བ་དང་དུས་ཀྱི་ཤུགས་ཀྱིས་བཟློག་པར་མི་ནུས་སོ། ། བླུན་པོ་སྡེ་སྣོད་ལ་སྦྱངས་པ་ཆུང་བ་རྣམས་འདི་འདྲ་སྤྱོད་པ་བདེན་མོད་ཀྱི། མཁས་པ་གསུང་རབ་ཀྱི་དོན་ལ་སྦྱངས་པར་རློམ་པ་དུ་མ་ཡང་དཔེར་ན་མཚེའུ་ཞིག་གི་འགྲམ་ན་རི་བོང་དྲུག་འཁོད་པ་ལས།
ཤིང་བིལ་བའི་ཡལ་ག་ཞིག་ཆག་ནས་མཚེའུ་དེར་ལྷུང་བས་ཆལ་ཞེས་པའི་སྒྲ་བྱུང་བ་ན་མ་བརྟགས་པར་དེ་དག་བྲོས་སོ། ། དེ་ན་འཁོད་པའི་རི་དྭགས་གཞན་གྱིས་ཅིའི་ཕྱིར་འབྲོས་དྲིས་པས་ཆལ་བྱུང་ཟེར་ནས། དེ་དག་གིས་ཀྱང་མ་བརྟགས་པར་བྲོས་པ་བཞིན་དུ།

ཆོས་སུ་གྲགས་པ་ཙམ་ལ་མ་བརྟགས་པར་ཆོས་བཟང་པོ་ཡིན་ནོ་ཞེས་འདི་རྣམས་ལ་སྤྱོད་དོ། ། ཚིག་འདི་ནི་སྤར་བུ་བ་བློ་གྲོས་སེང་གེ་དང་། བཟད་རིངས་ལ་སོགས་པ་ལ་དགོངས་པ་ཡིན་ནོ་ཞེས་འགའ་ཞིག་གསུང་ངོ་། ། གཉིས་པ། དེས་བསྟན་པ་ལ་གནོད་པར་བསྟན་པ་ནི། འདི་འདྲའི་རིགས་ཅན་འཕེལ་བར་གྱུར་ན་སངས་རྒྱས་ཀྱི་བསྟན་པ་ལ་གནོད་དམ་མི་གནོད་མཁས་པ་རྣམས་ཀྱིས་རིགས་པས་དཔྱོད་ལ་སྨྲོས་ཤིག དེ་ལྟར་དཔྱད་པ་ན་གལ་ཏེ་འདི་འདྲའི་ཆོས་ལོག་གིས་སངས་རྒྱས་ཀྱི་བསྟན་པ་ལ་མི་གནོད་ན། མུ་སྟེགས་དང་ཉན་ཐོས་སོགས་ཀྱིས་བཏགས་པའི་ཆོས་ལོག་གིས་ཀྱང་བསྟན་པ་ལ་ཅི་སྟེ་གནོད། ཆོས་ལོག་གཞན་མུ་སྟེགས་བྱེད་ཀྱིས་བྱས་པ་སོགས་ཀྱིས་གནོད་ན་འདི་དག་གིས་ཀྱང་མི་གནོད་དམ་སྟེ་གནོད་པའི་ཕྱིར། གསུམ་པ། དེ་སུན་འབྱིན་དགོས་པར་བསྟན་པ་ལ།
དེ་སུན་འབྱིན་དགོས་པའི་རྒྱུ་མཚན། དེ་སུན་དབྱུང་བ་ཕྲག་དོག་གིས་མ་ཡིན་པར་བསྟན་པ། ལུང་རིགས་ཤེས་པ་གཞན་དག་ལ་ཡང་སུན་འབྱིན་པར་གདམས་པའོ། ། དང་པོ་ལ། བསྟན་པ་ལ་གནོད་ན་སུན་འབྱིན་དགོས་པའི་ལུང་གི་སྒྲུབ་བྱེད། རིགས་པའི་སྒྲུབ་བྱེད་དོ། ། དང་པོ་ནི། གལ་ཏེ་འདི་དག་གིས་བསྟན་པ་ལ་གནོད་ཀྱང་སུན་འབྱིན་པ་མི་འཐད་ན། མུ་སྟེགས་བྱེད་དང་། ཉན་ཐོས་ཀྱི་གྲུབ་མཐའ་འཛིན་པ་དང་།
སེམས་ཙམ་པ་སོགས་ཀྱིས་བཏགས་པའི་རིམ་པ་བཞིན། བདག་དང་གཟུང་འཛིན་རྣམ་རིག་བདེན་པ་སོགས་འདི་ལའང་ཅི་སྟེ་སུན་དབྱུང་བར་བྱ། འདི་དག་བསྟན་པ་དང་འགལ་བས་དེ་ལ་གནོད་པའི་ཕྱིར། ཀླུ་སྒྲུབ་ཆོས་གྲགས་སོགས་མཁས་པ་རྣམས་ཀྱིས་སུན་འབྱིན་པར་མཛད་དོ་ཞེ་ན། བསྟན་པ་ལ་གནོད་པའི་ཆོས་ལོག་འདི་དག་ཀྱང་མཁས་པ་རྣམས་ཀྱིས་སུན་ཕྱུང་ཞིག རྒྱུ་མཚན་ཅིའི་སླད་དུ་ཞེ་ན། རྒྱལ་བ་ཡི་མདོ་སྡུད་པ་ལས། རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བའང་མང་། ། ཞེས་གསུངས་པས་སོ། ། དོན་འདི་ལ་སེམས་ལ་མཁས་པ་རྣམས་ཀྱིས་རྟག་ཏུ་བསྟན་པའི་བྱི་དོར་བྱའོ། །
གཉིས་པ། རིགས་པའི་སྒྲུབ་བྱེད་ནི། གཞན་ཡང་ཉི་མ་གཅིག་ལོངས་སྤྱོད་པའི་བཟའ་བཏུང་ལའང་འདི་བཟང་བས་བླང་བྱ་དང་། འདི་ངན་པས་དོར་བྱའོ་ཞེས་རྟོག་དཔྱོད་སྣ་ཚོགས་གཏོང་ཞིང་གོས་དང་མཁར་ལས་དང་རྒྱན་ཆ་ལ་སོགས་པའི་བྱ་བ་གང་ལ་ཡང་ལེགས་ཉེས་དང་། རྒྱུ་བཟང་ངན་དང་། བཟོ་བོ་མཁས་མི་མཁས་ཞེས་དེ་དག་བླང་དོར་གྱི་རྟོག་དཔྱོད་སྣ་ཚོགས་བྱེད་ཅིང་། རྟ་དང་ནོར་བུ་དང་ཞིང་ཁང་ལ་སོགས་པ་ནོར་ཅུང་ཟད་ཙམ་གྱི་ཉོ་ཚོང་ལའང་མཁས་པ་ཀུན་ལ་འདྲི་ཞིང་རང་གིས་ཀྱང་བརྟགས་ནས་དཔྱོད་པར་བྱེད་པས། ཚེ་འདིའི་བྱ་བ་ཅུང་ཟད་ལའང་འདི་འདྲའི་འབད་པ་བྱེད་པ་མཐོང་ན། སྐྱེ་བ་གཏན་གྱི་ལེགས་ཉེས་དམ་པའི་ཆོས་མ་ནོར་བ་དང་ནོར་བ་ལ་རག་ལས་པས། འདི་ལ་བླང་དོར་རྟོག་དཔྱོད་འབད་ནས་བྱེད་དགོས་ཀྱང་།
ཆོས་འདི་དཔེར་ན་ཁྱི་གཙང་མི་གཙང་གང་ཡང་ཟ་བས་དེའི་ཟས་ལ་རྟོག་དཔྱོད་མི་བྱེད་པ་བཞིན་དུ། བཟང་ངན་གང་དུའང་མི་དཔྱོད་པར་གང་ཕྲད་པ་དེ་ལ་གུས་པར་འཛིན་ཞིང་། ཉི་མ་གཅིག་གི་སྐྱེལ་མའམ་ཚེ་གཅིག་གི་ནི་གཉེན་འབྲེལ་ལའང་འབད་དེ་བརྟགས་ནས་བཟང་བ་གཅིག་ལེན་པར་མཐོང་ཡང་། དེང་ནས་བརྩམས་ཏེ་རྫོགས་པའི་སངས་རྒྱས་མ་ཐོབ་བར་གྱི་ཕན་བདེའི་དོན་བླ་མ་མཆོག་ལ་རག་ལས་མོད། འོན་ཀྱང་བཟང་ངན་གྱིས་རྟོག་དཔྱོད་མི་བྱེད་པར་ཚོང་འདུས་ངན་པ་ནས་ཟོང་བཟང་ངན་གདམ་ས་མེད་པར་གང་ཕྲད་པ་ལེན་པ་བཞིན་དུ་སུ་ཕྲད་པ་རྣམས་ལས་ཆོས་ཀྱི་འབྲེལ་བ་ལེན་པ་མཐོང་ངོ་། ། ཀྱེ་མ་སྙིགས་མའི་དུས་འདིར་ངོ་མཚར་ཆེ་སྟེ་འབད་མི་དགོས་པ་ལ་འབད་པ་བྱེད་ཅིང་། འབད་དགོས་པའི་ཆོས་དང་བླ་མ་ནི་ཅི་ཡང་རུང་བས་ཚིམ་པར་སྣང་བའི་ཕྱིར་རོ། ། གཉིས་པ། དེ་སུན་ཕྱུང་པ་ཕྲག་དོག་མ་ཡིན་པར་བསྟན་པ་ལ། བསྟན་བཅོས་འདི་རྩོམ་པ་པོ་ལ་སྤྱིར་སྡང་སེམས་དང་ཕྲག་དོག་མེད་པའི་དམ་བཅའ་བཞག
བསྟན་པ་ལ་བྱི་དོར་བྱེད་པ་སྡང་ཤུགས་ཡིན་ན་ཧ་ཅང་ཐལ་བ། རྙེད་བཀུར་གྱི་ཆེད་དུ་བརྩམས་པ་མ་ཡིན་པར་བསྟན་པའོ། ། དང་པོ་ནི། བདག་ནི་སེམས་ཅན་ཀུན་ལ་ཕན་བདེ་སྒྲུབ་པའི་བྱམས་པ་དང་ལྡན་ཞིང་གང་ཟག་ཀུན་ལ་སྡང་སེམས་ཀྱིས་བདག་མི་སྨོད་དོ། ། བརྒྱ་ལ་གལ་ཏེ་སེམས་མཉམ་པར་མ་བཞག་པས་སྨོད་པ་སྲིད་ན་དེའི་སྡིག་པ་བཤགས་སོ། ། གཉིས་པ། བསྟན་པ་ལ་བྱི་དོར་བྱེད་པ་སྡང་ཤུགས་ཡིན་ན་ཧ་ཅང་ཐལ་བ་ནི། འོན་ཀྱང་འདིར་སྨྲས་པ་ནི་དམ་ཆོས་འཁྲུལ་བ་དང་མ་འཁྲུལ་བའི་རྣམ་དབྱེ་ཡིན་ལ། དེ་ནི་སྐྱེ་བ་གཏན་གྱི་གྲོས་ཡིན་པས་འདིའི་ལེགས་ཉེས་དཔྱོད་པ་ལ་ཞེ་སྡང་ཡིན་ནོ་ཞེས་སྨྲས་ན་སྨྲ་བ་པོ་དེ་རང་གི་སྐྱོན་ཡིན་ནོ། ། གཞན་དུ་ཀླུ་སྒྲུབ་དང་།
དབྱིག་གཉེན་དང་། ཕྱོགས་ཀྱི་གླང་པོ་དང་། ཆོས་ཀྱི་གྲགས་པ་དང་། ཟླ་བ་གྲགས་པ། ལེགས་ལྡན་འབྱེད་ལ་སོགས་པ་མཁས་པ་ཀུན་གྱིས་རང་སྡེ་སངས་རྒྱས་པ་དང་། གཞན་གྱི་སྡེ་པ་མུ་སྟེགས་པས་བཏགས་པའི་ཆོས་ལོག་ཐམས་ཅད་སུན་ཕྱུང་བ་དེ་ལའང་ཞེ་སྡང་ཡིན་ཞེས་ཟེར་རམ་ཅི་སྟེ་ཟེར་རིགས་པར་ཐལ་ལོ། ། རྫོགས་པའི་སངས་རྒྱས་ཀུན་གྱིས་ཀྱང་རྡོ་རྗེའི་གདན་དུ་བདུད་དང་། མཉན་ཡོད་དུ་ཆོ་འཕྲུལ་ཆེན་པོ་བསྟན་ནས་མུ་སྟེགས་བྱེད་སུན་ཕྱུང་བ་དང་། དེ་བཞིན་དུ་ཕྱག་ན་རྡོ་རྗེས་ཀྱང་འཇིགས་སུ་རུང་བའི་རྣམ་འཕྲུལ་བསྟན་ནས་བདུད་དང་དྲག་པོ་བཏུལ་བ་དེ་ཡང་ཕྲག་དོག་ཅན་ཉིད་དུ་འགྱུར་རམ་ཅི། དེས་ན་མཁས་པ་རྣམས་བླང་དོར་གྱི་གནས་ལ་བལྟ་བའི་ཤེས་རབ་ཀྱི་མིག་ལོང་བའི་བླུན་པོའི་ལོང་ཁྲིད་ཡིན་པས།
ཆོས་ནོར་བ་དང་མ་ནོར་བའི་རྣམ་དབྱེ་བསྟན་ནས་སྤང་བླང་བྱེད་པའི་ལོང་ཁྲིད་ལེགས་པར་བྱས་པ་ལ། ཞེ་སྡང་གིས་ཡིན་ནོ་ཞེས་སྨྲས་ན་ད་སླན་ཆད་སངས་རྒྱས་ཀྱི་བསྟན་པ་ཇི་ལྟར་བསྲུང་སྟེ་བསྲུང་མི་ནུས་པར་འགྱུར་རོ། ། གཞན་ཡང་ལོང་ཁྲིད་རྣམས་ཀྱིས་ལོང་བ་ལ་གཡང་ས་དང་ཚེར་མ་ལ་སོགས་པ་བཀག་ཅིང་། དེ་ལས་ལྡོག་ནས་ལམ་བཟང་པོར་ཁྲིད་པ་ཡང་ཕྲག་དོག་ཡིན་ནམ། ཅི་སྟེ་དེ་ལྟ་ཡིན་ན་འོ་ན་ལོང་བ་ལམ་དུ་བདེ་བར་ཇི་ལྟར་བཀྲི་སྟེ་ཐབས་མེད་དོ། ། གཞན་ཡང་སྨན་པས་ནད་པ་ལ་གནོད་པས་ཁ་ཟས་སྤོངས་ཤིག་ཕན་པ་བསྟེན་ཞིག ཅེས་དེ་སྐད་སྨྲས་པ་ན་ཡང་ཞེ་སྡང་དང་ཕྲག་དོག་ཏུ་འགྱུར་ན་འོ་ན་ནད་པ་ཇི་ལྟར་གསོ་སྟེ་ཐབས་མེད་དོ། ། དེ་བཞིན་དུ་ཆོས་ལོག་པ་དང་མ་ལོག་པ་རྣམ་པར་དབྱེ་བ་བྱས་པ་ལ་ཞེ་སྡང་དང་ཕྲག་དོག་ཡིན་ནོ་ཟེར་ན། འོ་ན་འཁོར་བའི་རྒྱ་མཚོ་ལས་སེམས་ཅན་རྣམས་ནི་ཇི་ལྟར་བསྒྲལ་ཏེ་དེ་ལ་ནི་ལམ་དང་ལམ་མ་ཡིན་པ་རྣམ་པར་ཕྱེ་ནས་བླང་དོར་བྱེད་དུ་འཇུག་པ་ལས་ཐབས་གཞན་མེད་པའི་ཕྱིར་རོ། ། གསུམ་པ།
རྙེད་བཀུར་གྱི་ཆེད་དུ་བརྩམས་པ་མ་ཡིན་པར་བསྟན་པ་ལ། འཆད་རྩོད་རྩོམ་གསུམ་གྱི་ཕན་ཡོན་བསྟན། དགག་སྒྲུབ་མ་བྱས་པར་གཞན་གྱི་རྗེས་སུ་འབྲངས་ན་རྙེད་བསྐུར་མང་བར་བསྟན། བསྟན་པ་ལ་དགོངས་ཏེ་དགག་སྒྲུབ་བགྱིས་ན་བསྟན་པ་ལ་ཕན་པ་བསྟན་པའོ། ། དང་པོ་ནི། སངས་རྒྱས་འཇིག་རྟེན་དུ་བྱོན་པ་དང་མཁས་པ་རྣམས་སྡེ་སྣོད་ཀྱི་བཤད་པ་བྱེད་པ་ལ་འབྲས་བུ་ཆོས་ལོག་སུན་འབྱིན་པ་དང་། བདུད་ཡི་མུག་པ་དང་། མཁས་པ་རྣམས་དགའ་བ་སྐྱེད་པ་སྟེ། རྣམ་པ་གསུམ་འབྱུང་བ་འདི་སངས་རྒྱས་བསྟན་པའི་སྤྱི་ལུགས་ཡིན་ཏེ། མ་ཁོལ་ཏེ་སློབ་དཔོན་དཔའ་བོས་ཀྱང་སངས་རྒྱས་སུམ་ཅུ་རྩ་ལྔའི་ནང་ཚན་དཔའ་བོའི་སྡེའི་བསྟོད་པ་ལས།
འདི་སྐད་གསུངས་ཏེ། བདུད་བཞིའི་གཡུལ་ངོ་བཟློག་པའི་དཔའ་བོ་ཁྱོད་ཀྱིས་ཆོས་བསྟན་པ་ནི་བདག་མེད་པའི་སེང་གེའི་སྒྲ་བསྒྲགས་པས། མུ་སྟེགས་ཀྱི་རི་དྭགས་ཐམས་ཅད་ཀྱིས་དེ་མི་བཟོད་པའི་ཕྱིར་སྐྲག་པར་མཛད་ཅིང་། བདུད་སྡིག་ཅན་ནི་བདག་གི་ཡུལ་སྟོང་པར་འགྱུར་རོ་ཞེས་སེམས་ཁོང་དུ་ཆུད་པར་མཛད་ལ། དཀར་ཕྱོགས་ཀྱི་ལྷ་དང་མི་རྣམས་སྲིད་པའི་སྡུག་བསྔལ་ལས་གྲོལ་བར་འགྱུར་རོ་ཞེས་དབུགས་ཀྱང་འབྱིན་ནོ། ། ཞེས་གསུངས་པ་དེ་བཞིན་དུ། དེང་སང་བོད་འདི་ན་ཡང་མཁས་པ་རྣམས་ཀྱིས་ཆོས་བཤད་པ་ན་ཆོས་ལོག་སྤྱོད་པ་རྣམས་ཕམ་པར་བྱེད་ཅིང་བདུད་རིགས་ཐམས་ཅད་ཡི་མུག་པར་འགྱུར་ལ། མཁས་པ་ཐམས་ཅད་དགའ་བར་བྱེད་པ་འདི་འདྲ་བས་བསྟན་པ་འཛིན་པར་ནུས་ཤིང་། འདི་ལས་བཟློག་པ་ཆོས་ལོག་བསྔགས་པར་བྱེད། བདུད་སྤྲོ་བ་སྐྱེད།
སྐྱེས་བུ་ཐ་ཤལ་རྣམས་དགའ་བར་བྱེད་པ་ཞིག་བྱུང་བར་གྱུར་ན་བསྟན་པ་ལ་མི་ཕན་གྱི་སྟེང་དུ་གནོད་པར་ཤེས་པར་གྱིས་ཤིག གཉིས་པ་ནི། ཕྲག་དོག་དང་ཞེ་སྡང་མ་ཡིན་ཡང་གཞན་གྱི་ཆོས་ལུགས་ལ་སྨད་པས་མཁས་པར་གྲགས་ནས་རྙེད་བཀུར་འདོད་པའི་དོན་དུ་འདི་བྱས་སོ་སྙམ་ན་མ་ཡིན་ཏེ། དེ་སྒྲུབ་པའི་ཐབས་སུ་ཆོས་ལོག་སྟོན་པ་ཉིད་བཟང་བའི་ཕྱིར། འདི་ལྟར་བདག་གིས་ཀྱང་ཐོག་མར་རྡོ་རྗེ་ཕག་མོའི་བྱིན་རླབས་ཙམ་རེ་བྱས་པ་ལ་དཀར་པོ་ཆིག་ཐུབ་བསྟན་ནས་བསྒོམ་དུ་བཅུག་པས་རྟོག་པ་ཅུང་ཟད་འགགས་པའི་ཉམས་སུ་མྱོང་བ་སྐྱེས་པ་ལ། ཁྱོད་ཀྱིས་སེམས་ངོ་འཕྲོད་དོ་ཞེས་མཐོང་ལམ་དུ་ནི་ངོ་སྤྲད་ནས་ཁྱོད་སངས་རྒྱས་ལ་རེ་མ་ཆེ། འཁོར་བ་ལ་དོགས་པ་མ་ཟ་ཞེས་རྩོལ་སྒྲུབ་མེད་པའི་དོན་བསྟན་ན་ཚོགས་པའང་ད་ལྟའི་འདི་ལས་མང་བ་འདུ་ལ། ནོར་གྱི་ལོངས་སྤྱོད་འབུལ་བའང་འདི་ལས་མང་བར་འགྱུར། བླུན་པོ་རྣམས་ཀྱི་བསམ་པ་ལའང་སངས་རྒྱས་ལྟ་བུར་མོས་པ་སྐྱེ་ཞིང་ཆོས་ཀྱི་གནད་རྣམས་ལེགས་པར་མི་ཤེས་པའི་སྡེ་སྣོད་འཛིན་པར་རློམ་པ་ཡང་དེ་ལྟ་བུ་ལ་ལྷག་པར་དད་པར་འགྱུར་བ། བདག་གིས་ལེགས་པར་གོ་མོད་ཀྱི།
འོན་ཀྱང་དེ་ལྟར་བྱར་མི་རུང་སྟེ། འཁོར་དང་ཟང་ཟིང་གི་ནོར་བསྒྲུབ་པའི་ཕྱིར་བདག་གིས་སེམས་ཅན་བསྡུས་པ་མ་ཡིན་པས་སོ། ། གསུམ་པ། བསྟན་པ་ལ་བསམས་ནས་དགག་སྒྲུབ་བགྱིས་ན་བསྟན་པ་དང་མཇལ་བ་དོན་ཡོད་པར་བསྟན་པ་ནི། འོན་ཀྱང་སངས་རྒྱས་ཀྱི་བསྟན་པ་ལ་ཕན་པར་བསམས་ནས་ཆོས་བཤད་པ་ཡིན་ཞིང་། དེ་ཡང་སངས་རྒྱས་ཀྱི་བསྟན་པ་ལ་བཤད་པ་བཞིན་དུ་བསྒྲུབས་ན་སངས་རྒྱས་ཀྱི་བསྟན་པ་ལ་ཕན་པར་བསམས་པ་ཡིན་ཏེ། སྐྱེས་རབས་ལས། ཕན་པར་སྨྲས་ལ་མཆོད་པ་བྱེད་པ་ནི། ། དེ་ཡི་ཚིག་བཞིན་ཉམས་སུ་ལེན་པ་ཡིན། ། ཞེས་གསུངས་པས་སོ། །
འོ་ན་མུ་སྟེགས་བྱེད་དང་ཉན་ཐོས་ལ་སོགས་པ་ལ་ཡང་ཆོས་ལོག་ཡོད་པ་དེ་དག་འདིར་སུན་མི་འབྱིན་པ་ཅི་ཞེ་ན། མུ་སྟེགས་བྱེད་ལའང་རྟོག་གེ་སྡེ་ལྔ་ལ་སོགས་པའི་གྲུབ་མཐའ་ཐ་དད་དུ་ཡོད་ཅིང་ཐམས་ཅད་བདག་ཡོད་པར་མཐུན་པ་དང་། ཉན་ཐོས་ལ་བྱེ་བྲག་ཏུ་སྨྲ་བ་དང་མདོ་སྡེ་པ་སོགས་ཕྱི་རོལ་གྱི་དོན་བདེན་གྲུབ་ཏུ་འདོད་པ་དང་། ཐེག་པ་ཆེན་པོ་སེམས་ཙམ་པ་འགའ་ཞིག་ལའང་དོན་སྣང་གི་ཤེས་པ་བདེན་པར་འདོད་པ་སོགས་འཁྲུལ་པ་དུ་མ་ཡོད་མོད་ཀྱི། མཁས་པ་རྣམས་ཀྱིས་སུན་ཕྱུང་ཟིན་པའི་ཕྱིར་འདིར་མ་བཤད་དོ། ། དུས་དེང་སང་གངས་རིའི་ཁྲོད་འདི་ན་དངོས་པོ་སྟོབས་ཞུགས་ཀྱི་རིགས་པས་སྒྲུབ་པར་མི་ནུས་ཤིང་། སངས་རྒྱས་ཀྱི་བསྟན་པའི་ལུང་དང་འགལ་བའི་འཁྲུལ་པ་གསར་པ་དུ་མ་བྱུང་ཞིང་། ཁྱད་པར་རྡོ་རྗེ་ཐེག་པའི་གནད་འཕྱུགས་པས་རྒྱུད་སྡེ་རྣམས་དང་གྲུབ་ཐོབ་ཀྱི་དགོངས་པ་རྣམས་དང་འགལ་བའི་ཆོས་ཀྱི་གནད་འཕྱུགས་པ་དཔག་ཏུ་མེད་པ་ཡོད་མོད་ཀྱི་གསང་སྔགས་ཀྱི་གནད་ཐུན་མོང་མ་ཡིན་པ་ཉིད་ཡིན་པའི་ཕྱིར། འདིར་བཤད་དུ་མི་རུང་བས་ཁོ་བོས་ལོགས་སུ་བཤད་པ་ལས་ཤེས་པར་བྱའོ། ། འདིར་བཤད་པ་ནི་དབང་བསྐུར་ཐོབ་མ་ཐོབ་ཀུན་ལ་བཤད་དུ་རུང་བའི་འཁྲུལ་པ་རགས་རིམ་ཅི་རིགས་པ་གཅིག་ཧ་ཅང་འཕེལ་ན་སངས་རྒྱས་ཀྱི་བསྟན་པ་ལ་གནོད་པར་མཐོང་ནས་དེ་དག་ལས་ཆེ་ལོང་ཙམ་ཞིག་བཤད་པ་ཡིན་ནོ། །
ད་དུང་འཁྲུལ་པའི་རྣམ་གཞག་སྐྱོན་ཅན་ཀྱེ་རྡོ་རྗེ་བདེ་མཆོག་སོགས་ཀྱི་དབུས་ཀྱི་གཙོ་བོའི་ཚབ་ཏུ་མིའི་གཟུགས་བརྙན་འབྲི་བ་སོགས་དཔག་ཏུ་མེད་པ་ཞིག་སྣང་ན་ཡང་རེ་ཞིག་བཞག་སྟེ་གཞུང་མང་དུ་དོགས་པས་སོ། ། གསུམ་པ། ལུང་རིགས་ཤེས་པ་གཞན་ལ་ཡང་སུན་འབྱིན་པར་གདམས་པ་ནི། གལ་ཏེ་ལུང་དང་རིགས་པའི་གནད་ལེགས་པར་ཤེས་པའི་བློ་གྲོས་དང་ལྡན་པ་བྱུང་ན་དེ་དག་ལུང་རིགས་ཀྱིས་ལེགས་པར་དཔྱོད་ལ་སྐྱོན་ཅན་ཡིན་ན་དགག་པ་དང་། སྐྱོན་མེད་ཡིན་ན་སྒྲུབ་པར་གྱིས་ཤིག ཅིའི་ཕྱིར་ཞེ་ན། སངས་རྒྱས་ཀྱི་བསྟན་པ་དང་ཕྲད་པར་དཀའ་ཞིང་དལ་བ་བརྒྱད་དང་འབྱོར་པ་བཅུ་ཐོབ་པའང་རྙེད་པར་དཀའ་བས་དེ་དོན་ཡོད་པར་བྱ་དགོས་པའི་ཕྱིར། འདིར་དལ་བ་བརྒྱད་ནི་མི་ཁོམ་པ་བརྒྱད་སྤངས་པས་ཏེ། དེ་གང་ཞེ་ན། དམྱལ་བ་ཡི་དྭགས་དུད་འགྲོ་དང་། །
ཀླ་ཀློ་ཚེ་རིང་ལྷ་དང་ནི། ། ལོག་ལྟ་སངས་རྒྱས་མི་འབྱུང་བ། ། ལྐུགས་པ་འདི་དག་མི་ཁོམ་བརྒྱད། ། ཅེས་པ་དེ་དང་བྲལ་བའོ། ། འབྱོར་པ་བཅུ་ལ། རང་འབྱོར་ལྔ་ནི། མི་ཉིད་ཡུལ་དབུས་དབང་པོ་ཚང་། ། ལས་མཐའ་མ་ལོག་གནས་ལ་དད། ། ཅེས་པའོ། ། གཞན་འབྱོར་ལྔ་ནི།
སངས་རྒྱས་བྱོན་དང་དེས་ཆོས་གསུངས། ། བསྟན་པ་གནས་དང་དེའི་རྗེས་འཇུག ། གཞན་ཕྱིར་སྙིང་ནི་བརྩེ་བའོ། ། ཞེས་གསུངས་སོ། ། དེ་བས་ན་དེ་ཐོབ་ཅིང་བསྟན་པ་ལ་ཞུགས་པའི་མཁས་པ་རྣམས་ཀྱིས་སྐྱོན་ཡོན་ལེགས་པར་རྟོགས་ལ་གཟུ་བོར་གནས་པའི་བློ་ཡིས་དཔྱད་དེ་བླང་དོར་བྱོས་ཤིག གསུམ་པ། བསྟན་བཅོས་རྩོམ་པའི་རྒྱུ་མི་ཤེས་པ་དང་ཕྲག་དོག་མ་ཡིན་པར་བསྟན་པས་མཇུག་བསྡུ་བ་ལ། མི་ཤེས་པ་མ་ཡིན་པར་བསྟན། ཕྲག་དོག་མ་ཡིན་པར་བསྟན། དེས་ན་བསྟན་བཅོས་འདི་ཉི་མ་དང་མཚུངས་པར་བསྟན་པའོ། །
དང་པོ་ནི། ཁྱེད་རང་གིས་གང་ཐོས་པ་རྣམས་ཆོས་སུ་བཟུང་ནས་མ་ཐོས་པ་རྣམས་བཀག་པ་ཡིན་ནོ་ཞེ་ན། དེ་ནི་མ་ཡིན་ཏེ། བདག་གིས་སྒྲ་དང་ཚད་མ་བསླབས་ཤིང་། རིན་ཆེན་འབྱུང་གནས་ལ་སོགས་པ་ཚིག་གི་སྡེབ་སྦྱོར་རྣམས་ཀྱང་ལེགས་པར་ཤེས། མེ་ལོང་ལ་སོགས་པའི་ཚིག་གི་རྒྱན་དང་ཨ་མ་ར་ཀོ་ཥ་ལ་སོགས་པ་མིང་གི་མངོན་བརྗོད་ཕལ་ཆེར་གོ ། འདུལ་བ་དང་ནི་ཆོས་མངོན་པ་དང་ཕ་རོལ་ཏུ་ཕྱིན་པའི་སྡེ་སྣོད་ཕལ་ཆེར་ཐོས་ཤིང་། གསང་སྔགས་རྒྱུད་སྡེ་བཞི་པོ་དང་དེའི་འགྲེལ་པའང་དེང་སང་ཉན་བཤད་ཡོད་པ་ཕལ་ཆེར་ཐོས། ཐོས་པ་དེ་དག་ཐམས་ཅད་ཀྱང་མིང་རྐྱང་དུ་མ་བཞག་གོ་སྟེ་ཚིག་དོན་མཐའ་དག་ལེགས་པར་ཤེས་པའི་ཕྱིར་རོ། ། དེ་དག་གི་གཞུང་དུ་མ་ཟད་བྱེ་བྲག་ཏུ་སྨྲ་བ་དང་མདོ་སྡེ་པའི་གདམས་ངག་གི་མི་སྡུག་པ་དང་དབུགས་དབྱུང་རྔུབ་དྲན་པ་དང་།
ཚད་མེད་བཞི་བསྒོམ་པ་ལ་སོགས་པ་དང་། སེམས་ཙམ་པའི་གདམས་ངག་སེམས་ལས་གཞན་པའི་ཕྱི་རོལ་གྱི་དོན་མེད་པར་བསྒོམ་པ་དང་། དབུ་མ་པའི་གདམས་ངག་སློབ་དཔོན་ཀླུ་སྒྲུབ་ལ་སོགས་པས་མཛད་པ་ལ་སོགས་པ་ཇི་སྙེད་ཡོད་པ་ལས་ཕལ་ཆེར་ཐོས། དེང་སང་བོད་ཡུལ་དུ་གྲགས་པའི་དམ་པ་རྒྱ་གར་ནས་བརྒྱུད་པའི་ཞི་བྱེད་ཐོག་མཐའ་བར་གསུམ་དང་། རྫོགས་པ་ཆེན་པོ་ཨ་རོ་ལ་སོགས་པ་དང་། ལམ་སྒྲོན་ནས་བརྒྱུད་པའི་གཅོད་དང་། ལ་སོགས་པས་ཕྱག་རྒྱ་ཆེན་པོ་དང་། ཕ་རོལ་ཏུ་ཕྱིན་པའི་གདམས་ངག་སྐབས་བརྒྱད་ཀྱི་དོན་ཅིག་ཅར་དུ་བསྒོམ་པ་ཇོ་བོ་ནས་བརྒྱུད་པ་དང་། དམ་པ་རྒྱ་གར་ནས་བརྒྱུད་པའི་ལུགས་གཉིས་དང་། ཕ་རོལ་ཏུ་ཕྱིན་པའི་གདམས་ངག་བློ་སྦྱོང་དང་།
པུ་ཏོ་བ་དང་སྣེའུ་ཟུར་པ་ནས་བརྒྱུད་པའི་བཀའ་གདམས་གདམས་ངག་ལུགས་གཉིས་དང་། བྲམ་ཟེ་ཆེན་པོ་ས་ར་ཧའི་དྷྭ་ཧ་དང་། ཏི་ལོ་པ་དང་། ནག་པོ་སྤྱོད་པའི་དྷྭ་ཧ་དང་། རྣལ་འབྱོར་དབང་ཕྱུག་བི་རུ་པའི་དྷྭ་ཧ་སེང་གེ་ཞེས་བྱ་བ་དང་སློབ་དཔོན་མཻ་ཏྲི་པ་དང་། ཐ་ཀ་ན་ནས་མཛད་པའི་དྷྭ་ཧ་སོགས་དྷྭ་ཧའི་བྱེ་བྲག་མང་དུ་ཐོས་པ་དང་། འཁོན་གད་པ་ཀཱིརྟི་ནས་བརྒྱུད་པའི་རིམ་པ་ལྔ་སྟན་ཐོག་གཅིག་མ་དང་། གཙང་རོང་གི་མེས་སྟོན་ཚོན་པོ་དང་། དྭགས་པོ་ལྷ་རྗེའི་སློབ་མ་གཙང་བཞེར་དང་། ཤངས་པ་རྨོག་ཅོག་པ་ནས་བརྒྱུད་པའི་ནཱ་རོ་ཆོས་དྲུག་ལུགས་གསུམ་དང་།
གསང་བ་འདུས་པ་ཡེ་ཤེས་ཞབས་ཀྱི་ལུགས་འགྲེལ་པ་གསང་བ་འདུས་པའི་རྒྱན། ལྗོན་ཤིང་སྙིམ་པའི་མེ་ཏོག་གི་ལུགས་གསུམ་གྱི་གཞུང་གདམས་པ་དང་བཅས་པ་དང་། དེ་བཞིན་དུ་གསང་བ་འདུས་པ་འཕགས་སྐོར་ལ་རྗེ་བཙུན་ཆེན་པོ་དང་། པཎ་ཆེན་ལས་གསན་པའི་གཞུང་གདམས་ངག་དང་བཅས་པ་དང་། ཡང་ན་ལུགས་གཉིས་ནི་འགོས་དང་། གནམ་ཁའུ་པ་ནས་བརྒྱུད་པའོ། ། དགྱེས་པ་རྡོ་རྗེའི་གདམས་ངག་ཕྱག་རྒྱ་ཆེན་པོ་སྙིང་པོའི་སྐོར་གྱི་གཞུང་གདམས་ངག་ཐམས་ཅད་དང་། གཤིན་རྗེའི་གཤེད་དགྲ་ནག་དང་། རྡོ་རྗེ་འཇིགས་བྱེད་དང་། གདོང་དྲུག་ལ་སོགས་པ་དེ་དག་གི་གཞུང་དང་གདམས་ངག་གསར་དུ་འགྱུར་བ་དང་།
རྙིང་མའི་གཤིན་རྗེ་ཚེ་བདག་དང་། ཁ་འདོན་ལ་སོགས་པའི་གདམས་ངག་དང་། འཁོར་ལོ་སྡོམ་པའི་གཞུང་གདམས་ངག་དང་བཅས་པ་དང་། དུས་ཀྱི་འཁོར་ལོའི་སྦྱོར་དྲུག་དང་། སོགས་པས་ཀྱཻ་རྡོ་རྗེའི་སྦྱོར་དྲུག་དང་། གསང་བ་འདུས་པའི་སྦྱོར་དྲུག་དང་། མཚན་བརྗོད་ཀྱི་བཤད་པ་སློབ་དཔོན་འཇམ་དཔལ་བཤེས་གཉེན་གྱིས་མཛད་པའི་འགྲེལ་པ་ཆེ་ཆུང་གཉིས་དང་། སྒེག་པའི་རྡོ་རྗེའི་སྔགས་དོན་རྣམ་གཟིགས་དང་། ལམ་འབྲས་ཀྱི་ལུགས་སུ་བཀྲལ་བ་དང་། དུས་ཀྱི་འཁོར་ལོའི་ལུགས་དང་།
དབུ་མ་ལ་དགའ་བས་བྱས་པའི་འགྲེལ་པ་སྟེ་ལུགས་དྲུག་པོ་སྔ་མ་བཞི་རྗེ་བཙུན་ལས་གསན། ཕྱི་མ་གཉིས་པཎ་ཆེན་ལས་གསན་པ་དང་། རྣལ་འབྱོར་དབང་ཕྱུག་གི་འཆི་མེད་གྲུབ་པའི་གདམས་ངག་དང་། ལམ་འབྲས་བུ་དང་བཅས་པ་དང་། ལ་སོགས་པས་ཀླུ་སྒྲུབ་ཀྱི་མཆོད་རྟེན་གྱི་དྲུང་དུ་སེམས་ཐག་བཅད་པ་དང་། རྒྱལ་པོ་ཨིནྡྲ་བྷཱུ་ཏིའི་ཕྱག་རྒྱའི་ལམ་དང་། པདྨ་བཛྲས་མཛད་པའི་ཟབ་པའི་ཚུལ་དགུས་ཟབ་པ་དང་། ཌོཾ་བྷི་ཧེ་རུ་ཀའི་ལྷན་ཅིག་སྐྱེས་པ་གསུམ་གྱི་ལམ་ཡོངས་སུ་རྫོགས་པ་དང་། ནག་པོ་པའི་གཏུམ་མོ་ལམ་རྫོགས་དང་། དབུགས་ཡོན་པོ་བསྲང་བ་གཉིས་དང་།
ངག་དབང་གྲགས་པའི་ཕྱག་རྒྱ་ཆེན་པོ་ཡི་གེ་མེད་པ་དང་། ཏོག་རྩེ་པའི་བསམ་གྱིས་མི་ཁྱབ་པ་ལྔའི་ལམ་ཡོངས་སུ་རྫོགས་པས་ཏེ་ལམ་སྐོར་དགུ་དང་། དེ་ལས་འཕྲོས་པ་ལམ་སྦས་བཤད་དང་། ཐུན་མོང་གི་སྒྲུབ་ཆེན་བཅུ་དང་། ཕྲ་མོ་བརྒྱད་ལ་སོགས་པ་དུ་མ་དང་། གཞན་ཡང་དེང་སང་བོད་དང་རྒྱ་གར་ལ་གྲགས་པའི་ཁ་རག་སྐོར་གསུམ་དང་། ཐུགས་རྗེ་ཆེན་པོའི་དམར་ཁྲིད་དང་། བྷྲི་ཀ་མ་ལ་ཤཱི་ལའི་མཁས་པ་སྒོ་དྲུག་གི་གདམས་ངག ཤཱནྟི་པའི་མདོ་རྒྱུད་བསྲེ་བ། ངག་དབང་གྲགས་པའི་གཉུག་མ་དྲན་གསལ།
ཤེར་འབྱུང་བློ་གྲོས་ཀྱི་ཕྱི་རོལ་གདོན་གྱི་བར་ཆད་བསྲུང་བ། ནཱ་རོ་པའི་སྡུག་བསྔལ་གསུམ་སེལ། ཛྙཱ་ན་ཤྲིའི་འབྱུང་བ་ལུས་འཁྲུགས་སེལ་བ། རིན་ཆེན་རྡོ་རྗེའི་ཏིང་ངེ་འཛིན་གྱིས་བར་ཆད་བསྲུང་བ། གོ་བོ་རཀྵའི་གདམས་ངག་ལ་སོགས་པ་ཕལ་མོ་ཆེ་ཞིག བདག་གིས་ཉན་ལོ་ཙམ་མ་ཡིན་པར་འབད་དེ་ལེགས་པར་མཉན་ཅིང་བསླབས་པ་དེ་དག་ཀྱང་མིང་རྐྱང་མ་ཡིན་པར་དོན་དང་བཅས་པ་ལེགས་པར་གོ་བ་དེའི་ཕྱིར་བོད་དང་རྒྱ་གར་ལ་གྲགས་པའི་ཆོས་རྣམས་ཕལ་ཆེར་ཐོས་ཤིང་ཤེས་པས་ནའོ། ། གཉིས་པ། ཕྲག་དོག་མ་ཡིན་པར་བསྟན་པ་ནི། རྒྱུ་མཚན་དེས་ན་བདག་ལ་རང་གིས་ཐོས་པ་ལ་ཆགས་ཤིང་མ་ཐོས་པ་ལ་སྡང་བའི་ཕྱོགས་ལྷུང་མེད་པ་དེའི་ཕྱིར། ཆགས་སྡང་གི་བརླན་དང་བྲལ་བའི་སྐམ་སར་གནས་པའི་གཟུ་བོས་ཡིན་མིན་ལེགས་པར་དཔྱད་པ་འདི་བློ་དང་ལྡན་པའི་སྐྱེ་བོ་རྣམས་ཀྱིས་འདི་ཁོ་ན་ལྟར་ཟུང་ཞིག་སྟེ།
ཐར་པ་དང་ཐམས་ཅད་མཁྱེན་པའི་ལམ་ནི་འདི་ཡིན་པའི་ཕྱིར་རོ། ། གསུམ་པ། དེས་ན་བསྟན་བཅོས་འདི་ཉི་མ་དང་མཚུངས་པར་བསྟན་པ་ལ། ངོ་བོ་ཉི་མ་དང་མཚུངས་པར་བསྟན། བྱེད་ལས་ཉི་མ་དང་མཚུངས་པར་བསྟན་པའོ། ། དང་པོ་ནི། བསྟན་བཅོས་སྡོམ་པ་གསུམ་གྱི་རབ་ཏུ་དབྱེ་བ་འདི་ཆོས་ཅན། ཉི་མའི་སྣང་བ་དང་མཚུངས་ཏེ། ཐུབ་པའི་བསྟན་པ་གསུང་རབ་རིན་ཆེན་བདུན་གྱི་རང་བཞིན་རྒྱུ་བཟང་ཞིང་བཀོད་པ་ལེགས་པའི་གཞལ་མེད་ཁང་དཀར་པོའི་ཕྱོགས་ལ་མངོན་པར་དགའ་བའི་སྐྱེ་བ་ལྷའི་བུ་ཉི་མ་འཁོར་དང་བཅས་པའི་ཉེར་མཚོར་གྱུར་ཅིང་། རིགས་པའི་འོད་ཟེར་སྟོང་གིས་ལོག་ལྟའི་མུན་ནག་ཚང་ཚིང་རྣམ་པར་བསལ་བ་དང་།
བློ་གསལ་གྱི་བློ་གྲོས་ཀྱི་པདྨ་ཁ་འབྱེད་པའི་ཕྱིར། དེ་ལྟ་བུའི་ཉི་མ་དེ་གངས་རིའི་ཁྲོད་འདིར་ཤར་བས་ཆོས་མིན་གྱི་འབྱུང་པོའི་བྱ་རྣམས་གཞན་དུ་འབྲོས་པའི་དུས་ལ་བབ་ཅིང་། བསྟན་པ་ལ་མངོན་པར་དགའ་བ་རྣམས་ཀྱི་ཡིད་བདེ་བའི་དགའ་སྟོན་འཕེལ་བར་གྱིས་ཤིག གཉིས་པ། བྱེད་ལས་ཉི་མ་དང་མཚུངས་པར་བསྟན་པ་ལ། མཚན་མོ་རྒྱུ་བ་དང་མཚུངས་པའི་བླུན་པོ་ལ་གདུང་བ་སྐྱེད་པར་བསྟན། པདྨ་དཀར་པོ་དང་མཚུངས་པའི་བློ་གསལ་དགའ་བ་སྐྱེད་པར་བསྟན་པའོ། ། དང་པོ་ནི། རྒྱལ་བ་རྣམས་ཀྱི་དགོངས་པ་འདི་ཉིད་ཡིན་ནོ་ཞེས་འགྲོ་བ་རྣམས་ལ་ཕན་པའི་བསམ་པས་ས་སྐྱ་པཎྜི་ཏ་བདག་གིས་བཤད་པས་ན། རྒྱན་དྲུག་ལ་སོགས་པ་མཁས་པ་རྣམས་ཀྱི་དགོངས་པ་འདི་ཡིན་མོད།
ད་དུང་བླུན་པོ་རྣམས་ཀྱིས་རྟོགས་པར་དཀའ་སྟེ་ཟབ་ཅིང་རྒྱ་ཆེ་བ་ཡིན་པའི་ཕྱིར། གཉིས་པ་ནི། ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོའི་ཉི་མས་སངས་རྒྱས་ཀྱི་བསྟན་པའི་པདྨོ་རྣམ་པར་ཕྱེ་བ་ལས་བྱུང་བའི་དམ་པའི་ཆོས་ཀྱི་སྦྲང་རྩིས། སྐལ་བ་དང་ལྡན་པའི་བུང་བ་ཀུན་རྒྱུན་དུ་བདེ་བའི་དགའ་སྟོན་འགྱེད་པའི་རྒྱུར་ཤོག་ཅིག་ཅེས་པ་ནི་དགེ་བའི་རྩ་བ་ཆུད་མི་ཟ་བར་བྱེད་པ་ནི་བསྔོ་བ་ཡིན་ནོ། ། གསུམ་པ། ཐ་མར་དགེ་བ་བཀའ་དྲིན་དྲན་པའི་ཕྱག་བྱས་པའི་སྒོ་ནས་རྗེས་དགའ་བ་བསྒོམ་པ་ནི། བསྟན་བཅོས་རྩོམ་པ་པོས་འཇམ་མགོན་བླ་མ་རྗེ་བཙུན་ཆེན་པོ་ལ་སྒོ་གསུམ་གུས་པའི་སྒོ་ནས་འདུད་པའི་རྒྱུ་མཚན་ཡོད་དེ། གང་གི་ཕན་བདེ་སྒྲུབ་པར་བྱེད་པའི་ཐུགས་བརྩེ་བ་ཅན་གྱིས་ཉེ་བར་བཟུང་ནས་ལྟ་བ་དང་སྤྱོད་པ་ཕྱིན་ཅི་ལོག་གི་ཆོས་རྣམས་སྤངས་ནས། ལྟ་སྤྱོད་ཕྱིན་ཅི་མ་ལོག་པའི་སངས་རྒྱས་ཀྱི་བསྟན་པ་རིན་པོ་ཆེ་དང་ལེགས་པར་སྤྲད་ཅིང་སྦྱར་བའི་སྒོ་ནས་བཀའ་དྲིན་ཆེ་བའི་ཕྱིར། འདི་ནི་དབུ་མ་རྩ་བ་ལས། །
གང་གི་ཐུགས་བརྩེས་ཉེར་བཟུང་ནས། ། ལྟ་བ་ཐམས་ཅད་སྤང་བའི་ཕྱིར། ། དམ་པའི་ཆོས་ནི་སྟོན་མཛད་པ། ། གཽ་ཏམ་དེ་ལ་ཕྱག་འཚལ་ལོ། ། ཞེས་གསུངས་པ་ལྟར་རོ། ། གསུམ་པ། རྩོམ་པ་པོའི་མཚན་བསྟན་པའི་སྒོ་ནས་མཇུག་ཤིས་པ་བརྗོད་པ་ནི། སྡོམ་པ་གསུམ་གྱི་རབ་ཏུ་དབྱེ་བ་ཞེས་བྱ་བ་བྱེད་ལས་ཆོས་དང་ཆོས་མ་ཡིན་པ་སོ་སོར་རྣམ་པར་འབྱེད་པ། ངོ་བོ་བསྟན་བཅོས་བྱེད་པ་པོ་མང་དུ་ཐོས་པའི་ནོར་དང་ལྡན་ཞིང་། རིགས་པ་དང་མི་རིགས་པ་དཔྱོད་པར་ནུས་པའི་རང་བཞིན་དང་སྦྱངས་པ་ལས་བྱུང་བའི་བློ་གྲོས་ཅན།
ཐེག་པ་གསུམ་གྱི་སྡེ་སྣོད་མཐའ་དག་ཚིག་དང་དོན་གྱི་སྒོ་ནས་འཛིན་པ་ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོས་སྦྱར་བ་འདི་ཡོངས་སུ་རྫོགས་སོ། ། ཞེས་པ་ནི། ས་མ་པ་ཏ་ཞེས་པ་ཡང་དག་པར་རྟོགས་པའམ། ཕྲི་བསྣན་མེད་པ་དང་། གང་བའི་དོན་ཡིན་ནོ། ། བྱེ་བྲག་ཏུ་གསང་སྔགས་ཀྱི་གནད་ཟབ་མོ་རྣམས་གཏན་ལ་ཕབ་པ་ནི་དབང་མ་ཐོབ་པ་ལ་ཤིན་ཏུ་གསང་ཆེན་ཡིན་པས་འདིར་མི་འཆད་ཀྱི་ཁོ་བོས་ལོགས་སུ་བཤད་པ་ལ་བལྟ་བར་བྱའོ་ཞེས་གསུངས་པ་དེ་ནི། རྡོ་རྗེ་ལུས་ཀྱི་གནས་ཚུལ་བཤད་པའི་བསྟན་བཅོས་མཛད་པ་དེ་ལ་དགོངས་པར་སྣང་ངོ་། ། ཡང་གླེགས་བམ་འགའ་ཞིག་ལས་དྲི་མ་མེད་པའི་བསྟན་པ་དམ་པའི་ཆོས་ཕྱོགས་བཅུར་རྒྱས་པར་གྱུར་ཅིག ཅེས་པའི་སྨོན་ལམ་ཞིག་ཀྱང་འབྱུང་ངོ་། ། འདིར་སྨྲས་པ།
ལུང་རིགས་འོད་ཟེར་སྟོང་གིས་བརྒྱན་པའི་རྣམ་བཤད་ཉི་མ་འདི་ཤར་ཚེ། ། ཕས་རྒོལ་མཚན་མོ་རྒྱུ་བའི་རྒྱུ་སྐར་མེ་ཁྱེར་ཚོགས་རྣམས་རབ་ཏུ་བྲོས། ། ལེགས་བཤད་དོན་གཉེར་བློ་གསལ་པདྨ་དཀར་པོའི་ཚོགས་རྣམས་དགའ་བར་གྱིས། ། འགའ་ཞིག་འགའ་ལས་མཁས་པར་འདོད་ཀྱང་གཞུང་ལུགས་འགའ་ལ་གདེངས་མ་ཐོབ། ། ལ་ལ་རང་ལ་ཡིད་རྟོན་མེད་ཀྱང་གཞན་ལ་ངམ་པ་འབྲུག་ལྟར་སྒྲོག འདི་ན་བདག་ལ་འགྲན་འདོད་ཡོད་ན་འདི་དང་མཉམ་པའི་གཞུང་རྩོམས་ཤིག ཁོ་བོའི་རྣམ་བཤད་བསྟན་པའི་སྒྲོན་མེ་འདི། ། གཞུང་ལུགས་གླིང་བཞི་གསལ་བའི་ཉིན་བྱེད་ཡིན། ། ལྟ་ངན་བྲག་རི་བསྙིལ་བའི་རྡོ་རྗེ་སྟེ། ། ལེགས་བཤད་ཆུ་ཀླུང་འདུ་བའི་རྒྱ་མཚོའང་ཡིན། །
ཕས་རྒོལ་གླང་པོ་འཇོམས་པའི་སེང་ཆེན་ཏེ། ། བློ་གསལ་བུང་བ་འདུ་བའི་སྐྱེད་ཚལ་ཡིན། ། རང་གཞན་གྲུབ་མཐའ་བལྟ་བའི་མེ་ལོང་སྟེ། ། ལྷ་དང་བླ་མ་མཆོད་པའི་ཅོད་པན་ཡིན། ། དེ་ལྟར་དེ་བརྩམས་པ་ལས་ནི། ། བྱུང་བའི་དགེ་བ་གངྒཱའི་རྒྱུན། ། ལོག་རྟོག་འཕྲོག་བྱེད་རྐང་པའི་དུག ། མ་ལུས་བཅོམ་ཞིང་མི་ཤེས་པའི། ། ལྷ་མིན་རུས་པའི་ཚོགས་བཀྲུས་ནས། ། ཐམས་ཅད་མཁྱེན་པའི་རྒྱ་མཚོར་བསྔོ། །
ཞེས་པ་འདི་ནི་མངའ་རིས་སྨད་ཀྱི་བཤེས་གཉེན་ཤཱཀྱའི་དགེ་སློང་དོན་ཡོད་གྲུབ་པ་ཞེས་བྱ་བས། ། འཛམ་གླིང་བསྟན་པའི་རྒྱན་གཅིག་དོན་གྱི་སླད་དུ་མཚན་ནས་སྨོས་ཏེ་པཎ་ཆེན་ཤཱཀྱའི་མཚན་ཅན་ལས་མདོ་རྒྱུད་ཀྱི་ཆོས་མང་དུ་ཐོས་ཤིང་། བྱེ་བྲག་ཏུ་གཞུང་འདི་ཉིད་ཀྱི་བཤད་པ་མཐིལ་ཕྱིན་པ་ཚར་གསུམ་ཉན་ནས། སངས་རྒྱས་ཀྱི་བསྟན་པ་ལོ་སུམ་སྟོང་དང་དྲུག་བརྒྱ་བཞི་བཅུ་རྩ་འདས་པ་དྲང་སྲོང་ལངྒ་རི་ཞེས་པ་ཆུ་ཕོ་སྤྲེའུའི་ལོ་ཐ་སྐར་ཟླ་བའི་ཉ་ཡོངས་སུ་གང་བ་ལྷ་ལས་བབས་པའི་དུས་ཁྱད་པར་ཅན་ལ། གཙང་གཡས་རུ་སའི་ཐིག་ལེ་མཉན་ཡོད་གསེར་མདོག་ཅན་ཞེས་བྱ་བའི་གཙུག་ལག་ཁང་དུ་ལེགས་པར་གྲུབ་པའི་ཡི་གེ་པ་ནི། གཙང་ནག་པ་ཕྱི་མའི་དབོན་རྒྱུད་བློ་བཟང་ནམ་མཁའ་རྒྱལ་མཚན་དཔལ་བཟང་པོས་བགྱིས་སོ།། །། མངྒལཾ།། །། PAGE * MERGEFORMAT 214 དགེ་སློང་དོན་ཡོད་གྲུབ་པ། སྡོམ་གསུམ་རབ་དབྱེའི་ཊིཀཱ་ལས་སྔགས་སྡོམ་གྱི་རྣམ་བཤད། PAGE * MERGEFORMAT 213
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
