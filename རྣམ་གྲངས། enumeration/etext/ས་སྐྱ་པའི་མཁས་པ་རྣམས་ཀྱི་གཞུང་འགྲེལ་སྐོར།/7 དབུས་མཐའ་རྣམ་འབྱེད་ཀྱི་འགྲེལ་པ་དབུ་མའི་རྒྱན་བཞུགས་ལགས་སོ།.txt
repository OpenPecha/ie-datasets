སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༧
དབུས་མཐའ་རྣམ་འབྱེད་ཀྱི་འགྲེལ་པ་དབུ་མའི་རྒྱན་བཞུགས་ལགས་སོ།
༄༅། །དབུས་མཐའ་རྣམ་འབྱེད་ཀྱི་འགྲེལ་པ་དབུ་མའི་རྒྱན་བཞུགས་ལགས་སོ།། དབུས་དང་མཐའ་རྣམ་པར་འབྱེད་པའི་འགྲེལ་པ་དབུ་མའི་རྒྱན་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། མཁྱེན་པས་ཆོས་སྐུར་མཉམ་པར་སངས་རྒྱས་ནས། ། ཐུགས་རྗེས་ཆོས་ཀྱི་འཁོར་ལོ་ལེགས་བསྐོར་ཏེ། ། མཛད་པས་སློབ་མ་དུལ་བའི་དོན་སྒྲུབ་པ། ། དུས་གསུམ་སངས་རྒྱས་ཀུན་ལ་ཕྱག་འཚལ་ལོ། ། ལྷ་དང་ལྷ་མིན་མིའམ་ཅི་ལ་སོགས། ། ནོར་བུའི་ཅོད་པན་རྒྱན་ཕྲེང་གཡོ་རྣམས་ཀྱིས། ། གང་གི་ཞབས་ཀྱི་པད་མ་ལ་མཆོད་པ། །
རྒྱལ་བ་བྱམས་པས་བདག་ཅག་བདེ་ལེགས་མཛོད། ། སྒྲོ་སྐུར་བྲལ་བའི་ཆོས་དབྱིངས་བདག་མེད་དོན། ། རྣམ་འབྱེད་ཚིག་ལེར་བྱས་པའི་འགྲེལ་གསལ་བ། ། ཐོས་བསམ་བསྒོམ་པའི་རིམ་པས་མི་རྟོག་པའི། ། བླ་མེད་ཡེ་ཤེས་བསྐྱེད་ཕྱིར་བརྩམ་པར་བྱ། ། འདི་ལ་གསུམ་སྟེ། ཐོག་མར་བཤད་བྱ་ཆོས་ཀྱི་མཚན་སྨོས་པ་དང་། བར་དུ་བཤད་བྱ་བསྟན་བཅོས་ཀྱི་དོན་བཤད་པ། ཐ་མར་མཚན་གྱི་ངེས་ཚིག་གི་དོན་བཤད་པའོ། ། དང་པོ་ནི་རྒྱ་གར་ལེགས་པར་སྦྱར་བའི་སྐད་དུ་ནི་མ་དྷྱ་ནི་བོད་སྐད་དུ་བསྒྱུར་ན་དབུས་དང་།
ཨན་ཏ་ནི་མཐའ་དང་། བི་བྷཱ་ག་ནི་རྣམ་པར་འབྱེད་པ་དང་། ཀཱ་རི་ཀ་ནི་ཚིག་ལེའུར་བྱས་པ་སྟེ། དེ་དག་ཀྱང་དབུས་ཆོས་ཀྱི་དབྱིངས་གཉིས་སུ་མེད་པ་དང་། སྒྲོ་འདོགས་དང་སྐུར་པའི་མཐའ་དང་། དེ་རྣམ་པར་འབྱེད་པ་ནི་འགྲེལ་ཞིང་གཏན་ལ་འབེབས་པ་དང་། ཚིག་ལེའུར་བྱས་པ་ནི་གཞུང་ཡི་གེ་བརྒྱད་མའི་ཚིགས་བཅད་དུ་བྱས་པའི་ཕྱིར་རོ། ། རྒྱུད་རྩུབ་པར་བྱེད་པའི་ཞེ་སྡང་སོགས་ཀྱི་གཉེན་པོ་དམིགས་པ་མེད་པའི་བྱམས་སོགས་ཀྱིས་སེམས་ཅན་ལ་ཁྱབ་པར་མཛད་པའི་ངང་ཚུལ་ཡིན་པས་འཇམ་པ་དང་། དཔལ་གྱི་འབྱུང་གནས་སུ་གྱུར་པའམ་འདུལ་བྱ་ཀུན་གྱི་དཔལ་མགོན་དུ་གྱུར་པས་དཔལ་ཏེ། སློབ་དཔོན་ཀླུ་སྒྲུབ་ཀྱིས།
སྐྱེ་བོ་སོ་ཐིགས་ཀྱི་མཆོད་བརྗོད་དུ། མཐའ་དག་བྱམས་པས་ཁྱབ་པས་འཇམ་པའི་ངང་། ། དཔལ་གྱི་འབྱུང་གནས་འཇམ་དཔལ་ཀུན་གྱི་དཔལ། ། ཞེས་པ་ལྟར་རོ། ། འཇིག་རྟེན་ན་བྱིས་པའི་གནས་སྐབས་ལས་འདས་པར་གྱུར་པ་ལ་གཞོན་ནུ་ཞེས་བརྗོད་པ་ལྟར། ཀུན་ཏུ་རྟོག་པའི་མཚན་ཉིད་ཅན་ཉོན་མོངས་པ་རྣམས་ཀྱིས་བྱིས་པར་གྱུར་པའི་མ་དག་པའི་ས་ལས་འདས་ཏེ་དག་པའི་ས་ལ་གནས་པའི་ཕྱིར་གཞོན་ནུར་གྱུར་པ་ཞེས་མི་ཕམ་བཤེས་གཉེན་འཆད་དོ། ། ཕྱག་འཚལ་བ་ནི་མགོས་བཏུད་པ་སྟེ། ཡ་མ་རིས་རབ་ཏུ་བཏུད་ཅིང་ལུས་ཕུལ་ནས་སོ་ཞེས་སོ། ། གཉིས་པ་ལ། བཙུན་པ་ཟླ་བ་གྲགས་པ་ལ་སོགས་པའི་བཞེད་པས་གླེང་བསླང་བ་ལྔ་པའི་ལན་དུ་རྩིས་མགོ་ལྔས་རིག་པར་བྱ་སྟེ།
བསྟན་བཅོས་འདིའི་མིང་ཅི་ལ་བཏགས་ཞེ་ན། བསྡུ་ན་བཏགས་པའི་གནས་སྐབས་བཞི་སྟེ། ག་ཡ་གོ་རི་ཞེས་པ་ལྟ་བུ་ཡུལ་གྱི་གནས་སྐབས་ལ་བཏགས་པ་དང་། གང་ཟག་གི་གནས་སྐབས་ལ་བཏགས་པ་གཙུག་ན་རིན་པོ་ཆེས་ཞུས་པའམ་དྲི་མ་མེད་པར་གྲགས་པས་བསྟན་པ་ལྟ་བུ་དང་། དཔེའི་གནས་སྐབས་ལ་བཏགས་པ་རྡོ་རྗེ་གཅོད་པ་ལྟ་བུ་དང་། དོན་གྱི་གནས་སྐབས་ལ་བཏགས་པ་སངས་རྒྱས་ཀྱི་ས་ཞེས་པ་ལྟ་བུ་རྣམས་ལས། འདི་ནི་དོན་ལ་གཙོ་བོར་བཏགས་པ་སྟེ་འདིས་མཐའ་གཉིས་སྤངས་པའི་དབུ་མ་སྟོན་པའི་ཕྱིར་རོ། ། ཚིག་ཕྱི་མ་གཉིས་ལྟར་ན་བྱེད་ལས་དང་རྗོད་བྱེད་ལ་བཏགས་པར་ཡང་རུང་བ་ཡིན་ནོ། ། འདི་གང་ཟག་སུའི་དོན་དུ་མཛད་ཅེ་ན། བྱང་ཆུབ་སེམས་དཔའི་སྤྱོད་པའི་ཆེད་དམ།
རིགས་ཅན་གསུམ་གྱི་ལམ་བཤད་པས་ཐེག་པ་ཀུན་གྱི་འགྲོ་བའི་གདུལ་བྱའི་དོན་དུ་མཛད་པའོ། ། འདིའི་མཛད་པ་པོ་སུ་ཞིག་ཅེ་ན། འཕགས་པ་བྱམས་པ་སྟེ། དེའང་སྐྱེ་བ་གཅིག་གིས་ཐོགས་པའི་ཕྱིར་བྱང་ཆུབ་སེམས་དཔའི་མངོན་ཤེས་དང་། གཟུངས་དང་། སོ་སོ་ཡང་དག་པར་རིག་པ་དང་། ཏིང་ངེ་འཛིན་དང་། དབང་དང་། བཟོད་པ། རྣམ་ཐར་ཐམས་ཅད་ཀྱི་དམ་པའི་ཕ་རོལ་ཏུ་ཕྱིན་པ།
བྱང་སེམས་ཀྱི་ས་ཐམས་ཅད་ལས་སྒྲིབ་པ་མ་ལུས་པར་སྤངས་པའོ། ། དེའི་བྱིན་རླབས་ཀྱིས་འཕགས་པ་ཐོགས་མེད་ཆོས་ཀྱི་རྒྱུན་གྱིས་བསྟན་བཅོས་འདི་མངོན་དུ་གྱུར་ནས་སློབ་དཔོན་དབྱིག་གཉེན་ལ་གསུངས་ཤིང་། སློབ་དཔོན་དབྱིག་གཉེན་གྱིས་ཀྱང་འདིའི་འགྲེལ་པ་མཛད་དོ། ། དེའི་སློབ་མ་ཤེས་རབ་ཀྱི་མཆོག་དང་ལྡན་པ་བློ་གྲོས་བརྟན་པས་འགྲེལ་བཤད་མཛད་དེ་ཞར་ལས་འོངས་པའོ། ། བསྟན་བཅོས་འདིའི་གཞུང་ཚད་ནི་ཇི་ཙམ་ཞིག་ཅེ་ན། ལེའུ་ལྔའི་སྐབས་ལྔའི་བདག་ཉིད་དེ་ཤླཽ་ཀ་བརྒྱ་དང་བཅུ་བཞི་ལྷག་ཙམ་ཡོད་པར་མངོན་ནོ། ། འདིའི་དགོས་པ་ནི་ཅི་ཞིག བསྟན་བཅོས་དག་ནི་ཐམས་ཅད་དམ། ། ཡང་ན་ལས་ནི་འགའ་ཞིག་ལ། ། ཇི་སྲིད་དགོས་པ་མ་བརྗོད་པ། །
དེ་སྲིད་དེ་ནི་སུ་ཡིས་འཛིན། ། ཞེ་ན། འདིའི་དགོས་པ་ནི་ཆོས་ཀྱི་དབྱིངས་བདག་མེད་པའི་དོན་བདེ་བླག་ཏུ་རྟོགས་ནས་སྒྲོ་སྐུར་གྱི་རྨོངས་པ་ཟློག་པ་སྟེ། བདེ་བླག་ཏུ་ནི་རྟོགས་པ་ཞེས། ། བྱ་བ་རྩོམ་པའི་དགོས་པ་ཡིན། ། ཞེས་དང་། བསྟན་བཅོས་རྨོངས་པ་ཟློག་བྱེད་ཡིན། ། ཞེས་པ་ལྟར་རོ། ། དགོས་པ་དེ་ནི་བརྗོད་བྱས་སྟོང་པའི་བསྟན་བཅོས་ཀྱིས་སྒྲུབ་པར་མི་ནུས་པས་བརྗོད་བྱ་བསྟན་དགོས་པ་ཡིན་ལ། དེ་ནི་མཐའ་གཉིས་སྤངས་པའི་ཆོས་ཀྱི་དབྱིངས་སམ་དབུ་མའི་ལམ་ཡིན་ནོ། །
དེ་རྗོད་བྱེད་བསྟན་བཅོས་ནི་ལེའུ་བཅུ་པའི་ངག་ལྟ་བུ་མ་ཡིན་པར་ཚིག་སྔ་ཕྱི་འབྲེལ་ཆགས་པ་དང་། སྐྱེས་བུའི་དོན་བརྗོད་པ་དང་། དོན་དེ་སྒྲུབ་ནུས་ཀྱི་ཐབས་ཏེ་ཁྱད་པར་གསུམ་ལྡན་ནོ། ། ཡང་ན་བསླབ་པ་གསུམ་སྐྱེད་པའི་སྒོ་ནས་སྒོ་གསུམ་ཚོགས་པར་དབྱུང་དུ་མི་རུང་བའི་ལས་བཟློག་པ་དང་ཚོགས་པར་དབྱུང་བའི་ལས་ལ་འཇུག་པར་བྱེད་པས་སློབ་མ་འཆོས་པར་བྱེད་པའམ། ཉོན་མོངས་པའི་དགྲ་འཆོས་པ་དང་། ངན་འགྲོ་དང་སྲིད་པ་ལས་སྐྱོབ་པས་བསྟན་བཅོས་ཀྱི་མཚན་ཉིད་དང་ལྡན་པ་ཡིན་ནོ། ། ཉིང་དགོས་ནི་ཐོས་བསམ་ལ་སོགས་པའི་རིམ་གྱིས་འཇིག་རྟེན་ལས་འདས་པའི་མི་རྟོག་པའི་ཡེ་ཤེས་ཐོབ་པའོ། ། འབྲེལ་པ་ནི་ཉིང་དགོས་དགོས་པ་ལས་རག་ལུས་པ་དང་། དགོས་པའང་བསྟན་བཅོས་ལ་མི་འཁྲུལ་བ་ཉིད་ཡིན་ནོ། ། ད་ནི་དཀྱུས་མ་ལ་འཇུག་པར་བྱ་སྟེ།
འདི་ལ་གཉིས། བསྟན་བཅོས་ཀྱི་ལུས་རྣམ་པར་གཞག་པ་དང་། དེའི་ཡན་ལག་རྒྱས་པར་བཤད་པའོ། ། དང་པོ་སློབ་དཔོན་དབྱིག་གཉེན་གྱིས་བཤད་པའི་མན་ངག་རྩིས་མགོ་ལྔས་རིག་པར་བྱ་སྟེ། ལུས་རྣམ་གཞག་བྱས་པའི་དགོས་པ་ནི། དཀྱུས་ས་བསྟན་པའི་རྟ་ཐོགས་པ་མེད་པར་རྒྱུག་པ་བཞིན། ལུས་རྣམ་གཞག་ཐོག་མར་བསྟན་པ་ལ་བརྟེན་ནས་ཡན་ལག་བརྒྱས་བཤད་བདེ་བླག་ཏུ་སློབ་མས་རྟོགས་པར་བྱ་བའི་ཕྱིར་རོ། ། གཉིས་པ་བསྡུས་པའི་དོན་ནི། བསྟན་བཅོས་འདིས་བསྟན་པའི་སྒོ་བསྡུས་ན་གནས་བདུན་གྱིས་འཆད་ཅེས་པ་སྟེ། ཤེས་རབ་ཕ་རོལ་ཕྱིན་པ་ནི། །
དངོས་པོ་བརྒྱད་ཀྱིས་ཡང་དག་བཤད། ། ཅེས་པ་ལྟར་རོ། ། གསུམ་པ་ཚིག་གི་དོན་ལ་བཞི་ལས། དང་པོ་མཚན་ཉིད་ནི། འཆད་པའི་སྒོ་བསྡུས་པ་གང་ཡན་ལག་རྒྱས་བཤད་ལ་ཁྱབ་ཅིང་། ཡན་ལག་རྒྱས་བཤད་རྩོམ་པའི་ཐོག་མར་འཇུག་པའོ། ། གཉིས་པ་དབྱེ་བ་ལ་གཉིས་ལས། དང་པོ་དངོས་ནི། དོན་གྱི་ལུས་དང་སྒྲའི་ལུས་ཏེ་དོན་བདུན་དང་ལེའུར་བཅད་པ་ལྔའོ། ། དེ་ལ་དོན་གྱི་ལུས་ནི་མཚན་ཉིད་ལ་སོགས་པ་སྟེ་དེའང་འདིས་མཚོན་པར་བྱེད་པས་ན་མཚན་ཉིད་དེ་ཀུན་ནས་ཉོན་མོངས་པའི་མཚན་ཉིད་དང་རྣམ་བྱང་གི་མཚན་ཉིད་དོ། །
དགེ་བའི་ཆོས་རྣམས་སྐྱེ་བ་ལ་གེགས་བྱེད་པའི་སྒོ་ནས་སྒྲིབ་པ་ནི་ལྔ་བཅུ་རྩ་གསུམ་མོ། ། དེ་ཁོ་ན་ནི་ཕྱིན་ཅི་མ་ལོག་པའི་བློའི་དམིགས་པ་སྟེ་བཅུའོ། ། སྤང་བྱའི་གཉེན་པོ་དག་ནི་ལམ་མོ། ། དེ་གོམས་པར་བྱེད་པ་ནི་བསྒོམ་པ་དང་དེའི་གནས་སྐབས་ནི་བཅུ་དགུ་སྟེ་ལམ་དེ་རྒྱུན་གྱིས་སྐྱེ་བའི་ཁྱད་པར་དང་འབྲས་བུ་ནི་རྣམ་སྨིན་ལ་སོགས་པ་བཅོ་ལྔ་ཡིན་ལ་ཐོབ་པ་རྙེད་པའོ། ། འདིས་འགྲོ་བས་ན་ཐེག་པ་ཡིན་ལ་བླ་ན་མེད་པའང་ཡིན་པ་ནི་སྒྲུབ་པ་ལ་སོགས་པ་གསུམ་པོའོ། ། གཉིས་པ་དེར་གྲངས་ངེས་པ་ནི། དོན་བདུན་པོ་འདིར་བཤད་ཀྱི། གཞན་མང་བའམ་ཉུང་བ་ནི་འདིར་མི་འཆད་དོ། ། དེའི་རྒྱུ་མཚན་ཡང་ཐེག་པ་ཐུན་མོང་བ་དང་དེ་མ་ཡིན་པའི་གནས་གཉིས་ཏེ། དེའང་དང་པོ་དྲུག་ལ་དམིགས་པ་ཤེས་བྱ།
སྤྱོད་པ་ཉམས་ལེན། བླངས་པའི་འབྲས་བུ་གསུམ་ལས། དང་པོ་མཚན་ཉིད་ནི་སྤྱིར་ཤེས་བྱ་དང་། གཉིས་པ་སྒྲིབ་པ་ནི་སྤང་བྱར་ཤེས་བྱ་དང་། གསུམ་པ་དེ་ཁོ་ན་ནི་ཐོབ་བྱར་ཤེས་བྱ་སྟེ་ཤེས་བྱའི་ཡུལ་དང་། དེ་ལ་དམིགས་ནས་སྤྱོད་པ་ཉམས་སུ་ལེན་ཚུལ་ནི་བཞི་པ་གཉེན་པོ་སྒོམ་པ་དང་། ལྔ་པ་དེ་ཆེ་འབྲིང་སོགས་ཀྱི་གནས་སྐབས་སྟེ་གཉིས་དང་། བླངས་པའི་འབྲས་བུ་ནི་དྲུག་པ་འབྲས་བུ་ཐོབ་པ་སྟེ་དྲུག་ལས་མང་མི་དགོས་ལ་ཉུང་བ་ནི་མི་འདུ་བའི་ཕྱིར་དང་། ཐེག་པ་ཐུན་མོང་མ་ཡིན་པའང་དམིགས་པ་དང་སྤྱོད་པ་འབྲས་བུ་གསུམ་ནི་བླ་ན་མེད་པ་གསུམ་གྱིས་བསྟན་པས། ཐེག་པ་བླ་ན་ཡོད་མེད་ཀྱི་ཆོས་གསུམ་གསུམ་བསྟན་པ་ལ་ལྟོས་ནས་གནས་བདུན་དུ་བྱས་པའི་ཕྱིར་རོ། །
གསུམ་པ་རྣམ་གྲངས་ནི་མདོར་བསྡུས་པ་ཞེས་སོགས་མིང་གི་རྣམ་གྲངས་གཞན་གྱི་སྒོ་ནས་ཀྱང་བསྟན་དུ་རུང་སྟེ། བསྟན་བཅོས་ཀུན་གྱིས་ལུས་ནི་མདོར་བསྡུས་ན། ། རྡོ་རྗེ་ཡི་ནི་གནས་བདུན་འདི་དག་གོ ། ཞེས་པ་ལྟ་བུ་དང་། སྤྱི་སྡོམ་དང་མདོར་བསྟན་ཞེས་ཀྱང་བྱ། དོན་བསྡུས་པ་ཞེས་ཀྱང་བྱའོ། ། བཞི་པ་ངེས་ཚིག་ནི་ཡང་དག་རྣམས་ལ་ཁྱབ་པའི་ཕྱིར་རམ། ། ངག་ཚིག་གིས་བསགས་པའི་ཕྱིར་རམ། ། ཕྱི་ནང་གི་སྐྱེ་མཆེད་རྣམས་ཀྱིས་གནས་ཁོག་པ་ལ་ལུས་ཞེས་བྱ་བ་ལྟར་བརྗོད་བྱའི་དོན་གང་ལ་བརྟེན་ཏེ་རྗོད་བྱེད་བསྟན་བཅོས་འཇུག་པའི་གནས་ཡིན་པའི་ཕྱིར་ལུས་ཞེས་བྱའོ། ། བཞི་པ་གོ་རིམ་ངེས་པས་མཚམས་སྦྱར་བ་ནི།
འཇིག་རྟེན་ལས་འདས་པའི་ཡེ་ཤེས་སྐྱེ་བ་དང་མཐུན་པའི་ཕྱིར་ཏེ། བྱང་སེམས་མོས་སྤྱོད་ཚུལ་ཁྲིམས་ལ་གནས་པས་དང་པོ་ཀུན་ནས་ཉོན་མོངས་དང་རྣམ་བྱང་གི་མཚན་ཉིད་ལ་མཁས་པར་བྱ་དགོས་པས་མཚན་ཉིད་དང་། དེའི་འོག་ཏུ་སྒྲིབ་པ་ཤེས་དགོས་ཏེ་མ་ཤེས་ན་ཉེས་པ་མི་མཐོང་བས་མི་སྤོང་ལ། དེ་མ་སྤངས་ན་མི་གྲོལ་བའི་ཕྱིར་སྒྲིབ་པ་བཤད་ལ། དེའི་འོག་ཏུ་དམིགས་པ་གང་གིས་སྒྲིབ་པ་ལས་སེམས་གྲོལ་བ་ནི་དེ་ཁོ་ན་ཡིན་པས་བསྟན་ལ། དེའི་འོག་ཏུ་དམིགས་པ་དེས་སྒྲིབ་པ་དེ་གང་ལ་ནན་ཏན་དུ་བྱེད་པའི་སྦྱོར་བ་གང་གིས་ཟད་པར་གྱུར་བ་གཉེན་པོ་བཤད་ཅིང་། དེའི་འོག་ཏུ་དེ་སྒོམ་པ་ན་སྤང་བྱ་དང་གཉེན་པོ་ཆེ་འབྲིང་དང་ཆུ་འབྲིང་གི་རིམ་པས་འགྲིབ་པ་དང་འཕེལ་བའི་གནས་སྐབས་བསྟན་ལ། དེའི་འོག་ཏུ་འཇིག་རྟེན་ལས་འདས་པའི་ཆོས་ཐོབ་ནས་འབྲས་བུ་མངོན་དུ་གྱུར་པས་དེ་ཐོབ་པ་བཤད་ལ། དེ་ཐམས་ཅད་ཀྱང་རིགས་ཅན་གསུམ་ཀ་དང་ཐུན་མོང་བ་བླ་མ་དང་བཅས་པ་ཡིན་པས་དང་པོར་བསྟན་ལ། བྱང་སེམས་ཀྱི་ཐེག་པ་ནི་བླ་ན་མེད་པ་ཡིན་པས་ཕྱིས་བསྟན་ཏེ།
འཁོར་འདས་བཞིན་དམན་པ་དང་མཆོག་གི་རིམ་པ་ཡིན་ནོ། ། འགའ་ཞིག་ན་རེ། ཉོན་མོངས་དང་རྣམ་བྱང་གི་མཚན་ཉིད་ལ་མཁས་པར་བྱ་བའི་ཕྱིར་དང་པོར་མཚན་ཉིད་བཤད་དོ། ། དེ་ལ་ཉོན་མོངས་ནི་སྒྲིབ་པ་དང་རྣམ་བྱང་ནི་དེ་ཁོ་ནའོ། ། དེ་ཁོ་ན་ཉིད་རྟོགས་པས་སྒྲིབ་པ་སྤོང་བས་སྒྲིབ་པ་དང་དེ་ཁོ་ན་རིམ་པ་བཞིན་ནོ། ། དེ་སྤོང་བའི་ཐབས་བསྟན་པའི་ཕྱིར་གཉེན་པོ་ལམ་མོ། ལམ་ཆེ་འབྲིང་སོགས་ཐོག་མ་བར་སོགས་སུ་དབྱེ་བ་བསྟན་པའི་ཕྱིར་གནས་སྐབས་སོ། ། གནས་སྐབས་དང་མཐུན་པའི་འབྲས་བུ་ཐོབ་པས་དེའི་འོག་ཏུ་འབྲས་བུའོ། ། དེ་ཐམས་ཅད་ཉན་ཐོས་སོགས་དང་ཐུན་མོང་བ་ཡིན་པས་ཐུན་མོང་མ་ཡིན་པ་ཐེག་ཆེན་གྱི་ཚུལ་བསྟན་པའི་ཕྱིར་ཐེག་པ་བླ་ན་མེད་པ་བསྟན་ཞེས་འཆད་དོ། ། ལྔ་པ་བརྒལ་ལན་གྱིས་ངེས་པ་སྐྱེད་པ་ནི།
མཚོན་པར་བྱེད་པས་མཚན་ཉིད་ཡིན་ན། མཚན་མཚོན་བྱ་བྱེད་ཡིན་པས་རྫས་ཐ་དད་དུ་འགྱུར་ཞེ་ན། མཚོན་བྱའི་རང་བཞིན་ཉིད་མཚན་ཉིད་དེ། སའི་ཁམས་ཀྱི་སྲ་བ་ཉིད་བཞིན་ནོ། ། ཡང་ན་བདག་ཉིད་ཀྱིས་མཚོན་བྱ་ཡིན་པས་མཚན་ཉིད་ཡིན་པའི་ཕྱིར། ངོ་བོ་གཅིག་ལ་ལྡོག་པ་ཐ་དད་པས་བྱ་བྱེད་ཡིན་ནོ། ། རྣམ་འགྲེལ་ལས། གལ་ཏེ་བྱ་བྱེད་གཅིག་ཡིན་པར། ། འགལ་ལོ་ཞེ་ན་མི་བདེན་ཏེ། ། ཆོས་ཐ་དད་པར་ཁས་ལེན་ཕྱིར། །
དངོས་སུ་ཐ་དད་མེད་པར་འདོད། ། ཅེས་སོ། ། ཡང་ཡ་མཱ་རི་ན་རེ། ངག་གི་རང་བཞིན་ལས་གཞན་ལ་བསྟན་བཅོས་ཀྱི་ཐ་སྙད་མ་དམིགས་པས་བརྗོད་བྱ་བསྟན་བཅོས་ཀྱི་ལུས་སུ་མི་འཐད་ཅེ་ན། མ་ཡིན་ཏེ། བརྗོད་བྱ་བསྟན་པའི་སྒོ་བསྡུས་པ་ཉིད་ལུས་ཡིན་པས་རྗོད་བྱེད་བརྗོད་བྱ་དང་བཅས་པ་བཟུང་བའི་ཕྱིར་རོ། ། འཕགས་པ་ཐོགས་མེད་ཀྱིས་ཀྱང་། དོན་བསྟན་བཅོས་ཀྱི་ལུས་སུ་ས་སྡེར་བཤད་ཅེས་བླ་མ་གསུང་ངོ་། ། དོན་དྲུག་ཐུན་མོང་བ་ཡིན་ན། མཚན་ཉིད་ཀྱང་གང་ཟག་གི་བདག་མེད་ཙམ་ལས་ཆོས་གཟུང་འཛིན་མེད་པར་མི་འཐད་ཅེ་ན།
མ་ངེས་ཏེ་མངོན་པ་ཀུན་ལས་བཏུས་བཞིན་ནོ། ། གཉིས་པ་ཡན་ལག་རྒྱས་བཤད་ལ་བདུན། མཚན་ཉིད་དང་། སྒྲིབ་པ་དང་། དེ་ཁོ་ན་དང་། གཉེན་པོ་སྒོམ་པ་དང་། དེའི་གནས་སྐབས་དང་། འབྲས་བུ་ཐོབ་པ་དང་། ཐེག་པ་བླ་ན་མེད་པའོ། ། དང་པོ་ལ་གཉིས།
ཆོས་འདུས་བྱས་ཀྱི་མཚན་ཉིད། ཆོས་ཉིད་འདུས་མ་བྱས་ཀྱི་མཚན་ཉིད་དོ། ། དང་པོ་ལ་བརྒྱད། ཀུན་རྟོག་ཡོད་མེད་ཀྱི་མཚན་ཉིད་སྤྱིར་བསྟན། ཀུན་རྟོག་སོ་སོའི་རང་གི་མཚན་ཉིད། ངོ་བོ་ཉིད་གསུམ་དུ་བསྡུ་བའི་མཚན་ཉིད། ཀུན་རྟོག་མེད་པ་རྟོགས་པའི་ཐབས་ཀྱི་མཚན་ཉིད། ཀུན་རྟོག་གི་རབ་ཏུ་དབྱེ་བའི་མཚན་ཉིད། མིང་གི་རྣམ་གྲངས་ཀྱི་མཚན་ཉིད། སྐད་ཅིག་རྒྱུད་མར་འཇུག་པའི་མཚན་ཉིད།
ཀུན་ནས་ཉོན་མོངས་ཀྱི་མཚན་ཉིད་རྟེན་འབྲེལ་ལོ། ། དང་པོ་ལ་གཉིས་ལས། དང་པོ་ཡོད་མེད་རང་བཞིན་དངོས་ནི། སྒྲ་ཇི་ལྟ་བ་བཞིན་ཆོས་རྣམ་འབྱེད་པ་དབུ་མ་པར་ཁས་ལེན་པ་ཁ་ཅིག དོན་དམ་པའམ་དོན་དམ་པར་མེད་པའི་ཕྱིར་ཆོས་ཐམས་ཅད་རི་བོང་གི་རྭ་ལྟར་དོན་དམ་རང་བཞིན་ཡེ་མེད་ཅེས་སྐུར་པ་འདེབས་པ་ཡོད་པས་དེ་དགག་པ་ནི། ཡང་དག་པ་མ་ཡིན་པའི་ཕྱིན་ཅི་ལོག་གཟུང་འཛིན་དུ་སྒྲོ་འདོགས་པའི་རྣམ་པ་ཅན་གྱི་ཀུན་ཏུ་རྟོག་པ་ནི་ཀུན་རྫོབ་ཙམ་དུ་རྫས་སུ་ཡོད་དོ། ། མེད་པ་སྣང་བས་ཡང་དག་པ་མ་ཡིན་པའོ། ། ཐམས་ཅད་དོན་དམ་དུ་མེད་པ་དང་ཀུན་དུ་རྟོག་པ་ཙམ་ཡིན་པས་ཀུན་ཏུ་རྟོག་པའོ་ཞེས་ཆོས་དང་ཆོས་ཉིད་རྣམ་འབྱེད་ལས་སོ། ། འོ་ན་ཆོས་ཐམས་ཅད་རྟོག་པར་མདོ་ལས་གསུངས་པ་དང་མི་འགལ་ལམ་ཞེ་ན། གཙུག་ལག་ཁང་དུ་དགེ་སློང་དང་།
ཐག་ཁྲ་ལ་སྦྲུལ་བཞིན་དུ་ཀུན་རྟོག་དེ་ལ་གཟུང་འཛིན་གཉིས་པོ་བཏགས་པ་ཙམ་མ་གཏོགས་པར་རྫས་སུ་ཡོད་པ་མ་ཡིན་པས་སྟོང་པར་གསུངས་ཀྱི་རང་བཞིན་ཡེ་མེད་པས་ནི་མ་ཡིན་པས་འགལ་བ་མེད་དོ། ། གཟུང་འཛིན་ཡེ་མེད་པ་དང་། ཀུན་རྟོག་རྫས་སུ་ཡོད་པ་དེ་ལྟར་ཡིན་ན་སྟོང་ཉིད་མེད་པར་འགྱུར་རོ་ཞེ་ན། མི་འགྱུར་ཏེ་ཀུན་རྟོག་འདི་ལ་གཟུང་འཛིན་གྱིས་སྟོང་པ་ཉིད་ནི་ཆོས་ཉིད་དུ་ཡོད་པའི་ཕྱིར་རོ། ། གཉིས་ཀྱིས་སྟོང་པ་ཉིད་དེ་ཀུན་རྟོག་དེ་ལ་ཡོད་ན་ཅིའི་ཕྱིར་མ་རྟོགས། རྟོགས་ན་ཅིའི་ཕྱིར་མ་གྲོལ་ཞེ་ན། སྟོང་ཉིད་དེ་ལ་ཡང་ནི་ཀུན་རྟོག་དེ་སྒྲིབ་བྱེད་དུ་ཡོད་པས་ཆུའི་ཁམས་དང་བ་བཞིན་མ་རྟོགས་ཤིང་དེས་ན་མ་གྲོལ་བ་ཉིད་དོ། ། ཡང་ཐེག་ཆུང་པ་ཁ་ཅིག་སེམས་སེམས་བྱུང་དང་གཟུགས་ཀྱང་རྫས་སུ་ཡོད་དེ། ཤེས་བྱ་ཡིན་པའི་ཕྱིར་ཞེས་འདོད་པའི་སྒྲོ་འདོགས་སྤང་པའི་ཕྱིར་གསུངས་པ་ནི། ཡང་དག་པ་མ་ཡིན་པའི་ཀུན་རྟོག་རྫས་སུ་ཡོད་ཀྱི་གཟུགས་ནི་དེ་ལས་ལོགས་ན་ཡང་མེད་ལ་རྫས་སུའང་མེད་དོ། །
དེའི་རྒྱུ་མཚན་ནི་གཟུགས་སོགས་གཟུང་བ་མེད་པར་ཡང་བག་ཆགས་སྨིན་པ་ལས་དེར་སྣང་འབྱུང་སྟེ་དམུས་ལོང་ལས་པོགས་པའི་སྔོ་སོགས་ཀྱི་རྨི་ལམ་གྱི་ཤེས་པ་བཞིན་ནོ། ། གཟུང་བ་མེད་ན་འཛིན་པ་མེད་པར་འགྱུར་བས་ཀུན་རྟོག་དེ་ལ་གཟུང་འཛིན་གཉིས་པོ་ཡོད་པ་མ་ཡིན་པའི་ཕྱིར་རོ། ། གང་ཟག་གི་བདག་མེད་ཙམ་སྟོང་པ་ཉིད་དུ་འདོད་པ་དག་ན་རེ། གཟུང་བ་མེད་ན་ལམ་གྱི་དམིགས་པ་མེད་པས་ཐར་པ་མེད་པར་འགྱུར་ཞེ་ན། གཟུང་འཛིན་གྱིས་སྟོང་པ་ཉིད་ནི་ལམ་གྱི་དམིགས་པ་སྟེ། དེ་ནི་གང་གི་ཕྱིར་ཏེ་ཀུན་རྟོག་འདི་ལ་ཡོད་པས་ཐར་པ་ཡོད་པ་དེའི་ཕྱིར་རོ། ། འོ་ན་སྒྲིམ་མི་དགོས་པར་སྲོག་ཆགས་རྣམས་ཐར་པར་འགྱུར་རོ་ཞེ་ན། སྟོང་པ་ཉིད་དེ་ལ་ཡང་ནི་དྲི་མ་ཀུན་རྟོག་དེ་ཡོད་པས་མ་སྦྱངས་བར་དུ་གྲོལ་བ་མེད་པས་སྐྱོན་མེད་དོ། ། དེ་ལྟར་དགག་གཞི་ཀུན་རྟོག་ལ་དགག་བྱ་གཟུང་འཛིན་གྱིས་སྟོང་པ་ལ་སྟོང་པ་ཡང་དག་པར་ཇི་ལྟ་བ་བཞིན་མཐོང་བས་མེད་པ་ལ་སྒྲོ་མི་འདོགས་ལ། ལྷག་མ་ཀུན་རྟོག་དང་སྟོང་ཉིད་ཡོད་པར་མཐོང་བས་ཡོད་པ་ལ་སྐུར་བ་མ་འདེབས་ཏེ།
སྟོང་ཉིད་ཀྱི་མཚན་ཉིད་སྒྲོ་སྐུར་དང་བྲལ་བར་ཕྱིན་ཅི་མ་ལོག་པར་བསྟན་པ་ཡིན་ནོ། ། རྣམ་དབྱེར་བཅས་པའི་མཚན་ཉིད་ཅན། ། གློ་བུར་དག་གིས་ཁམས་སྟོང་གི ། རྣམ་དབྱེར་མེད་པའི་མཚན་ཉིད་ཅན། ། བླ་མེད་ཆོས་ཀྱིས་སྟོང་མ་ཡིན། ། ཞེས་སོ། ། གཉིས་པ་དེ་དབུ་མའི་ལམ་དུ་བསྟན་པ་ནི། དེས་ན་སྟོང་པ་ཉིད་དང་ཀུན་རྟོག་གིས་དོན་དམ་དང་ཀུན་རྫོབ་ཏུ་སྟོང་པ་མ་ཡིན་ལ་གཟུང་འཛིན་གྱིས་མི་སྟོང་པ་མིན་པ་དེ་ལྟ་བས་ན་ཀུན་རྟོག་དང་འདུས་མ་བྱས་སྟོང་ཉིད་ཐམས་ཅད། སྟོང་པའང་མ་ཡིན་མི་སྟོང་པའང་མ་ཡིན་པར་རྒྱལ་བའི་ཡུམ་ལས་བཤད་པ་སྟེ་བསྟན་པ་དང་མཐུན་པར་བྱས་པའོ། ། དེའི་ཀུན་རྟོག་གཞན་དབང་ཡོད་པས་དང་ཀུན་བརྟགས་གཟུང་འཛིན་མེད་པས་དང་།
གཞན་དབང་དང་ཡོངས་གྲུབ་གཉིས་ལ་གཅིག་ཆོས་ཅན་དང་ཆོས་ཉིད་དུ་ཡོད་པས་ན་མཐའ་གཅིག་ཏུ་སྟོང་པའང་མ་ཡིན་མཐའ་གཅིག་ཏུ་མི་སྟོང་པའང་མ་ཡིན་པ་གང་ཡིན་པ་དེ་ནི་མདོ་དཀོན་མཆོག་བརྩེགས་པ་ལ་སོགས་ལས་བཤད་པའི་དབུ་མའི་ལམ་ཡིན་ནོ། ། ཇི་སྐད་དུ། དཀོན་བརྩེགས་ལས། འོད་སྲུང་ཡོད་ཅེས་བྱ་བ་འདི་ནི་མཐའ་གཅིག་གོ ། མེད་ཅེས་བྱ་བ་འདི་ནི་མཐའ་གཉིས་ཏེ། འོད་སྲུང་གཉིས་པོ་འདི་དག་གི་དབུས་གང་ཡིན་པ་དེ་ནི་ཆོས་རྣམས་ལ་སོ་སོ་ཡང་དག་པར་རྟོག་པའོ་ཞེས་སོ། ། ཡོད་པ་དང་མེད་པའི་སྤྱི་མཚན་བཤད་ནས། གཉིས་པ་ཀུན་རྟོག་སོ་སོ་རང་གི་མཚན་ཉིད་ནི། གཟུགས་སོགས་གཟུང་བྱའི་དོན་དྲུག་གི་རྣམ་པར་འབྱུང་བའི་ཀུན་གཞིའི་རྣམ་ཤེས་དང་སེམས་ཅན་དུ་ཞེན་པའི་གནས་དབང་པོ་ལྔར་གཞན་གྱི་རྒྱུད་ལ་སྣང་བའི་ཀུན་གཞི་རྣམ་ཤེས་མཚུངས་ལྡན་དང་བཅས་པ་སྟེ་རྣམ་སྨིན་ཡིན་པས་མ་བསྒྲིབས་ལ་ལུང་མ་བསྟན་ནོ། ། ང་བདག་ཏུ་སྣང་བ་ནི་ཉོན་ཡིད་དེ་བདག་ཏུ་རྨོངས་པ་དང་།
བདག་ཏུ་ལྟ་བ་དང་། བདག་ལ་ཆགས་པ་དང་། ངའོ་སྙམ་པའི་ང་རྒྱལ་དང་མཚུངས་པར་ལྡན་པ་སྟེ་བསྒྲིབས་ལ་ལུང་དུ་མ་བསྟན་པའོ། ། ཡུལ་སོ་སོར་རྣམ་པར་རིག་པར་སྣང་བ་ནི་རྣམ་པར་ཤེས་པའི་ཚོགས་དྲུག་སྟེ་དགེ་མི་དགེ་ལུང་མ་བསྟན་གསུམ་ཀའོ། ། དེ་ལྟར་སྣང་བའི་རྣམ་པར་ཤེས་པ་ནི་ཚོགས་བརྒྱད་རབ་ཏུ་སྐྱེའོ། ། དོན་དང་སེམས་ཅན་དུ་སྣང་བའི་ཀུན་གཞི་རྣམ་ཤེས་ཆོས་ཅན། བཏགས་པ་ལྟར་དེའི་ཕྱིའི་གཟུང་བྱའི་དོན་མེད་དེ། གཟུང་ཆར་སྣང་བའི་འཛིན་པའི་རྣམ་པ་མེད་པའི་ཕྱིར་རམ། དམིགས་པ་ཡང་དག་པར་གསལ་བར་མྱོང་བའི་རྣམ་པ་མེད་པའི་ཕྱིར་ཏེ། རྣམ་པར་རིག་པ་མ་རིག་པ། །
ཞེས་སོ། ། བདག་དང་རྣམ་རིག་ཏུ་སྣང་བའི་རྣམ་ཤེས་ཆོས་ཅན། དེའི་གཟུང་བྱའི་དོན་བདག་དང་གཟུགས་སོགས་སུ་མེད་བཞིན་དུ་ལོག་པར་སྣང་བའི་ཕྱིར་རོ། ། རྣམ་ཤེས་བཞི་པོ་དེ་ཆོས་ཅན། བཏགས་པ་ལྟར་གྱི་དོན་འཛིན་པའི་རྣམ་ཤེས་དེ་ཡང་མེད་དེ། སྣང་བ་ལྟར་གྱི་གཟུང་བྱའི་དོན་དེ་མེད་པས་ནའོ། ། གཟུང་བ་མེད་པས་དེ་འཛིན་མེད། ། ཅེས་པ་བཞིན་ནོ། ། རྣམ་ཤེས་བཞི་པོ་དེ་ནི་ཆོན་ཅན་ཡང་དག་པ་མ་ཡིན་པའི་ཀུན་ཏུ་རྟོག་པར་གྲུབ་པ་ཡིན་ཏེ། གཟུང་བ་མེད་པས་འཛིན་པ་མེད་པ་དེའི་ཕྱིར་རམ།
སྣང་བ་བཞིན་མེད་ལ་ཡེ་མེད་མིན་པ་དེའི་ཕྱིར་རོ། ཡང་དག་པ་མིན་པའི་ཀུན་རྟོག་དེ་ཆོས་ཅན། ཇི་ལྟར་སྣང་བ་དེ་བཞིན་དུ་གཟུང་འཛིན་དུ་ཡོད་པ་མ་ཡིན་ཏེ། མེད་པ་སྣང་བས་གཉིས་སུ་འཁྲུལ་པ་ཡིན་པའི་ཕྱིར། དེ་ཆོས་ཅན། གཏན་ཡེ་མེད་མིན་ཏེ། འཁྲུལ་པ་ཙམ་དུ་འབྱུང་བའི་ཕྱིར་དང་། དེ་མ་ཟད་ན་འཁོར་བར་བཅིངས་པ་དང་། ཀུན་རྟོག་དེ་ཟད་ནས་ནི་གྲོལ་བར་འདོད་པའི་ཕྱིར་རོ། ། གང་ཕྱིར་ཆགས་སོགས་ཉོན་མོངས་པས། །
བགོས་པའི་སེམས་ཉིད་འཁོར་བ་སྟེ། ། དེ་ཉིད་དེ་དག་ལས་གྲོལ་བས། ། སྲིད་མཐར་ཕྱིན་ཞེས་བརྗོད་པ་ཡིན། ། ཞེས་པ་ལྟར་རོ། ། འཁྲུལ་པ་ཙམ་དུའང་མེད་པའམ་སྣང་བ་ལྟར་ཡོད་ན་བཅིང་གྲོལ་མི་སྲིད་པས་འཁོར་འདས་ལ་སྐུར་བ་འདེབས་པའི་སྐྱོན་དུ་འགྱུར་བས་ཐར་པ་ཚོལ་བ་རྣམས་ཀྱིས་འབད་པ་དོན་མེད་པར་འགྱུར་ཏེ། མེད་པ་དང་སྣང་བ་དག་ལས་གང་རུང་ཞིག་མེད་ན་ནི་འཁྲུལ་པ་དང་མ་འཁྲུལ་བ་དང་ཀུན་ནས་ཉོན་མོངས་པ་དང་རྣམ་པར་བྱང་བ་མི་འཐད་དོ་ཞེས་སོ། ། གསུམ་པ་ནི། ཀུན་རྟོག་ཙམ་དུ་ཟད་ན་ངོ་བོ་ཉིད་གསུམ་དུ་གསུངས་པ་དང་མི་འགལ་ལམ་ཞེ་ན། ཤེས་པ་བཞིའི་གཟུང་ཆ་ནི་གཟུང་འཛིན་མེད་པ་ལ་ཡོད་པར་ཀུན་བཏགས་པའི་ངོ་བོ་ཉིད་གཟུང་བྱའི་དོན་དུ་སྒྲོ་བཏགས་པའི་ཕྱིར་དང་ནི་རྫས་སུ་མེད་ཀྱང་ཐ་སྙད་དུ་ཡོད་པས་ངོ་བོ་ཉིད་ཅེས་བྱ་ཞེས་སློབ་དཔོན་བློ་བརྟན་གསུང་ངོ་། ། བརྟགས་པའི་ངོ་བོ་ཉིད་ཀྱིས་ནི། །
ཤིན་ཏུ་སྟོང་ཉིད་གང་ཡིན་པ། ། ཡོངས་སུ་གྲུབ་པའི་ངོ་བོ་སྟེ། ། མི་རྟོག་ཡེ་ཤེས་སྤྱོད་ཡུལ་ལོ། ། རྣམ་རྟོག་རྣམ་པར་མི་རྟོག་ནི། ། རྣམ་རྟོག་གཞན་གྱིས་བརྟགས་པ་དེའི། ། རང་བཞིན་དེ་ནི་ཡོད་མ་ཡིན། ། ཞེས་སོ། ། དེས་ན་ཀུན་རྟོག་ལ་ངོ་བོ་ཉིད་གསུམ་འདུས་སོ། ། ཤན་ཏི་པས། ཀུན་བརྟགས་དང་ནི་གཞན་དབང་དང་། །
ཡོངས་སུ་གྲུབ་པ་འདི་རྣམས་ནི། ། བརྟགས་དང་རྒྱུ་ལས་སྐྱེ་བ་དང་། ། མི་འགྱུར་ཕྱིར་ན་གོ་རིམ་བཞིན། ། ཞེས་སོ། ། མཚན་ཉིད་གསུམ་པོ་དེ་ལ། ཀུན་བརྟགས་ཀྱི་ཀུན་བརྟགས། ཀུན་བརྟགས་ཀྱི་གཞན་དབང་། ཀུན་བརྟགས་ཀྱི་ཡོངས་གྲུབ་སོགས་དགུར་དབྱེར་རུང་སྟེ། ཀུན་རྟོག་ཆོས་ཅན། རྒྱུ་རྐྱེན་གྱི་གཞན་དབང་དུ་གྱུར་པ་ཡིན་ཏེ།
ཡང་དག་མིན་པ་ཕྱིན་ཅི་ལོག་ཏུ་གཟུང་འཛིན་དུ་རྟོག་པ་ཡིན་པའི་ཕྱིར་དང་། བརྟགས་མིན་རྐྱེན་ལས་སྐྱེས་པ་དང་། ། རྣམ་པ་ཀུན་དུ་བརྗོད་མེད་པ། ། གཞན་གྱི་དབང་གི་ངོ་བོ་ཉིད། ། འཇིག་རྟེན་དག་པའི་སྤྱོད་ཡུལ་ལོ། ། ཞེས་སོ། ། དོན་གསང་མཁན་པོ་དང་། ཤཱཀྱ་བློས་ནི། གཞན་དབང་དེ་སོ་སྐྱེའི་རང་རིག་གི་ཡུལ་དུ་འདོད་དོ། ། གཟུང་འཛིན་གྱིས་སྟོང་པའི་དེ་བཞིན་ཉིད་དང་ཡང་དག་པའི་ཡེ་ཤེས་ཆོས་ཅན།
འདུས་མ་བྱས་པར་མི་འགྱུར་བར་ཡོངས་སུ་གྲུབ་པ་དང་། བྱས་ཀྱང་ཕྱིན་ཅི་མ་ལོག་པར་ཡོངས་སུ་གྲུབ་པ་ཉིད་ཀྱང་ཡིན་ཏེ། ཀུན་རྟོག་ལ་གཟུང་འཛིན་གཉིས་པོ་མེད་པའི་ཆོས་ཉིད་དང་། དེ་རྟོག་པའི་དབང་གིས་བཞག་པའི་དོན་མ་ཡིན་པའི་ཕྱིར་ཞེས་བཤད་པར་བྱ་བ་ཉིད་དོ། ། བཞི་པ་ནི། རང་གི་ས་བོན་ཡོངས་སུ་སྨིན་པ་ལས་གཟུགས་སོགས་སུ་སྣང་བའི་རྣམ་ཤེས་སྐྱེ་ཡི། གཅིག་དང་དུ་མའི་རྣམ་པས་དཔྱད་ན་གཟུགས་སོགས་དོན་ཡོད་པ་མ་ཡིན་ནོ་ཞེས་རྨི་ལམ་དང་འདྲ་བར་དོན་མེད་པའི་དོན་གྱི་རྣམ་པར་རིག་ཙམ་དུ་དམིགས་པ་དྲོད་རྩེ་མོ་ལ་ནི་བརྟེན་ནས་སུ་གཟུང་དོན་མ་ལུས་པ་མི་དམིགས་པས་འཛིན་པ་མི་དམིགས་པ་དང་མཐུན་པ་བཟོད་པ་ཞེས་པའི་ཏིང་ངེ་འཛིན་ནི་རབ་ཏུ་སྐྱེས་ཏེ། དེའང་འདི་ལྟར་རྒྱུན་མི་འཆད་པར་ཚོགས་རྣམས་ལ་ཞུགས་ཏེ་བསྐལ་པ་གྲངས་མེད་དང་པོ་རྫོགས་ནས་གཟུང་འཛིན་གྱི་རྣམ་རྟོག་ལས་འདས་པའི་ཡེ་ཤེས་ཀྱི་སར་ཆུད་པར་འགྱུར་ཏེ། རྣམ་རིག་ཙམ་ལ་བརྟེན་ནས་དོན་མེད་པར་བསྒོམ་པ་ན་འཇིག་རྟེན་ལས་འདས་པའི་ཐོག་མའི་རང་བཞིན་དྲོད་དང་། དེ་ནས་རྩེ་མོ་དང་།
དེ་ནས་སྔར་བསྟན་པ་བཞིན་བཟོད་པ་སྐྱེ་བ་ཡིན་ནོ། ། དེའི་འོག་ཏུ་གཟུང་དོན་མི་དམིགས་པ་ལ་བརྟེན་ནས་སུ་འཛིན་པའི་རྣམ་པར་ཤེས་པ་མི་དམིགས་པར་བསྒོམ་པས་གཟུང་བ་ལ་ལྟོས་ནས་བཞག་པའི་འཛིན་པ་མི་དམིགས་པ་འཇིག་རྟེན་ཆོས་མཆོག་ཅེས་པ་ཤེས་རབ་དང་བཅས་པའི་ཏིང་ངེ་འཛིན་འཁོར་བཅས་ནི་རབ་ཏུ་སྐྱེའོ། ། དེ་ནས་མཐོང་ལམ་སྐྱེད་དེ་ཆོས་ཀྱི་དབྱིངས་ཀུན་ཏུ་འགྲོ་བའི་དོན་དུ་རྟོགས་པས་ས་དང་པོ་ལ་འཇུག་གོ ། དེ་ལྟར་གཟུང་འཛིན་མེད་པའི་མཚན་ཉིད་ལ་འཇུག་གོ ། དེ་དག་ཚུལ་བཞིན་ཡིད་བྱེད་ཀྱི་བསྡུས་པས། ཚད་མེད་བཞི་སོགས་མོས་པ་ཡིད་བྱེད་མིན་ནོ་ཞེས་བསྟན་པའི་ཕྱིར་གསུངས་པ་ནི་དམིགས་བྱའི་དོན་མེད་པ་དེའི་ཕྱིར་ན་ཕྱིན་ཅི་ལོག་གི་དོན་དུ་དམིགས་པ་ནི་གཟུང་བྱའི་དོན་མི་དམིགས་པའི་ངོ་བོ་ཉིད་དུ་གྲུབ་སྟེ། དོན་མེད་ན་དེ་དམིགས་པར་མི་རུང་བའི་ཕྱིར། དམིགས་པས་དོན་དམིགས་པར་མ་གྲུབ་པ་དེ་ལྟ་བས་ན་རྣམ་རིག་ཙམ་དུ་དམིགས་པ་དང་དོན་མི་དམིགས་པ་གཉིས་དོན་མ་དམིགས་པར་ཁྱད་མེད་པས་མཉམ་པ་སྟེ་མཚུངས་པར་ཤེས་པར་བྱའོ། ། ཡང་དམིགས་པ་ནི་མི་དམིགས་པའི་རང་བཞིན་དུ་མེད་པས་ངོ་བོ་ཉིད་ཀྱིས་དེ་མེད་པས་དམིགས་པའི་རང་བཞིན་བསལ་བར་བྱའམ། མི་དམིགས་པའི་རང་བཞིན་བཞག་པར་བྱ་བ་མེད་པས་གཉིས་གར་རྟག་ཏུ་མེད་པས་མཉམ་པ་སྟེ།
འཕགས་པ་ཀླུ་སྒྲུབ་ཀྱིས་རྟེན་འབྲེལ་སྙིང་པོའི་རྣམ་བཤད་དུ། འདི་ལ་བསལ་བྱ་ཅུང་ཟད་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ནས་རྣམ་པར་གྲོལ། ། ཞེས་སོ། ། ལྔ་པ་ནི། ཡང་དག་མ་ཡིན་པ་ཀུན་རྟོག་གི་རབ་ཏུ་དབྱེ་བ་ནི་སེམས་འབའ་ཞིག་མ་ཡིན་གྱི་སེམས་དང་སེམས་བྱུང་ཐམས་ཅད་དེ། དེའང་རྟོག་དཔྱོད་ཀྱི་ས་པ་ཉི་ཚེ་བའམ། ཟག་མེད་ཀྱི་སེམས་དང་སེམས་བྱུང་མ་ཡིན་གྱི།
འདོད་པ་ན་སྤྱོད་པ་དང་། གཟུགས་ན་སྤྱོད་པ་དང་། གཟུགས་མེད་ན་སྤྱོད་པ་སྟེ་ཁམས་གསུམ་པ་རྣམས་ཏེ། འདོད་པ་ལ་འདོད་ཆགས་མ་སྤངས་ཤིང་གཟུགས་ཀྱི་འདུ་ཤེས་མ་བྲལ་བ་དང་། འདོད་པ་ལ་འདོད་ཆགས་སྤངས་ལ་གཟུགས་ལ་འདོད་ཆགས་རྒྱས་པ་དང་། གཟུགས་མེད་པ་ལ་འདོད་ཆགས་རྒྱས་ཤིང་གཟུགས་ཀྱི་འདུ་ཤེས་དང་བྲལ་བ་ནི་དེ་གསུམ་ཡིན་ནོ། ། དྲུག་པ་ནི། སེམས་དང་སེམས་བྱུང་དེ་ལ་དོན་གྱི་བྱེ་བྲག་མི་འཛིན་པར་དོན་གྱི་ངོ་བོ་ཙམ་མཐོང་བ་ཞེས་པ་ནི་དོན་གྱི་གཙོ་བོ་རྣམ་པར་ཤེས་པའི་རྣམ་གྲངས་སོ། ། དོན་དེའི་ཁྱད་པར་མཐོང་བ་ནི་འཁོར་སེམས་ལས་བྱུང་བའི་མིང་གི་རྣམ་གྲངས་གཞན་ཡིན་ནོ། ། ཁ་ཅིག་འདི་དག་སེམས་སེམས་བྱུང་གི་མཚན་ཉིད་དུ་འདོད་པ་མི་རིགས་ཏེ།
རྣམ་གྲངས་ལ་མཚན་ཉིད་དུ་བྱེད་ན་ཐུག་མེད་དུ་འགྱུར་བའི་ཕྱིར་རོ། ། དོན་གྱི་བྱེ་བྲག་ནི་བདེ་སྡུག་གི་གནས་གཟུགས་ཡིད་དུ་འོང་མི་འོང་ངམ་སྐྱེས་པ་བུད་མེད་སོགས་སུ་ཐ་སྙད་གདགས་པའི་མཚན་མ་ལྟ་བུ་ནི་ཚོར་བ་དང་འདུ་ཤེས་ཀྱིས་འཛིན་ཞིང་གཞན་ལའང་ཅི་རིགས་སུ་སྦྱར་རོ། ། འགྲེལ་བཤད་མཛད་པས། རྟེན་ལ་སོགས་པ་བཞིས་མཚུངས་ཀྱི་སེམས་དང་ཁྱད་མེད་དུ་འགྱུར་བས་རྣམ་པ་ནི་མི་མཚུངས་གསུང་ངོ་། ། གཞན་དག་ནི་རང་སྟོབས་ཀྱིས་དེ་ལྟར་འཛིན་ཀྱང་གཞན་སྟོབས་ཀྱིས་ཀྱང་ཁྱད་པར་དང་། སེམས་བྱུང་གིས་ཀྱང་ངོ་བོ་འཛིན་པས་དམིགས་རྣམ་གཞན་སྟོབས་ཀྱིས་མཚུངས་པར་འདོད་དོ། ། བདུན་པ་ལ་གཉིས་ལས། ཚེ་རབས་གཞན་དུ་འཇུག་པའི་རྟེན་འབྲེལ་འོག་ཏུ་བསྟན་ལ། འདིར་སྐད་ཅིག་འཇུག་པའི་ཚུལ་ནི། ཀུན་གཞིའི་རྣམ་པར་ཤེས་པ་ནི་ཟག་བཅས་ཀྱི་ཆོས་ཐམས་ཅད་དེར་འབྲས་བུར་ལྡན་པ་དང་།
ཡང་དེ་ཟག་བཅས་ཀྱི་ཆོས་ཀྱི་རྒྱུར་ལྡན་པས་ཀུན་གཞི་ཞེས་བྱ་ཞིང་སྔར་བཤད་པ་ལྟར་སྣོད་དང་སེམས་ཅན་གྱི་རྣམ་པ་དེ་ལྟར་སྣང་བས་རིག་པར་བྱེད་པས་རྣམ་པར་ཤེས་པའོ། ། དམིགས་རྣམ་དེ་ནི་འདོད་གཟུགས་ཀྱི་དབང་དུ་བྱས་པ་སྟེ། གཟུགས་མེད་ན་དོན་དང་དབང་པོར་སྣང་བ་མེད་པའི་ཕྱིར་རོ། ། དེ་ནི་རྣམ་པར་ཤེས་པ་བདུན་གྱི་རྒྱུའི་རྐྱེན་གྱི་རྣམ་པར་ཤེས་པའོ། ། གཉིས་པ་འབྲས་བུའི་རྣམ་ཤེས་བདུན་པོ་འདི་ནི་རྣམ་པ་གསལ་བའམ། ཁྱད་པར་ཅན་ཉི་མ་ལ་སྣང་ལྡན་ཞེས་བརྗོད་པ་ལྟ་བུའི་ཉེ་བར་སྦྱོར་བ་ཚོར་བ་དང་མཚུངས་པ་ཅན་དུ་འགྱུར་རོ། ། གལ་ཏེ་འཇུག་ཤེས་ཀྱིས་ཀུན་གཞི་ལ་བག་ཆགས་བསྒོ་བས་འཇུག་ཤེས་ཀྱང་རྒྱུའི་རྐྱེན་དང་བཏང་སྙོམས་ཉེར་སྤྱོད་ཀྱི་གནས་སུ་གྱུར་པས་ཀུན་གཞི་འང་ཉེར་སྤྱོད་དུ་འགྱུར་ཏེ། མངོན་པའི་མདོ་ལས་ཀྱང་། ཕན་ཚུན་འབྲས་བུའི་དངོས་པོ་དང་། ། རྒྱུ་ཡི་དངོས་པོར་རྟག་ཏུ་ཡང་། །
རྣམ་པར་ཤེས་ལ་ཆོས་ཀུན་སྦྱོར། ། དེ་ཡང་དེ་བཞིན་དེ་དག་ལའོ། ། ཞེས་གསུངས་སོ་ཞེ་ན། ཀུན་གཞིའི་ཚོར་བ་ནི་གསལ་བ་དང་ཁྱད་པར་དུ་འཕགས་པ་མ་ཡིན་པས་ཉེར་སྤྱོད་མིན་ལ། འཇུག་ཤེས་ནི་ཀུན་གཞིའི་བདག་རྐྱེན་ཡིན་གྱི་རྒྱུའི་རྐྱེན་མིན་ནོ། ། བདེ་སོགས་མྱོང་འགྱུར་གྱི་དམིགས་པའམ། ལས་ཀྱི་རྣམ་སྨིན་བདེ་སོགས་མྱོང་བའི་སྒོ་ནས་ཉེ་བར་སྤྱོད་པ་ཚོར་བ་དང་། དེའང་ཀུན་གཞིའི་ཚོར་བ་ཉིད་དགེ་སོགས་ཀྱི་རྣམ་སྨིན་ཡིན་ལ། བདེ་སྡུག་ནི་རྣམ་སྨིན་ཡིན་ལ། བདེ་སྡུག་ནི་རྣམ་སྨིན་ལ་བྱུང་བས་རྣམ་སྨིན་ཞེས་བརྟགས་པའོ། །
ཐ་སྙད་གདགས་པ་མཚན་མ་ཡོངས་སུ་སྤྱོད་པ་འདུ་ཤེས་དང་རྣམ་ཤེས་དེའི་འམ་ཚོར་བ་དང་འདུ་ཤེས་དེའི་དམིགས་པ་ལ་རྣམ་ཤེས་འཇུག་བྱེད་ནི་སེམས་པ་ཡིད་བྱེད་དང་འདུན་པ་ལ་སོགས་པ་སེམས་ལས་བྱུང་བའི་འདུ་བྱེད་རྣམས་ཏེ། འདིར་སེམས་བྱུང་གི་དབྱེ་བ་ནི། རྟག་ཏུ་རེག་དང་ཡིད་བྱེད་དང་། ། རིག་དང་འདུ་ཤེས་སེམས་པར་ལྡན། ། ཞེས་དང་། འདུན་མོས་དྲན་དང་བཅས་པ་དང་། ཏིང་ངེ་འཛིན་བློ་བྱེ་བྲག་ངེས། ། ཞེས་དང་། དད་དང་ངོ་ཚ་ཁྲེལ་ཡོད་དང་། ། མ་ཆགས་ལ་སོགས་གསུམ་བརྩོན་འགྲུས། །
ཤིན་ཏུ་སྦྱངས་དང་བག་ཡོད་བཅས། ། རྣམ་མི་འཚེ་དགེ་ཉོན་མོངས་ནི། ། འདོད་ཆགས་ཁོང་ཁྲོ་གཏི་མུག་དང་། ། ང་རྒྱལ་ལྟ་བ་ཐེ་ཚོམ་མོ། ། ཁྲོ་དང་འཁོན་དུ་འཛིན་པ་དང་། ། འཆབ་དང་འཚིག་དང་ཕྲག་དོག་དང་། ། སེར་སྣ་དང་ནི་སྒྱུ་བཅས་དང་། ། གཡོ་རྒྱགས་རྣམ་འཚེ་ངོ་ཚ་མེད། ། ཁྲེལ་མེད་རྨུགས་དང་རྒོད་པ་དང་། ། དམ་དད་པ་དང་ལེ་ལོ་དང་། །
བག་མེད་པ་དང་བརྗེད་པ་དང་། ། རྣམ་གཡེང་ཤེས་བཞིན་མ་དད་དང་། ། འགྱོད་དང་གཉིད་དང་དེ་བཞིན་ནོ། ། རྟོག་པ་དང་ནི་དཔྱོད་པ་དག ། ཉེ་བའི་ཉོན་མོངས་གཉིས་རྣམ་གཉིས། ། ཞེས་པ་ལྟར་རོ། ། འདིར་ཁ་ཅིག་སེམས་དང་སེམས་བྱུང་ནི་རྫས་གཅིག་ཟེར་བ་ལ། འགྲེལ་བཤད་བྱེད་པས་མདོ་དང་འགལ་བས་ཞེས་རྫས་ཐ་དད་པར་བཞེད་ལ། འགྲེལ་བཤད་བྱེད་པ་བཙུན་པ་ཕྱ་པ་ན་རེ། རྫས་ཐ་དད་དུ་འདོད་ནའང་།
སྲིད་པ་འཕོ་བའི་མདོ་ལས། སེམས་ཉིད་གཉིས་སུ་སྣང་བ་སྟེ། ། ཞེས་སོགས་ལུང་དང་འགལ་བ་དང་། ཡང་གཙོ་འཁོར་གང་རུང་རྟོག་པ་དང་གང་རུང་རྟོག་མེད་ཡིན་ན་སྤྱི་དང་རང་མཚན་ལ་དམིགས་པས་དམིགས་རྣམ་མཚུངས་པ་མ་ཡིན་པར་འགྱུར་ཟེར་མོད། མདོ་དགོངས་འགྲེལ་གྱི་འགྲེལ་པ་ལས། རྐྱེན་ཉེར་གནས་ཀྱི་རྟོག་པས་རང་མཚན་ལ་དམིགས་པར་བཤད་དོ། ། གཉིས་ཀ་རྟོག་པ་ཡིན་ནའང་། རྟོག་གཉིས་ཅིག་ཅར་འབྱུང་བའི་སྐྱོན་ཡོད་པས་ངོ་བོ་གཅིག་ལ་ལྡོག་པ་ཐ་དད་ཅེས་འདོད་དོ། ། འདི་ལ་སྨྲས་པ། རྟོག་པ་ནི་རྟོག་པ་རྣམས་སྒྲ་དོན་འཛིན་པ་ལ་འདོད་པ་དང་།
ཡང་བསྟན་བཅོས་འདི་ལས་སེམས་སེམས་བྱུང་ཁམས་གསུམ་པ་ཐམས་ཅད་ལ་རྟོག་པ་བཤད་པ་དང་། ཡང་མཛོད་དུ། རྟོག་པ་ལ་གསུམ་ལས། སེམས་རྩིང་བར་བྱེད་པའི་སེམས་ལས་བྱུང་བ་ངོ་བོ་ཉིད་ཀྱི་རྟོག་པ་དག་རྣམ་ཤེས་དང་པོ་ལྔ་དང་ལྡན་པར་བཤད་པ་དང་། མངོན་པ་གོང་མ་པ་དག་རྟོག་དཔྱོད་ནི་སེམས་དང་སེམས་པའམ། ཡང་ན་སེམས་བྱུང་སེམས་པ་དང་ཤེས་རབ་ཉིད་ལས་བརྟགས་པར་འདོད་ཅིང་དེ་རྣམ་ཤེས་ཚོགས་ལྔ་ལ་མི་ལྡན་པར་ཡིད་ཤེས་དང་མཚུངས་ལྡན་དུ་འདོད་དེ། དེ་ནི་མངོན་པར་སྤྱོད་པའམ་ངེས་རྟོག་ཡིན་པས་རྗེས་སུ་དྲན་པའི་རྟོག་པ་ནི་ཡིད་ཀྱིས་མྱོང་བ་དྲན་པ་སྟེ་ཡིད་ཤེས་དང་མཚུངས་ལྡན་ནོ། ། དེས་ན་རྣམ་གཞག་དེ་དག་མ་འདྲེས་པར་དྲི་བར་བྱ་སྟེ། དེ་ལྟར་ལུགས་བཞིའི་དང་པོ་གཉིས་ལྟར་ན། རྟོག་གཉིས་ཅིག་ཅར་འབྱུང་བར་འགྱུར་ཞེའམ།
ཕྱི་མ་གཉིས་ལྟར་ན་དེར་འགྱུར། ཆོས་གྲགས་ལྟར་ན། སེམས་སེམས་བྱུང་རྒྱུ་ཁྱད་པར་མེད་པས་འབྲས་བུའི་ཁྱད་པར་མི་རིགས་ཏེ། ཐ་དད་རྒྱུ་ཐ་དད་ལས་ཡིན། ། ཞེས་དང་། རྒྱུ་མཚུངས་པ་ལས་སྐྱེ་བ་དེ། ། བློ་ལས་ཐ་དད་ག་ལས་ཡིན། ། ཞེས་དང་། རྟོག་གཉིས་ཅིག་ཅར་མཐོང་བ་མེད། ། ཅེས་པས།
རྟོག་པ་རྫས་གཉིས་ཅིག་ཅར་མི་སྐྱེ་བ་དང་། སེམས་སེམས་བྱུང་རྫས་གཅིག་ཏུ་བཞེད་པར་མངོན་ནོ། ། གཉིས་པ་ལྟར་ན། རྣམ་ཤེས་བརྒྱད་ཀྱང་སྐྱེ་བས་འདོད་པ་ཡིན་ནོ། ། ཕྱི་མ་གཉིས་ཀྱི་དང་པོ་ལྟར་རྣམ་ཤེས་དྲུག་ཅིག་ཅར་སྐྱེ་ན་ངོ་བོ་ཉིད་ཀྱི་རྟོག་པ་དུ་མ་དང་། རེ་རེ་ལས་མི་སྐྱེ་ན་གཙོ་བོ་སེམས་རྟོག་པ་མ་ཡིན་པས་རྟོག་གཉིས་ཅིག་ཅར་མི་འབྱུང་ལ། ངེས་རྟོག་དང་རྗེས་དྲན་གྱི་རྟོག་པའང་སེམས་གཅིག་གི་འཁོར་དུ་རེ་རེ་ལས་མི་འབྱུང་ངོ་། ། ཀུན་ལས་བཏུས་ཀྱི་ལུགས་ལའང་། གཙོ་བོ་ཡིད་ཤེས་རྟོག་པ་མ་ཡིན་ཏེ་སེམས་དང་ཤེས་རབ་མ་ཡིན་པའི་ཕྱིར་དང་། བཏགས་ཡོད་ཡིན་པས་དྲན་པ་དེ་ཡང་མིན་པས་སོ། །
མཚུངས་པར་ལྡན་པས་བཅས་པ་ནི་ཡིན་ནོ། ། དེ་ལྟར་དཔྱོད་པའི་རྟོག་པ་རྫས་གཉིས་མི་འབྱུང་སྟེ། རྟོག་པ་རྫས་སུ་མེད་པའི་ཕྱིར་ཏེ་བཏགས་ཡོད་ཡིན་པས་སོ། ། ཡང་ན་གཙོ་བོ་དེ་ངེས་རྟོག་མ་ཡིན་པའི་ཕྱིར་རོ། ། རྗེས་སུ་དྲན་པ་ལའང་ཅི་རིགས་སུ་སྦྱར་རོ། ། ཁ་ཅིག་ཆོས་གྲགས་ཀྱི་དགོངས་པའང་རིགས་མི་མཐུན་པའི་རྟོག་པ་དུ་མ་ཅིག་ཅར་འབྱུང་ལ། མི་འབྱུང་བར་བཤད་པ་ནི། དེ་རྣམས་རིགས་མཐུན་པ་ཉིད་ལ། ། ནུས་པ་ངེས་པར་འགྱུར་བ་ཡིན། ། ཞེས་བཤད་པ་ལྟར་རྟོག་པ་རིགས་མཐུན་ལ་དགོངས་སོ་ཞེས་འཆད་དོ། །
དེས་ན་གཞན་གྱི་རྒལ་ལན་ནི་ལེགས་པར་མ་བརྟགས་པར་རྣམ་གཞག་འདྲེས་ཏེ་སྨྲ་བ་ཡིན་ནོ། ། བརྒྱད་པ་ནི། ཡན་ལག་བཅུ་གཉིས་ཀྱི་མ་རིག་པ་ནི། བདེན་པ་དཀོན་མཆོག་ལ་སོགས་ཇི་ལྟ་བ་བཞིན་མི་མཐོང་བའི་རང་བཞིན་ཡིན་པས། ཡང་དག་པ་མཐོང་བའི་ཟག་མེད་ཀྱི་ཤེས་རབ་འཁོར་བཅས་སྐྱེ་བ་ལ་གེགས་བྱེད་པའི་ཚུལ་གྱིས་སྒྲིབ་པའི་ཕྱིར་འགྲོ་བ་ཉོན་མོངས་པར་བྱེད་པ་དང་། འདིར་ཡང་། གང་གིས་འདེབས། གང་དུ་འདེབས། ཅི་ཞིག་འདེབས། ཞེས་དྲིས་ལན་དང་སྦྱར་ཞིང་།
གོང་འོག་ལའང་སྦྱར་རོ། ། སྒོ་གསུམ་གྱི་ལས་བསོད་ནམས་ལ་སོགས་ཡང་སྲིད་མངོན་པར་འདུ་བྱེད་པ་རྣམས་ཀྱིས་ཀུན་གཞི་ལ་མ་འོངས་པ་སྐྱེ་ས་བོན་དུ་གྱུར་པའི་བག་ཆགས་འདེབས་པའི་ཕྱིར་ཏེ། འདིར་རྒྱུ་དུས་ཀྱི་འདུ་བྱེད་ཀྱི་ཡན་ལག་དང་རྣམ་ཤེས་ཀྱི་ཡན་ལག་གཉིས་ནི་དུས་མཉམ་གྱི་རྒྱུ་འབྲས་སུ་ཡང་མངོན་པ་བ་ཆེན་པོ་རྣམས་བཞེད་པར་མངོན་ཏེ། གཞན་དུ་འདུ་བྱེད་ཀྱི་རྐྱེན་གྱིས་རྣམ་ཤེས་མི་འཐད་པའི་ཕྱིར་ཞེས་བཞེད་པས། དུས་མཉམ་མེ་ཏོག་གིས་འབྲུ་མར་སྒོ་ྃབ་ལྟར་རོ། ། འབྲས་བུ་དུས་ཀྱི་ནི། ལས་ཀྱིས་བགོས་པའི་རྣམ་ཤེས་ཀྱིས་འཆི་འཕོ་བའི་གནས་སྐབས་ནས་སྐྱེ་གནས་སུ་ཡང་སྲིད་ཀྱི་བག་ཆགས་ཏེ་ས་བོན་ཁྲིད་ཅིང་ཕྱིན་པར་བྱེད་པའི་ཕྱིར་དང་། ཁ་ཅིག་ནི་ཉིང་མཚམས་སྦྱོར་བར་བྱེད་པའི་ཚེའང་མིང་གཟུགས་ཀྱི་ཡན་ལག་ཏུ་འདོད་དོ། ། ཕུང་པོ་ལྔའི་རང་བཞིན་མིང་གཟུགས་ཀྱིས་སྐྱེ་མཆེད་དྲུག་མ་དོད་བར་དུའམ། ཡང་ན་དེ་དང་པོར་རྒྱུ་ཡིན་པའི་སྒོ་ནས་འཆི་བ་ལ་ཐུག་གི་བར་དུ་ལུས་ཀུན་འཛིན་པའི་ཕྱིར་དང་།
བརྫུས་སྐྱེས་ལ་རྣམ་ཤེས་ཀྱི་རྐྱེན་གྱིས་སྐྱེ་མཆེད་དྲུག་ཉིད་དོ། ། མིང་གཟུགས་ཀྱི་ཚེ་ན་མིག་སོགས་མེད་པས་ལུས་མ་རྫོགས་པ་སྐྱེ་མཆེད་དྲུག་གིས་མིང་གཟུགས་སུ་བསྡུས་པའི་ལུས་རྫོགས་པར་བྱེད་པའི་ཕྱིར་དང་། རེག་པས་ནི་ཡུལ་དབང་རྣམ་ཤེས་གསུམ་མཉམ་དུ་རྒྱུ་འབྲས་སུ་འདུས་ནས་བདེ་སོགས་ཀྱི་ཚོར་བ་འབྱུང་བ་དང་མཐུན་པར་དབང་པོའི་འགྱུར་བ་གསུམ་གཅོད་པའི་ཕྱིར་དང་། ཚོར་བས་ནི་སྲེད་པ་དེའི་རོ་མྱང་བས་སམ། དེ་ལས་མྱོང་བས་ཉེ་བར་སྤྱོད་པའི་ཕྱིར་དང་། སྲེད་པ་ལས་ཀྱིས་རྣམ་ཤེས་ལ་ས་བོན་ལ་བཏབ་པའི་སྲིད་པའི་ས་བོན་རླན་དང་འདྲ་བས་དེས་བརླན་ནས་ཡང་སྲིད་འབྱུང་བར་ཉེ་བར་སྦྱོར་ཞིང་སྡུད་པའི་ཕྱིར་དང་། ད་ལྟར་བ་ལ་ཆགས་ཤིང་མ་འོངས་པ་དོན་དུ་གཉེར་བའི་འདོད་ཆགས་ལེན་པས་ནི་ལས་ཀྱིས་བཏབ་པའི་རྣམ་ཤེས་སྐྱེ་བ་དང་མཐུན་པར་འདོད་པ་དང་ལྟ་བ་དང་ཚུལ་ཁྲིམས་བརྟུལ་ཞུགས་གཉིས་དང་བདག་ཏུ་སྨྲ་བ་རྣམས་སུ་འཇོག་ཅིང་རྣམ་ཤེས་སྦྱོར་བའི་ཕྱིར་དང་། མངོན་ལས་བྱས་པའི་རྣམ་སྨིན་གྱི་འབྲས་བུའི་ཕྱིར་འཇུག་པ་རྙེད་པས། སྲིད་པས་ས་བོན་བཏབ་པས་ཡང་སྲིད་མངོན་དུ་འབྱིན་པའི་ཕྱིར་དང་། སྐྱེ་བས་དོག་པ་མི་གཙང་བའི་གནས་ནས་འབྱུང་བ་སོགས་ཀྱི་སྡུག་བསྔལ་ཕྱིར་དང་།
སྐྱེས་ནས་སྤྱི་ཅེར་དང་སྐྲ་སྐྱ་སོགས་རྒས་པ་དང་། རིས་མཐུན་གྱི་སྲོག་དང་མིང་གཟུགས་འགག་པའི་སྡུག་བསྔལ་གྱིས་ཉེན་པའི་ཕྱིར་ནི་རྒ་ཤིས། རིས་མཐུན་གྱི་གནས་སྐབས་ནས་སྐད་ཅིག་གི་གནས་སྐབས་སུ་འགྲོ་བ་སྐྱེ་རྒ་ན་འཆི་ལ་སོགས་པས་ཉེན་པའི་སྒོ་ནས་སམ་ཀུན་ནས་ཉོན་མོངས་གསུམ་གྱིས་ཉོན་མོངས་པར་བྱེད་ཅེས་སྔ་མ་ཐམས་ཅད་ལ་སྦྱར་རོ། ། དེའང་། མ་རིག་པ་སྲེད་ལེན་ཏེ་ཉོན་མོངས་པའི་ཀུན་ནས་ཉོན་མོངས་པ་དང་། ངོ་བོ་དང་ས་བོན་གྱི་ཆ་ནས་བཞག་པའི་འདུ་བྱེད་སྲིད་པ་ལས་ཀྱི་ཀུན་ནས་ཉོན་མོངས་པ་དང་། ལྷག་མ་བདུན་ཚེའི་ཀུན་ནས་ཉོན་མོངས་པ་སྟེ། རྣམ་པ་དེ་གསུམ་རིམ་པ་བཞིན་བདག་གཞན་ལ་གནོད་པ་བྱེད་པའི་ཕྱིར་དང་། མ་འོངས་པར་རྣམ་སྨིན་འབྱིན་པའི་ཕྱིར་ད་ང་། གནོད་པ་ཐམས་ཅད་ཀྱི་གནས་སུ་གྱུར་པའི་ཕྱིར་ཀུན་ནས་ཉོན་མོངས་པའོ། །
རྒྱུའི་ཀུན་ནས་ཉོན་མོངས། ཉོན་མོངས་དང་ལས་དག་དང་། དེའི་འབྲས་བུའི་ཀུན་ནས་ཉོན་མོངས་པ་བདུན་ཏེ་རྣམ་གཉིས་ཀྱང་ཉོན་མོངས་ཞེས་སྨོས་ཏེ། ཀྱང་གི་སྒྲ་ནི་བསྡུ་བ་དང་གོ་བསྣོར་བའོ་ཞེས་སོ། ། ཀུན་ནས་ཉོན་མོངས་རྣམ་པ་བདུན་ནི། རིམ་པ་བཞིན་མ་རིག་པ་ནི་རྟག་པ་ལ་སོགས་ཕྱིན་ཅིག་ལོག་གི་རྒྱུ་དང་། འདུ་བྱེད་རྣམས་ནི་མིང་གཟུགས་སོགས་སྐྱེ་མཆེད་དྲུག་རེག་པ་ཚོར་བ་སྟེ་ཡན་ལག་བཞིའི་བདག་ཉིད་སྐྱེ་བའི་ས་བོན་འཇོག་པའི་རྒྱུ་དང་། རྣམ་ཤེས་ནི་ཤི་འཕོས་ནས་སྐྱེ་བའི་ཡུལ་དུ་ཁྲིད་པའི་རྒྱུའོ། ། མིང་གཟུགས་ཀྱིས་མངལ་སྐྱེས་དང་། སྐྱེ་མཆེད་དྲུག་གིས་བརྫུས་སྐྱེས་ཀྱི་ལུས་འཛིན་པའམ།
ཡང་ན་ཐོག་མ་ཉིད་དུ་ལུས་ཙམ་དང་ལུས་ཡོངས་སུ་རྫོགས་པར་འཛིན་པའི་རྒྱུའོ། ། རྒྱུ་དང་བཅས་པའི་མྱོང་བས། ལས་ཀྱི་རྣམ་སྨིན་མྱོང་བས་རེག་ཚོར་ནི་སྤྱོད་བའི་རྒྱུ་དང་། སྲེད་པ་ལ་བརྟེན་ནས་འདོད་པ་ལ་སོགས་ལེན་ལ། དེ་བླངས་པས་ས་བོན་དུ་གནས་པའི་སྲིད་པ་གྱུར་ནས་ཇི་ལྟར་བཏབ་པ་བཞིན་རྣམ་སྨིན་འབྱིན་པའི་འཇུག་པ་རྙེད་པ་ལྟར་ཡང་སྲིད་འབྱིན་པ་སྲེད་ལེན་སྲིད་པ་གསུམ་བསྡུད་པའི་རྒྱུའོ། ། སྐྱེ་བ་དྲངས་པས་སྐྱེ་བ་དང་རྒ་ཤིའི་སྡུག་བསྔལ་དང་མྱ་ངན་ནས་འཁྲུགས་པ་ལ་སོགས་པས་འཁོར་བ་ལ་སྐྱོ་བའི་རྒྱུའོ། ། དང་པོ་གསུམ་དུ་བསྟན་པས། ཉོན་མོངས་ནི་ཚེའི་ཀུན་ནས་ཉོན་མོངས་ཀྱི་རྒྱུ་ཐུན་མོང་བ་ཆུ་ལྟ་བུ་དང་། ལས་ནི་ཐུན་མོང་མ་ཡིན་པ་ས་བོན་ལྟ་བུར་བསྟན་པའམ། ཡང་ན་བྱེ་བྲག་ཏུ་སྨྲ་བ་རྣམས་འདོད་པ་ལྟར་ཚེ་གསུམ་དུ་ཕྱེ་བ་ཡིན་གྱི་དེ་གསུམ་དུ་དབྱེ་བའོ་ཞེས་བསྟན་ལ།
གཉིས་སུ་བསྟན་པས་རྒྱུ་འབྲས་ཙམ་ལས་བྱེད་པ་པོ་བདག་མེད་པར་བསྟན་ཏོ། ། རྟེན་འབྲེལ་ཡན་ལག་བདུན་དུ་བསྟན་པས་འཕེན་པ་དང་མངོན་པར་འགྲུབ་པའི་མཚན་ཉིད་གཉིས་སུ་བསྟན་ལ། དེ་ལ་གང་གིས་འཕེན་ན། མ་རིག་པ་ལས་བྱུང་བའི་འདུ་བྱེད་ཀྱིས་སོ། ། དེས་ཇི་ལྟར་འཕེན་ན། རྣམ་ཤེས་ལ་ས་བོན་གསོས་པས་སྐྱེ་བར་ནུས་པ་གནས་པར་རོ། ། ཅི་ཞིག་འཕེན་ན། ཡང་སྲིད་ཀྱི་མིང་གཟུགས་སོགས་ཡན་ལག་བཞི་རིམ་དང་ཅིག་ཅར་ཅི་རིགས་པར་རོ། ། འཕངས་པ་དེ་གང་གིས་འགྲུབ་ཅེ་ན། མིང་གཟུགས་སོགས་སྔ་མ་འཕངས་པས་འདིར་སྐྱེས་པའི་ཚོར་བ་དང་།
དེ་ལ་བརྟེན་ནས་སྲེད་པ་སྐྱེས་པ་དང་དེ་ལས་བྱུང་བའི་ལེན་པ་གཉིས་པོས་སོ། ། ཇི་ལྟར་འགྲུབ་ཅེ་ན། རྣམ་ཤེས་ས་བོན་དུ་གནས་པའི་ལས་དེའང་སྲིད་པ་གཉིས་སུའོ། ། གྲུབ་པ་དེ་གང་ཞེ་ན། མིང་གཟུགས་སོགས་འཕངས་པ་དེ་མ་འོངས་པ་ན་སྐྱེ་བའོ། ། སྐྱེ་བ་ཡོད་པའི་ཉེས་པ་ནི་སྲོག་འཕངས་པ་ཡིད་དུ་འོང་བ་དགག་པ་སྟེ་དེ་ལྟར་ཡང་དག་ལྔས་བསྟན་ནོ། ། ཁྲིད་བྱེད་རྣམ་ཤེས་ནི་བར་སྲིད་མེད་པའི་ལོག་རྟོག་བསལ་བའི་ཕྱིར་དོན་མེད་མིན་ནོ། ། བདེན་པ་ཇི་བཞིན་མི་ཤེས་ཕྱིར། ། ལས་ཀྱིས་སེམས་པ་བགོས་ཕྱིར་དང་། ། ཡན་ལག་བཞི་ནི་རིམ་གྱིས་འཕེན། །
དེ་ཡིས་ས་བོན་ཡོངས་བརྟས་ཕྱིར། ། འཕངས་པ་བཞིན་དུ་སྐྱེས་པ་ཡི། ། ཚོར་བས་སྐྱེད་པའི་སྲེད་པ་ལ། ། ལེན་པ་འབྱུང་བས་དེ་ཡི་ལས། ། བགོས་པས་མངོན་དུ་གྱུར་པ་ཡིན། ། གྲུབ་པ་སྐྱེ་ཡིན་དེ་ལ་ཡང་། ། རྒས་སོགས་ཉེས་དམིགས་གང་གི་ཕྱིར། ། བདེན་པ་མཐོང་ལ་འཕེན་པ་མེད། ། སྲེད་དང་བྲལ་ན་འབྱུང་བ་མེད། ། ཅེས་སོ། །
ཀུན་ནས་ཉོན་མོངས་འདིའང་ཆོས་ཅན། ཡང་དག་པ་མ་ཡིན་པའི་ཀུན་རྟོག་ལས་འབྱུང་སྟེ། གཟུང་འཛིན་དུ་རྟོག་པའི་ཁམས་གསུམ་པའི་སེམས་དང་སེམས་ལས་བྱུང་བའི་ཕྱིར་རོ། ། གཉིས་པ་ཆོས་ཉིད་འདུས་མ་བྱས་ཀྱི་མཚན་ཉིད་ལ་གཉིས་ལས། དང་པོ་བསྡུས་ཏེ་བསྟན་པ་ནི་སྟོང་པ་ཉིད་ནི་མདོར་བསྡུ་ན་འདི་ལྟར་དངོས་པོ་དང་དངོས་མེད་མཐའ་བཞིར་འཛིན་པའི་ཉེ་ཉོན་གྱི་གཉེན་པོར་མཚན་ཉིད་གཉིས་ཀྱི་དངོས་པོ་མེད་པའི་དངོས་པོ་དང་ནི་སྟོང་ཉིད་ཀྱི་མིང་གི་རྣམ་གྲངས་གཞན་དང་སྟོང་ཉིད་ཐོས་པ་རྣམས་སྐྲག་པའི་གཉེན་པོར་སྟོང་ཉིད་ཀྱི་ལམ་བསྟན་ཏེ། མིང་དེ་དོན་དང་མཐུན་པར་འཇུག་པའི་རྒྱུ་རྣམ་གྲངས་དེའི་དོན་དང་། ལམ་ཐོས་པ་ཙམ་གྱིས་ཆོག་འཛིན་ལེ་ལོའི་གཉེན་པོར་གློ་བུར་གྱི་དྲི་མ་དང་ཕྲད་པ་དང་བྲལ་བའི་དུས་ཀྱི་དབྱེ་བ་དང་། དེ་ལ་ཐེ་ཚོམ་ཟ་བའི་གཉེན་པོར་བྱ་བ་དེ་སྒྲུབ་པའི་རིགས་པ་དག་སྟེ་དེ་དག་གིས་སྟོང་ཉིད་ཤེས་པར་བྱ་སྟེ་རྣམ་དག་གི་དམིགས་པ་ཡིན་པས་དག་པར་འདོད་པས་མཚན་ཉིད་ཤེས་པར་བྱ་བ་དང་། མདོ་ལས་བཤད་པའི་མིང་རྣམས་ལ་མི་རྨོངས་པའི་ཕྱིར་དང་། རྣམ་གྲངས་དང་རྣམ་གཞག་གི་དམིགས་པར་ངེས་པའི་ཕྱིར་དེའི་དོན་དང་།
ཉོན་མོངས་སྤངས་པའི་ཕྱིར་དབྱེ་བ་དང་། དེ་སྒྲུབ་པའི་རིགས་པས་དབྱེ་བ་བདེ་བླག་ཏུ་རིག་པའི་ཕྱིར་རོ། ། གཉིས་པ་ཕྱེ་སྟེ་བཤད་པ་ལ་བཞི་སྟེ། སྟོང་ཉིད་ཀྱི་མཚན་ཉིད། རྣམ་གྲངས་བཤད། སྟོང་ཉིད་ཀྱི་རབ་དབྱེ། དབྱེ་བ་གཉིས་སྒྲུབ་པའོ། ། དང་པོ་ལ་གཉིས་ལས། དང་པོ་ཡོད་མེད་ཀྱི་མཚན་ཉིད་དངོས་ནི། ཀུན་རྟོག་གཟུང་འཛིན་གཉིས་ཀྱི་དངོས་པོ་མེད་པའི་སྒོ་ནས་གཟུང་འཛིན་དེའི་དངོས་མེད་པའི་དངོས་པོ་སྟེ་ཀུན་རྟོག་གི་ཆོས་ཉིད་ཀྱི་ངོ་བོ་ཉིད་ནི་སྟོང་པའི་མཚན་ཉིད་དོ། །
སྟོང་ཉིད་ཆོས་ཅན་ཡོད་པའང་མ་ཡིན། མེད་པའང་མ་ཡིན་ཏེ། གཉིས་ཀྱི་དངོས་པོ་ཡོད་པ་མིན་ལ་གཉིས་ཀྱི་དངོས་པོ་མེད་པའི་ངོ་བོར་ཡོད་པའི་ཕྱིར་རོ། ། གཉིས་པ་དེ་ཉིད་དང་གཞན་ལས་གྲོལ་བའི་མཚན་ཉིད་ནི། སྟོང་ཉིད་ཆོས་ཅན། སྟོང་པ་ཀུན་རྟོག་ལས་དོན་དམ་པར་རྫས་ཐ་དད་མིན་ཏེ། ཀུན་རྟོག་གི་ཆོས་ཉིད་ཡིན་པའི་ཕྱིར། ཁྱབ་པ་ཡོད་དེ། མི་རྟག་པ་ཉིད་དང་སྡུག་བསྔལ་ཉིད་མི་རྟག་པ་དང་སྡུག་བསྔལ་ལས་རྫས་གཞན་མིན་པ་བཞིན་ནོ། ། སྟོང་ཉིད་ཆོས་ཅན།
ཀུན་རྟོག་དང་དོན་དམ་པར་རྫས་གཅིག་པའི་མཚན་ཉིད་དེ་རང་བཞིན་ཡིན་ཏེ། ལམ་གྱི་དམིགས་པ་དང་ཆོས་ཐམས་ཅད་ཀྱི་སྤྱིའི་མཚན་ཉིད་ཡིན་པའི་ཕྱིར་རོ། ། དེ་སྐད་དུའང་། འདུ་བྱེད་ཁམས་དང་དོན་དམ་མཚན་ཉིད་ནི། ། གཅིག་དང་ཐ་དད་བྲལ་བའི་མཚན་ཉིད་དེ། ། གཅིག་དང་ཐ་དད་ཉིད་དུ་གང་རྟོག་པ། ། དེ་དག་ཚུལ་བཞིན་མ་ཡིན་ཞུགས་པ་ཡིན། ། ཞེས་སོ། ། དེས་ན་གཞན་དབང་དོན་དམ་དུ་མ་གྲུབ་པས་དོན་དམ་དང་རྫས་གཅིག་དང་ཐ་དད་ལས་གྲོལ་བ་ཡིན་ལ་ཐ་སྙད་དུ་ནི་ངོ་བོ་གཅིག་ལ་ལྡོག་པ་ཐ་དད་ཡིན་ཏེ། ངོ་བོ་ཉིད་དུ་གསུངས་པའི་ཕྱིར་དང་།
ཆོས་ཅན་དང་ཆོས་ཉིད་ཡིན་པའི་ཕྱིར་དང་མཚན་གཞི་དང་མཚན་ཉིད་ཡིན་པའི་ཕྱིར་མེ་དང་དྲོ་བ་ཉིད་བཞིན་ནོ། ། དེ་ལྟ་མ་ཡིན་ན། དགོངས་འགྲེལ་ལས། གཅིག་དང་ཐ་དད་ལས་གྲོལ་བའི་དཔེ་ཤིང་བལ་དང་དེའི་འཇམ་པ་སོགས་ཇི་ལྟར་རུང་སྟེ། དེ་དག་ངོ་བོ་གཅིག་ལ་ལྡོག་པ་ཐ་དད་པའི་ཕྱིར་རོ། ། བདེན་གཉིས་ཀྱི་རྣམ་དབྱེ་མཛད་པ་རྣམས་ཀྱིས་ལེགས་པར་དཔྱད་པར་བྱའོ། ། གཉིས་པ་རྣམ་གྲངས་ལ་གཉིས་ལས། དང་པོ་མིང་གི་རྣམ་གྲངས་དངོས་ནི་སྟོང་པ་ཉིད་ཀྱི་མིང་གི་རྣམ་གྲངས་ནི། མདོར་བསྡུ་ན་ལྔ་སྟེ། དེ་བཞིན་ཉིད་དང་།
ཡང་དག་པའི་མཐའ་དང་། མཚན་མ་མེད་པ་དང་། དོན་དམ་པ་དང་། ཆོས་ཀྱི་དབྱིངས་ནི་རྣམ་གྲངས་སོ། ། གཞན་ཡང་། མི་གཉིས་པ་ཉིད་དང་། རྣམ་པར་མི་རྟོག་པའི་དབྱིངས་དང་། ཆོས་ཉིད་དང་། བརྗོད་དུ་མེད་པ་ཉིད་དང་། མི་འགག་པ་དང་།
འདུས་མ་བྱས་ཉིད་དང་། མྱ་ངན་ལས་འདས་པ་ལ་སོགས་པའོ། ། གཉིས་པ་རྣམ་གྲངས་ཀྱི་དོན་ནི་རྟག་ཏུ་དེ་བཞིན་དུ་གནས་ཀྱི་འདུས་མ་བྱས་པས་གཞན་དུ་འགྱུར་བ་མིན་པའི་ཕྱིར་དང་། ཤེས་སྒྲིབ་དག་པའི་ཡེ་ཤེས་ཀྱི་ཡུལ་ཡིན་གྱི་ཕྱིན་ཅི་ལོག་སྒྲོ་སྐུར་གྱི་རྣམ་རྟོག་གི་དམིགས་པ་མ་ཡིན་པས་གང་ཕན་ཆད་ན་ཤེས་བྱ་གཞན་མེད་པའི་ཕྱིར་ཡང་དག་པ་མ་ནོར་བའི་མཐའ་སྟེ་མུ་དང་། ། འདུས་བྱས་དང་འདུས་མ་བྱས་ཀྱི་མཚན་མ་དེ་ཐམས་ཅད་འགགས་པ་སྟེ་མེད་པ་དང་། དམ་པ་འཇིག་རྟེན་ལས་འདས་པ་འཕགས་པའི་ཡེ་ཤེས་ཀྱི་སྤྱོད་ཡུལ་གྱི་དོན་དང་། ཡང་དག་པའི་ལྟ་བ་དང་རྣམ་གྲོལ་སོགས་འཕགས་པའི་ཆོས་རྣམས་དེ་ལ་དམིགས་ནས་འབྱུང་བ་དེ་ཉིད་ཀྱི་རྒྱུ་ཡིན་པའི་ཕྱིར། དྷ་དུ་རྒྱུའི་དོན་དེ་གསེར་ཁུང་བཞིན་ནོ། ། དེ་དག་མིང་རྣམ་གྲངས་ལྔ་པོ་རྣམས་ཀྱི་བརྗོད་པའི་དོན་དེ་གོ་རིམ་བཞིན་དུ་སྦྱར་ཞིང་རྣམ་གྲངས་གཞན་རྣམས་ཀྱི་དོན་ཡང་ཤེས་པར་བྱའོ། ། གསུམ་པ་སྟོང་ཉིད་ཀྱི་རབ་དབྱེ་ལ་གཉིས་ལས།
ཀུན་ནས་ཉོན་མོངས་རྣམ་བྱང་གཉིས་སུ་དབྱེ་བ་དང་། སྟོང་ཉིད་བཅུ་དྲུག་གི་དབྱེ་བའོ། ། དང་པོ་ལ་གཉིས་ལས། དང་པོ་དངོས་ནི། སྟོང་པ་ཉིད་ལ་དབྱེ་ན་ཀུན་ནས་ཉོན་མོངས་པའི་སྟོང་ཉིད་དང་དེ་རྣམ་པར་དག་པའི་སྟོང་ཉིད་དོ། ། གང་གི་ཉོན་མོངས་ལ་གང་གི་ཚེ་དག་ཅེ་ན། དེ་གཉིས་ནི་གནས་མ་གྱུར་པ་དྲི་བཅས་དང་། གནས་གྱུར་ཏེ་དྲི་མ་མེད་པས་རྣམ་པར་བཞག་སྟེ། རྒྱུད་བླ་ལས། དྲི་བཅས་དེ་བཞིན་ཉིད་དང་དྲི་མ་མེད། །
ཅེས་པ་ལྟར་རོ། ། གཉིས་པ་རྩོད་སྤང་ནི། དྲི་བཅས་དྲི་མེད་དུ་འགྱུར་ན་མི་རྟག་པར་མི་འགྱུར་རམ་ཞེ་ན། གནས་གྱུར་གྱི་ཆོས་ཉིད་ཆོས་ཅན། འགྱུར་བའི་སྒོ་ནས་མི་རྟག་པ་མིན་ཏེ། དཔེར་ན་རང་བཞིན་གྱིས་དག་པའི་ཆུའི་ཁམས་དང་གསེར་དང་ནམ་མཁའ་རྣམས་རང་བཞིན་གྱི་འགྱུར་བ་མེད་ཀྱང་དེའི་རང་བཞིན་མིན་པའི་གློ་བུར་གྱི་དྲི་མའི་རྙོག་མ་ལ་སོགས་པས་དྲི་མ་ཅན་དང་དྲི་མ་དེ་དང་བྲལ་བ་དེ་དག་པ་བཞིན་དུ་སྟེ་སྔར་ཀུན་ནས་ཉོན་མོངས་པ་དང་དེའི་ཕྱིས་དག་པར་འདོད་པའི་ཕྱིར་རོ། ། གཉིས་པ་སྟོང་ཉིད་བཅུ་དྲུག་གི་དབྱེ་བ་ལ་གཉིས་ལས། དང་པོ་སྟོང་ཉིད་བཅུ་བཞི་བཞག་པའི་ཚུལ་ནི། གཞན་ཡང་། རྒྱལ་བའི་ཡུམ་ལས་(Dསྟོང་ཉིད་བཅུ་དྲུག་)ཏུ་མདོར་བསྡུས་ནས་གསུངས་ཏེ།
དེའང་། (Eནང་སྟོང་པ་ཉིད་དང་། ཕྱི་སྟོང་པ་ཉིད་དང་། ཕྱི་ནང་སྟོང་པ་ཉིད་དང་། ཆེན་པོ་སྟོང་པ་ཉིད་དང་། སྟོང་པ་ཉིད་སྟོང་པ་ཉིད་དང་། དོན་དམ་པ་སྟོང་པ་ཉིད་དང་། འདུས་བྱས་སྟོང་པ་ཉིད་དང་། འདུས་མ་བྱས་སྟོང་པ་ཉིད་དང་། མཐའ་ལས་འདས་པ་སྟོང་པ་ཉིད་དང་།
ཐོག་མ་དང་ཐ་མ་མེད་པ་སྟོང་པ་ཉིད་དང་། དོར་བ་མེད་པ་སྟོང་པ་ཉིད་དང་། རང་བཞིན་སྟོང་པ་ཉིད་དང་། རང་གི་མཚན་ཉིད་སྟོང་པ་ཉིད་དང་། ཆོས་ཐམས་ཅད་སྟོང་པ་ཉིད་དང་། དངོས་པོ་མེད་པ་སྟོང་པ་ཉིད་དང་། དངོས་པོ་མེད་པའི་ངོ་བོ་སྟོང་པ་ཉིད་)དོ། ། དེ་དག་ཀྱང་ཟ་བ་པོའི་གང་ཟག་ཏུ་འཇིག་རྟེན་པས་ཞེན་པའི་མིག་སོགས་ནང་གི་སྐྱེ་མཆེད་དྲུག་གི་སྟོང་པ་ཉིད་ནི་དང་པོའོ། ། བདག་མིག་སོགས་ཀྱིས་བཟའ་བྱའི་ཕྱིའི་སྐྱེ་མཆེད་དྲུག་གི་སྟོང་པ་ཉིད་ནི་གཉིས་པ་དང་། གཉིས་པོ་དེའི་ཚོགས་པ་གཅིག་པའི་སྒོ་ནས་གནས་གྱུར་པའི་རྟེན་ཁོག་པ་ལ་བཟའ་བའི་བདག་དང་།
བཟའ་བྱ་བདག་གི་བ་མེད་པའི་སྟོང་པ་ཉིད་ནི་གསུམ་པ་ཕྱི་ནང་སྟོང་པ་ཉིད་དོ། ། གཞན་གྱི་གཞི་སྣོད་ཀྱི་འཇིག་རྟེན་ནི་རྒྱ་ཆེ་བས་དེ་ལ་ཀུན་བརྟགས་པའི་སེམས་ཅན་གྱི་དངོས་པོ་མེད་པ་དེའི་སྟོང་པ་ཉིད་ནི་བཞི་པའོ། ། ནང་གི་སྐྱེ་མཆེད་སོགས་དེའང་གང་གིས་སྟོང་པར་མཐོང་ཞེ་ན། གཟུང་འཛིན་གྱིས་སྟོང་པ་ཉིད་ཤེས་པས་མཐོང་སྟེ། ཡུལ་དེ་ལ་གཟུང་འཛིན་དུ་ཞེན་པ་ཞིག་པའམ། ཡང་ན་སྟོང་ཉིད་ཡུལ་དུ་བྱེད་པའི་ཤེས་པ་དེ་ཤེས་པས་སོ། ། འཛིན་པ་པོའི་གང་ཟག་གཟུང་འཛིན་གཉིས་ཀྱིས་སྟོང་པ་ནི་ལྔ་པ་སྟོང་པ་ཉིད་སྟོང་པ་ཉིད་དོ། ། ཇི་ལྟར་སྟོང་པ་ཉིད་ཤེས་པས་མཐོང་བ་ཉིད་ཀྱང་དོན་དམ་པའོ་སྙམ་པའི་རྣམ་རྟོག་ཞིག་པའམ་དོན་དམ་པའོ་སྙམ་པའི་རྣམ་པའི་དངོས་པོ་དེས་ཤེས་པ་དེ་སྟོང་པ་དྲུག་པ་དོན་དམ་པ་སྟོང་པ་ཉིད་དོ། ། གང་གི་ཕྱིར་བྱང་ཆུབ་སེམས་དཔའ་སྟོང་པ་ཉིད་བསྒྲུབ་དགོས་པ་དེ་ཡང་དངོས་པོར་སྒྲོ་བཏགས་ཤིང་ཞེན་པ་ཞིག་པའི་ཆེད་དུ་མདོ་སྡེའི་དགོངས་པ་ཐམས་ཅད་ལུང་བསྟན་པའི་ཕྱིར་འདུས་བྱས་སྟོང་པ་ཉིད་ནས་ཆོས་ཐམས་ཅད་སྟོང་པ་ཉིད་ཀྱི་བར་གྱི་ཉན་ཐོས་དང་ཐུན་མོང་མ་ཡིན་པ་བྱང་སེམས་ཀྱི་སྟོང་པ་ཉིད་རྣམས་བཤད་དོ། ། དགོས་པ་ཅིའི་ཕྱིར་སྒྲུབ་པར་བྱེད་ཅེ་ན།
ལམ་འདུས་བྱས་དང་མྱང་འདས་འདུས་མ་བྱས་ཏེ་རང་དོན་ཡེ་ཤེས་དང་སྤངས་དེ་དག་གཉིས་ཐོབ་པར་བྱ་བའི་ཕྱིར་བྱང་ཆུབ་སེམས་དཔའ་སྟོང་པ་ཉིད་སྒྲུབ་ཅིང་སྒོམ་པར་བྱེད་ཅེས་འོག་མ་ལའང་སྦྱོར་རོ། ། དེ་གཉིས་ནི་འདུས་བྱས་དང་འདུས་མ་བྱས་སྟོང་པ་ཉིད་དང་སྦྱར་རོ། ། གཞན་དོན་རྣམ་པ་ཐམས་ཅད་དུ་རྟག་ཏུ་སེམས་ཅན་ལ་ཕན་པར་བྱའོ་སྙམ་པ་དེའི་སྟོང་པ་ཉིད་ནི་མཐའ་ལས་འདས་པ་སྟོང་པ་ཉིད་དེ་སྒྲུབ་པའི་ཕྱིར་རོ། ། མི་གནས་པའི་མྱང་འདས་ལས་སྲིད་པ་འཁོར་བ་དེ་ཐོག་ཐ་མེད་པའི་སྟོང་པར་མ་མཐོང་ན་སྐྱེ་སྟེ་འཁོར་བ་སྟོང་པ་ལ་བཏང་ན་བྱང་ཆུབ་ཆེན་པོ་མི་ཐོབ་པར་ཉན་རང་གི་སར་ལྟུང་བས་གཞན་དོན་དུ་དེ་བཏང་བར་མི་བྱ་བའི་ཐོག་མཐའ་མེད་པ་འཁོར་བའི་སྟོང་ཉིད་བཤད་དོ། ། ཕུང་པོ་ཞི་བ་ལྷག་མེད་ཀྱི་དབྱིངས་ནའང་དགེ་བའི་རྩ་བ་མི་ཟད་པར་བྱའོ་སྙམ་དུ་མི་འདོར་བས་ཟག་བཅས་ཀྱི་དངོས་པོའི་རྣམ་སྨིན་གྱི་ལུས་མེད་ཀྱང་ཟག་མེད་ཀྱི་དངོས་པོའི་ཆོས་སྐུ་རྒྱུན་མི་འཆད་པའི་ཕྱིར་དོར་བ་མེད་པ་སྟོང་པ་ཉིད་བཤད་དེ། སངས་རྒྱས་རྗེས་དྲན་ལས། དགེ་བའི་རྩ་བ་ཆུད་མི་ཟ་བ་ཞེས་གསུངས་པ་དེ་ཡིན་ནོ། ། རིགས་ནི་རྒྱུད་ནས་འོངས་པའི་ཐོག་མ་མེད་པའི་ཆོས་ཉིད་ཐོབ་པ་དེ་ནི་སྐྱེ་མཆེད་དྲུག་གི་ཁྱར་པར་དེ་འདྲ་བ་ཡིན་ནོ་ཞེས་འབྱུང་བས། སེམས་དང་སེམས་མེད་ཀྱི་བྱེ་བྲག་བཞིན་གློ་བུར་དུ་བྱུང་བ་མ་ཡིན་པས་རང་བཞིན་ཏེ་དེའི་སྟོང་པ་ཉིད་དོ། ། འཕགས་པ་གྲོལ་སྡེ་ལ་སོགས་པ་ནི་སྐྱེ་མཆེད་དྲུག་པོའི་ངོ་བོ་མ་ཡིན་གྱི་སེམས་ཅན་ཐམས་ཅད་སངས་རྒྱས་ཀྱི་རིགས་ཅན་ཡིན་པས་རིགས་ནི་དེ་བཞིན་ཉིད་དོ་ཞེས་སོ། །
དེ་ལྟར་ན་རང་བཞིན་དུ་གནས་པ་དང་རྒྱས་པའི་རིགས་ཀྱི་རྣམ་པར་དག་པ་ཆོས་སྐུ་དང་གཟུགས་སྐུ་ཐོབ་བྱའི་ཕྱིར་སྟོང་པ་ཉིད་དེ་བཤད་དོ། ། གཟུགས་སྐུའི་ཡོན་ཏན་སྐྱེས་བུ་ཆེན་པོའི་མཚན་བཟང་པོ་སུམ་ཅུ་རྩ་གཉིས་ནི། རྒྱུད་བླར། ལེགས་གནས་འཁོར་ལོས་མཚན་པ་དང་། ། ཡངས་ཤིང་ཞབས་ལོང་མི་མངོན་དང་། ། སོར་མོ་རིང་དང་ཕྱག་ཞབས་ནི། ། དྲ་བ་ཡིས་ནི་འབྲེལ་པ་དང་། ། པགས་འཇམ་གཞོན་ཤ་ཅན་ལེགས་ཉིད། ། སྐུ་ནི་བདུན་དག་མཐོ་བ་དང་། ། བྱིན་པ་ཨེ་ན་ཡ་འདྲ་གསང་། །
གླང་པོ་བཞིན་དུ་སྦུབས་སུ་ནུབ། ། རོ་སྟོད་སེང་གེ་འདྲ་བ་དང་། ། ཐལ་གོང་བར་མེད་རྒྱས་པ་དང་། ། དཔུང་མགོ་ལེགས་ཟླུམ་ཕྱག་འཇམ་ལ། ། ཟླུམ་ཞིང་མཐོ་དམན་མེད་པ་དང་། ། ཕྱག་རིང་ཡོངས་སུ་དག་པའི་སྐུ། ། འོད་ཀྱི་དཀྱིལ་འཁོར་དང་ལྡན་དང་། ། མགྲིན་པ་དྲི་མེད་དུང་འདྲ་དང་། ། འགྲམ་པ་རི་དྭགས་རྒྱལ་པོ་འདྲ། ། ཞེས་སོགས་ཇི་སྐད་འབྱུང་བ་དང་དཔེ་བྱད་བཟང་པོ་བརྒྱད་ཅུ་ཡང་མངོན་རྟོགས་རྒྱན་དུ།
ཐུབ་པའི་སེན་མོ་ཟངས་མདོག་དང་། ། མདོག་སྣུམ་མཐོ་དང་སོར་མོ་རྣམས། ། ཟླུམ་རྒྱས་བྱིན་གྱིས་ཕྲ་བ་དང་། ། རྩ་མི་མངོན་དང་མདུད་པ་མེད། ། ཅེས་སོགས་ཇི་སྐད་འབྱུང་བ་རྣམས་ཏེ་དེ་ཐོབ་བྱའི་ཕྱིར། དེའི་སྟོང་པ་ཉིད་རང་གི་མཚན་ཉིད་སྟོང་པ་ཉིད་སྒྲུབ་པར་བྱེད་དོ། ། ཆོས་སྐུའི་ཡོན་ཏན་སྟོབས་དང་མི་འཇིགས་པ་དང་མ་འདྲེས་པ་སོགས་སངས་རྒྱས་ཀྱི་ཆོས་རྣམས་དག་པ་ཐོབ་པར་བྱ་བའི་ཕྱིར་སྒོམ་ཞིང་བྱང་ཆུབ་སེམས་དཔས་སྒྲུབ་པར་བྱེད་པའི་སྟོང་པ་ཉིད་ཆོས་ཐམས་ཅད་སྟོང་པ་ཉིད་ཅེས་བྱའོ། ། གཉིས་པ་སྟོང་ཉིད་ཕྱི་མ་གཉིས་ཀྱི་རང་བཞིན་ནི། སྒྲོ་སྐུར་གྱི་གཉེན་པོར་ལྟ་བ་ཐམས་ཅད་ལས་འབྱུང་བའི་ཕྱིར་དུ་ཇི་སྐད་བཤད་པའི་ཟ་བ་པོ་ལ་སོགས་པ་བྱིས་པས་ཀུན་བཏགས་པ་ལྟར་ཟ་བ་པོ་ལ་སོགས་པའི་གང་ཟག་དང་ནི་ཆོས་རྣམས་ཀྱི་བདག་གི་དངོས་པོ་མེད་པ་ནི་འདིར་སྟོང་པ་ཉིད་ཀྱི་རང་བཞིན་ཡིན་ལ། དེ་ནི་དགག་བྱའི་གཞི་དངོས་མེད་ཀྱི་སྟོང་པ་ཉིད་ཡིན་པས་བཅོ་ལྔ་པ་དངོས་པོ་མེད་པ་སྟོང་པ་ཉིད་དོ། །
དགག་བྱ་དེའི་དངོས་པོ་མེད་པ་དེའི་དངོས་པོ་ངོ་བོ་ཡོད་པ་དེ་ནི་དགག་བྱའི་དངོས་པོ་མེད་པའི་ངོ་བོར་ཡོད་པ་ཉིད་ཀྱི་སྟོང་པ་ཉིད་དེ། སྟོང་ཉིད་དེ་གཉིས་ནི་བཅུ་བཞི་པོ་དེ་ལས་ཐ་མར་གཞན་གཉིས་སུ་འཇོག་སྟེ་སྟོང་ཉིད་ཀྱི་མཚན་ཉིད་བསྟན་པས་རིམ་པ་ལྟར་གང་ཟག་དང་ཆོས་སུ་སྒྲོ་འདོགས་པ་དང་དེའི་སྟོང་ཉིད་ལ་སྐུར་འདེབས་བསལ་བའི་ཕྱིར་རོ། ། བཞི་བ་དབྱེ་བ་གཉིས་ཀྱི་འཐད་པ་སྒྲུབ་པ་ནི། ལུས་ཅན་སེམས་ཅན་ཐམས་ཅད་ཆོས་ཅན། ད་གཟོད་གཉེན་པོ་འབད་མེད་པར་གྲོལ་བར་འགྱུར་བ་ཐལ་ཏེ། གློ་བུར་གྱི་ཉོན་མོངས་པ་རྣམས་ཀྱིས་འཁོར་བ་པའི་སྟོང་ཉིད་དེ་ཀུན་ནས་ཉོན་མོངས་པར་མ་གྱུར་པའི་ཕྱིར་རོ། ། ཡང་གལ་ཏེ་སེམས་ཅན་ཀུན་ཆོས་ཅན། ཐར་པ་ཐོབ་པའི་ཕྱིར་གཉེན་པོ་ལ་འབད་པའི་རྩོམ་པ་ཀུན་འབྲས་བུ་མེད་པར་འགྱུར། གཉེན་པོ་སྐྱེས་ཀྱང་རྣམ་པར་དག་པར་ཆོས་རྣམས་ཀྱི་སྟོང་ཉིད་དེ་མ་གྱུར་པ་སྟེ་མི་འགྱུར་བའི་ཕྱིར། དེའང་མ་ཡིན་པའི་ཕྱིར་བཅིང་གྲོལ་གྱི་སྟོང་པ་ཉིད་གཉིས་ཡོད་དོ། །
དེའི་གཞུང་འཛུགས་པ་ནི་སེམས་ཀྱི་ཆོས་ཉིད་སྟོང་པ་ཉིད་དེ་ནི་ཆོས་ཅན། རང་བཞིན་གྱིས་ཀུན་ནས་ཉོན་མོངས་པ་མ་ཡིན་ལ་རང་བཞིན་གྱིས་མ་དག་པའང་མིན་ཏེ། རང་བཞིན་གྱིས་འོད་གསལ་བ་ཡིན་པའི་ཕྱིར། རྒྱུད་བླར་ཡང་། སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཡང་དག་མིན་རྟོག་ལས་བྱུང་འདོད་ཆགས་སོགས། ། གློ་བུར་དྲི་མས་དེ་ཉོན་མོངས་མི་འགྱུར། ། ཞེས་སོ། ། སེམས་ཀྱི་རང་བཞིན་ཆོས་ཅན།
གློ་བུར་གྱི་ཉོན་མོངས་པས་ཉོན་མི་མོངས་པ་མིན་ལ་དེ་ནི་གློ་བུར་དྲི་མ་དག་པ་མིན་ཏེ། གློ་བུར་གྱི་ཉེ་བའི་ཉོན་མོངས་པས་ཀུན་ནས་ཉོན་མོངས་པའི་ཕྱིར། བཙུན་པ་བུ་སྟོན་ན་རེ། སེམས་ཀྱི་རང་བཞིན་འོད་གསལ་དུ་བཤད་པས་སེམས་སེམས་བྱུང་རྫས་ཐ་དད་དུ་གྲུབ་ཅེས་སྨྲ་བ་མི་འཐད་དེ། སེམས་འོད་གསལ་ཞེས་པ་རིག་པ་འདུས་བྱས་ལ་མི་བྱ་སྟེ་དེའི་ཆོས་ཉིད་འདུས་མ་བྱས་ལ་དགོངས་ཏེ། སློབ་དཔོན་བློ་བརྟན་གྱིས། འདིར་ནི་སེམས་ཀྱི་ཆོས་ཉིད་ལ་སེམས་ཀྱི་སྒྲར་བཤད་དེ། སེམས་ཉིད་ནི་དྲི་མའི་མཚན་ཉིད་ཀྱི་ཕྱིར་རོ། ། ཞེས་སོ། ། ལེའུ་དང་པོའི་བཤད་པ་རྫོགས་སོ།། །།
དེ་ལྟར་ཡོད་མེད་ཀྱི་ཆོས་ལ་རྨོངས་ནས་སྒྲོ་སྐུར་སྤང་པའི་ཕྱིར་མཚན་ཉིད་དང་པོར་བཤད་ནས། ད་ནི་རྨོངས་པ་སྤངས་པ་ནས་སྒྲིབ་པ་ལ་མཁས་པའི་ཕྱིར། གཉིས་པ་སྒྲིབ་པ་ལ་ལྔ་སྟེ། རིགས་ཅན་གསུམ་གྱི་སྤྱི་དང་བྱེ་བྲག་གི་སྒྲིབ་པ་དང་། ཡང་དག་པར་སྦྱོར་བ་ལ་སྒྲིབ་པ་དང་། དགེ་བ་ལ་སོགས་པའི་བྱེད་རྒྱུ་ལ་སྒྲིབ་པ་དང་། སྒྲིབ་པ་གཞན་གསུམ་བཤད་པ་དང་། སྒྲིབ་པ་ཐམས་ཅད་གཉིས་སུ་བསྡུ་བའོ། ། དང་པོ་ནི་བྱང་སེམས་ཀྱི་རིགས་ཅན་གྱི་ཉོན་སྒྲིབ་ཤེས་སྒྲིབ་གཉིས་ཀྱི་དོན། གཉིས་དོན་ལ་ཁྱབ་པར་སྒྲིབ་པའམ།
བྱང་སེམས་ཀྱི་སྒྲིབ་པ་ལ་ཁྱབ་པའི་སྒྲིབ་པ་དང་། ཉན་རང་གི་རིགས་ཅན་གྱི་ཉོན་སྒྲིབ་ནི་ཁྱབ་པ་མིན་གྱི་རང་དོན་ཉི་ཚེ་ལ་སྒྲིབ་པ་དང་། རིགས་ཅན་རྣམས་ལ་ཡུལ་ངན་པ་ལའང་ཆགས་སོགས་ཤས་ཆེ་བ་དང་ཆུང་བ་མང་ཉུང་དུ་འབྱུང་བས་ཆགས་སོགས་ལ་སྤྱོད་པ་རྣམས་ཀྱི་ལྷག་པའི་སྒྲིབ་པ་དང་རིགས་ཅན་དེ་རྣམས་ཀྱི་ཆགས་སོགས་ཆེ་བ་དང་རྒྱུན་རིང་བ་གཉིས་ཀ་མེད་པར་ཆ་མཉམ་ཞིང་མཚུངས་པར་སྤྱོད་པའི་སྒྲིབ་པ་དང་། བྱང་སེམས་སྙིང་རྗེས་འཁོར་བ་ལེན་པ་དང་ཤེས་རབ་ཀྱིས་ཉེས་པ་མཐོང་སྟེ་སྤོང་བ་སྟེ་གཏོང་བའི་ཚུལ་གྱིས་མི་གནས་པའི་མྱང་འདས་ལ་སྒྲིབ་པ་ནི་བྱང་སེམས་ཀྱི་སྒྲིབ་པ་སྟེ། དེ་ལྟར་ན་དང་པོ་དང་ཐ་མ་གཉིས་བྱང་སེམས་ཀྱི་རིགས་ཅན་གྱི་སྒྲིབ་པ་དང་། གཉིས་པ་ཉན་ཐོས་སོགས་ཀྱི་དང་། མཉམ་ལྷག་གཉིས་ནི་བྱང་སེམས་དང་ཉན་ཐོས་སོགས་གཉིས་ཀྱི་སྒྲིབ་པར་བསྟན་པ་ཡིན་ནོ། ། སེམས་ཉེ་བར་ཉོན་མོངས་པར་བྱེད་ཅིང་སྒྲིབ་པས་ཉོན་སྒྲིབ་ཡིན་ལ། ཤེས་བྱ་ལ་སྒྲིབ་པས་སམ་ཤེས་བྱ་ལ་ཡེ་ཤེས་ཀྱི་སྒྲིབ་པ་ལ་ཤེས་སྒྲིབ་ཅེས་བྱ་སྟེ་མར་གྱི་བུམ་པ་བཞིན་ནོ། ། བྱང་སེམས་ནི་རིགས་པའི་གནས་ལྔ་སོགས་ཐོས་པའི་ཚོགས་ཀྱིས་ཕྱེ་བའི་ཕྱིར་དོན་གཉིས་ལ་ཁྱབ་པའི་སྒྲིབ་པ་དེའང་ཤེས་སྒྲིབ་ཉོན་མོངས་ཅན་མིན་པའོ། །
གཉིས་པ་ལ་གཉིས་ལས། དང་པོ་སྤྱིར་བསྟན་པ་ནི། ཐར་པ་ལ་སྒྲིབ་བྱེད་ཉོན་མོངས་པའི་མཚན་ཉིད་རྣམ་པ་དགུའོ། ། དེའང་གང་ཞེ་ན། ཕྱི་མ་ལ་སྡུག་བསྔལ་སྣ་ཚོགས་པ་ཀུན་ཏུ་སྦྱོར་བ་རྗེས་ཆགས་ཁོང་ཁྲོ་ང་རྒྱལ་མ་རིག་པ་ལྟ་བ་མཆོག་འཛིན་ཐེ་ཚོམ་ཕྲག་དོག་སེར་སྣ་རྣམས་ཐར་པ་ལ་སྐྱོ་བ་ལ་སོགས་པ་ལ་སྒྲིབ་པ་ཡིན་ནོ། ། གཉིས་པ་བྱེ་བྲག་ཏུ་བཤད་པ་ནི་ཁམས་གསུམ་གྱི་ཕུང་པོ་ལ་སྣུམ་ལྟར་ཞེན་པའི་ཁམས་གསུམ་གྱི་སྲེད་པ་རྗེས་ཆགས་ཀྱི་སྡུག་བསྔལ་གྱིས་ཉེན་ཡང་མི་སྐྱོ་བས་ཁམས་གསུམ་ལ་ཡིད་འབྱུང་ཞིང་སྐྱོ་བ་ལ་སྒྲིབ་པ་དང་ནི། ཀུན་ནས་མནར་སེམས་པས་གསོད་སོགས་གནོད་པ་བྱེད་པའི་ཁོང་ཁྲོ་བ་ཞེ་སྡང་གིས་ཁོང་ཁྲོའི་རྒྱུ་གནོད་པ་བྱེད་པ་ལ་བཏང་སྙོམས་སུ་བྱེད་པ་ལ་སྒྲིབ་པ་དང་། ང་རྒྱལ་སོགས་ལྷག་མ་བདུན་གྱིས་མ་ནོར་བར་དེ་ཁོ་ན་ནི་མཐོང་བ་ལ་སྒྲིབ་པ་དང་། དེ་དག་གིས་སྒྲིབ་པའི་གོ་རིམ་ཡང་ང་རྒྱལ་དང་ཆེ་བའི་ང་རྒྱལ་དང་ང་རྒྱལ་ལས་ཀྱང་ང་རྒྱལ་དང་ངའོ་སྙམ་པའི་དང་མངོན་པའི་དང་ཅུང་ཟད་སྙམ་པའི་དང་ལོག་པའི་ང་རྒྱལ་བདུན་པོ་འཇིག་ལྟ་ལ་བརྟེན་ནས་སེམས་ཁེངས་པའི་མཚན་ཉིད་ཅན་དེས་སྐད་ཅིག་གིས་འཇིག་པ་དང་དུ་མ་ཚོགས་པ་ལ་བདག་གམ་བདག་གིར་ལྟ་བ་ལ་གང་ཟག་དང་ཆོས་ཀྱི་དབེན་པར་ཤེས་པ་ལ་སྒྲིབ་སྟེ། ངེས་འབྱེད་ཆ་མཐུན་གྱི་དུས་སུ་ངའོ་སྙམ་པའི་ང་རྒྱལ་གཉེན་པོ་ཆེ་ཆུང་གིས་བར་ཆོད་པ་དང་མ་ཆོད་པར་འབྱུང་བས་འཇིག་ལྟ་མ་སྤངས་པའི་ཕྱིར་དང་།
མ་རིག་པས་རྟག་བདག་ཏུ་སྒྲོ་བཏགས་ནས་ཕུང་པོ་ལ་འཇིག་ཚོགས་སུ་ལྟ་བ་དེའི་གཞི་ཉེར་ལེན་གྱི་ཕུང་པོ་མི་རྟག་སོགས་སུ་ཤེས་པ་ལ་སྒྲིབ་པ་དང་། ལྟ་བས་ནི་འགོག་པ་ཞི་བ་སོགས་སུ་ཤེས་པ་ལ་སྒྲིབ་སྟེ། འཇིག་ལྟས་བདག་ཏུ་བཟུང་ཞིང་མཐར་ལྟས་དེ་ཆད་ཀྱིས་དོགས་ནས་སྐྲག་པ་དང་། ལོག་ལྟས་འགོག་པ་མེད་ཅེས་སྐུར་བ་འདེབས་པའི་ཕྱིར་དང་། ལྟ་བ་ཚུལ་ཁྲིམས་བརྟུལ་ཞུགས་མཆོག་འཛིན་གྱིས་ངེས་འབྱིན་སོགས་ཀྱི་རྣམ་པར་ལམ་ཡོངས་སུ་ཤེས་པ་ལ་སྒྲིབ་སྟེ། ཚུལ་ཁྲིམས་བརྟུལ་ཞུགས་ཙམ་ལ་སོགས་པས་དག་པར་མཆོག་ཏུ་འཛིན་པའི་ཕྱིར་དང་། ཐེ་ཚོམ་གྱིས་འཕགས་པའི་བདེན་པ་དང་། འབྱུང་བ་དཀོན་ཕྱིར་དྲི་མེད་ཕྱིར། ། མཐུ་ལྡན་ཕྱིར་དང་འཇིག་རྟེན་གྱི། ། རྒྱན་གྱུར་ཕྱིར་དང་མཆོག་ཉིད་ཕྱིར། །
འགྱུར་བ་མེད་ཕྱིར་དཀོན་མཆོག་ཉིད། ། ཅེས་པ་ལྟར་དཀོན་མཆོག་གསུམ་པོ། སངས་རྒྱས་ལ་ཉེས་པ་སྤངས་ཤིང་ཡོན་ཏན་ཕུལ་དུ་ཕྱིན་པ་མཐར་ཐུག་པར་ཤེས་པ་དང་། ཆོས་ལ་འཁོར་བ་ལས་གྲོལ་བ་དང་། སྡུག་བསྔལ་གཏན་དུ་ཞི་བ་དང་། དེ་རྗོད་བྱེད་དུ་ཤེས་པ་དང་། དགེ་འདུན་ལ་འབྲས་བུ་ལ་ཞུགས་གནས་བླ་ན་མེད་པའི་ཞིང་དུ་ཤེས་པ་ལ་སྒྲིབ་སྟེ། ཡོན་ཏན་ལ་ཡིད་མི་ཆེས་པའི་ཕྱིར་རོ། ། དེ་གསུམ་པོའི་ཡོན་ཏན་ཤེས་པ་ལ་སྒྲིབ་བོ། ། བདེན་པ་མཐོང་ནས་དེ་སྤངས་པས་ཤེས་ནས་དད་པ་རྙེད་པས་ཡིད་ཆེས་པ་ཡིན་ནོ། །
ཉེ་ཉོན་ཕྲག་དོག་གིས་རྙེད་པ་དང་ནི་བཀུར་སྟི་ཡོན་ཏན་དང་འགལ་བ་དང་། གནོད་པའི་རྩ་བར་གྱུར་པའི་ཉེས་པ་ཅན་དུ་ཤེས་པ་ལ་སྒྲིབ་པ་དང་། ཉེ་ཉོན་སེར་སྣས་ནི་ཡོ་བྱད་ལ་ལྷག་པར་ཆགས་པས་ཡོ་བྱད་དེ་ཚོགས་པས་བསྙུངས་ཤིང་དེས་དབེན་པ་ཡོན་ཏན་གྱི་གནས་སུ་ཡོངས་སུ་ཤེས་པ་ལ་སྒྲིབ་པ་ཡིན་ནོ། ། དེ་དག་གི་རིམ་པ་ནི་ཐར་པ་འདོད་པས་རིམ་པ་བཞིན་འཇུག་པའི་བསྒྲིབ་བྱ་ཆོས་ཀྱི་རིམ་པ་བཞིན་ནོ། ། གསུམ་པ་དགེ་བ་ལ་སོགས་པའི་བྱེད་རྒྱུ་ལ་སྒྲིབ་པ་ལ་གཉིས་ལས། དང་པོ་བསྟན་པ་ནི། ཐུན་མོང་མ་ཡིན་པ་བྱང་སེམས་ཀྱི་དགེ་བ་ལ་སོགས་དོན་རྣམ་པ་བཅུ་ལ་སྒྲིབ་པ་ལྔ་ལཾ་ཉོན་སྒྲིབ་ལས་གཞན་གཙོར་བོར་ཤེས་སྒྲིབ་ཏུ་རིག་པར་བྱའོ། ། གཉིས་པ་བཤད་པ་ལ་གསུམ་ལས། དང་པོ་སྒྲིབ་བྱེད་ཀྱི་ངོ་བོ་ནི་བཅུ་གསུམ་སྟེ་བག་མེད་པ་ལ་སོགས་པས་དགེ་བ་ལ་རྒྱུན་དུ་གུས་པར་སྦྱོར་བ་མེད་པ་དང་། མི་ཤེས་པ་ལ་སོགས་པས་བྱང་ཆུབ་དང་དེའི་དགེ་རྩ་རྣམས་སྐྱེ་ཞིང་མཆེད་པའི་སྒོ་གསུང་རབ་མིན་པ་གཞན་ཕྱི་རོལ་པའི་བསྟན་བཅོས་ལ་སྦྱོར་བ་དང་།
འདོད་ཆགས་ལ་བྱམས་པ་གཉེན་པོར་སྒོམ་པ་ལྟར་གཉེན་པོ་ལ་ཚུལ་བཞིན་དུ་རྣལ་འབྱོར་དུ་བྱེད་པ་མིན་པས་གང་སྐྱེད་པ་དང་གསུམ་དང་། ལེ་ལོ་ལ་སོགས་པས་བྱང་ཆུབ་ཀྱི་དགེ་བ་སྐྱེ་བར་བྱེད་པ་མེད་པ་དང་། སྐྱེས་ཀྱང་ཡང་ཡང་དུ་སྒོམ་ཞིང་ཡིད་ལ་མི་བྱེད་པ་དང་། བྱང་ཆུབ་ཐོབ་པའི་ཚོགས་གཉིས་ནི་རབ་ཏུ་མ་རྫོགས་པ་དང་། ཡང་ན་ངེས་འབྱེད་ཆ་མཐུན་གྱི་སྒྲིབ་པ་ནི། དགེ་བ་མི་སྐྱེ་བ་དང་། དེ་སྐྱེས་པ་ཡིད་ལ་མི་བྱེད་པ་དང་། ཡིད་ལ་བྱེད་ཀྱང་ཚོགས་མ་བསགས་པའོ་ཞེས་ཁ་ཅིག་སྨྲའོ། ། རྒྱུ་ཐེག་ཆེན་གྱི་རིགས་མེད་པར་ཉན་ཐོས་ཀྱི་རིགས་ཅན་དང་རིགས་དང་ལྡན་ཡང་རྐྱེན་བྱེད་དུ་འཇུག་པའི་བཤེས་གཉེན་དང་ཕྲད་པ་དང་མི་ལྡན་པ་དང་། ཕྲད་ཀྱང་འཁོར་བས་སེམས་ནི་ཡོངས་སུ་སྐྱོ་བས་མྱ་ངན་ལས་འདས་པར་སེམས་པ་གསུམ་དང་སྒྲུབ་པ་ཕར་ཕྱིན་དང་ཡང་མི་ལྡན་པ་དང་དེ་དང་ལྡན་པ་ལ་འདི་ཞེས་རྟོག་དཔྱོད་མི་ཤེས་པའི་སྐྱེ་བོ་ངན་པ་བླུན་པོ་དང་འགྲོགས་པ་དང་།
བྱང་སེམས་ལ་ཞེ་སྡང་བ་ཡོན་ཏན་མི་མཐོང་ཞིང་སྐྱོན་ཚོལ་ཞིང་ཉེས་པ་སྒྲོགས་པ་དང་འགྲོགས་པ་གསུམ་དང་། ཕྱིན་ཅི་ལོག་རང་གི་གནས་ངན་ལེན་ནི་གཟུང་འཛིན་དུ་ཞེན་པའི་བག་ཆགས་སམ་མཐོང་སྤང་གི་སྒྲིབ་པ་གཉིས་ཀྱི་བག་ཆགས་ཀུན་གཞི་ལ་སོགས་པའམ་བདག་མེད་པ་ལ་བདག་སོགས་སུ་རྟོག་པ་དང་། ཤས་ཆེ་ཡུན་རིང་དུ་འབྱུང་བའི་ཉོན་སྒྲིབ་དང་། མཚམས་མེད་སོགས་ངན་སོང་དུ་ངེས་པའི་ལས་སྒྲིབ་དང་། འཕགས་པའི་ཆོས་དེར་སྐྱེ་བའི་སྐལ་པ་མེད་པའི་ངན་སོང་སོགས་རྣམ་སྨིན་གྱི་སྒྲིབ་པ་གསུམ་ལས་དེ་དག་ལྷག་མ་གང་རུང་དང་། རྣམ་གྲོལ་ཐོབ་པའི་ཤེས་རབ་ལས་སུ་མི་རུང་བའམ་ངེས་འབྱེད་ཀྱི་གནས་མ་ཐོབ་པས་ཤེས་རབ་མ་སྨིན་པ་དང་གསུམ་དང་རང་བཞིན་གྱིས་ནི་ལྷན་ཅིག་སྐྱེས་ན་ལྟ་སོགས་ཀྱི་ས་བོན་ནམ་སྒོམ་སྤང་གི་བག་ལ་ཉལ་གནས་ངན་ལེན་དང་། གཏི་མུག་གི་ཆར་གཏོགས་པར་མི་སྤྲོ་བའི་ལེ་ལོ་དང་། ཡང་དགེ་བ་ལ་མི་འཇུག་ཅིང་ཏིང་ངེ་འཛིན་གྱི་རོ་མྱང་བ་བག་མེད་པ་དང་གསུམ་དང་། སྲིད་པ་ཉེར་ལེན་གྱི་ཕུང་པོ་དང་སྤྱད་བྱ་ལོངས་སྤྱོད་གཟུགས་སོགས་ཡུལ་ལ་ཆགས་པ་དང་སངས་རྒྱས་ཉིད་མི་འགྲུབ་སྙམ་དུ་སེམས་ནི་ཞུམ་པར་གྱུར་པ་དང་གསུམ་དང་། ཐེག་ཆེན་སྟོན་པའི་གང་ཟག་གི་ཡོན་ཏན་ལ་མི་སྲིད་སྙམ་དུ་མ་དད་པ་དང་ཟབ་རྒྱ་ཐེག་ཆེན་གྱི་ཆོས་ལ་མ་མོས་པ་དང་།
དགོངས་པའི་དོན་མ་རྟོགས་ནས་སྐྱེ་བ་མེད་པ་ལ་སོགས་པ་དོན་ལ་སྒྲ་བཞིན་དུ་ནི་སྤྱོད་པ་དང་གསུམ་དང་། དམ་པའི་ཆོས་ལ་གཅེས་སུ་བྱེད་པའི་སྒོ་ནས་འཆད་པ་སོགས་ཆེས་ཆེར་མི་འཛིན་པ་དང་། རྙེད་པ་དང་བཀུར་སྟི་ལ་གདུང་བའི་སྒོ་ནས་གཞན་མཉམ་པའམ་ལྷག་གིས་དོགས་ནས་ཆོས་མི་འཆད་པ་དང་། སེམས་ཅན་ལ་སྙིང་རྗེ་མེད་པས་ཆོས་མི་འཆད་པ་གསུམ་དང་། ཆོས་ཀྱིས་ཕོངས་པའི་ལས་མདོ་སྡེ་འདི་སངས་རྒྱས་ཀྱི་གསུང་མ་ཡིན་གྱི་བདུད་ཀྱིས་སྨྲས་པའོ་ཞེས་སོགས་བྱས་པས་འདིར་ཆོས་ཐོས་པས་ཕོངས་པ་དང་། ཐོབ་པ་ཉུང་བས་ཆོས་འབྱེད་མི་ནུས་པ་དང་། ཐོས་ཀྱང་འདུན་པ་སོགས་སམ་སྤོང་བའི་འདུ་བྱེད་བརྒྱད་གང་རུང་མ་ཚང་བས་ཏིང་ངེ་འཛིན་བསྒོམ་པ་མ་རྫོགས་ཏེ་སྦྱང་བར་མ་བྱས་པའོ། ། གཉིས་པ་བསྒྲིབ་བྱ་དགེ་སོགས་ཀྱི་ངོ་བོ་ནི་བྱང་ཆུབ་ཀྱི་རྒྱུ་དགེ་རྩ་ཐམས་ཅད་བསྒྲིབ་བྱ་དང་པོ་ཡིན་པ་དང་། དེའི་འབྲས་བུ་བྱང་ཆུབ་ནི་གནས་གྱུར་པའི་དེ་བཞིན་ཉིད་དེ་གཉིས་པ་དང་། དགེ་བའི་ཚོགས་གཉིས་དང་བྱང་ཆུབ་ཏེ་ཡང་དག་པར་ལེན་ཅིང་འཛིན་པ་བྱང་ཆུབ་ཏུ་སེམས་བསྐྱེད་པ་ཉིད་དེ་རང་གཞན་ལ་ཕན་པ་བྱེད་པའི་བསམ་པ་སེམས་པ་འདུན་པ་དང་བཅས་པ་སྟེ།
བརྟན་པ་རྣམས་ཀྱི་སྨོན་ལམ་ནི། ། སེམས་པ་འདུན་པ་དང་བཅས་པ། ། ཞེས་སོ། ། ཉན་ཐོས་སོགས་ལས་རང་བཞིན་གྱི་དབང་པོ་རྣོ་བས་སམ་ཤེས་བྱ་རྣམ་པ་ཐམས་ཅད་རྟོགས་པ་དང་ཆོས་ཟབ་རྒྱ་ལ་མོས་པས་བློ་ལྡན་བྱང་སེམས་དང་གང་ཟག་ཆོས་ལ་སྒྲོ་སྐུར་གྱི་འཁྲུལ་པ་མེད་པ་མཐོང་ལམ་དང་། སྒྲིབ་པ་སྤོང་བའི་གཉེན་པོ་ཡིན་པས་སྒྲིབ་པ་མེད་པའི་སྨོན་ལམ་དང་། དགེ་རྩ་སྐྱེས་པ་རྣམས་སངས་རྒྱས་སུ་སེམས་ཀྱིས་ཡོངས་སུ་བསྔོ་བ་དང་སངས་རྒྱས་དང་བྱང་སེམས་དང་ཆོས་ཐེག་ཆེན་གྱི་གསུང་རབ་དང་། དོན་སྟོང་ཉིད་ལ་མོས་པའི་སྒོ་ནས་མི་སྐྲག་པ་དང་། ཆོས་གནས་པའམ་གཞན་རྗེས་སུ་བཟུང་བའི་ཕྱིར་ཆོས་ལ་སེར་སྣ་མེད་པས་སྟོན་པ་དང་། སེམས་ཀྱི་དབང་ཐོབ་པ་ནི་སངས་རྒྱས་ཏེ་དབང་བྱེད་པ་ནི་ཡེ་ཤེས་དང་སྤོང་བ་དང་མཐུ་ཕུན་སུམ་ཚོགས་པ་སྟེ། དེ་དག་ནི་མདོར་བསྟན་དུ།
དགེ་ལ་སོགས་པ་བཅུ་ལ་གཞན་ཞེས་པའི་དགེ་བ་ལ་སོགས་པ་བསྒྲིབ་བྱ་དོན་བཅུ་པོའོ། ། གསུམ་པ་བསྒྲིབ་བྱ་སྒྲིབ་བྱེད་སྦྱར་བ་ནི། དོན་བཅུ་པོ་དེ་དག་གི་ནི་སྒྲིབ་པ་རྣམས་རིམ་པ་བཞིན་རེ་རེ་ལ་གསུམ་གསུམ་དག་ཏུ་ཤེས་པར་བྱ་སྟེ། དགེ་བ་སྐྱེ་བའི་བྱེད་རྒྱུ་ལ་སྦྱོར་བ་དང་། སྐྱེ་མཆེད་ལ་སྦྱོར་བ་དང་། ཚུལ་བཞིན་ལ་སྦྱོར་བ་གསུམ་ནི། མིག་གི་རྣམ་ཤེས་སྐྱེ་བའི་བྱེད་རྒྱུ་མིག་སོགས་ལྟ་བུ་སྟེ། དེའང་སྦྱོར་མེད་ལ་སོགས་སྦྱོར་བ་སོགས་ལ་དངོས་སུ་གེགས་སུ་གྱུར་པ་ན་གཅིག་ནས་གཅིག་ཏུ་བརྒྱུད་དེ་དགེ་བ་སྐྱེ་བ་ལ་སྒྲིབ་པ་ལྟར་དགེ་བ་ལ་སྒྲིབ་པ་སྟེ། དགེ་བའི་རྩ་བ་དེ་ལ་གནས་པའི་བྱེད་རྒྱུ་མི་སྲིད་པར་དེ་བསྐྱེད་པའི་བྱེད་རྒྱུའི་བསྐྱེད་བྱ་ཡིན་པའི་ཕྱིར་རོ། ། བྱང་ཆུབ་ནི་དེ་བཞིན་ཉིད་དྲི་མ་དང་བྲལ་བ་སྟེ།
དེ་སྐྱེད་པ་མ་ཡིན་གྱི་དེ་གནས་པའི་བྱེད་རྒྱུ་སྐྱེ་བ་དང་ཡིད་བྱེད་ལ་སོགས་གསུམ་ནི། སེམས་ཅན་སྐྱེས་པ་གནས་པའི་བྱེད་རྒྱུ་ཟས་བཞི་ལྟ་བུ་སྟེ། དེ་ལ་དགེ་རྩ་སྐྱེ་བ་མེད་པ་ལ་སོགས་པས་གེགས་བྱེད་པས་གནས་པ་བྱང་ཆུབ་ལ་སྒྲིབ་པ་སྟེ། བྱང་ཆུབ་དེ་ཉན་ཐོས་སོགས་ཀྱི་དང་མི་འདྲ་བར་གཞན་དུ་མི་གཡོ་ཞིང་རྟག་ཏུ་མི་ལྡོག་པར་གནས་པའི་ཕྱིར་རོ། ། དགེ་བའི་ཆོས་ཀུན་གྱི་གཞི་རྟེན་བྱེད་པ་བྱང་ཆུབ་སེམས་ཀྱི་བྱེད་རྒྱུ་རིགས་དང་ལྡན་པ་སོགས་ནི་སེམས་ཅན་གྱི་གནས་ས་གཞི་ལྟ་བུ་སྟེ། རིགས་པ་དང་མི་ལྡན་པ་སོགས་ཀྱིས་དགེ་བའི་ཆོས་ཐམས་ཅད་ཡང་དག་པར་བརྟེན་པ་བྱང་ཆུབ་ཀྱི་སེམས་ལ་སྒྲིབ་པའི་ཕྱིར་རོ། ། བློ་གསལ་བའི་བྱེད་རྒྱུ་སྒྲུབ་པ་ཕུན་ཚོགས་དང་ལྡན་པ་སོགས་ནི་གཟུགས་གསལ་བྱེད་ཀྱི་སྣང་བ་ལྟ་བུ་སྟེ། དེ་ལ་ནི་སྒྲིབ་པ་སྒྲུབ་པ་དང་མི་ལྡན་པ་ལ་སོགས་ཏེ། བྱང་སེམས་དེས་གསལ་བར་སྟོན་པར་བྱེད་པའི་ཕྱིར་རོ། ། འཁྲུལ་པ་ལྡོག་པར་འགྱུར་བའི་བྱེད་རྒྱུ་ཕྱིན་ཅི་ལོག་གི་གནས་ངན་ལེན་བཅོམ་པ་སོགས་ནི་འབྲས་ཆན་བཙོ་བར་བྱེད་པའི་མེ་ལྟ་བུ་སྟེ།
དེ་ལ་ཕྱིན་ཅི་ལོག་གི་གནས་ངན་ལེན་སོགས་ཀྱིས་སྒྲིབ་སྟེ། འཁྲུལ་མེད་ནི་འཁྲུལ་པ་ལྡོག་པའི་བདག་ཉིད་ཡིན་པའི་ཕྱིར་རོ། ། སྒོམ་སྤང་དང་བྲལ་བའི་བྱེད་རྒྱུ་ལྷན་སྐྱེས་ཀྱི་གནས་ངན་ལེན་བཅོམ་པ་སོགས་ནི་རྩ་བརྔ་བའི་ཟོར་བ་ལྟ་བུ་སྟེ། དེ་ལ་ལྷན་སྐྱེས་ཀྱི་གནས་ངན་ལེན་སོགས་ཀྱིས་སྒྲིབ་སྟེ། སྒོམ་ལམ་དེའི་སྒྲིབ་པ་དང་བྲལ་བའི་ཕྱིར་རོ། ། དགེ་བ་སངས་རྒྱས་སུ་བསྒྱུར་བའི་བྱེད་རྒྱུ་སྲིད་པ་དང་ལོངས་སྤྱོད་ལས་ཕྱིར་ཕྱོགས་པ་སོགས་ནི་གསེར་རྒྱན་དུ་བསྒྱུར་བའི་མགར་བ་ལྟ་བུ་སྟེ། དེ་ལ་སྒྲིབ་པ་ནི་སྲིད་པ་སོགས་ལ་ཆགས་པ་སྟེ། བསྔོ་བ་ནི་དམན་པར་བསྔོ་བ་བོར་ནས་བྱང་ཆུབ་ཆེན་པོར་བསྔོ་བས་སོ། ། གང་ཟག་དང་ཆོས་ལ་ཡིད་ཆེས་པའི་བྱེད་རྒྱུ་གང་ཟག་ལ་ཡོན་ཏན་སྲིད་སྙམ་པ་སོགས་ལ་མི་སྐྲག་པ་ནི་མེའི་དུ་བ་ལྟ་བུ་སྟེ། དེ་ལ་གང་ཟག་ལ་མ་དད་པ་ལ་སོགས་པས་སྒྲིབ་པ་སྟེ།
ཡིད་མི་ཆེས་པས་སྐྲག་པའི་ཕྱིར་རོ། ། སེར་སྣ་མེད་པར་ཡིད་ཆེས་པར་བྱེད་པའི་བྱེད་རྒྱུ་ཆོས་ལ་ཆེས་ཆེར་འཛིན་པ་སོགས་ནི་རྟགས་དང་དཔེ་ལྟ་བུ་སྟེ ། དེ་ལ་ཆོས་ལ་གཅེས་པར་མི་འཛིན་པ་ལ་སོགས་པས་སྒྲིབ་སྟེ། སེར་སྣ་མེད་པ་ནི་ཆོས་ལ་སེར་སྣ་མེད་པས་གཞན་ཡིད་ཆེས་པར་བྱེད་པའི་ཕྱིར་རོ། ། དབང་བྱེད་པ་ཐོབ་པའི་བྱེད་རྒྱུ་ཆོས་ཀྱི་ཕོངས་པའི་ལས་མེད་པ་སོགས་གསུམ་ནི་འགོག་པ་ཐོབ་པའི་ལམ་ལྟ་བུ་སྟེ། དེ་ལ་ཐོས་པས་ཕོངས་སོགས་ཀྱིས་སྒྲིབ་སྟེ། དབང་ནི་དབང་བྱེད་པ་ཐོབ་པའི་ཕྱིར་རོ། ། དགེ་སོགས་ཀྱི་གོ་རིམ་ཡང་བྱང་ཆུབ་འདོད་པ་དང་པོར་དགེ་རྩ་བསྐྱེད། དེའི་སྟོབས་ཀྱིས་བྱང་ཆུབ་ཐོབ་པར་བྱེད། དགེ་རྩ་སྐྱེ་བའི་གཞི་བྱང་ཆུབ་ཀྱི་སེམས་ཡིན་ལ།
བྱང་ཆུབ་ཀྱི་གནས་བློ་ལྡན་དང་། དེས་ཕྱིན་ཅི་མ་ལོག་པ་མཐོང་ལམ་དང་། དེ་ལ་ཡང་དག་པར་གོམས་པས་སྒྲིབ་པ་སྤོང་བ་དང་། སྒྲིབ་པ་མེད་ན་དགེ་བ་དམན་པ་ལ་མི་བསྔོ་བ་སངས་རྒྱས་སུ་བསྔོ་བ་དང་། དེ་ལྟ་བུ་ནི་སངས་རྒྱས་ཀྱི་ཆོས་ལ་དགའ་སྟེ་མི་སྐྲག་པས་དང་། མི་སྐྲག་པ་དེ་ཆོས་ཀྱི་ཡོན་ཏན་མཐོང་ནས་གཞན་ལ་སྟོན་པས་དང་། དེ་ལྟ་བུ་དེ་སངས་རྒྱས་ནས་ཆོས་ཐམས་ཅད་ལ་དབང་ཐོབ་པས་རིམ་པ་བཞིན་བསྟན་ཏོ། ། འགྲེལ་པ་ལས། བྱེད་རྒྱུ་བཅུ་ནི་སྐྱེ་བ་དང་། ། གནས་པ་བརྟེན་དང་བསྟན་བྱ་དང་། །
འགྱུར་དང་འབྲལ་དང་གཞན་དུ་ཡང་། ། ཡིད་ཆེས་གོ་བྱེད་འཐོབ་རྣམས་ལ། ། མིག་དང་ཟས་དང་མར་མེ་དང་། ། མེ་ལ་སོགས་པ་དེ་ཡི་དཔེ། ། ཟོར་བ་བཟོ་ཤེས་དུ་བ་དང་། ། རྒྱུ་དང་ལམ་ལ་སོགས་པ་གཞན། ། ཞེས་བར་ཚིགས་གཉིས་ཀྱིས་བསྡུས་སོ། ། བཞི་པ་སྒྲིབ་པ་གཞན་གསུམ་བཤད་པ་ལ་གཉིས་ལས། དང་པོ་དབྱེ་བ་སྤྱིར་བསྟན་པ་ནི། བྱང་ཆུབ་ཀྱི་ཕྱོགས་ཀྱི་ཆོས་རྣམས་དང་ཕ་རོལ་ཏུ་ཕྱིན་པ་བཅུ་དང་ས་བཅུ་ལ་སྒྲིབ་པ་དག་ནི་སྒྲིབ་པ་སྔ་མ་ལས་གཞན་མིན་ཏེ་སྔ་མ་ནི་རྒྱུ་ལ་སྒྲིབ་པའི་སྒོ་ནས་འབྲས་བུ་སྒྲིབ་པར་བཤད་ལ།
འདིར་འབྲས་བུ་ལ་དངོས་སུ་སྒྲིབ་པས་སམ། ཡང་ན་སྔ་མ་སྦྱོར་བ་མེད་པ་ལ་སོགས་པ་ལས་གཞི་ལ་མི་མཁས་སོགས་གཞན་ཡིན་ནོ་ཞེས་རིག་པར་བྱའོ། ། གཉིས་པ་སོ་སོར་བཤད་པ་ལ་གསུམ་ལས། དང་པོ་དེ་ཁོ་ན་ལ་འཇུག་པ་ལ་སྒྲིབ་པ་ནི། བདག་གི་གནས་ཡོངས་སུ་བཟུང་བའི་གཞི་ལུས་དང་། ལོངས་སྤྱོད་བཟུང་བའི་ཚོར་བ་དང་། བདག་ཏུ་ཞེན་པའི་གཞི་སེམས་དང་ཉོན་མོངས་དང་།

བྱང་བར་བཟུང་བའི་གཞི་སྟེ་ཡུལ་ཆོས་ཏེ་དེ་རྣམས་ཀྱི་རང་སྤྱིའི་མཚན་ཉིད་ལ་མི་མཁས་པས་དྲན་པ་ཉེར་བཞག་ལ་སྒྲིབ་ཅིང་། ལེ་ལོས་ནི་བརྩོན་འགྲུས་ཀྱི་རང་བཞིན་མི་དགེ་བ་སྐྱེས་པ་སྤོང་། མ་སྐྱེས་པ་མི་སྐྱེད་པ་དང་། དགེ་བ་མ་སྐྱེས་པ་བསྐྱེད། སྐྱེས་པ་ཕྱིར་ཞིང་འཕེལ་བར་བྱེད་པའི་ཡང་དག་པར་སྤོང་བ་བཞི་ལ་སྒྲིབ་པ་དང་། འདུན་པ་དང་། བརྩོན་འགྲུས་དང་སེམས་དང་སྤྱོད་པ་བཞི་ལས་གང་རུང་མ་ཚང་བས་སྒོམ་པ་མ་རྫོགས་པ་དང་། སྤོང་བའི་འདུ་བྱེད་བརྒྱད་སྒོམ་པ་མ་རྫོགས་པ་དང་། གཉིས་ཀྱི་ཏིང་ངེ་འཛིན་སྒོམ་པ་ཉམས་པ་སྟེ་མ་ཚང་བས་རྫུ་འཕྲུལ་གྱི་རྐང་པ་རྣམས་ལ་སྒྲིབ་པ་དང་། འཁོར་བས་སྐྲག་སྟེ་ཡིད་འབྱུང་ནས་ཐར་པ་ཆ་མཐུན་གྱི་དགེ་རྩ་རྣམས་མི་སྐྱེད་པས་དབང་པོ་ལྔ་ལ་སྒྲིབ་སྟེ། དེ་སྐྱེས་ན་དད་སོགས་ཀྱི་དབང་པོའི་མིང་ཐོབ་པ་དང་།
མི་མཐུན་ཕྱོགས་མ་དད་པ་སོགས་དང་འདྲེས་པས་དབང་པོ་དེ་དག་ཉམས་ཆུང་བས་སྟོབས་ལྔ་ལ་སྒྲིབ་པ་དང་། ཀུན་བརྟགས་ཀྱི་ལྟ་བ་ལ་སོགས་པའི་ཉེས་པས་བྱང་ཆུབ་ཀྱི་ཡན་ལག་བདུན་ལ་སྒྲིབ་སྟེ། དེ་མཐོང་ལམ་ལ་བཞག་པའི་ཕྱིར་རོ། ། འཇིག་ལྟ་མཐར་ལྟ་ལྷན་སྐྱེས་དང་མཚུངས་ལྡན་དང་བཅས་པ་ལ་སོགས་སྒོམ་སྤང་དེའི་ས་བོན་གནས་ངན་ལེན་གྱི་སྐྱོན་ཆགས་པས་ལམ་གྱི་ཡན་ལག་བརྒྱད་ལ་སྒྲིབ་སྟེ། བརྒྱད་པོ་དེ་སྒོམ་ལམ་ལ་བཞག་པའི་ཕྱིར་རོ། ། གཉིས་པ་དགེ་བ་བླ་ན་མེད་པ་ལ་སྒྲིབ་པ་ནི། ཕར་ཕྱིན་གྱི་འབྲས་བུ་དེའི་སྒྲིབ་པ་ཞེས་བྱ་སྟེ། སྒྲིབ་བྱེད་དེ་སྤོང་བར་ནན་ཏན་སྐྱེད་པའི་ཕྱིར་རོ། ། སེར་སྣས་ནི་སྦྱིན་པའི་ཕར་ཕྱིན་གྱི་འབྲས་བུ་ནོར་དང་ལོངས་སྤྱོད་མང་བའི་ཕྱུག་པོ་དང་ནི་ཡོ་བྱད་ལ་དབང་བྱེད་པ་ལ་སྒྲིབ་སྟེ། འབྲས་བུ་དེའི་གེགས་བྱེད་པའི་ཕྱིར་རོ། །
འཆལ་ཚུལ་ལུས་ངག་གི་ལས་མི་དགེ་བས་མཛེས་པར་འགྲོ་བའི་བདེ་འགྲོ་ལྷ་མིའི་ཕུན་སུམ་ཚོགས་པ་ལ་སྒྲིབ་པ་དང་། ཁྲོ་བས་བཟོད་པའི་འབྲས་བུ་གནོད་བྱེད་ཀྱི་སེམས་ཅན་ལའང་ཕན་བྱེད་དུ་མི་གཏོང་ཞིང་རྫས་སུ་འཛིན་པ་ལ་སྒྲིབ་པ་དང་། ལེ་ལོས་བརྩོན་འགྲུས་ཀྱི་འབྲས་བུ་བདག་གཞན་ལ་གནོད་པར་ཞུགས་པའི་ཉེས་པ་དང་ནི་ཡོན་ཏན་ཕན་པར་ཞུགས་པ་རྣམས་རིམ་པ་བཞིན་བྲི་ཞིང་འཕེལ་བ་ལ་སྒྲིབ་པ་དང་། རྣམ་གཡེང་གིས་བསམ་གཏན་གྱི་རྫུ་འཕྲུལ་དང་ཀུན་བརྗོད་པའི་ཆོ་འཕྲུལ་གྱིས་གདུལ་བྱ་འདུན་པ་དང་སྨིན་པར་མཛད་ནས་བསྟན་པ་ལ་འཛུད་པ་ལ་སྒྲིབ་པ་དང་། འཆལ་བའི་ཤེས་རབ་ཀྱིས་ཤེས་རབ་ཀྱི་འབྲས་བུ་རྗེས་སུ་བསྟན་པས་གདུལ་བྱ་ཉོན་མོངས་ལས་གྲོལ་བར་བྱེད་པ་ལ་སྒྲིབ་པ་དང་། འཁོར་གསུམ་དུ་འཛིན་ཞིང་བྱང་ཆུབ་ཆེན་པོར་བསྔོ་བའི་མཚན་ཉིད་ཀྱི་ཐབས་མི་ཤེས་པས་བྱང་ཆུབ་ཆེན་པོར་བསྔོ་བས་དགེ་བ་མི་ཟད་པར་བྱེད་པའི་ཐབས་མཁས་ཀྱི་འབྲས་བུ་སྦྱིན་སོགས་དགེ་བ་བྱང་ཆུབ་བཞིན་དུ་མི་ཟད་པ་ལ་སྒྲིབ་པ་དང་སྦྱིན་སོགས་དང་མཐུན་པར་སྐྱེ་བར་སྨོན་ལམ་མི་འདེབས་པས་སྨོན་ལམ་གྱི་འབྲས་བུ་ཚེ་རབས་ཀུན་ཏུ་སྐད་ཅིག་རེ་རེ་ལ་དགེ་བ་རྒྱུན་མི་འཆད་པར་འབྱུང་བ་ལ་སྒྲིབ་པ་དང་། སོ་སོར་མ་བརྟགས་པ་དང་སྒོམ་པ་ཉམས་ཆུང་བའི་སྟོབས་ཀྱིས་འབྲས་བུ་དགེ་བ་དེ་ཉིད་སྐད་ཅིག་རེ་རེའམ་ཉིན་རེ་ལ་གཅིག་ཏུ་ངེས་པར་བྱེད་པ་ལ་སྒྲིབ་སྟེ། སོ་སོར་བརྟགས་པ་དང་སྒོམ་སྟོབས་ཀྱིས་འབད་མི་དགོས་པར་སྦྱིན་སོགས་ལ་འཇུག་པས་སེར་སྣ་སོགས་ཀྱིས་ཟིལ་གྱིས་མི་གནོན་པའི་ཕྱིར་རོ། ། སོ་སོར་བརྟག་པའི་སྟོབས་ནི་བརྟན་པ་དང་ལྡན་པའི་ཤེས་རབ་ཡིན་ལ། བརྟན་པ་ནི་བརྩོན་འགྲུས་ཏིང་ངེ་འཛིན་ཤེས་རབ་གསུམ་ལྷན་ཅིག་སྐྱེས་པ་ལ་བརྟགས་པའི་ཡེ་ཤེས་ཀྱི་འབྲས་བུ་བདག་ཉིད་འཁོར་གྱི་དཀྱིལ་འཁོར་དུ་གནས་ཏེ་ཐེག་ཆེན་གྱི་ཆོས་ཟབ་ཅིང་རྒྱ་ཆེ་བ་རྣམས་ལ་རྫོགས་པར་ལོངས་སྤྱོད་པ་དང་སྤྲུལ་པ་སྣ་ཚོགས་ཀྱི་ལུས་ཀྱིས་ཆོས་སྟོན་པས་སེམས་ཅན་ཡོངས་སུ་སྨིན་པར་བྱེད་པ་ལ་སྒྲིབ་པ་ནི་ཐོས་པ་ལ་སྒྲ་བཞིན་དུ་སྤྱོད་ཅིང་ཤེས་རབ་ཆུང་བའོ། །
འདི་ལ་ཕར་ཕྱིན་མིང་དུ་བཅུ་ལ་རྫས་སུ་དྲུག་སྟེ། བཞི་ཤེས་རབ་ལས་ཕྱེ་བས་སོ། ། ཤེར་ཕྱིན་ནི་འཇིག་རྟེན་ལས་འདས་པའི་མི་རྟོག་པའི་ཡེ་ཤེས་ཡིན་ལ། བཞི་ནི་རྗེས་ཐོབ་ཀྱི་ཡེ་ཤེས་སོ། ། ཡེ་ཤེས་ཀྱི་བྱེད་ལས་གཉིས་ནི་མི་རྟོག་པ་ལ་མེད་པས་ཡེ་ཤེས་མཆོག་ཡིན་ཞིང་མི་རྟོག་པ་ནི་མིན་ནོ། ། དེ་ཁྱད་པར་དུ་འགྲོ་ལ་སྒྲིབ་པ་ནི་ས་བཅུའི་སྒྲིབ་པ་སྟེ། དེ་ལ་ས་བཅུ་ནི། རབ་དགའ་དྲི་མེད་འོད་བྱེད་དང་། ། འོད་འཕྲོ་ཤིན་ཏུ་སྦྱང་དཀའ་དང་། ། མངོན་གྱུར་རིང་སོང་མི་གཡོ་བ། །
ལེགས་པའི་བློ་གྲོས་ཆོས་ཀྱི་སྤྲིན། ། ཞེས་བྱའོ། ། དེ་ལ་ས་ནི་འཇིག་རྟེན་ལས་འདས་པའི་ཏིང་ངེ་འཛིན་དང་ཤེས་རབ་སོགས་གནས་སྐབས་ཀྱི་ཁྱད་པར་གྱི་རང་བཞིན་ཏེ་གོང་ནས་གོང་དུ་རྟོགས་པའི་གནས་དང་། དེ་ལས་འབྱུང་བའི་ཡོན་ཏན་གྱི་གཞི་དང་། ཡང་ན་བྱང་སེམས་དགེ་ལ་མང་དུ་གནས་པས་སམ། འབྱུང་པོ་དཔག་ཏུ་མེད་པ་ལ་འཇིགས་པ་མེད་པའི་ཕྱིར་གོང་དུ་འགྲོ་བས་ས་ཞེས་བྱ་ལ། ས་དང་པོ་ལ་བྱང་སེམས་ཀྱི་ཆོས་རྟོགས་ཤིང་སྦྱིན་པའི་ཕར་ཕྱིན་ལྷག་པར་ཆེའོ། ། གཉིས་པ་ལ་ལྟུང་བ་ཕྲ་མོ་དང་བྲལ་བའི་ཚུལ་ཁྲིམས་ངང་གིས་འབྱུང་བས་སྒྲུབ་པ་དང་། གསུམ་པ་ཚེ་རབས་གཞན་དུའང་མི་ཉམས་པའི་སེམས་ཀྱི་བསླབས་པ་ཏིང་ངེ་འཛིན་དང་། བཞི་པ་ལྔ་པ་དྲུག་པ་ལ་རིམ་པ་བཞིན་བྱང་ཆུབ་ཕྱོགས་ཆོས་དང་བདེན་པ་དང་རྟེན་འབྲེལ་ལ་དམིགས་པའི་ཤེས་རབ་ཀྱི་བསླབ་པ་སྒྲུབ་པ་དང་།
བདུན་པ་སོགས་བཞི་ལ་དེའི་འབྲས་བུ་བཞི་སྟེ། རྩོལ་མེད་མཚན་མེད་ཀྱི་ཡེ་ཤེས་ལ་གནས་པ་དང་། ལྷུན་གྲུབ་མཚན་མེད་ཀྱི་ཡེ་ཤེས་ལ་གནས་པ་ཞིང་དག་པ་དང་ལྷན་ཅིག་སྒྲུབ་པ་དང་། སོ་སོ་ཡང་དག་པར་རིག་པས་ཆོས་སྨྲ་བ་ལ་དབང་བ་དང་། ཏིང་ངེ་འཛིན་དང་གཟུངས་ཀྱི་ཡོན་ཏན་ཁྱད་པར་དུ་སྒྲུབ་པའོ། ། དེ་ལྟར་ས་བཅུར་ཆོས་ཀྱི་དབྱིངས་ཀུན་ཏུ་འགྲོ་བའི་དོན་ལ་སོགས་པར་རྟོགས་པ་ལ་རྣམ་པ་ཐམས་ཅད་དུ་སྦྱང་བ་ལ་གེགས་སུ་གྱུར་པ་ཉོན་མོངས་མིན་པའི་མ་རིག་པ་བཅུ་དང་། ཉོན་མོངས་དང་ཉེ་ཉོན་ཡང་སྒྲིབ་པ་ཡིན་ཏེ་ས་བཅུའི་མི་མཐུན་ཕྱོགས་སམ་སྤང་བྱ་ཡིན་པའི་ཕྱིར། དེ་རྣམས་ཀྱི་གཉེན་པོ་དག་ནི་བྱང་སེམས་ས་བཅུ་ཡིན་ནོ། ། དེའི་རྒྱུ་མཚན་མཐོང་སྤང་གི་ཀུན་འགྲོའི་དོན་དུ་རྟོགས་པས་བདེན་པ་ལ་ལོག་རྟོག་གི་བག་ལ་ཉལ་ཐམས་ཅད་སྤོང་བས་སོ། ། སྒོམ་སྤང་ནི་ས་ལྷག་མས་སྤོང་ལ།
མ་སྤངས་ཀྱང་སྤངས་པ་བཞིན་བྱམས་སེམས་ཀུན་ནས་ཉོན་མོངས་བྱེད་པ་མིན་ཏེ། ཐབས་ཆེན་རྣམས་དང་ལྡན་པ་ལ། ། ཉོན་མོངས་བྱང་ཆུབ་ཡན་ལག་འགྱུར། ། ཞེས་སོ། ། ས་དང་པོར་དབྱིངས་བདག་མེད་ཆོས་ཅན་གཅིག་ལ་ཇི་ལྟ་བས་སྤྱིའི་མཚན་ཉིད་ཡིན་པས་ཀུན་ཏུ་འགྲོ་བའི་དོན་དུ་རྟོགས་ཏེ། རྟོགས་པ་དེས་རང་བཞིན་གྱི་སྟོང་ཉིད་ཐ་དད་པར་མ་མཐོང་ནས་རང་བཞིན་མཉམ་ཉིད་རྟོགས་ཏེ་རང་གཞན་དུ་རློམ་སེམས་མེད་དོ། ། གཉིས་པ་ལ་འོད་གསལ་དུ་མཐོང་བས་ཆོས་དབྱིངས་སྦྱང་རུང་རབ་གྱི་མཐར་ཐུག་པ་མཆོག་གི་དོན་དུ་རྟོགས་ཏེ་དེས་འདི་སྙམ་དུ་སྒྲུབ་ཏུ་མཚུངས་པ་ལ་བདག་གིས་དབྱིངས་རྣམས་ཀུན་ཏུ་དྲི་མ་གོང་ནས་གོང་དུ་སྦྱང་བ་ལ་འབད་སྙམ་པའོ། ། ས་འདི་དག་ལ་རྟོགས་པ་དང་གཉེན་པོ་དང་གཉེན་པོའི་འབྲས་བུ་གསུམ་གསུམ་རིག་པར་བྱའོ། ། ས་གསུམ་པ་ལ་ཆོས་དབྱིངས་དག་པའི་ཆོས་སྐུའི་དབང་གིས་ཆོས་དབྱིངས་ཀྱི་རྒྱུ་མཐུན་ལས་བྱུང་བ་མདོ་སོགས་ཀྱང་རྒྱུ་དབྱིངས་དག་པ་དང་འདྲ་བར་ཆོས་ཐོས་པ་མཆོག་ཏུ་མི་རྟོག་ཡེ་ཤེས་ཀྱིས་རིག་ནས། སངས་རྒྱས་ཀྱི་གསུང་ཚིག་གཅིག་མཉན་པའི་ཕྱིར་མེ་འོབས་སྟོང་གསུམ་གྱི་སྟོང་ཆེན་པོའི་ཚད་ཙམ་ལའང་དགའ་བཞིན་ཚངས་པའི་འཇིག་རྟེན་ནས་གཞན་དུ་འགྲོ་བར་མདོ་ལས་གསུངས་སོ། །
བཞི་པ་ཆོས་དབྱིངས་བདག་དང་བདག་གིར་ཕྱིན་ཅི་ལོག་ཏུ་ཡོངས་སུ་འཛིན་པ་མེད་ཅིང་གཟུང་བྱ་མ་ཡིན་པའི་དོན་དུ་སྤྲོས་མེད་ཀྱི་ཡེ་ཤེས་ཀྱིས་རྟོགས་པ་དང་། མདོ་སོགས་ཆོས་ལ་སྲེད་པ་སྔར་གྱི་ཡང་ལྡོག་གོ ། ས་ལྔ་པ་ལ་སངས་རྒྱས་བྱང་སེམས་རྣམས་དང་རང་གི་རྒྱུད་རྣམས་སེམས་དང་བསམ་པ་མཉམ་པ་ཉིད་འདི་ལྟ་སྟེ། དུས་གསུམ་གྱི་སངས་རྒྱས་ཀྱི་ཆོས་རྣམས་རྣམ་པར་དག་པ་ལ་བསམ་པ་མཉམ་པ་ཉིད་གསུམ་དང་། ཚུལ་ཁྲིམས་དང་སེམས་དག་པ་ལ་བསམ་པ་མཉམ་པ་ཉིད་དང་། ལྟ་བ་ཐེ་ཚོམ་ཡིད་གཉིས། འགྱོད་པ་སེལ་བ་རྣམ་དག་ལ་བསམ་པ་མཉམ་ཉིད་དང་། ལམ་དང་ལམ་མིན་ཤེས་པ་རྣམ་དག་ལ་བསམ་པ་མཉམ་པ་ཉིད་དང་། ལམ་ཤེས་པ་རྣམ་དག་ལ་བསམ་པ་མཉམ་ཉིད་དང་། བྱང་ཕྱོགས་ཆོས་རྣམས་གོང་ནས་གོང་དུ་འཇུག་པ་རྣམ་དག་ལ་བསམ་པ་མཉམ་ཉིད་དང་།
སེམས་ཅན་ཐམས་ཅད་སྨིན་བྱེད་རྣམ་དག་ལ་བསམ་པ་མཉམ་ཉིད་དང་། དེ་ལྟར་བཅུས་ཐ་དད་མེད་པའི་དོན་དུ་ཆོས་དབྱིངས་རྟོགས་པ་དང་། ས་དྲུག་པ་ལ་ཆོས་དབྱིངས་འོད་གསལ་བས་རང་བཞིན་གྱིས་ཉོན་མོངས་པ་དང་རང་བཞིན་གྱིས་རྣམ་པར་དག་པའི་བདག་མེད་པའི་དོན་དུ་གློ་བུར་བའི་རྟེན་འབྲེལ་ལ་ཉོན་མོངས་རྣམ་དག་གི་བདག་མེད་པར་རྟོགས་པའི་ཕྱིར་རོ། ། ས་བདུན་པ་ལ་མཚན་མ་ཐམས་ཅད་མི་འབྱུང་བས་མདོ་སོགས་ཆོས་མཚན་མས་ཆོས་དབྱིངས་ལ་འཇུག་པ་མི་འབྱུང་ལ། མཚན་མ་ཐམས་ཅད་རོ་གཅིག་པའི་རྣམ་པའི་ཡེ་ཤེས་ཀྱིས་ཆོས་དབྱིངས་མཚན་མ་ཐ་དད་མེད་པའི་དོན་ཉིད་དུ་རྟོགས་པ་དང་། བརྒྱད་པ་ལ་རང་བཞིན་གྱི་དག་པས་དྲི་བཅས་དྲི་མེད་ཀྱི་དུས་ནའང་ཆོས་དབྱིངས་འབྲི་མེད་འཕེལ་བ་མེད་པའི་དོན་དུ་རྟོགས་ཏེ་སྔོན་མེད་པའི་ཆོས་མི་སྐྱེ་བའི་ཆོས་ལ་བཟོད་པ་ཐོབ་པས་སོ། ། བརྒྱད་པ་དང་དགུ་པ་དང་བཅུ་པ་ལ་ཆོས་དབྱིངས་དབང་ནི་རྣམ་པ་བཞིའི་གནས་སུ་རྟོགས་སོ། ། ཡིད་དང་འཛིན་དང་རྣམ་པར་རྟོག ། གྱུར་ཕྱིར་རྣམ་པར་མི་རྟོག་དང་། ། ཞིང་དང་ཡེ་ཤེས་ལས་དག་ལ། །
དབང་ནི་རྣམ་པ་བཞི་ཡིན་ནོ། ། དབང་དེ་མི་གཡོ་ལ་སོགས་པའི། ། ས་གསུམ་ལ་ནི་རྣམ་བཞི་སྟེ། ། གཅིག་ལ་རྣམ་གཉིས་དེ་ལས་གཞན། ། དབང་རེ་དེར་ནི་འདོད་པ་ཡིན། ། ཞེས་མདོ་རྒྱན་གསུངས་པ་ལྟར། དེའང་ས་བརྒྱད་པ་ལྷུན་གྲུབ་ཏུ་མཚན་མ་མི་འབྱུང་བས་ཆོས་དབྱིངས་མི་རྟོག་ཡེ་ཤེས་ལ་དབང་བའི་གནས་དང་། སངས་རྒྱས་ཀྱི་ཞིང་འཁོར་གྱི་དཀྱིལ་འཁོར་ཀུན་སྟོན་པའི་མཐུ་བརྙེས་པས་ཆོས་དབྱིངས་ཞིང་དག་པ་ལ་དབང་བའི་གནས་སུ་རྟོགས་ཏེ་དེ་གཉིས་ནི་ས་བརྒྱད་པ་ལ། དགུ་པ་ལ་ཆོས་དབྱིངས་ཡེ་ཤེས་ལ་དབང་བའི་གནས་སུ་རྟོགས་ཏེ། སོ་སོ་ཡང་དག་རིག་བཞིས་མི་འཇིགས་པ་ཐོབ་པའི་ཕྱིར་རོ། །
བཅུ་པ་ལ་ཆོས་དམིགས་པ་ཐ་དད་པ་རྟོགས་པའི་སྒོ་ནས་ཁྱད་པར་འབྱེད་པ་མ་ཡིན་གྱི་འབྲས་བུའི་སྒོ་ནས་ཡིན་ནོ། ། ས་འདི་དག་ལ་ཡོན་ཏན་འཐོབ་ཚུལ་དང་། ཁྱད་པར་ཅན་དུ་འགྱུར་བའི་ཡོངས་སྦྱོང་དང་། སོ་སོའི་ངོས་འཛིན་ལ་སོགས་པ་སྤྲོས་པ་ལྷག་མ་ལུས་པ་རྣམས་ནི། མདོ་དགོངས་འགྲེལ་དང་། ས་བཅུ་པ་དང་། གསེར་འོད་ལ་སོགས་པ་དང་། བསྟན་བཅོས་རྒྱན་རྣམ་གཉིས་ལ་སོགས་ལས་མཁས་པ་རྣམས་ཀྱིས་ཤེས་པར་བྱའོ། ། ལྔ་པ་སྒྲིབ་པ་ཐམས་ཅད་གཉིས་སུ་བསྡུ་བ་ནི། སྒྲིབ་པ་སྔར་བཤད་པ་ཐམས་ཅད།
སེར་སྣ་ལ་སོགས་རྣམ་རྟོག་གང་། ། དེ་ནི་ཉོན་མོངས་སྒྲིབ་པར་འདོད། ། འཁོར་གསུམ་རྣམ་པར་རྟོག་པ་གང་། ། དེ་ནི་ཤེས་བྱའི་སྒྲིབ་པར་འདོད། ། ཅེས་གསུངས་པའི་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་སྟེ་གཉིས་སུ་སྟེ་དེ་ཁོ་ནར་བསྟན་ཏེ་གཉིས་པོ་དེར་ནི་སྙོམས་འཇུག་གི་སྒྲིབ་པ་ལ་སོགས་སྒྲིབ་པ་ཐམས་ཅད་འདུས་པ་དེའི་ཕྱིར་བསྡུད་བྱེད་གཉིས་པོ་དེ་ཟད་ནས་ནི་སྒྲིབ་པ་ཐམས་ཅད་ལས་གྲོལ་བར་འདོད་པ་ཡིན་ནོ། ། སངས་རྒྱས་ཀྱི་སའི་སྒྲིབ་པ་མ་བཤད་དོ་ཞེ་ན། བཤད་དེ། ཁྱབ་པའི་སྒྲིབ་པ་བཤད་པའི་ཕྱིར་རོ། ། སངས་རྒྱས་ཀྱི་སའི་སྒྲིབ་པ་དེའང་ཉོན་མོངས་ཅན་མ་ཡིན་པའི་མ་རིག་པ་ཤིན་ཏུ་ཕྲ་མོ་དང་ཉོན་མོངས་པའི་བག་ཆགས་ཕྲ་མོ་ཡིན་ནོ། ། ལེའུ་གཉིས་པ་སྒྲིབ་པའི་ལེའུའི་བཤད་པ་རྫོགས་སོ། །
སྒྲིབ་པ་དེའི་དེ་ཁོ་ན་ལ་མཁས་པར་བྱ་བའི་ཕྱིར་གསུམ་པ་དེ་ཁོ་ན་ལ་དོན་གཉིས་ལས། དང་པོ་སྤྱིར་དབྱེ་བ་ནི། རྩ་བའི་དེ་ཁོ་ན་དང་། མཚན་ཉིད་ཀྱི་དེ་ཁོ་ན་དང་། ཕྱིན་ཅི་མ་ལོག་པའི་དེ་ཁོ་ནའི་མཚན་ཉིད་དང་། འབྲས་བུ་དང་རྒྱུའི་དེ་ཁོ་ན་དང་། རགས་པ་དང་ནི་ཕྲ་བའི་དེ་ཁོ་ན་དང་། གྲགས་པའི་དེ་ཁོ་ན་དང་། རྣམ་པར་དག་པའི་ཡུལ་གྱི་དེ་ཁོ་ན་ཉིད་དང་། བསྡུ་བའི་དེ་ཁོ་ན་དང་།
རབ་ཏུ་དབྱེ་བའི་མཚན་ཉིད་ཀྱི་དེ་ཁོ་ན་དང་། མཁས་པའི་དེ་ཁོ་ན་སྟེ་དེ་ལ་ཕུང་པོ་ལ་མཁས་པ་ལ་སོགས་རྣམ་པ་བཅུ་ཡོད་པ་ནི་འོག་ནས་འབྱུང་བའི་གཅིག་དང་ཟ་བ་དང་ཞེས་སོགས་བདག་ཏུ་ལྟ་བ་བཅུའི་གཉེན་པོའོ། ། དེ་ཁོ་ན་བཅུའི་རྩ་བའི་དེ་ཁོ་ན་ལ་གཞན་དགུ་འདུས་པ་བསྟན་པའི་ཕྱིར་དེ་བཤད་ལ། དེ་ལ་ཤེས་བྱ་སྤང་བྱ་མངོན་དུ་བྱ་བ་ལ་ཞུགས་པའི་ཉེས་པ་སྤོང་བ་ལ་དེ་ཁོ་ན་གཉིས་པ་དང་། འཁོར་བ་ལ་སྐྱོ་བའི་ཐབས་ལ་གསུམ་པ་དང་། སྐྱོ་ནས་ཉན་ཐོས་ཀྱི་ཐེག་པས་ངེས་འབྱུང་བཞི་པ་དང་། རྣམ་པར་ཐར་བའི་ཐབས་རགས་པ་དང་། སྒྲིབ་པ་ཐམས་ཅད་སྤོང་བའི་ཐབས་ཕྲ་བ་དང་། ལེགས་པར་གསུངས་པའི་ཆོས་བསྟན་པ་དང་། ཕས་རྒོལ་ཚར་གཅོད་པ་གྲགས་པ་དང་།
ཆོས་དབྱིངས་མཚུངས་པ་ལ་རིགས་དབང་པོ་བསམ་པ་རྣམ་པར་དག་པའི་བྱེ་བྲག་དང་། ཀུན་ནས་ཉོན་མོངས་དང་རྣམ་བྱང་ལ་འཇུག་པའི་ཐབས་བསྡུ་བ་དང་། དེ་བཞིན་ཉིད་ལ་སོམ་ཉི་ཟ་བ་བཟློག་པའི་མཐུ་བསྟན་པ་དབྱེ་བ་དང་། བདག་འཛིན་བཟློག་པ་ལ་མཁས་པའི་དེ་ཁོ་ན་བཤད་པའོ། ། རྒྱས་པར་བསྟན་ན་དཔག་ཏུ་མེད་ཀྱང་བཅུ་པོ་འདི་ནི་རྒྱལ་བས་ལྡེམ་པོར་དགོངས་ཏེ་གསུངས་པའི་གནས་སོ། ། གཉིས་པ་སོ་སོར་བཤད་པ་ལ་གཉིས་ལས། དང་པོ་རྩ་བའི་མེ་ལོང་ལྟ་བུའི་དེ་ཁོ་ན་ཉིད་ནི་ངོ་བོ་ཉིད་གསུམ་ཏེ་དེ་ལ་དེ་ཁོ་ན་བཞག་པའི་ཕྱིར་རོ། ། དེའང་ཤེར་ཕྱིན་གྱི་ཚུལ་ཟབ་མོ་དེ་གསུམ་གྱི་སྒོ་ནས་མ་ནོར་བར་རྟོགས་པར་བྱ་བའི་ཕྱིར་ཏེ། མངོན་པའི་མདོ་ལས། བྱུང་རྟེན་སྒྱུ་མ་ལ་སོགས་བསྟན། །
རྟགས་ལ་བརྟེན་ནས་མེད་པ་བསྟན། ། རྣམ་པར་དག་པ་བཞིར་བརྟེན་ནས། ། ཡོངས་སུ་གྲུབ་པ་བསྟན་པ་ཡིན། ། དག་པ་དེ་ནི་རང་བཞིན་དང་། ། དྲི་མ་མེད་དང་ལམ་དང་དམིགས། ། རྣམ་པར་དག་པའི་ཆོས་ཀྱི་རྣམས། ། ཞེས་སོ། ། ཁ་ཅིག་འཇིག་རྟེན་པ་དང་དེ་ལས་འདས་པ་དང་རྗེས་ཐོབ་གསུམ་གྱི་ཡུལ་བསྟན་པས་དེ་གསུམ་གསུངས་ཞེས་འཆད་དོ། ། ངོ་བོ་ཉིད་གསུམ་ལས་ཀུན་བརྟགས་པའི་མཚན་ཉིད་རྨི་ལམ་དུ་རྨིས་པ་ལྟར་རྟག་ཏུ་མེད་པ་ནི་མི་བསླུ་བའི་ཕྱིར་དེ་བཞིན་པས་དེ་ཁོ་ན་དང་ཞེས་བྱ་སྟེ། དེ་དགོངས་འགྲེལ་གྱི་འགྲེལ་པ་ལས་བདེན་གཉིས་གང་ཡང་མིན་ཞེས་བཤད་ལ།
ཤཱན་ཏི་པ་ནི། ཡང་དག་མ་ཡིན་ཀུན་རྟོག་གིས། ། བརྟགས་པའི་བདག་ཉིད་ཀུན་རྫོབ་ཡིན། ། ཞེས་གསུངས་ལ། འགྲེལ་བཤད་མཛད་པའང་ཐ་སྙད་དུ་ཡོད་པས་ངོ་བོ་ཉིད་ཅེས་གསུང་ངོ་། ། གཞན་དབང་ནི་གཟུང་འཛིན་དུ་ཞེན་པའི་གནས་སུ་ཡོད་ཀྱང་འཁྲུལ་པས་དེ་ཁོ་ན་ཕྱིན་ཅི་མ་ལོག་པ་མ་ཡིན་པ་དང་། ཡོངས་གྲུབ་ནི་གཉིས་མེད་པའི་བདག་ཉིད་དུ་ཡོད་པ་དང་གཟུང་འཛིན་གཉིས་མེད་པའི་ཕྱིར་རྣམ་དག་གི་དམིགས་པ་ཡིན་པས་དེ་ཁོ་ན་སྟེ། དེ་ལྟར་ཀུན་བརྟགས་པ་ལ་སོགས་པའི་ངོ་བོ་ཉིད་ནི་གསུམ་དུ་འདོད་ཅེས་བྱའོ། ། གཉིས་པ་ལྷག་མ་གཞན་དེར་སྣང་གི་དེ་ཁོ་ན་ལ་དགུ་ལས། དང་པོ་དེར་སྣང་ང་རྒྱལ་མེད་པ་མཚན་ཉིད་ཀྱི་དེ་ཁོ་ན་ནི་གསུམ་པོ་འདི་ལ་གང་ཤེས་ནས་ནི་ཆོས་དང་གང་ཟག་གཉིས་སྣང་བ་ལྟར་ཡོད་ཅེའམ་མ་འཁྲུལ་པའང་མེད་ཅེས་སྒྲོ་སྐུར་གྱི་ལྟ་བ་མི་འབྱུང་བ་དེ་ནི་ཀུན་བརྟགས་ཀྱི་ངོ་བོ་ཉིད་ཀྱི་དེ་ཁོ་ནའི་མཚན་ཉིད་དོ། །
གང་ཤེས་ནས་ནི་གཟུང་བ་དག་དང་འཛིན་པ་དང་གཉིས་ལ་གཟུང་འཛིན་དུ་ཞེན་པ་ཡོད་པའམ། དེའི་ཐ་སྙད་ཀྱི་གནས་སུ་མེད་ཅེས་སྒྲོ་སྐུར་གྱི་ལྟ་བ་མི་འབྱུང་བ་དེ་ནི་གཞན་དབང་གི་དེ་ཁོ་ནའི་མཚན་ཉིད་དོ། ། གང་ཤེས་ནས་ནི་དངོས་པོ་ཡོད་པ་དང་མེད་པར་སྒྲོ་འདོགས་པ་དང་སྐུར་པ་འདེབས་པའི་ལྟ་བ་དག་མི་འབྱུང་བ་དེ་ཡོངས་གྲུབ་གྱི་ངོ་བོ་དེ་ནི་དེ་ཁོ་ནའི་མཚན་ཉིད་དོ། ། གཉིས་པ་དེར་སྣང་ཕྱིན་ཅི་ལོག་གཉེན་པོའི་དེ་ཁོ་ན་ལ་བཞི་ལས། དང་པོར་རྩ་བའི་དེ་ཁོ་ནར་མི་རྟག་པའི་དོན་ནི་རྟག་ཏུ་དེ་བཞིན་དུ་ཡོད་པ་ལས་བཟློག་པ་ནི་མི་རྟག་པའི་དོན་ཏེ་དེ་ནི་གསུམ་སྟེ་རྟག་ཏུ་མེད་པའི་དོན་མི་རྟག་པ་ཀུན་བརྟགས་དང་། སྐད་ཅིག་རེ་རེ་ལ་སྐྱེ་ཞིང་འཇིག་པའི་མཚན་ཉིད་གཞན་དབང་མི་རྟག་པ་དང་། གློ་བུར་གྱི་དྲི་བཅས་དྲི་མ་མེད་པའི་དོན་གྱིས་མི་འབྱུང་བ་ཡང་ཡོངས་གྲུབ་མི་རྟག་པར་བཞག་ཏེ་རྩ་བའི་དེ་ཁོ་ན་ཉིད་གསུམ་པོར་གོ་རིམ་བཞིན་ནོ། ། གཉིས་པ་སྡུག་བསྔལ་གྱི་དོན་ནི། ཀུན་བརྟགས་གང་ཟག་དང་ཆོས་ལ་ཞེན་པ་དེ་སྡུག་བསྔལ་གྱི་རྒྱུ་ཡིན་པས་སྡུག་བསྔལ་ཉེ་བར་ལེན་པས་སྡུག་བསྔལ་གྱི་ཀུན་བརྟགས་ནི་སྡུག་བསྔལ་མ་ཡིན་ཏེ་མེད་པའི་ཕྱིར་རོ། ། གཞན་དབང་ནི་སྡུག་བསྔལ་གྱིས་སྡུག་བསྔལ་བས་མཚན་ཉིད་ཀྱིས་སྡུག་བསྔལ་མ་ཡིན་པ་དང་ཞེས་ཏེ།
གཞན་དབང་གི་མཚན་ཉིད་རྒྱུ་ལས་སྐྱེས་པ་ལ་བྱས་ནས་དག་པ་གཞན་དབང་འདོད་པ་ལྟར་ན་ཟག་བཅས་གཞན་དབང་ཞེས་ཁྱད་པར་དུ་བྱའོ། ། ཡོངས་གྲུབ་ནི་སྡུག་བསྔལ་དང་འབྲེལ་བས་མི་རྟག་པ་ལས་གཞན་སྡུག་བསྔལ་དུ་འདོད་པ་ཡིན་ཏེ་གཞན་དབང་སྡུག་བསྔལ་ཡིན་པ་དེའི་ཆོས་ཉིད་ཡིན་པས་སོ། ། གསུམ་པ་སྟོང་ཉིད་ཀྱི་དོན་ནི། ཀུན་བརྟགས་ནི་རི་བོང་གི་རྭ་ལྟར་ཚད་མར་ཡོད་པར་གཟུང་དུ་མེད་པས་དངོས་པོར་མེད་པའི་སྟོང་པ་ཉིད་དང་། གཞན་དབང་ནི་བྱིས་པས་བཟུང་བ་བཞིན་དུ་བརྟགས་པ་ལྟར་དེ་དངོས་པོ་མིན་པས་སྟོང་པ་ཉིད་དང་། ཡོངས་གྲུབ་ནི་གཉིས་མེད་ཀྱི་དངོས་པོའི་རང་བཞིན་ཡིན་པས་རང་བཞིན་གྱིས་ནི་སྟོང་པར་འདོད་པ་ཡིན་ནོ། ། བཞི་པ་བདག་མེད་པའི་དོན་ནི། ཀུན་བརྟགས་ནི་བཏགས་པའི་མཚན་ཉིད་ཀྱི་མཚན་ཉིད་དེ་ངོ་བོ་ཉིད་ཀྱིས་མེད་པས་བདག་མེད་དང་། གཞན་དབང་ནི་བྱིས་པས་བཏགས་པའི་མཚན་ཉིད་དེ་དང་མི་མཐུན་པ་སྟེ་མི་འདྲ་བས་གཞན་གྱི་མཚན་ཉིད་དེའི་བདག་མེད་དང་། ཡོངས་གྲུབ་ནི་གཟུང་འཛིན་མེད་པའི་ངོ་བོ་ཡིན་པས་རང་གི་མཚན་ཉིད་དེའི་བདག་མེད་པའོ་ཞེས་བསྟན་པ་ཡིན་ནོ། །
བཞི་པ་ཉན་ཐོས་ཀྱི་ཐེག་པས་ངེས་འབྱུང་གི་དེ་ཁོ་ན་ལ་བཞི་ལས། དང་པོ་སྡུག་བསྔལ་ནི། ཀུན་ནས་ཉོན་མོངས་ཀྱི་ཕྱོགས་ཀྱི་སྡུག་བསྔལ་འབྲས་བུའི་དེ་ཁོ་ན་དང་། ཀུན་འབྱུང་རྒྱུའི་དེ་ཁོ་ན་དང་། རྣམ་བྱང་གི་ཕྱོགས་ཀྱི་འགོག་བདེན་འབྲས་བུའི་དེ་ཁོ་ན་དང་། ལམ་བདེན་རྒྱུའི་དེ་ཁོ་ནའོ། ། དེ་ལྟར་ན་མཚན་ཉིད་གསུམ་པོ་རེ་རེའང་ཆོས་ཅན་སྡུག་བསྔལ་གྱི་བདེན་པར་འདོད་དེ། ཇི་སྐད་བཤད་པའི་མི་རྟག་ལ་སོགས་བཞི་པོ་སྡུག་བསྔལ་གྱི་མཚན་ཉིད་ཡིན་ལ་དེ་རྣམས་གསུམ་པོ་རེ་རེ་ལའང་ཡོད་པ་དེའི་ཕྱིར་རོ། ། གཉིས་པ་ཀུན་འབྱུང་ནི། ཀུན་བརྟགས་ལ་ངོ་བོ་ཉིད་ཡོད་པར་ཞེན་པའི་ལས་ཀྱི་ཀུན་འབྱུང་དང་ནི་ཀུན་ནས་འབྱུང་བའི་ཀུན་འབྱུང་གཞན་དབང་ལས་ཉོན་དང་མ་བྲལ་བའི་ཀུན་འབྱུང་ཡང་དེ་བཞིན་ཉིད་སྒྲིབ་པ་དང་བཅས་པ་ཡིན་ནོ། །
གསུམ་པ་འགོག་པ་ནི། ངོ་བོ་ཉིད་མེད་པས་མི་སྐྱེ་བ་ཀུན་བརྟགས་དང་། གཉིས་སུ་འཁྲུལ་པའི་བདག་ཉིད་ལས་མ་གཏོགས་པ་གཟུང་འཛིན་མི་སྐྱེ་བ་གཞན་དབང་དང་། གཞན་དབང་གི་དྲི་མ་ཞི་བ་བརྟགས་འགོག་དང་། ཀུན་བརྟགས་ཀྱི་དྲི་མ་ཞི་བ་དེ་བཞིན་ཉིད་དེ་དྲི་མ་ཞི་བའི་འགོག་པ་གཉིས་སུ་འདོད་དོ། ། བཞི་པ་ལམ་ནི། ཀུན་བརྟགས་མེད་པས་སྤང་བྱ་མ་ཡིན་གྱི་ཡོངས་སུ་ཤེས་བྱ་དང་། གཞན་དབང་ནི་ཤེས་བྱ་དང་སྤང་བར་བྱ་བ་དང་། ཡོངས་གྲུབ་ནི་ཤེས་བྱ་དང་ཐོབ་པར་མངོན་སུམ་དུ་བྱ་བ་རྣམས་ཀྱིས་ལམ་གྱི་བདེན་པ་རྣམ་པར་བྱང་བར་ཡང་དག་པར་བཤད་དོ། ། བཞི་པ་སྨིན་གྲོལ་ཐེག་ཆེན་གྱི་ངེས་འབྱུང་གི་དེ་ཁོ་ན་ཉིད་ལ་གཉིས་ལས་དང་པོ་རགས་པ་ཀུན་རྫོབ་ནི།
དོན་མེད་པ་ལ་དོན་དུ་བརྟགས་པའི་ཀུན་རྫོབ་དང་ནི། དོན་མེད་ཀྱང་དོན་དུ་རྟོག་པ་ནི་ཤེས་པའི་ཀུན་རྫོབ་དང་། ཆོས་དབྱིངས་བརྗོད་པ་དང་རྟོག་པ་ལས་འདས་ཀྱང་དེ་བཞིན་ཉིད་ལ་སོགས་པའི་མིང་གི་རྣམ་གྲངས་ཀྱིས་ནི་བརྗོད་པ་རགས་པའི་ཀུན་རྫོབ་ཡིན་ལ་བརྟགས་པ་དང་བརྗོད་པ་གཉིས་དེའི་དབང་དུ་བྱས་ནས་བཞག་གི་དེའི་རང་བཞིན་གྱིས་ནི་མ་ཡིན་ཞེས་སོ། ། གཉིས་པ་ཕྲ་བ་དོན་དམ་ལ་གཉིས་ལས། དང་པོ་དོན་དམ་ཡོངས་གྲུབ་ཏུ་བསྟན་པ་ནི། ཀུན་རྫོབ་ནི་རགས་པ་རྣམ་ཤེས་ཀྱི་ཡུལ་ཡིན་ལ། ཕྲ་བ་ཡེ་ཤེས་ཀྱི་ཡུལ་དམ་པའི་དོན་ནི་ཡོངས་གྲུབ་གཅིག་ཏུའོ། ། དེ་ལ་ཅིའི་ཕྱིར་དོན་དམ་པ་ཞེས་བྱ་ཞེ་ན། དེ་བཞིན་ཉིད་ནི་ཡེ་ཤེས་དམ་པའི་དོན་དམ་ཡུལ་ཡིན་པའི་ཕྱིར་དང་། གནས་གྱུར་གྱི་དྲི་མེད་དེ་བཞིན་ཉིད་ནི་ཐོས་བྱ་དོན་དམ་མྱང་འདས་སྟེ་ལམ་གྱི་འབྲས་ཡིན་པས་དོན་དང་འདུས་བྱས་དང་འདུས་མ་བྱས་ཀྱི་ཆོས་རྣམས་ཀྱི་མཆོག་ཡིན་པས་དམ་པ་སྟེ་དོན་ཡང་ཡིན་ལ་དམ་པ་ཡང་ཡིན་པའི་ཕྱིར་དང་།
སྒྲུབ་པ་དོན་དམ་ནི་འཕགས་ལམ་སྟེ་དེའི་ཡུལ་ལམ་དགོས་པ་དེ་དམ་པ་ཡིན་པས་དེ་ལྟ་ན་ནི་དོན་དམ་རྣམ་པ་གསུམ་དུ་འདོད་དོ། ། དེ་ཡུལ་གྱི་སྒོ་ནས་དོན་དམ་དུ་བཞག་པས་ཕན་ཚུན་བརྟེན་ཡང་གཏན་ལ་མི་འབེབས་པའི་ངེས་པ་མེད་དེ། སེང་གེས་ནགས་ཚལ་དང་ནགས་ཚལ་གྱིས་སེང་གེ་སྲུང་བ་བཞིན་ནོ། ། གཉིས་པ་ཡོངས་གྲུབ་གཉིས་སུ་བསྡུ་བ་ནི། ཆོས་ཉིད་འདུས་མ་བྱས་ནི་གཞན་དུ་འགྱུར་བ་མེད་པར་ཡོངས་སུ་གྲུབ་པ་དང་། འདུས་བྱས་ལམ་བདེན་ནི་ཤེས་བྱ་ལ་ཕྱིན་ཅི་མ་ལོག་པར་ཡོངས་སུ་གྲུབ་པ་རྣམ་པ་གཉིས་སོ། ། ལྔ་པ་ཕས་རྒོལ་ཚར་གཅོད་པའི་དེ་ཁོ་ན་ལ་གཉིས་ལས། དང་པོ་འཇིག་རྟེན་གྱི་གྲགས་པ་ནི། བརྗོད་པ་བཞིན་མེད་པས་ཀུན་བརྟགས་གཅིག་གིས་འཇིག་རྟེན་པ་རྣམས་བརྡ་མ་གོམས་པ་དྲན་པའི་རྗེས་སུ་འབྲང་བའི་བློ་འདི་པ་ཡིན་གྱི་མེ་མ་ཡིན་ཞེས་སོགས་ལྟ་བ་མཐུན་པ་ནི་འཇིག་རྟེན་གྲགས་པའི་དེ་ཁོ་ན་ཉིད་དེ། དེ་ཁོ་ན་བཞིན་དུ་འཇིག་རྟེན་ལ་གྲགས་པའི་ཕྱིར་རོ། །
གཉིས་པ་རིགས་པའི་གྲགས་པ་ནི། ངོ་བོ་ཉིད་གསུམ་གྱིས་ནི་རང་གི་ལྟ་བ་ལ་མི་ཞེན་པར་དགེ་བ་ཅི་ཞེས་ཚོལ་བ་དམ་པ་དང་། རིགས་པ་བཞིའི་དོན་དང་མི་འགལ་བ་ལ་མཁས་པ་གསུང་རབ་ལ་བརྟེན་ནས་བསྟན་བཅོས་བྱེད་པ་རྟོག་གེ་པ་རང་གཞན་གྱི་བསྟན་བཅོས་ལ་ལེགས་ཉེས་དཔྱོད་པ་ཅན་དག ཚད་མ་གསུམ་ལ་བརྟེན་ནས་འཐད་པ་སྒྲུབ་པའི་རིགས་པའི་གྲགས་པའི་དེ་ཁོ་ནའོ། ། འཐད་པ་ནི་ཚུལ་གསུམ་པའི་རྟགས་ཡིན་ལ། སྒྲུབ་པ་ནི་གོ་བྱེད་ཀྱི་ངག་བརྗོད་པ་དང་། རིགས་པ་ནི་སྦྱོར་བ་ངེས་པ་ཅན་ནོ། ། དྲུག་པ་ཐེག་ཆེན་བརྗོད་པ་སྣང་བའི་དེ་ཁོ་ན་ནི། རྣམ་པར་དག་པའི་ཡེ་ཤེས་ཀྱི་སྤྱོད་ཡུལ་རྣམ་གཉིས་ཏེ་ཉོན་སྒྲིབ་དག་པའི་ཡེ་ཤེས་ཀྱི་སྤྱོད་ཡུལ་ཉན་རང་གི་དེ་ཁོ་ན་བདེན་བཞི་དང་། ཤེས་སྒྲིབ་དག་པའི་ཡེ་ཤེས་ཀྱི་སྤྱོད་ཡུལ་ཆོས་དབྱིངས་དེ་བཞིན་ཉིད་དེ།
དེ་ཁོ་ན་ཉིད་དེ་གཉིས་ནི་ཡོངས་སུ་གྲུབ་པའི་ངོ་བོ་ཉིད་གཅིག་པུ་ཁོ་ནར་བརྗོད་པ་ཡིན་ཏེ། མེད་པ་དང་གནས་ངན་ལེན་གཉིས་ཀྱི་དྲི་མས་དྲི་མ་ཅན་དུ་གྱུར་པས་ན། ཀུན་བརྟགས་དང་གཞན་དབང་གི་ངོ་བོ་ཉིད་གཞན་ནི་དེའི་ཡུལ་མ་ཡིན་པའི་ཕྱིར་རོ། ། བདུན་པ་ཤེས་བྱ་ཐམས་ཅད་ལ་འཇུག་པ་བསྡུས་པའི་དེ་ཁོ་ན་ནི། རྒྱུ་མཚན་དང་མིང་དང་རྣམ་རྟོག་དང་དེ་བཞིན་ཉིད་དང་ཡང་དག་པའི་ཡེ་ཤེས་ཏེ་ཤེས་བྱ་ཐམས་ཅད་འདིར་བསྡུས་པས་ལྔ་པོ་བསྡུས་པའི་དེ་ཁོ་ན་ཞེས་བྱའོ། ། དེ་ལ། འཁྲུལ་པའི་རྒྱུ་ནི་འཁྲུལ་པ་སྟེ། ། དེ་ཡི་རྒྱུ་ནི་གནས་ངན་ལེན། ། དེ་ཡི་འཁྲུལ་པའང་དེ་ཡི་རྒྱུ། ། རང་བཞིན་ཞི་བ་དེ་ཤེས་པ། །
མིག་སོགས་ཀྱི་རྣམ་ཤེས་ཀྱི་འཁྲུལ་པའི་རྒྱུ་ནི། མིག་གཟུགས་སོགས་སུ་བསྡུས་པའི་འཁྲུལ་པ་སྟེ། ཕྱི་ནང་གི་འཁྲུལ་པ་དེའི་རྒྱུ་ནི་གནས་ལེན་ཀུན་གཞིའི་བག་ཆགས་སོ། ། དེའི་རྒྱུ་ནི་ཕྱི་ནང་གི་འཁྲུལ་པ་དེའོ། ། དེ་བས་ན་དེ་ལ་མིང་འཇུག་གོ ། མིང་གི་དབང་གིས་ཀུན་གཞི་ལ་བག་ཆགས་གནས་སོ། ། རང་བཞིན་གྱིས་ཉོན་མོངས་ཞི་བ་དེ་བཞིན་ཉིད་དང་། དེ་ཤེས་པ་ནི་འཇིག་རྟེན་ལས་འདས་པའི་ཡེ་ཤེས་སོ། ། ཡང་ན། ཀུན་གཞི་ཉོན་ཡིད་འཇུག་ཤེས་ཕན་ཚུན་རྒྱུ་ཡིན་པས་རྒྱུ་མཚན་དང་།
མིང་གིས་བརྡ་བཞིན་རྒྱུ་མཚན་དེ་བརྗོད་པ་དང་། མཚན་མས་ངོ་བོ་དང་ཁྱད་པར་དུ་རྟོག་པ་ཁམས་གསུམ་པ་རྣམས་དང་། སྟོང་པ་ཉིད་དེ་བཞིན་ཉིད་དང་། དེ་ལ་དམིགས་པ་ཡང་དག་ཡེ་ཤེས་སོ། ། དེའང་ཀུན་ནས་ཉོན་མོངས་པ་གདགས་གཞི་ཡིན་པས་རྒྱུ་མཚན་དང་པོར་བཤད་ལ། དེར་བདག་ཆོས་མིང་དེའི་འོག་ཏུ་དང་། མིང་བརྟགས་པ་བཞིན་གདགས་གཞི་ལ་རྟོག་པས་དེའི་འོག་ཏུ་རྟོག་པ་དང་། ཀུན་ནས་ཉོན་མོངས་དེའང་དེ་བཞིན་ཉིད་དང་ཡང་དག་ཡེ་ཤེས་ཀྱིས་འགག་པས་དེའི་རྗེས་ལ་དེ་གཉིས་སྨོས་སོ། ། དེ་ལ་རྒྱུ་མཚན་དང་རྣམ་པར་རྟོག་པ་གཉིས་གཞན་དབང་དང་། མིང་ནི་ཀུན་བརྟགས་ཏེ།
གཞན་དབང་ཀུན་བརྟགས་རྣམ་པ་གཉིས་སུ་འདུའོ། ། མཉམ་བཞག་དང་དག་པ་འཇིག་རྟེན་པ་སྟེ་ཡང་དག་པའི་ཡེ་ཤེས་དེ་བཞིན་ཉིད་ནི་རྟག་ཏུའམ་རབ་ཏེ་མཛེས་པའི་དེ་ཁོ་ན་གཉིས་པོ་ནི་ཡོངས་གྲུབ་གཅིག་པུ་ཁོ་ནས་བསྡུས་པ་ཡིན་ནོ། ། བརྒྱད་པ་མ་ནོར་བ་དང་དེ་བཞིན་ཉིད་བརྗོད་པ་དབྱེ་བའི་དེ་ཁོ་ན་ནི། མདོ་དགོངས་པ་ངེས་འགྲེལ་ལས་འཇུག་པའི་དང་། མཚན་ཉིད་ཀྱི་དང་། རྣམ་པར་རིག་པའི་དང་། གནས་པའི་དང་། ལོག་པར་སྒྲུབ་པའི་དང་། རྣམ་པར་དག་པའི་དང་། ཡང་དག་པར་སྒྲུབ་པའི་དེ་ཁོ་ན་སྟེ།
དེ་བཞིན་ཉིད་བདུན་འབྱུང་བའི་འཇུག་པའི་དེ་ཁོ་ན་ནི། འཁོར་བ་ལ་ཐོག་ཐ་མེད་པའི་སྐྱེ་བའི་རྒྱུན་ཏེ་རྩ་བའི་ཀུན་བརྟགས་གཞན་དབང་གཉིས་སུ་རིག་པར་བྱའོ། ། འདུ་བྱེད་རྣམས་སྡུག་བསྔལ་བར་གནས་པ་དང་ནི་ངན་པར་ཞུགས་པ་ནི་ལོག་པར་སྒྲུབ་པའི་དེ་ཁོ་ན་ཀུན་འབྱུང་སྟེ་འདུ་བྱེད་ལ་ཡོན་ཏན་དུ་ལྟ་བས་འཇུག་པའི་ཕྱིར། དེ་གཉིས་ཀྱང་སྔ་མ་གཉིས་པོར་རིག་པར་བྱའོ། ། མཚན་ཉིད་གང་ཟག་དང་ཆོས་ལ་བདག་མེད་པ་མཚན་ཉིད་ཀྱི་དེ་ཁོ་ན་དང་། མི་རྟོག་ཡེ་ཤེས་སམ་གཞན་དུ་མི་འགྱུར་བར་རྣམ་པར་རིག་པའི་དེ་བཞིན་ཉིད་ནི་རྣམ་པར་རིག་པའི་དེ་ཁོ་ན་དང་། ཉོན་སྒྲིབ་རྣམ་པར་དག་པའི་དེ་ཁོ་ན་དྲི་མེད་དེ་བཞིན་ཉིད་དང་འགོག་བདེན་དང་ཡང་དག་པར་སྒྲུབ་པའི་དེ་ཁོ་ན་ལམ་བདེན་དང་བཞི་ལས། མཚན་ཉིད་དང་རྣམ་དག་གཉིས་འགྱུར་མེད་ཀྱི་ཡོངས་གྲུབ་དང་རྣམ་རིག་དང་སྒྲུབ་པ་གཉིས་ཕྱིན་ཅི་མ་ལོག་པའི་ཡོངས་གྲུབ་སྟེ་བཞི་ནི་ཡོངས་གྲུབ་གཅིག་པུའོ། ། འདི་ལ་འཇུག་གནས་ལོག་གསུམ་གྱིས་སེམས་ཅན་མཉམ་པ་དང་། མཚན་ཉིད་དང་རྣམ་དག་གཉིས་ཀྱིས་ཆོས་མཉམ་པ་དང་།
རྣམ་རིག་གིས་བྱང་ཆུབ་མཉམ་པ་དང་། སྒྲུབ་པས་ཤེས་རབ་མཉམ་པར་བསྟན་པ་སྟེ། དེ་སྨྲས་པ། སེམས་ཅན་མཉམ་པ་གསུམ་གྱིས་བརྗོད། ། ཆོས་རྣམས་མཉམ་པ་གཉིས་ཀྱིས་ཏེ། ། བྱང་ཆུབ་ཤེས་རབ་མཉམ་པར་ནི། ། རེ་རེས་རབ་ཏུ་བསྟན་པ་ཡིན། ། དགུ་པ་མཁས་པའི་དེ་ཁོ་ན་བཤད་པ་ལ་གསུམ། སྤང་བྱ་ཕུང་སོགས་ལ་བདག་ལྟ་བཤད་པ་དང་། མཁས་པའི་དེ་ཁོ་ན་བཅུ་རྩ་བར་འདུས་ཚུལ་དང་།
མཁས་བྱའི་དངོས་པོ་རྣམས་བཤད་པའོ། ། དང་པོ་ནི། གོང་དུ་མཁས་པའི་དེ་ཁོ་ན་རྣམ་པ་བཅུ་ནི། བདག་ཏུ་ལྟ་བའི་གཉེན་པོའོ། ། ཞེས་གསུང་ན་ཕུང་སོགས་ལ་བདག་ཏུ་ལྟ་བ་གང་ཞེ་ན། འདི་ལྟ་སྟེ། ཉེར་ལེན་ཕུང་པོ་ལ་གཅིག་པུར་རིལ་པོའི་བདག་ཏུ་འཛིན་པའི་གཉེན་པོར་ཕུང་པོ་ལ་མཁས་པ་དང་། ལས་དགེ་མི་དགེའི་འབྲས་བུ་འདོད་མི་འདོད་ཀྱི་རྒྱུར་བདག་ཏུ་འཛིན་པའམ་མིག་སོགས་བདག་གིས་བསྐོ་བའི་སྒོ་ནས་བདག་རྒྱུར་འཛིན་པ་དང་། བདག་ལས་ཀྱི་རྣམ་སྨིན་ལ་ཟ་བའམ་སྐྱེ་མཆེད་ལ་ཟ་བ་པོར་བདག་ཏུ་འཛིན་པ་དང་། དགེ་མི་དགེའི་ལས་བྱེད་པ་པོར་བདག་ཏུ་ལྟ་བ་དང་ནི་རྒྱུ་དང་མཐུན་པར་འབྲས་བུ་འབྱུང་བ་དེ་ལ་དབང་བྱེད་དོ་ཞེས་བདག་རང་དབང་སྒྱུར་བར་འཛིན་པ་དང་།
བདག་བདག་པོར་དང་དབང་ཕྱུག་གི་དོན་དུ་འཛིན་པ་དང་། རྒྱུ་དང་ཟ་བ་དང་བྱེད་པ་དང་དབང་བསྒྱུར་སོགས་དངོས་པོ་སྔ་མ་དག་ཀྱང་བདག་རྟག་པར་འཛིན་པ་དང་། བདག་ཀུན་ནས་ཉོན་མོངས་པ་དང་རྣམ་པར་དག་པའི་བྱང་བའི་གནས་ཏེ་རྟེན་དུ་འཛིན་པ་དང་། བདག་ལ་ཡིད་འཛིན་པའམ་དབུགས་དང་ཡིད་འགོག་པའི་སྦྱོར་ཅནཾ་དེ་ཡོད་པ་ཅན་དུ་འཛིན་པ་དང་། བདག་སྔར་བཅིངས་པས་མ་གྲོལ་བ་དང་ཕྱིས་གྲོལ་བར་འཛིན་པའི་བདག་ལྟ་སྟེ་ཕུང་པོ་ཁམས་སྐྱེ་མཆེད་ལ་སོགས་པ་འདི་དག་ལ་ནི་བདག་ཏུ་ལྟ་བ་བཅུའི་གཉེན་པོར་ཕུང་པོ་ལ་སོགས་པ་ལ་མཁས་པ་རྣམ་པ་བཅུ་བཤད་དོ། ། གཉིས་པ་ནི་མཁས་བྱ་དེ་དག་རྩ་བར་ཇི་ལྟར་འདུས་ཞེ་ན། གཟུགས་མེད་པ་ཀུན་དུ་རྟོག་པ་སྟེ་བརྟགས་པའི་གཟུགས་དང་། རྐྱེན་ལས་སྐྱེས་པ་བྱིས་པས་གཟུགས་སུ་རྣམ་པར་རྟོག་པའི་གཟུགས་ཀྱི་དོན་སྔ་མ་ཉིད་དང་། ཆོས་ཉིད་ཡོངས་སུ་བསྒྲུབ་པའི་གཟུགས་སམ་ངོ་བོ་ཉིད་ཀྱི་དོན་གྱིས་ཕུང་སོགས་དེ་དག་ངོ་བོ་ཉིད་གསུམ་པོ་དེར་འདུས་སོ། ། གཟུགས་ལ་ཇི་ལྟ་བ་ནས་ཚོར་སོགས་འདུས་བྱས་འདུས་མ་བྱས་ཀྱི་ཆོས་ལའང་སྦྱར་བར་བྱའོ། །
གསུམ་པ་ལ་བཅུ་ལས་དང་པོ་ཕུང་པོ་ནི། ཐོག་མར་བརྗོད་པར་བྱ་སྟེ་དེའང་གསུམ་ལས། དུ་མའི་གཟུགས་གང་ཅིའང་རུང་འདས་པ་དང་མ་འོངས་པ་དང་ད་ལྟར་བྱུང་བ་དང་ནང་གིའམ་ཕྱིའམ་རགས་པའི་ཕྲ་བའམ་ངན་པའམ་གྱ་ནོམ་པའམ་ཞེས་སོགས་རྫས་མང་པོ་སྤུངས་པ་ཕུང་པོར་བརྗོད་པ་ཉིད་ནི་བསྡུས་པ་དེ་ཐམས་ཅད་གཅིག་ཏུ་བསྡུས་ཏེ་གཟུགས་ཀྱི་ཕུང་པོ་ཞེས་བྱ་བའི་གྲངས་སུ་འགྲོ་ཞེས་དང་། གཟུགས་ཀྱི་ཕུང་པོའི་མཚན་ཉིད་ཚོར་སོགས་ལ་ཡོངས་སུ་ཕྱེ་བ་སྟེ་ཐ་དད་དུ་བཞག་པའི་དོན་གསུམ་གྱིས་ཕུང་པོ་བཤད་པས་གཅིག་དང་བསྡུས་པ་དང་མཚན་ཉིད་འདྲེས་པ་རྨོངས་པའི་གཉེན་པོར་བཞག་གོ ། ཚོར་བ་ལ་སོགས་ལའང་དེ་བཞིན་དུ་སྦྱར་རོ། ། གཉིས་པ་ཁམས་བཤད་པ་ནི། མིག་སོགས་ཀྱི་འཛིན་པ་ནི་ས་བོན་དང་། གཟུགས་སོགས་ཀྱི་གཟུང་བའི་ས་བོན་དང་གཟུང་བ་དེ་འཛིན་པའི་རྣམ་ཤེས་ཀྱི་ས་བོན་གྱི་དོན་ནི་ཕུང་པོ་ལས་གཞན་དེ་དག་གི་ཁམས་ཀྱི་དོན་དུ་འདོད་དེ་གསེར་ལ་སོགས་པའི་དོན་ལ་གསེར་གྱི་ཁམས་ཞེས་བྱ་བ་གསེར་གྱི་ས་བོན་ལ་བརྗོད་པ་བཞིན་ནོ། ། རིགས་མཐུན་གྱི་རྒྱུ་ཡིན་པས་ཁམས་ཡིན་ལ། ཁ་ཅིག་ན་རེ་མིག་སོགས་ལ་མངོན་པར་ཞེན་པའི་ལས་ཀྱིས་བསྒོས་པའི་ལས་ཀྱི་དབང་གིས་བསྒོས་པའི་ཀུན་གཞི་མིག་སོགས་ཀྱི་ཁམས་ཡིན་ནོ་ཞེས་སོ། །
སློབ་དཔོན་ཕྱོགས་གླང་གིས། ལྷན་ཅིག་བྱེད་དབང་ནུས་པ་ཡི། ། ངོ་བོ་གང་ཡིན་དབང་པོའང་ཡིན། ། ཞེས་སོ། ། གསུམ་པ་སྐྱེ་མཆེད་ནི། མིག་སོགས་ནང་གི་དྲུག་ཚོར་བའི་ཉེར་སྦྱོར་སྐྱེ་ཞིང་མཆེད་པར་བྱེད་པས་སྐྱེ་སྒོར་གྱུར་པ་དང་། མཚན་མར་འཛིན་པས་དོན་རྣམས་ཡོངས་གཅོད་ཀྱི་ཉེ་བར་སྤྱོད་པ་འདུ་ཤེས་འབྱུང་བའི་སྒོ་གཟུགས་སོགས་ཕྱིའི་དྲུག་སྟེ་བཅུ་གཉིས་ནི་ཁམས་ལས་གཞན་སྐྱེ་མཆེད་ཡིན་ནོ། ། ཡུལ་ཡང་ཚོར་བ་སྐྱེ་བའི་སྒོ་ཡིན་ཡང་གནས་མིག་སོགས་ལ་ཕན་གནོད་བྱེད་པ་དང་། ཐུན་མོང་མ་ཡིན་པའི་རྟེན་དུ་གྱུར་པས་མིག་སོགས་ཚོར་བའི་སྒོར་བཞག་གོ ། དེ་ལ་མིག་སོགས་སྤྲོས་པས་བསྒོས་པའི་ལས་ཀྱིས་འཕངས་པའི་ཀུན་གཞི་འགྱུར་བའི་ཁྱད་པར་རྙེད་པ་ནི་མིག་གི་སྐྱེ་མཆེད་དེ།
རྒྱུ་དེ་ལས་བྱུང་བ་འཇུག་ཤེས་ལ་གཟུགས་སོགས་སུ་སྣང་བ་ནི་ཕྱིའི་སྐྱེ་མཆེད་དོ། ། རང་གི་ས་བོན་གང་གསུངས་པ། ། རྣམ་རིག་སྣང་བ་གང་མ་གསུངས། ། དེ་དག་དེ་ཡི་སྐྱེ་མཆེད་ནི། ། རྣམ་པ་གཉིས་སུ་ཐུབ་པས་གསུངས། ། ཞེས་ཉི་ཤུ་པ་ལས་བཤད་དོ། ། ཀུན་གཞི་གཟུགས་སོགས་དོན་དུ་སྣང་བ་དེ་གཟུགས་སུ་སྣང་བའི་བདག་རྐྱེན་ཡིན་པས་གཟུགས་ཀྱི་སྐྱེ་མཆེད་དུ་བཞག་གི དེའི་ཡུལ་དུ་གྱུར་པའི་རྒྱུ་མཚན་གྱིས་ནི་མ་ཡིན་ནོ་གསུང་ངོ་། ། གཟུགས་སུ་སྣང་བ་དང་རྣམ་ཤེས་གཉིས་ངོ་བོ་གཅིག་ཀྱང་ཐ་སྙད་རྐྱེན་དུ་བཞེད་དོ། ། བཞི་པ་རྟེན་འབྲེལ་ལ་ནི་མི་རྟག་པ་འདུ་བྱེད་སོགས་ཀྱི་རྒྱུ་མ་རིག་པ་བོར་ནས་རྟག་པ་དང་བདག་དང་གཙོ་བོ་དབང་ཕྱུག་སོགས་རྒྱུར་རྟོག་པ་རྒྱུ་ལ་སྒྲོ་འདོགས་པ་དང་།
འདུ་བྱེད་སོགས་རྒྱུ་མེད་ཅེས་རྒྱུ་ལ་སྐུར་བ་འདེབས་པ་དང་། བདག་དང་བཅས་པའི་འདུ་བྱེད་རྣམས་མ་རིག་པ་ལས་སྐྱེ་ཞེས་འབྲས་བུ་ལ་སྒྲོ་འདོགས་པ་དང་། ལེགས་སྤྱད་ཉེས་སྤྱད་མེད་པས་འདུ་བྱེད་སོགས་མ་རིག་པའི་རྐྱེན་ལས་འབྱུང་བ་མེད་ཅེས་སྐུར་འདེབས་དང་། རྩོལ་བ་སྟེ་བྱེད་པ་ལ་འདུ་བྱེད་སོགས་སྐྱེ་བ་ལ་མ་རིག་པ་བྱེད་པ་དོན་གཞན་དང་ལྡན་པར་སྒྲོ་འདོགས་པ་དང་། མ་རིག་པ་ལ་འདུ་བྱེད་སྐྱེད་པར་བྱེད་པའི་ནུས་པ་ཙམ་མེད་ཅེས་སྐུར་འདེབས་ཏེ་དེ་ལྟར་དོན་གསུམ་ལ་སྒྲོ་འདོགས་མེད་ཅིང་སྐུར་འདེབས་མེད་པ་སྟེ། མདོར་ན་གཡོ་བ་མེད་པ་དང་མི་རྟག་པ་དང་ནུས་པའི་རྐྱེན་ལས་བྱུང་བ་རིག་པར་བྱའོ། ། ལྔ་པ་གནས་དང་གནས་མིན་ནི་གནས་རྒྱུ་དང་གནས་མིན་རྒྱུ་མིན་པ་སྟེ། བདེན་པར་སྨྲ་ཞིང་ཁྲོ་བ་མེད། ། སློང་བ་ཆུང་ཡང་སྦྱིན་པར་བྱ། ། རྣམ་པ་འདི་གསུམ་གནས་ཀྱི་ནི། །
ལྷ་ཡི་ནང་དུ་སྐྱེ་བར་འགྱུར། ། ཞེས་སོ། ། ཡང་ན་སྲིད་མི་སྲིད་དོ། ། དེའང་བདུན་ཏེ་མི་འདོད་པའི་གཞན་དབང་ནི་སྲོག་གཅོད་སོགས་ལུས་ངག་གི་ཉེས་སྤྱོད་ཀྱིས་མི་འདོད་ཀྱང་ལས་ཀྱི་དབང་གིས་ངན་སོང་གསུམ་དུ་འགྲོ་བ་གནས་ཡིན་ལ་གོ་སྐབས་ཡོད་པ་དང་། བདེ་འགྲོར་འགྲོ་བ་གནས་མིན་པ་དང་། འདོད་པའི་གཞན་དབང་ནི་ལེགས་སྤྱད་ལས་དགེ་བས་བདེ་འགྲོ་ལྷ་མིར་འགྲོ་བ་ནི། ལེགས་སྤྱད་མེད་ན་འདོད་ཀྱང་མི་འགྲོ་བས་ལེགས་སྤྱད་ལ་རག་ལས་པས་གཞན་དབང་ངོ་། ། ཉོན་མོངས་སྤངས་ཏེ་རྣམ་དག་གི་གཞན་དབང་ནི། སེམས་ཉོན་མོངས་པར་བྱེད། ཤེས་རབ་ཉམ་ཆུང་བར་བྱེད།
རྒུད་པའི་ཕྱོགས་སུ་གྱུར། མྱ་ངན་ལས་འདའ་བར་མི་འགྱུར་བ། དགེ་བ་སྒྲིབ་པའི་འདོད་འདུན་གནོད་སེམས་རྨུགས་གཉིད་གཉིས་དང་ཐེ་ཚོམ་སྟེ། དེ་མ་བཏང་བར་དྲན་པ་ཉེར་བཞག ཡང་དག་སྤོང་བ། རྫུ་འཕྲུལ་གྱི་རྐང་པ། དབང་པོ། སྟོབས། བྱང་ཆུབ་ཀྱི་ཡན་ལག་གི་བར་དུ་སེམས་ཉེ་བར་འཇོག་པ་གནས་མ་ཡིན་པ་དང་། དེ་མ་བསྒོམས་ན་སྡུག་བསྔལ་གྱི་མཐའ་མྱང་འདས་མི་ཐོབ་པའམ།
སྡུག་བསྔལ་རྒྱུན་འཆད་ཀ་མ་མི་བྱེད་པས་དེ་བྱེད་པ་སྒྲིབ་པ་ལྔ་བཏང་བ་ལ་ལྟོས་པས་གཞན་དབང་མཉམ་དུ་འབྱུང་བ་ལ་མཚུངས་པ་མེད་པ་ལ་རག་ལུས་པ་འཇིག་རྟེན་གྱི་ཁམས་སྟོང་གསུམ་གྱི་སྟོང་ཆེན་པོ་ལྟ་བུ་གཅིག་ཏུ་མི་འབྱུང་ཞིང་འཁོར་ལོས་བསྒྱུར་བ་ཡང་ངོ་། ། ཁ་ཅིག་འཁོར་ལོས་བསྒྱུར་བ་གཉིས་གླིང་བཞིར་མི་འགྱུར་ཞེས་དང་། གཞན་དག་ནི་སངས་རྒྱས་ཀྱང་གླིང་བཞིར་ཡིན་གྱི་སྟོང་གསུམ་དགའ་ལྡན་དུ་སྐྱེ་བ་སོགས་བྱེ་བ་ཕྲག་བརྒྱ་ཡོད་ཅེས་སོ། ། དབང་བྱེད་པའི་གཞན་དབང་ནི་བུད་མེད་ཀྱི་ལུས་ཀྱིས་བུད་མེད་རིན་པོ་ཆེ་ལ་སྤྱོད་མི་ནུས་པས་འཁོར་ལོས་བསྒྱུར་རྒྱལ་བྱེད་པ་གནས་མ་ཡིན་པ་དང་། བརྒྱ་བྱིན་དང་ཚངས་པ་འདོད་པའི་དབང་ཕྱུག་བྱེད་མི་སྲིད་པའོ། ། ཐོབ་པ་སྐྱེས་པའི་གཞན་དབང་ནི། བུད་མེད་ཀྱིས་རང་སངས་རྒྱས་དང་སངས་རྒྱས་མི་ཐོབ་སྟེ། སྐྱེ་བོ་གཡོན་ཅན་ཐམས་ཅད་ཀྱི་སྤྱོད་ཡུལ་ཡིན་པས་བསེ་རུ་ལྟར་འདྲེ་བ་མེད་པ་མི་སྲིད་པ་དང་། ས་གསུམ་གྱི་སྟོན་པར་མི་སྲིད་པ་དང་། ཤེས་རབ་ཆུང་བས་རང་གིས་མངོན་པར་བྱང་ཆུབ་པའི་འོས་མ་ཡིན་པའི་ཕྱིར་རོ། །
ཀུན་དུ་སྤྱོད་པའི་གཞན་དབང་ནི། གང་ཟག་ཕུན་སུམ་ཚོགས་པ་བདེན་མཐོང་གིས་བསམ་བཞིན་མཚམས་མེད་བྱེད་པ་དང་གསོད་པ་དང་མ་བྱིན་ལེན་པ་མི་སྤྱོད་ལ་སོ་སྐྱེས་སྤྱོད་པ་གནས་ཡིན་པ་དང་། དེས་བསླབ་པ་བཏང་བ་དང་། ཕྱི་རོལ་པ་ལ་ཡོན་གནས་ཚོལ་བ་དང་། དགེ་མཚན་དང་བཀྲ་ཤིས་ཀྱིས་ཡིད་ཆེས་པ་དང་། དགེ་སྦྱོང་དང་བྲམ་ཟེ་གཞན་གྱི་ངོར་བལྟ་བ་དང་། སྲིད་པ་བརྒྱད་འགྲུབ་པ་གནས་མིན་ལ་སོ་སྐྱེ་གནས་ཡིན་ནོ་ཞེས་སོགས་ཁམས་མང་པོ་པའི་མདོ་བཞིན་ནོ། ། དེ་གཞན་དབང་ཉིད་ཀྱི་དོན་ཏེ་སྔ་མ་ལས་གཞན་གནས་དང་གནས་མ་ཡིན་ནོ། ། དྲུག་པ་དབང་པོ་ནི་གང་ཞིག་ལ་དབང་བྱེད་པའི་དབང་པོ་ནི་ཉི་ཤུ་རྩ་གཉིས་སུ་མདོ་ལས་གསུངས་ལ། དེའང་གཟུགས་སོགས་ཡུལ་དྲུག་འཛིན་པའི་རྣམ་ཤེས་ལ་ལྷག་པར་དབང་སྟེ་རྒྱུ་བྱེད་པའི་མིག་སོགས་དྲུག་དབང་པོར་བཞག་པ་དང་།
སྲོག་གིས་རིས་མཐུན་གནས་པ་ལ་དབང་བྱེད་དེ། ལས་ཀྱིས་བྱས་པའི་སྐད་ཅིག་ཕྱི་མར་མཚམས་སྦྱོར་ནུས་པའི་བྱེ་བྲག་དེའི་དབང་གིས་མི་འཆི་ལ། ཁ་ཟས་ཡོད་ཀྱང་ཚེ་ཟད་ན་འཆི་བའི་ཕྱིར་རོ། ། རིགས་རྒྱུན་མི་འཆད་པར་འབྱུང་བས་རིགས་འཚོབ་པ་ལ་ཕོ་མོའི་དབང་པོས་དབང་བྱེད་དེ། དེའི་དབང་གིས་བུ་འབྱུང་བར་བྱེད་ཀྱི་དྲི་ཟ་ནི་ཡོད་ཀྱང་མ་ནིང་ལ་བུ་འབྱུང་བའི་མཐུ་མེད་པའི་ཕྱིར་རོ། ། བདེ་སོགས་ཚོར་བ་ལྔ་ནི་ལས་ཀྱི་འབྲས་བུ་ལ་ཉེ་བར་ལོངས་སྤྱོད་པ་ལ་དབང་བྱེད་ཀྱི། མིང་གཟུགས་ནི་དེ་ལ་དབང་མི་བྱེད་དེ། ལས་དེ་གཙོ་བོར་ཚོར་བའི་རྒྱུ་ཡིན་པའི་ཕྱིར་རོ། ། དད་སོགས་ལྔས་འཇིག་རྟེན་པའི་ལམ་གྱིས་ཉོན་མོངས་སྤངས་པའི་རྣམ་དག་ལ་དབང་བྱེད་དེ། དེ་དག་མ་དད་པ་སོགས་ཀྱི་གཉེན་པོ་ཡིན་ཞིང་འཇིག་རྟེན་པའི་ལམ་ལ་བཞག་པས་སོ། །
ཁ་ཅིག་ཐར་པ་ཆ་མཐུན་གྱི་ཕྱེ་བའི་ཕྱིར་ཞེས་སོ། ། འཇིག་རྟེན་ལས་འདས་པའི་ལམ་གྱིས་ཉོན་མོངས་སྤངས་པའི་རྣམ་དག་ལ་དབང་བྱེད་པ་ཉིད་ཀྱི་ཕྱིར་ནི་ཀུན་ཤེས་བྱེད་པ་དང་ཀུན་ཤེས་པ་དང་ཀུན་ཤེས་ལྡན་པ་གསུམ་སྟེ་དེ་རྣམས་མཐོང་ལམ་ལ་སོགས་ལམ་གྱིས་བསྡུས་པའི་ཕྱིར་རོ། ། དེའང་རྟེན་པའི་བྱེ་བྲག་གིས་དབང་པོ་དགུ་ལ་དེ་གསུམ་དུ་འཇོག་ཅེས་ཉན་ཐོས་པ་འདོད་ལ། སེམས་ཙམ་པ་ནི་ཡིད་མི་བདེ་དང་བཅས་པ་བཅུ་ལ་དབང་པོ་སྔ་མ་གཉིས་སུ་འཇོག་ལ། ། ཡིད་མི་བདེ་ནི་སྦྱོར་བའི་དུས་ན་ངེས་འབྱེད་ཆ་མཐུན་གྱི་འོག་ཏུ་ཐར་པ་མཆོག་འདོད་པས་བསྡུས་པར་རིག་པར་བྱའོ། བདུན་པ་དུས་གསུམ་ནི། དུས་གང་དེའི་རྒྱུ་དང་འབྲས་བུ་རྣམས་རང་འབྲས་བསྐྱེད་ཟིན་པ་དང་། རང་འབྲས་ཀྱང་ཞིག་པའི་སྒོ་ནས་སྤྱད་ཟིན་པ་འདས་པ་དང་། དེའི་རྒྱུ་རྣམས་སྤྱད་ཟིན་ལ་འབྲས་བུ་མ་སྤྱད་པ་ད་ལྟ་བ་དང་། དེ་བཞིན་དུ་དུས་དེའི་རྒྱུ་དང་འབྲས་བུ་གང་ཡང་མ་སྤྱད་པ་ནི་མ་འོངས་པ་སྟེ་དེ་ནི་སྔ་མ་ལས་གཞན་དུས་གསུམ་ཡིན་ནོ། །
བརྒྱད་པ་བདེན་བཞི་ནི། གང་ཅི་ཚོར་ཡང་རུང་དེ་ནི་སྡུག་བསྔལ་ལོ་ཞེས་གསུངས་པས་ཁམས་གསུམ་གྱི་ཚོར་བ་གསུམ་དང་བཅས་པའི་དོན་ནི་སྡུག་བསྔལ་ཡིན་ལ། ཚོར་བའི་རྒྱུ་ནི་གནས་ཏེ། མདོར་ན་ཉེར་ལེན་ཅན་གྱི་ཕུང་པོ་ལྔ་སྡུག་བསྔལ་ཡིན་ནོ། ། སྡུག་བདེན་དེའི་རྒྱུ་ཀུན་འབྱུང་ནི་སྡུག་བསྔལ་དེ་སྒྲུབ་པར་བྱེད་པའི་རྒྱུ་ཟག་བཅས་ལ་སྲེད་པ་སྔོན་དུ་སོང་བའི་སྒོ་གསུམ་གྱི་ལས་ཡིན་ནོ། ། བདག་དང་བདག་གིར་འཛིན་བྱས་པས། ། འདུས་བྱས་སྤྱོད་ཡུལ་ཅན་ཆགས་ནི། ། རྒྱུ་ཡིན་ཞེས་ཀྱང་གསུངས་སོ། ། སྡུག་ཀུན་དེ་མི་སྐྱེ་བས་ཞི་བ་ལྷག་མེད་དང་ལྷག་བཅས་ཀྱི་མྱང་འདས་ནི་འགོག་བདེན་དང་། སྡུག་ཀུན་དེ་གཉིས་ཀྱི་གཉེན་པོ་དེ་གཉིས་འགོག་པར་འགྲོ་བའི་དོན་དང་ལྡན་པའི་ཕྱིར་ན་ལམ་བདེན་ཡིན་ཏེ།
སྔ་མ་ལས་གཞན་བདེན་བཞིའི་དོན་དུ་འདོད་ཅེས་པའོ། ། དགུ་པ་ཐེག་པ་གསུམ་ནི། མྱང་འདས་དང་འཁོར་བའི་རྣམ་པ་བཅུ་དྲུག་ཏུ་ཤེས་ཤིང་། གཞན་སངས་རྒྱས་དང་བྱང་སེམས་ལས་ཐོས་ནས་འཁོར་བ་ལས་ངེས་པར་འབྱུང་བའི་ཕྱིར་ཉན་ཐོས་ཀྱི་ཐེག་པའོ། ། མྱ་འདས་དང་འཁོར་བའི་ཡོན་ཏན་དང་སྐྱོན་ཤེས་པས་སྲིད་པ་མཐའ་མའི་ཚེ་གཞན་ལས་མ་ཐོས་པར་ཚུལ་དེས་བདག་གིས་ནི་ངེས་པར་འབྱུང་བའི་ཕྱིར་རང་སངས་རྒྱས་ཀྱི་ཐེག་པའོ། ། གཞན་ལས་མ་ཐོས་པར་འཁོར་འདས་ཀྱི་ཆོས་བརྗོད་མེད་དུ་རྟོགས་པའི་རྣམ་པར་མི་རྟོག་པའི་ཤེས་པས་གཞན་ལས་མ་ཐོས་པར་བདག་གིས་ནི་ངེས་པར་འབྱུང་བའི་ཕྱིར་ཐེག་པ་ཆེན་པོ་སྟེ་སྔ་མ་ལས་གཞན་ཐེག་པ་གསུམ་ཞེས་བྱའོ། ། བཅུ་པ་འདུས་བྱས་དང་འདུས་མ་བྱས་ནི་ངོ་བོ་དང་ཁྱད་པར་གྱི་ཐ་སྙད་དུ་བཏགས་པ་དང་བབས་པ་ནི་མིང་དང་ཚིག་གི་ཚོགས་ཡིན་ལ་དེ་གཉིས་གསལ་བྱེད་ཡིན་པས་ཡི་གེའི་ཚོགས་ཀྱང་བཏགས་པའོ། ། ཀུན་འབྱུང་བདེན་པར་བསྡུས་པའི་ཀུན་གཞི་ས་བོན་གྱི་རྒྱུར་བཅས་ཞེས་པ་དང་། རྒྱུ་མཚན་ནི་སྣོད་སེམས་ཅན་གྱི་དབང་པོ་དང་བཅས་པའི་ལུས་དང་། ལོངས་སྤྱོད་གཟུགས་སོགས་ལ་དང་།
ཡང་ན་བཟའ་བཏུང་སོགས་སུ་སྣང་བའི་ཀུན་གཞི་རྣམ་ཤེས་སོ། ། དེ་གང་གི་རྒྱུ་མཚན་ཡིན་ཞེ་ན། མིང་གི་ཚོགས་ལ་སོགས་པས་དེ་དག་གི་ངོ་བོ་ཉིད་དང་ཁྱད་པར་བརྗོད་པའི་ཕྱིར་རོ། ། དེ་དག་གི་རྗེས་སུ་འབྲང་བས་དོན་གྱི་ངོ་བོ་དང་ཁྱད་པར་ལ་ཞེན་པའི་སེམས་དང་སེམས་ལས་བྱུང་བ་འཇུག་ཤེས་སུ་བསྡུས་པ་ཉོན་ཡིད། འཛིན་པ་ཚོགས་ལྔ། ཡིད་རྟོག་པ་རྣམས་ཀྱི་རྒྱུ་མཚན་ཡིན་ནོ། ། ཡང་ན་ཁ་ཅིག་ངོ་བོ་ཁྱད་པར་དུ་འདོགས་པའི་མཚན་མ་འདུ་ཤེས་དང་། གནས་ལོངས་སྤྱོད་བསྡུས་པའི་ཀུན་གཞི་ནི་བག་ཆགས་རྟས་བྱེད་ཡིན་པས་གཞིའི་རྒྱུ་མཚན་དང་ཡིད་དང་འཛིན་པ་དང་རྣམ་རྟོག་ནི་དམིགས་བྱ་དམིགས་བྱེད་ལ་མཚན་མར་བྱེད་པས་དམིགས་བྱ་དམིགས་བྱེད་ཀྱི་རྒྱུ་ཡིན། ཞེས་སོ། ། དེ་ལྟར་མཚུངས་ལྡན་དང་བཅས་པ་དེ་ནི་གཞན་དབང་ཡིན་པས་ལས་ཉོན་གྱིས་བྱས་པའི་འདུས་བྱས་སོ། །
འདུས་མ་བྱས་ནི་སྡུག་བསྔལ་རྒྱུ་བཅས་རབ་ཏུ་ཞི་བ་འགོག་པ་དང་ཞི་བྱེད་ལམ་བདེན་གྱི་དམིགས་པའི་དོན་དེ་བཞིན་ཉིད་དང་བཅས་པའོ། ། ལས་ཉོན་གྱིས་མ་བྱས་ཤིང་འདུས་བྱས་ཀྱིས་ཕྱེ་བའི་རྣམ་གྲངས་ཀྱིས་ན་ལམ་བདེན་ཡང་འདུས་མ་བྱས་སོ། ། སོ་སོར་བརྟག་མིན་གྱི་འགོག་པ་དང་། ནམ་མཁའ་ནི་ཀུན་ནས་ཉོན་མོངས་དང་རྣམ་བྱང་གི་དམིགས་པ་མ་ཡིན་པས་བཏང་སྙོམས་སུ་མཛད་དམ་སྙམ་དུ་སེམས་སོ། ། དེ་ལྟར་འདུས་བྱས་དང་འདུས་མ་བྱས་ཀྱི་དོན་ནི་མཁས་པའི་དངོས་པོ་བཅུའི་ཐ་མ་ཉིད་དུ་བསྟན་པ་ཡིན་ནོ། ། ལེའུ་གསུམ་པ་སྟེ་དེ་ཁོ་ནའི་ལེའུའི་བཤད་པ་རྫོགས་སོ།། ༈ །།དེ་ཁོ་ན་རབ་ཏུ་རྟོགས་པ་བསྒོམས་ནས་སྒྲིབ་པ་སྤོང་པར་འགྱུར་བས་དེ་ཁོ་ནའི་རྗེས་ལ། བཞི་པ་གཉེན་པོ་སྒོམ་པ་ལ་གསུམ་སྟེ། རྒྱས་པར་བྱང་ཆུབ་ཕྱོགས་མཐུན་གྱི་དབྱེ་བ་དང་། ཐོག་མའི་སྒོམ་པ་སོགས་གསུམ་དུ་བསྡུས་པའི་དབྱེ་བ་དང་།
བླ་མ་དང་བཅས་པ་བླ་ན་མེད་པའི་སྒོམ་པའོ། ། དང་པོ་ལ་བདུན་ལས། དང་པོ་བདེན་བཞི་ལ་བྱང་བར་བྱེད་པའི་སྒོམ་པ་ནི། དེའང་བྱིས་པ་རྣམས་འཁོར་འདས་ཀྱི་སྐྱོན་ཡོན་མ་མཐོང་ནས་འཁོར་བ་ལ་ཞེན་ཅིང་མྱང་འདས་ལ་སྐྲག་ལ། དེའང་བདེན་པ་མཐོང་ནས་ལྡོག་པས་འཁོར་བ་ལ་སྐྱོ་བ་དང་མྱང་འདས་ཐོབ་པར་བྱ་བའི་ཕྱིར་ཏེ། དེའང་ལུས་ནི་འདུས་བྱས་ཀྱང་གཞན་དུ་འགྱུར་བས་འདུ་བྱེད་ཀྱི་སྡུག་བསྔལ་ཏེ། འདུ་བྱེད་དམ་སྐྱེ་བ་དེ་གནོད་པ་ཐམས་ཅད་ཀྱི་གཞི་ཡིན་པས་གནས་ངན་ལེན་ཞེས་བྱ་སྟེ། སྐྱེ་འདི་གནོད་ཡིན་སྐྱེ་བ་ཡོད་ན་རྒ་དང་འཆི་བ་དང་། ། ནད་དང་ཕོངས་དང་གསོད་དང་འཆིང་བ་ལ་སོགས་དགྲ་རྣམས་ཡོད། ། ཅེས་སོ། །
འཕགས་པ་རྣམས་དང་མི་མཐུན་པས་སྡུག་བསྔལ་ལོ། ། དེའི་ཕྱིར་ལུས་ལ་མི་གཙང་སོགས་སུ་བཏགས་པས་སྡུག་བསྔལ་བདེན་པ་ལ་འཇུག་གོ ། མ་རིག་པའི་འདུ་ཤེས་ཏེ་རེག་པ་ལས་བྱུང་བའི་ཚོར་བ་ནི་མི་འབྲལ་བ་མི་ཕྲད་པར་སྲེད་པའི་རྒྱུའི་ཕྱིར་སྲེད་པ་ཀུན་འབྱུང་བདེན་པ་ཡིན་པས་ཚོར་བ་དེ་ལ་ངོ་བོ་དང་འབྲས་བུ་དང་མི་རྟག་པ་དང་སྡུག་བསྔལ་བ་སོགས་སུ་ཡོངས་སུ་བརྟགས་པས་ཀུན་འབྱུང་བདེན་པ་ལ་འཇུག་གོ ། བདག་ཏུ་བཟུང་བའི་གཞི་སེམས་ལ་མི་རྟག་སོགས་སུ་བརྟགས་པས་རྟག་སོགས་ཀྱི་བདག་མེད་པར་ཤེས་ནས་བདག་ཆད་དོགས་མེད་པའི་ཕྱིར་འགོག་བདེན་ལ་འཇུག་གོ ། ཀུན་ནས་ཉོན་མོངས་དང་རྣམ་བྱང་གི་ཆོས་ལ་བདག་མེད་སོགས་སུ་བརྟགས་པས་ཆགས་སྡང་དང་མི་སྡུག་པ་དང་བྱམས་པ་སོགས་བླང་དོར་ལ་མ་རྨོངས་པའི་ཕྱིར་སྤང་གཉེན་ཤེས་ནས་གཉེན་པོ་ལམ་བདེན་ལ་འཇུག་སྟེ། ལུས་སོགས་ཀྱི་རང་སྤྱིའི་མཚན་ཉིད་རྣམས་སྒོམ་པ་དང་། བྱང་སེམས་ཀྱི་རྟོག་པ་སྤང་པའི་ཕྱིར་ལུས་སོགས་མི་དམིགས་པར་ཡང་བསྒོམ་མོ། ། དེས་ན་དེ་སྒོམ་པ་བདེན་པ་བཞི་ལ་འཇུག་པར་བྱ་བའི་ཕྱིར་རོ། ། དེས་ན་བྱང་ཆུབ་ཕྱོགས་ཆོས་ཀྱི་དང་པོར་དྲན་པ་ཉེ་བར་བཞག་པ་སྒོམ་པ་རྣམ་པར་བཞག་གོ ། གཉིས་པ་མེ་དགེ་བ་སྲབ་པར་བྱེད་པའི་སྒོམ་པ་ནི།
དེའི་འོག་ཏུ་ཟག་བཅས་ཟག་མེད་ལ་སོགས་པའི་བྱེ་བྲག་གིས་མི་མཐུན་ཕྱོགས་མི་དགེ་བ་དང་གཉེན་པོ་དགེ་བ་རྣམས་རྣམ་པ་ཐམས་ཅད་དུ་ཡོངས་སུ་ཤེས་ན། མི་དགེ་བ་སྐྱེས་པ་དང་མ་སྐྱེས་པ་དེ་དག་མི་སྐྱེད་ཅིང་སྤང་བའི་ཕྱིར་དང་དགེ་བ་མ་སྐྱེས་པ་བསྐྱེད། སྐྱེས་པ་གནས་པ་དང་ཕྱིར་ཞིང་འབྱུང་བ་དང་ཡོངས་སུ་རྫོགས་པའི་ཕྱིར་འདུན་པ་བསྐྱེད་དོ། ། འབད་དོ། ། བརྩོན་འགྲུས་རྩོམ་མོ་སེམས་རབ་ཏུ་འཛིན་ཏོ། ། ཡང་དག་པར་འཇོག་གོ་ཞེས་འབྱུང་བའི་སྤང་གཉེན་གཉིས་གཉིས་ཀྱི་བརྩོན་འགྲུས་ནི་རྣམ་པ་བཞི་དག་རབ་ཏུ་འབྱུང་ལ། འདིས་སྒོ་གསུམ་ཡང་དག་པར་འཛིན་ཅིང་འཇོག་པས་ཡང་དག་འཇོག་པ་ཞེས་བྱ་སྟེ། མཛོད་ལས། བརྩོན་འགྲུས་ཡང་དག་འཇོག་ཅེས་བྱ། ། ཞེས་སོ། །
དགེ་བ་སྐྱེས་པ་གནས་པ་ནི་མི་ཉམས་པའོ། ། ཕྱིར་ཞིང་འབྱུང་བ་ནི་རྒྱུན་དུ་སྐྱེ་བའོ། ། ཡོངས་སུ་རྫོགས་པ་ནི་ཕུལ་དུ་ཕྱིན་པར་འགྱུར་པའོ། ། འདུན་པ་སྐྱེ་བ་ནི་གུས་པར་བརྩོན་འགྲུས་རྩོམ་པའི་སྦྱོར་བ་དང་། འབད་པ་ནི་ལེ་ལོ་སྤངས་ཏེ་ལུས་སེམས་མངོན་དུ་བྱེད་པ་དང་། བྱིང་རྒོད་བསལ་བའི་བརྩོན་འགྲུས་རྩོམ། ཞེས་དང་། ཇི་ལྟར་རྩོམ་ན་ཡང་དག་པར་ཤེས་བྱ་ཕུང་པོ་ཁམས་སོགས་ཀྱི་རབ་དབྱེ་དང་། དགའ་བྱའི་ཆོས་སངས་རྒྱས་ཀྱི་ཡོན་ཏན་མཛད་པ་བཅུ་གཉིས་སོགས་ཡིད་ལ་བྱེད་པས་བྱིང་བའི་སེམས་རབ་ཏུ་འཛིན་ཏོ། ། རྒོད་ནའང་དམིགས་པ་དེ་ལ་སེམས་འཇོག་ཅིང་འཛིན་ཏོ། །
གསུམ་པ་ཏིང་ངེ་འཛིན་སྦྱང་བར་བྱེད་པའི་སྒོམ་པ་ལ་གསུམ་ལས། དང་པོ་ངོ་བོ་དངོས་ནི། མི་མཐུན་ཕྱོགས་བསལ་བའི་ཕྱིར་བརྩོན་འགྲུས་རྩོམ་པ་དེ་དང་སེམས་གནས་པའི་ཏིང་ངེ་འཛིན་ལས་སུ་རུང་བ་ཉིད་དེ་ལས་སུ་རུང་བ་ཁྱད་པར་ཡང་མངོན་ཤེས་ལ་སོགས་དོན་རྣམས་ཐམས་ཅད་འབྱོར་པར་ནུས་པར་འགྱུར་བའི་རྒྱུ་སྟེ། དེའང་ནམ་མཁའ་ལ་འགྲོ་བ་དང་སྤྲུལ་པ་སོགས་རྫུ་འཕྲུལ་གྱི་གནས་སུ་གྱུར་པའམ། ཡང་ན་ནམ་མཁའ་ལ་འགྲོ་བས་རྫུ་འཕྲུལ་ཏེ་རྐང་པ་ནི་དེའི་གཞི་ཡིན་པས་སོ། ། དེ་ལ་འདུན་པའི་ཏིང་ངེ་འཛིན་དང་། བརྩོན་འགྲུས་ཀྱི་ཏིང་ངེ་འཛིན་དང་། སྤྱོད་པའི་ཏིང་ངེ་འཛིན་ནི་སྤོང་བའི་འདུ་བྱེད་དང་ལྡན་པ་རྫུ་འཕྲུལ་གྱི་རྐང་པ་བཞི་པའོ། ། དེ་དག་གི་མཚན་ཉིད་ནི་མངོན་པ་ཀུན་ལས་བཏུས་ལས་ཤེས་པར་བྱའོ། ། ཏིང་ངེ་འཛིན་ལས་སུ་རུང་བ་དེའང་ཉེས་པ་ལྔ་སྤོང་བའི་ཕྱིར་དུ་སྟེ།
འདུ་བྱེད་པ་དང་རྩོལ་བ་དང་དད་པ་དང་ཤིན་ཏུ་སྦྱངས་པ་དང་བཞི། དྲན་ཤེས་བཞིན་སེམས་པ་བཏང་སྙོམས་ཏེ་བརྒྱད་བསྟེན་ཅིང་བསྒོམས་པའི་རྒྱུ་ལས་བྱུང་བའོ། ། གཉིས་པ་སྤང་བྱ་ངོས་བཟུང་བ་ནི། སྦྱོར་བའི་ཚེ་ཉེས་པ་ལེ་ལོ་དང་ནི་བརྩོན་པའི་ཚེ་གདམས་ངག་རྣམས་བརྗེད་པས་སེམས་མཉམ་པར་བཞག་པ་མེད་པ་དང་། མཉམ་གཞག་གི་ཚེ་བྱིང་བ་དང་རྒོད་པ་གཉིས་ཉེས་པ་གཅིག་ཏུ་བྱས་པ་སྟེ་དེས་སེམས་ལས་སུ་རུང་བ་མེད་པས་དང་། བྱིང་རྒོད་དུ་གྱུར་པའི་ཚེ་དེ་ཞི་བར་འདུ་མི་བྱེད་པའི་བཏང་སྙོམས་དང་། མཉམ་ཉིད་དུ་གྱུར་ནས་ཞི་ཚེ་ཡང་མངོན་པར་འདུ་བྱེད་པ་སེམས་པ་ཉིད་དེ་དག་ནི་ཉེས་པ་ལྔར་འདོད་དོ། ། གསུམ་པ་གཉེན་པོ་རྣམ་པར་གཞག་པ་ནི། ལེ་ལོའི་གཉེན་པོ་བཞི་སྟེ། འདོད་པའི་འདུན་པ་དང་།
རྩོལ་བ་བརྩོན་འགྲུས་དང་། ཡིད་ཆེས་པའི་དད་པ་དང་། ལས་སུ་རུང་བ་ཤིན་ཏུ་སྦྱངས་པ་སྟེ། དེ་དག་ཀྱང་རིམ་པ་བཞིན་དུ་རྩོལ་བའི་གནས་འདུན་པ་དང་དེ་ལ་གནས་པ་པོ་རྩོལ་བ་སྟེ་འདོད་པ་ནི་རྩོལ་བའི་སྔོན་དུ་འགྲོ་བས་སོ། ། གནས་འདུན་པའི་ནི་རྒྱུ་དད་པ་སྟེ་ཡིད་ཆེས་ན་དད་པ་འབྱུང་བས་སོ། ། གནས་པ་རྩོལ་བའི་འབྲས་བུ་ཤིན་ཏུ་སྦྱངས་པ་ཉིད་དུ་འདོད་དེ་བརྩོན་པར་བྱས་པ་གནས་ངན་ལེན་གྱི་རྟོག་པ་ཉེས་པ་དང་བྲལ་ནས་དགའ་བ་སྐྱེས་ཞིང་དགའ་བས་ལུས་སེམས་ཤིན་ཏུ་སྦྱངས་ཏེ་ལས་སུ་རུང་ནས་ཏིང་ངེ་འཛིན་ཁྱད་པར་དུ་འགྲོ་བའི་ཕྱིར་རོ། ། འདིར་བརྩོན་འགྲུས་རྒྱུ་འབྲས་དང་བཅས་པ་ལེ་ལོའི་གཉེན་པོའོ། ། སྤོང་བའི་འདུ་བྱེད་ལྷག་མ་བཞི་ནི་སེམས་གནས་པའི་གདམས་ངག་གི་དམིགས་པ་བརྗེད་པར་མ་གྱུར་པ་དྲན་པ་ནི་གདམས་ངག་བརྗེད་པའི་གཉེན་པོ་དང་། ཤེས་བཞིན་ནི་དྲན་པ་མ་བརྗེད་ནས་བྱིང་དང་རྒོད་པ་རྟོགས་པ་སྟེ་བྱིང་རྒོད་ཀྱི་གཉེན་པོའོ། ། བྱིང་རྒོད་རྟོགས་ན་དེ་སྤོང་བའི་ཕྱིར་སེམས་ཡུལ་ལ་མངོན་པར་འདུ་བྱེད་སེམས་པ་ནི་མངོན་པར་འདུ་མི་བྱེད་པ་བཏང་སྙོམས་ཀྱི་གཉེན་པོ་དང་།
བྱིང་རྒོད་ཞི་བའི་ཚེ་མཉམ་པ་རྣལ་དུ་འཇུག་པའི་བཏང་སྙོམས་སུ་བྱེད་པ་ནི་འདུ་བྱེད་པའི་སེམས་པའི་གཉེན་པོའོ། ། བཞི་པ་གོང་མ་ཐར་ཆ་སྐྱེད་པའི་བསྒོམ་པ་ནི། དད་པ་བརྩོན་འགྲུས་དྲན་པ་ཏིང་ངེ་འཛིན་ཤེས་རབ་རྫུ་འཕྲུལ་གྱི་རྐང་པ་རྣམས་ཀྱིས་སེམས་ལས་སུ་རུང་བ་སེམས་རྒྱུད་ལ་ཐར་པའི་ཆ་དང་མཐུན་པའི་དགེ་རྩ་སྐྱེད་ན་དེ་དག་གིས་དབང་པོའི་མིང་ཐོབ་བོ། ། འདུན་པའི་རྒྱུ་ཡིན་པས་དད་པ་ལ་འདུན་པ་ཞེས་རྗོད་བྱེད་དེ་ཞོ་དང་ག་གོན་ལ་རིམས་ཞེས་བྱ་བ་བཞིན་ནོ། ། ཡང་ན་འདུན་པ་སྟེ། འདོད་པའི་དད་པ་དབང་བྱེད་པ་དང་སྦྱོར་བའི་བརྩོན་འགྲུས་དབང་བྱེད་པས་དབང་པོ་དང་། དམིགས་པ་གསལ་ཞིང་བརྗེད་པར་མ་གྱུར་པའི་དྲན་པ་དབང་བྱེད་པས་དབང་པོ་དང་། སེམས་རྩེ་གཅིག་ཏུ་མི་འཕྲོ་བ་ཏིང་ངེ་འཛིན་གྱི་དབང་པོ་དང་། ཆོས་ལ་རབ་ཏུ་འབྱེད་པའི་ཤེས་རབ་ཀྱང་དབང་བྱེད་པས་དབང་པོར་བཞག་ལ། གོ་རིམ་ནི་དད་ན་འཁོར་བ་ལས་འབྱུང་ལ་འབྱུང་བའི་ཕྱིར་བརྩོན་འགྲུས་རྩོམ་ལ།
དེ་བརྩམས་ན་བསླབ་པ་གསུམ་བསྒྲུབས་ཏེ་དྲན་པ་ཏིང་ངེ་འཛིན་ཤེས་རབ་བོ། ། ལྔ་པ་མཐོང་ལམ་དང་འདྲེས་བའི་སྒོམ་ལམ་ལ་གཉིས་ལས་དང་པོ་སྟོབས་ལྔ་སྒོམ་པ་ནི། དད་སོགས་དེ་དག་གི་མི་མཐུན་ཕྱོགས་མ་དད་སོགས་ནི་སྲབ་མོ་གྱུར་པའི་ཕྱིར་དེས་མི་རྫི་བ་ནི་དད་སོགས་སྟོབས་ལྡན་དུ་གྱུར་པ་སྟོབས་ལྔ་སྟེ་སྔ་མ་སྔ་མ་ལས་འབྲས་བུ་ཕྱི་མ་ཕྱི་མ་སྐྱེ་བའི་རིམ་པ་ཡིན་ཏེ། འབྲས་བུ་ལ་དད་ན་རྒྱུ་ལ་བརྩོན་འགྲུས་རྩོམ་ལ། བརྩོན་འགྲུས་རྩོམ་པ་དྲན་པ་ཉེ་བར་གནས་པ་དང་། དེ་གནས་ན་གཡེང་བ་མེད་པས་སེམས་མཉམ་པར་འཇོག་ཅིང་། མཉམ་པར་བཞག་ན་ཡང་དག་པ་ཇི་ལྟ་བ་བཞིན་ཤེས་པའི་ཕྱིར་རོ། ། གཉིས་པ་དེ་ངེས་འབྱེད་བཞི་ལ་བཞག་པ་ནི། ངེས་འབྱེད་ཆ་མཐུན་དེ་དབང་པོའི་དུས་ལའམ་སྟོབས་ཀྱི་དུས་ལ་ཡིན་ཞེ་ན། དབང་པོ་རྣམས་ངེས་འབྱེད་ཆ་མཐུན་དྲོད་རྩེ་གཉིས་དང་སྟོབས་རྣམས་ལ་ངེས་འབྱེད་ཆ་མཐུན་གཉིས་ཏེ་བཟོད་པ་དང་འཇིག་རྟེན་ཆོས་མཆོག་གཉིས་བཞག་གོ །
དེ་ལ་དད་སོགས་ཆུང་ངུ་དྲོད་དང་། འབྲིང་རྩེ་མོ་དང་། ཆེན་པོ་ལ་ཆུང་འབྲིང་ཆེ་གསུམ་ནི་བཟོད་པ་ཆུང་འབྲིང་ཆེ་བ་རྣམས་དང་། ཆེན་པོའི་ཆེན་པོ་ནི་ཆོས་མཆོག་ལའོ། ། ངེས་འབྱེད་འདི་དག་ཀྱང་ཏིང་ངེ་འཛིན་དང་ཤེས་རབ་ཀྱི་རང་བཞིན་ཡིན་ལ། འཕགས་ལམ་གྱི་མེས་ཉོན་མོངས་བསྲེག་ནུས་དང་པོའི་རང་བཞིན་ཡིན་པས་དྲོད་དང་། དགེ་བའི་རྩ་བ་རྣམས་གཡོ་བ་ལས་རྩེ་མོར་ཕྱིན་པ་དང་། བདེན་པའི་དོན་ལ་བཟོད་པས་དང་། ཟག་བཅས་ཡིན་ལ་ཟག་བཅས་ཀྱི་ཆོས་གཞན་ལས་དམ་པ་ཡིན་པའི་ཕྱིར་རོ། ། དྲུག་པ་དེ་ཁོ་ན་ལ་ཞུགས་པའི་སྒོམ་པ་ནི།
དེ་ཁོ་ན་ཉིད་མི་མཐོང་བ་མཐོང་བ་མཐོང་བའི་ལམ་དུ་དྲན་པ་སོགས་དྲུག་བྱང་ཆུབ་དང་མཐུན་པས་བྱང་ཆུབ་ཀྱི་ཡན་ལག་རྣམས་སོ། ། དེ་ལ་ཆོས་རབ་ཏུ་རྣམ་འབྱེད་ནི་བྱང་ཆུབ་ཀྱི་ཡེ་ཤེས་ཀྱི་ངོ་བོ་ཡིན་པས་རང་བཞིན་ཡན་ལག་སྟེ། ཁ་ཅིག་བར་ཆད་མེད་ལམ་བྱང་ཆུབ་ཀྱི་ཡན་ལག་ཡིན་ལ། རྣམ་གྲོལ་ནི་བྱང་ཆུབ་ཅེས་ཟེར་རོ། ། དྲན་པ་ནི་བྱང་ཆུབ་ཀྱི་གནས་ཀྱི་ཡན་ལག་སྟེ། དེའི་སྟོབས་ཀྱིས་དམིགས་པ་ལས་མི་གཡེང་བར་གནས་པའི་ཡན་ལག་དང་། གསུམ་པ་བརྩོན་འགྲུས་ནི་སོ་སྐྱེའི་ས་ལས་ངེས་པར་འབྱུང་བའི་ཡན་ལག་དང་། བཞི་པ་དགའ་བ་ཡང་དག་བྱང་ཆུབ་ཀྱི་ཡན་ལག་ནི་དེས་ལུས་སེམས་ལ་ཕན་འདོགས་པས་ཕན་ཡོན་གྱི་ཡན་ལག་ཡིན་ནོ། ། ཤིན་ཏུ་སྦྱངས་པ་ཏིང་ངེ་འཛིན་བཏང་སྙོམས་གསུམ་ཉོན་མོངས་པའི་གཉེན་པོ་ཡིན་པས་སམ་ཉོན་མོངས་མེད་པའི་གཞི་དང་གནས་དང་ངོ་བོ་ཉིད་ཐ་དད་པས་ཉོན་མོངས་མེད་པའི་ཡན་ལག་ཡིན་ཏེ། ཅིའི་ཕྱིར་འདི་གསུམ་བསྟན་ཞེ་ན།
གསུམ་པོ་འདི་ལས་ཤིན་ཏུ་སྦྱངས་པ་ནི་ཉོན་མོངས་མེད་པ་སྟེ་རྣམ་དག་གི་གཞིའམ་རྒྱུའོ། ། གཞིའི་ཡན་ལག་ཡིན་པའི་རྒྱུ་མཚན་ནི་ཀུན་ནས་ཉོན་མོངས་ནི་གནས་ངན་ལེན་གྱི་འབྲས་བུ་སྟེ། འདི་ལྟར་ལུས་སེམས་ལས་སུ་མི་རུང་བའི་གནས་ངན་ལེན་ཡོད་ན་རྩེ་གཅིག་པ་མེད་པས་གཡེངས་པར་འགྱུར་ལ་དེ་ལས་ཆགས་སོགས་འབྱུང་བས་གནས་ངན་ལེན་དེའི་གཉེན་པོ་ཡིན་པས་བཏང་སྙོམས་ནི་ཉོན་མོངས་མེད་པའི་ངོ་བོ་ཉིད་དུ་བསྟན་པ་ཡིན་ནོ། ། སྦྱངས་པས་ཟིན་ནས་ཏིང་ངེ་འཛིན་ལ་མཉམ་པར་བཞག་པས་ཡང་དག་པ་ཇི་ལྟ་བ་བཞིན་ཤེས་ནས་ཉོན་མོངས་སྤོང་བས་ཏིང་ངེ་འཛིན་ནི་ཉོན་མོངས་མེད་པའི་གནས་ཡིན་པ་དང་ནི་ཉོན་མོངས་མེད་པར་གནས་པ་དང་མི་མཐུན་པའི་སེམས་མི་མཉམ་པ་དང་རྣལ་དུ་མི་འཇུག་པ་དང་སེམས་རྩོལ་བཅས་ཀྱི་གཉེན་པོ་ཡིན་པས་བཏང་སྙོམས་ནི་ཉོན་མོངས་མེད་པའི་ངོ་བོ་ཉིད་བསྟན་པ་ཡིན་ནོ། ། ཁ་ཅིག་ནི་རྣམ་གྲོལ་གྱི་ལམ་གྱི་ཤེས་རབ་དེ་དགོས་པ་བྱས་པའི་ཕྱིར་ཟད་པ་ལ་ཟད་དོ་སྙམ་དུ་བཏང་སྙོམས་སུ་བྱེད་པའི་ཕྱིར་བཏང་སྙོམས་ཡིན་ནོ་ཞེའོ། ། བདུན་པ་མཐོང་ལམ་ལས་མཆོག་གི་བསྒོམ་པ་ནི། དེའི་འོག་ཏུ་སྒོམ་ལམ་ལ་ལམ་གྱི་ཡན་ལག་བརྒྱད་བརྗོད་དོ། ། དེའང་ལོག་ལྟ་ནས་ལོག་པའི་ཏིང་ངེ་འཛིན་གྱི་བར་མི་མཐུན་ཕྱོགས་བརྒྱད་ཀྱི་གཉེན་པོར་ནི་ཡང་དག་པའི་ལྟ་བ་རྟོག་པ་ངག་ལས་ཀྱི་མཐའ་འཚོ་བ་རྩོལ་བ་དྲན་པ་ཏིང་ངེ་འཛིན་སྟེ་ལམ་གྱི་ཡན་ལག་བརྒྱད་གོ་རིམ་བཞིན་དུ་བཤད་དོ། ། དེ་ལ་ཡང་དག་ལྟ་བ་ནི་སྒོམ་ལམ་གྱི་ཚེ་རྟོག་བཅས་ཡིན་པས་རྗེས་ཐོབ་འཇིག་རྟེན་པ་སྟེ་དེ་འབྱུང་བའི་མཐུ་རྙེད་པས་མཉམ་བཞག་ལའང་དེ་རྣམ་པར་བཞག་གོ ། དེས་རང་གི་རྟོགས་པ་མཐོང་ལམ་ལ་ཡོངས་སུ་གཅོད་པའི་ཡན་ལག་དང་།
ཡང་དག་པའི་ལྟ་བ་དེས་དཔྱད་པའི་དེ་ཁོ་ན་ཡང་དག་པའི་རྟོག་པས་ཀུན་ནས་བསླངས་བའི་ངག་གིས་གཞན་ལ་གོ་བར་བྱེད་པས་རྟོག་པ་དང་ངག་གཉིས་གོ་བྱེད་ཀྱི་ཡན་ལག་འབྱུང་བའི་མཐུ་ཐོབ་པས་མཉམ་བཞག་ན་ལྡན་གྱི་མཉམ་བཞག་སྨྲ་བའམ་རྟོག་པ་མ་ཡིན་ནོ། ། ངག་ལས་ཀྱི་མཐའ་འཚོ་བ་རྣམ་པ་གསུམ་གཞན་ཡིད་ཆེས་པར་བྱེད་པའི་ཡན་ལག་སྟེ། ངག་གིས་ཆོས་བསྟན་པ་བརྒལ་ལན་གྱི་འབེལ་གཏམ་གྱིས་ཐོགས་པ་མེད་པ་དང་། གཏན་ལ་ཕེབས་པ་དང་མི་འགལ་བ་དང་དོན་གསལ་བར་བརྗོད་པས་འདིས་དེ་ཁོ་ན་རྟོགས་སོ་ཞེས་དེ་ཁོ་ན་རྟོགས་པའི་ལྟ་བ་ཤེས་རབ་ལ་དང་། སྲོག་གི་ཕྱིར་ཡང་བྱ་བ་མིན་པ་མི་བྱེད་པའི་ཡང་དག་པའི་ལས་ཀྱི་མཐའ་འཕགས་པ་དགྱེས་པའི་ཚུལ་ཁྲིམས་དང་ལྡན་པ་ལས་དང་། ཡོ་བྱད་ཀྱི་ཚུལ་འཆོས་སོགས་ལོག་འཚོའི་ཉེས་པ་མེད་པའི་ལུས་ངག་གི་སྤྱོད་པ་ཡང་དག་པས་འཚོ་བས། འདི་ནི་ལུས་གནས་པ་ཙམ་གྱི་ཆེད་དུ་རིག་པ་དང་ཚོད་ཟིན་པར་ཆོས་གོས་སོགས་ཚོལ་བས་ཡོ་བྱད་ལ་སྲེད་པ་སྤངས་སོ་ཞེས་ཡོ་བྱད་བསྙུངས་པར་གཞན་ལ་རྣམ་པར་རིག་པར་བྱེད་པའི་སྒོ་ནས་ཡིད་ཆེས་པར་བྱེད་པར་འདོད་དོ། ། ལྟ་བས་རང་གིས་རྟོགས་པ་ཇི་ལྟ་བ་བཞིན་དུ་ཤེས་པས་མངོན་པའི་ང་རྒྱལ་མེད་པར་འགྱུར་ལ། རྟོག་པས་བསླངས་བའི་ངག་གིས་སེང་གེའི་སྒྲ་སྒྲོག་པ་དང་། ངག་ལས་ཀྱི་མཐའ་འཚོ་བ་རྣམས་ཀྱིས་རང་གི་དམ་བཅས་པ་ཡང་དག་པར་བརྗོད་དོ། །
སྒོམ་སྤང་གི་ཉོན་མོངས་པ་རྣམས་ཀྱི་གཉེན་པོར་བྱིང་རྒོད་དང་བྲལ་བའི་ཏིང་ངེ་འཛིན་གྱི་དུས་ཀྱི་བརྩོན་འགྲུས་ཡང་དག་པའི་ལྟ་བས་བསྡུས་པ་ནི་ཡང་དག་པའི་རྩོལ་བ་སྟེ། རྩོལ་བ་དེས་སྒོམ་སྤང་གི་ཉོན་མོངས་རྣམས་སྤང་བའི་ཕྱིར་ལམ་སྒོམ་པའི་ཕྱིར་དང་ཉེ་བའི་ཉོན་མོངས་པ་བྱིང་རྒོད་ཀྱི་གཉེན་པོ་ནི་ཡང་དག་དྲན་པ་སྟེ། གཡེང་བའི་རྒྱུ་ཞི་བྱེད་ཞི་གནས་ཀྱི་རྒྱུ་སྐྱོ་བར་འགྱུར་བའི་དངོས་པོ་ཡིད་ལ་བྱེད་པ་དང་བྱིང་བའམ། དེར་དོགས་ནས་མངོན་པར་དགའ་བར་འགྱུར་བའི་དངོས་པོ་ཡིད་ལ་བྱེད་པ་རབ་ཏུ་འཛིན་པའི་རྒྱུ་དང་། ཉེ་ཉོན་དེ་གཉིས་ཀྱི་ཉོན་མོངས་པར་མ་གྱུར་པ་ལ་ལྷུན་གྱིས་གྲུབ་པ་ཡིད་ལ་བྱེད་པ་བཏང་སྙོམས་ཀྱི་རྒྱུ་རྣམས་ལ་དྲན་པ་ཤིན་ཏུ་ཉེ་བར་གནས་པས་བྱིང་རྒོད་མེད་པའི་ཕྱིར་རོ། ། མདོ་སྡེ་སོགས་ཡོན་ཏན་ཁྱད་པར་ཅན་དབང་འབྱོར་པའི་མི་མཐུན་ཕྱོགས་ཀྱི་ཉོན་མོངས་པ་ཅན་མ་ཡིན་པའི་མ་རིག་པ་སྙོམས་འཇུག་གི་སྒྲིབ་པའི་གཉེན་པོ་ནི་ཡང་དག་པའི་ཏིང་ངེ་འཛིན་ཏེ། བསམ་གཏན་ལ་གནས་ནས་མངོན་ཤེས་སོགས་ཡོན་ཏན་སྒྲུབ་པའི་ཕྱིར་རོ། ། ཁ་ཅིག་སྒྲིབ་པ་ལྔ་སྙོམས་འཇུག་གི་སྒྲིབ་པར་འཆད་པ་ནི་འཁྲུལ་ཏེ་ཉོན་སྒྲིབ་ཡིན་པས་སོ། ། དེས་ན་རྣམ་ཐར་གྱི་མི་མཐུན་ཕྱོགས་ཉོན་མོངས་ཅན་མ་ཡིན་པའི་མི་ཤེས་པའོ། ། གཉིས་པ་ཐོག་མའི་སྒོམ་པ་སོགས་གསུམ་དུ་བསྡུས་པའི་དབྱེ་བ་ནི།
སྒོམ་པ་དེ་རྣམས་ཀྱང་རྩོམ་པ་དང་ཐོས་པ་དང་སྒྲུབ་པའི་བྱེ་བྲག་གིས་གསུམ་སྟེ། དེ་ཁོ་ན་ཉིད་ཡུལ་དུ་བྱེད་པས་ཕྱིན་ཅི་མ་ལོག་པ་མཐོང་ལམ་གྱི་རྗེས་སུ་མཐུན་ལ་སོ་སྐྱེའི་སྒོམ་པ་ཡིན་པས་དེ་ཁོ་ན་ཡུལ་དུ་མ་གྱུར་པས་ཕྱིན་ཅི་ལོག་ཏེ་ཉོན་མོངས་མ་ལུས་མ་སྤངས་པར་ལྡན་པའི་ཕྱིར་རོ། ། དེའང་དྲན་པ་ཉེར་བཞག་ནས་སྟོབས་སྒོམ་པའི་བར་རོ། ། ཕྱིན་ཅི་ལོག་ལས་བཟློག་པ་ཕྱིན་ཅི་མ་ལོག་པ་ནི་དེ་ཁོ་ན་ཉིད་ཡུལ་དུ་གྱུར་པས་མཐོང་སྒོམ་བསྒོམ་པ་སྟེ་ཕྱིན་ཅི་ལོག་སྒོམ་སྤང་གི་རྗེས་སུ་འབྲེལ་བ་དང་བཅས་པ་དང་དེ་ཁོ་ན་ཡུལ་དུ་གྱུར་པས་ཕྱིན་ཅི་མ་ལོག་པ་དྲི་མ་མ་ལུས་པར་སྤངས་པའི་ཕྱིར་ཕྱིན་ཅི་ལོག་རྗེས་སུ་འབྲེལ་མེད་དགྲ་བཅོམ་པ་མི་སློབ་པའི་ལམ་སྒོམ་པའོ། ། གསུམ་པ་ནི་ཉན་ཐོས་དང་རང་རྒྱལ་རྣམས་ཀྱིས་ནི་རང་དོན་ཉི་ཚེ་བའི་དབང་དུ་བྱས་ནས་རང་རྒྱུད་དུ་གཏོགས་པའི་ལུས་ཚོར་སེམས་དང་ཆོས་དམིགས་ནས་སྐྱོ་བར་མ་གྱུར་ན་མི་འབྲལ་བས་སྐྱོ་བར་མི་བྱེད་པའི་མི་རྟག་སྡུག་བསྔལ་སྟོང་པ་བདག་མེད་ཀྱི་རྣམ་པ་ཡིད་ལ་བྱེད་པས་ལྷག་མེད་ཀྱི་མྱ་ངན་ལས་འདའ་བ་དང་། དེ་ལ་དམིགས་པའི་ཉོན་མོངས་པའི་སྒོ་ནས་ལུས་སོགས་དང་བྲལ་བ་ཐོབ་པར་བྱ་བའི་ཕྱིར་དྲན་པ་ཉེར་བཞག་སོགས་བསྒོམས་པས་བླ་མ་དང་བཅས་པའི་སྒོམ་པ་ཡིན་ལ། བྱང་ཆུབ་སེམས་དཔའ་རྣམས་ཀྱིས་ནི་དྲན་པ་ཉེར་བཞག་སོགས་སྒོམ་པ་དེ་དོན་གཉིས་བསྒྲུབ་པའི་དབང་དུ་མཛད་ནས། རང་གཞན་ཐམས་ཅད་ཀྱི་རྒྱུད་དུ་གཏོགས་པའི་ལུས་ཚོར་སོགས་ལ་དམིགས་པས་དམིགས་པ་དང་། རྣམ་རྟོག་ཐམས་ཅད་སྤང་བའི་ཕྱིར་མི་དམིགས་པའི་ཚུལ་གྱིས་ཡིད་ལ་བྱེད་པ་དང་། ལྷག་མེད་ཀྱི་མྱང་འདས་ལྟར་ལུས་སོགས་དང་ཤིན་ཏུ་འབྲལ་བའི་ཕྱིར་དང་སེམས་ཅན་ཕལ་པ་བཞིན་མི་འབྲལ་བའི་ཕྱིར་ཡང་མི་བསྒོམ་གྱི་སོ་སྐྱེ་བཞིན་སྲིད་པར་མི་གནས་ལ།
ཉན་རང་བཞིན་ཞི་བར་མི་གནས་པའི་མྱ་ངན་ལས་འདས་པའི་འབྲས་བུའི་འཐོབ་པའི་ཕྱིར་སྒོམ་པས་བྱང་སེམས་ཀྱི་གཉེན་པོ་སྒོམ་པ་དེ་ནི། ཆོས་དེ་གསུམ་གྱིས་ཉན་ཐོས་ཀྱི་ལས་ཁྱད་པར་དུ་འཕགས་པས་བླ་ན་མེད་པའི་སྒོམ་པ་ཡིན་ནོ། ། གཉེན་པོ་སྒོམ་པ་དེ་ལམ་ཆུང་འབྲིང་སོགས་ཀྱི་སྒོ་ནས་དབྱེ་བ་ལ་མཁས་པར་བྱ་བའི་ཕྱིར་ལྔ་པ་གཉེན་པོ་སྒོམ་པའི་གནས་སྐབས་ལ་གསུམ་སྟེ། དང་པོ་རྒྱུའི་གནས་སོགས་བཅོ་བརྒྱད་དུ་དབྱེ་བ་ནི། དེ་ལ་རྒྱུའི་གནས་ནི་རྒྱུ་དང་ས་བོན་ལ་གནས་པ་སེམས་སྐྱེད་སོགས་ཀྱི་གནས་སྐབས་མ་ཡིན་པ་དེ་རིགས་ལ་གནས་པ་སྟེ། དེ་མི་སློབ་པའི་དུས་མ་གཏོགས་པར་གོང་མའི་གནས་སུའང་རྗེས་སུ་མི་དགག་གོ ། རིགས་དེ་ཁ་ཅིག་དགེ་རྩ་སོགས་ཞེས་དང་། ལ་ལ་སོ་སྐྱེའི་གནས་ལ་བརྩམས་ཏེ་དབང་པོའི་བྱེ་བྲག་ཅེས་དང་། གཞན་དག་སེམས་ཀྱི་ས་བོན་གྱི་མཐུ་ཞེས་ཀྱང་ཟེར་ཏེ། ཉན་ཐོས་སོགས་ཀྱི་བྱེ་བྲག་གིས་གསུམ།
ངེས་མ་ངེས་གཉིས་སུ་བྱས་པས་དྲུག་གོ ། སྦྱོར་བའི་རྩ་བར་གྱུར་པའི་བྱང་ཆུབ་གསུམ་དུ་སེམས་སྐྱེད་པ་ནི། དེ་བྱུང་ན་འབྲས་བུ་ཐོབ་པའི་ཐབས་སམ་སྦྱོར་བར་ཞུགས་པ་ཡིན་པས་ཞུགས་པ་དང་། སེམས་བསྐྱེད་པ་དེ་ནས་འབྲས་བུ་མ་ཐོབ་ཚུན་ཆད་ཐོག་མའི་འབྲས་བུ་ཐོབ་པའི་ཐབས་སྦྱོར་བ་དང་། འབྲས་བུའི་གནས་ནི་འབྲས་བུ་དང་པོ་ཐོབ་པར་བཅས་པའོ། ། བྱ་བ་དང་བཅས་པའི་གནས་ནི་མཐོང་སྒོམ་ལ་གནས་པ་སྟེ་འབྲས་བུ་རྣམས་མ་རྫོགས་པས་འབྲས་བུ་གཞན་ཐོབ་པའི་ཕྱིར་སློབ་མའི་བྱ་བ་དང་བཅས་པ་དང་། འབྲས་གཞན་ཐོབ་ཕྱིར་སློབ་མའི་བྱ་བ་མེད་པའི་གནས་ཁམས་གསུམ་ལ་ཆགས་བྲལ་མི་སློབ་པ་དང་། མངོན་ཤེས་སོགས་ཡོན་ཏན་གྱི་དགྲ་བཅོམ་གཞན་ལས་ཁྱད་པར་དུ་གྱུར་པ་དང་། སར་ཞུགས་པའི་བྱང་སེམས་ནི་དོན་གཉིས་སྒྲུབ་པ་དང་བདག་མེད་གཉིས་རྟོགས་པ་ཐོབ་པར་བྱེད་པས་ཐེག་པ་འོག་མ་དེའི་བླ་མའི་གནས་དང་། བླ་ན་སྟེ་དེའི་གོང་ན་ཁྱད་པར་ཅན་གྱི་གནས་གཞན་མེད་པས་སངས་རྒྱས་དང་བྱང་སེམས་ཀྱི་དེ་ཁོ་ན་མ་མཐོང་ཡང་མཐོང་བ་དང་འདྲ་བར་སངས་རྒྱས་བྱང་སེམས་ལ་མོས་པས་ངོ་བོ་ཉིད་གསུམ་གྱི་སྒོ་ནས་ཆོས་སྒྲུབ་ཅིང་གཞན་སེམས་ཅན་གྱིས་བྱ་དཀའ་བ་སྦྱིན་སོགས་ལ་འཇུག་པས་མོས་པ་སྤྱོད་པའི་ས་དང་ནི།
དེའང་བསྐལ་པ་གྲངས་མེད་པ་གཅིག་གམ་དེ་ལས་ལྷག་པའོ། ། ངོ་བོ་ཉིད་གསུམ་ལས་མི་རྟོག་ཡེ་ཤེས་ཀྱིས་དང་པོ་རང་གིས་རིག་ཅིང་རྟོགས་ནས་འཇུག་པས་དང་པོ་མཐོང་ལམ་དང་། སྒོམ་སྤང་གི་མཚན་མ་སྣ་ཚོགས་ལ་ཞེན་པ་སྤང་བའི་མཐར་ཐུག་པར་འགྲོ་བ་དང་རྩོལ་བ་དང་བཅས་པའི་སྦྱོར་བ་མཐར་ཐུག་པར་འགྲོ་བས་ངེས་པར་འབྱིན་པ་དེའི་གོང་མ་ས་དྲུག་དང་། སངས་རྒྱས་རྣམས་ཀྱིས་མངོན་སུམ་དུ་ལུང་བསྟན་པའི་གནས་ས་བརྒྱད་པ་དང་། ཉན་རང་ལས་སོ་སོ་ཡང་དག་རིག་བཞིས་ཁྱད་པར་དུ་འཕགས་པ་རྙེད་ནས་བླ་ན་མེད་པའི་ཆོས་ཆེན་པོ་རྗོད་པའི་གནས་ས་དགུ་པ་དང་ནི། ཕྱོགས་བཅུ་ན་བཞུགས་པའི་སངས་རྒྱས་བཅོམ་ལྡན་འདས་རྣམས་ཀྱི་འོད་གསེར་དག་གིས་དབང་བསྐུར་བའི་གནས་ས་བཅུ་པ་དང་། སྒྲིབ་ཐམས་ཅད་སྤངས་པ་དང་དེའི་གཉེན་པོ་ཟག་མེད་ཀྱི་ཆོས་ཀྱི་ས་བོན་རབ་ཏུ་རྒྱས་པར་གནས་གྱུར་གྱི་རང་བཞིན་ཀུན་གཞི་མེད་པས་སངས་རྒྱས་ཀྱི་ཆོས་སྐུ་ནི་ཆོས་རྟོགས་པའི་མཐར་ཕྱིན་པའི་གནས་དང་ནི། དེ་ལ་མཁའ་དབྱིངས་དྲི་བྲལ་ཆོས་སྐུ། ཞེས་དང་། ཆགས་ཐོགས་མེད་པའི་ཡེ་ཤེས་ཆོས་སྐུ་ཞེས་སོ། །
ངོ་བོ་ཉིད་སྐུ་དེ་གང་ན་བཞུགས་ནས་སངས་རྒྱས་པ་ལོངས་སྐུ་སྟེ། སྐུ་དེ་མཐར་ཕྱིན་པའི་བྱང་སེམས་རྣམས་དང་ལྷན་ཅིག་འཁོར་གྱི་དཀྱིལ་འཁོར་རྣམས་སུ་ཆོས་བགྲོ་བ་བྱེད་པ་དེ་ནི་ཕན་ཡོན་གྱི་གནས་དང་། བྱ་བ་སྒྲུབ་པའི་གནས་ནི་སྤྲུལ་སྐུ་སྟེ་ངོ་བོ་ཉིད་སྐུ་ལ་བརྟེན་ནས་སེམས་ཅན་གྱི་བསམ་པ་གཟིགས་ཏེ་གདུལ་བའི་བྱ་བ་ལ་ཞུགས་པ་དང་རབ་དབྱེ་མཐའ་ཡས་པ་བསྟན་པའོ། ། གཉིས་པ་དེ་དག་མདོར་གསུམ་དུ་བསྡུ་བ་ནི་གནས་ཐམས་ཅད་བསྡུ་ན་ཆོས་ཀྱི་དབྱིངས་ལ་རྣམ་པ་གཉིས་ཏེ། ཆོས་དབྱིངས་དྲི་མ་མ་ལུས་པར་མ་སྤངས་པ་མ་དག་པ་རྒྱུ་དང་ཞུགས་པ་དང་སྦྱོར་བ་དང་མོས་པའི་རྣམ་པ་གནས་ཏེ་སོ་སྐྱེ་རྣམས་སོ། ། ཆོས་ཀྱི་དབྱིངས་ལ་མཐོང་སྤང་གི་ཉོན་མོངས་སྤངས་ལ། སྒོམ་སྤང་གི་ཉོན་མོངས་མ་སྤངས་པས་མ་དག་པ་དང་དག་པའི་གནས་ནི་བྱ་བ་དང་བཅས་པ་དང་ཁྱད་ཅན་དང་བླ་མ་དང་བཅས་པ་དང་འཇུག་པ་དང་ངེས་པར་འབྱུང་བ་དང་ལུང་བསྟན་པ་དང་བརྗོད་པ་དང་དབང་བསྐུར་བ་སྟེ་སློབ་པ་རྣམས་སོ། ། ཉོན་མོངས་མ་ལུས་པར་སྤངས་པ་རྣམ་པར་དག་པའི་གནས་ནི་བྱ་བ་མེད་པ་དང་། ཁྱད་པར་ཅན་དང་བླ་ན་མེད་པ་དང་ཕྱིན་པ་དང་ཕན་ཡོན་དང་བྱ་བ་སྒྲུབ་པའི་གནས་ཏེ་མི་སློབ་པ་རྣམས་ཏེ་ཅི་རིགས་སུ་སྦྱར་རོ། ། གསུམ་པ་དེ་ལ་ཅི་རིགས་པར་གང་ཟག་རྣམ་པར་གཞག་པ་ནི།
གནས་རབ་ཏུ་དབྱེ་བ་འདི་ལས་ཇི་ལྟར་མཐུན་པ་དང་འོས་འོས་སུ་རིགས་ལ་གནས་པ་ཞུགས་པ་སྦྱོར་བ་རྒྱུན་ཞུགས་ལན་གཅིག་ཕྱིར་འོང་མི་འོང་དགྲ་བཅོམ་རྒྱན་བཅས་བྱང་སེམས་མོས་སྤྱོད་ལྷག་བསམ་དག་པ་ངེས་འབྱུང་ལུང་བསྟན་ཆོས་བརྗོད་དབང་སྐུར་ཐོབ་ལོངས་སྤྱོད་པ་དོན་མཛད་པའི་བར་གྱི་གང་ཟག་རྣམས་རྣམ་པར་གཞག་པ་འདོད་དོ། ། གནས་སྐབས་དང་མཐུན་པའི་འབྲས་བུ་ཐོབ་ཅིང་གནས་ཀྱི་འབྲས་བུས་ཕྱེ་བའི་འབྲས་བུ་ལ་མཁས་པའི་ཕྱིར་དྲུག་པ་འཐོབ་པ་ལ་གཉིས་ཏེ། དང་པོ་བསྡུས་ཏེ་ལྔར་དབྱེ་བ་ནི་སྣོད་དུ་གྱུར་པ་སྟོབས་འདོད་པ་འཕེལ་བ་རྣམ་དག་ལྔ་སྟེ། དེ་ལ་སྣོད་དུ་གྱུར་པ་ནི་མི་ཁོམ་པ་བརྒྱད་སྤངས་པའི་སྐྱེ་མཆེད་དྲུག་པོ་ཁྱད་པར་ཅན་ཟག་བཅས་ཀྱི་བྱང་ཆུབ་ཀྱི་ཕྱོགས་ཀྱི་ཆོས་རྣམ་པར་སྨིན་པར་བརྗོད་པའི་འབྲས་བུ་དགེ་བའི་ཆོས་སྐྱེ་བའི་གཞི་ཡིན་པས་སོ། ། སྟོབས་ནི་སྣོད་དུ་གྱུར་པ་དེའི་དབང་གིས་ལུསཾ་ཉོན་མོངས་སྐྱེ་བ་ཆུང་བས་དགེ་བ་ཤས་ཆེར་རྒྱས་པར་གྱུར་པ་བདག་པོའི་འབྲས་བུ་དང་། འདོད་པ་ནི་སྔོན་ཚེ་རབས་རྣམས་སུ་དགེ་བའི་ཆོས་ལ་གོམས་པས་ད་ལྟ་དགེ་བ་སེམས་ཤིང་འདོད་པ་རྒྱུ་མཐུན་པའི་འབྲས་བུ་དང་། འཕེལ་བ་ནི་ད་ལྟ་དགེ་བ་ལ་གོམས་པས་སྔོན་གྱི་དགེ་བ་གོང་ནས་གོང་དུ་ཁྱད་པར་དུ་སྐྱེ་ཞིང་འཕེལ་བ་སྐྱེ་བུ་བྱེད་པའི་འབྲས་བུ་དང་། རྣམ་དག་ནི་ཉན་རང་ངམ་བྱང་སེམས་ཀྱིས་ཉོན་སྒྲིབ་བམ་སྒྲིབ་པ་གཉིས་སྤངས་པ་བྲལ་བའི་འབྲས་བུ་སྟེ་དེ་དག་འབྲས་བུ་ལྔ་དང་གོ་རིམ་བཞིན་སྦྱར་བ་ཡིན་ནོ། ། གཉིས་པ་དེའི་བྱེ་བྲག་གི་དབྱེ་བ་ལ་གཉིས་ལས། དང་པོ་གཞིའི་སྒོ་ནས་བསྟན་པ་ནི།
རིགས་ལས་སེམས་བསྐྱེད་དང་། སེམས་བསྐྱེད་ལས་སྦྱོར་བ་སོགས་ཕྱི་མ་ཕྱི་མ་ནི་སྔ་མ་སྔ་མའི་འབྲས་བུར་གཅིག་ནས་གཅིག་ཏུ་བརྒྱུད་པར་རིག་པར་བྱའོ། ། ཐོག་མའི་འབྲས་བུ་མཐོང་ལམ་ཐོབ་པ་དང་། མཐོང་ལམ་ཡན་ཆད་སློབ་པའི་གནས་ལ་གང་ཟག་ལྔས་ཕྱེ་བ་ལན་གཅིག་ཕྱིར་འོང་དང་མི་འོང་བའི་འབྲས་བུ་ཏེ་སྦྱོར་རྗེས་དང་བཅས་པའི་སྒོ་ལམ་གྱིས་མཐོང་བ་དེ་གོམས་པར་བྱས་པའི་འབྲས་བུ་དང་། འབྲས་བུ་ཐམས་ཅད་རྫོགས་པའི་འབྲས་བུ་ནི་ཡན་ལག་བརྒྱད་ལ་རྣམ་གྲོལ་དང་རྣམ་གྲོལ་གྱི་ཡེ་ཤེས་མཐོང་བ་གཉིས་བསྣན་པས་མི་སློབ་པའི་ཆོས་བཅུའོ། ། གཉིས་པ་དྲུག་གི་སྒོ་ནས་བཤད་པ་ནི། སེམས་སྐྱེད་སེམས་ནི་རིགས་དང་མཐུན་པའི་འབྲས་བུ་ཡིན་པ་དང་། དེ་ལ་སོགས་ཕྱི་མ་རྣམས་སྔ་མའི་འབྲས་བུ་ཡིན་པར་ཤེས་པར་བྱའོ། ། སྤང་བྱའི་མི་མཐུན་ཕྱོགས་སྤོང་ལམ་གྱི་འབྲས་བུ་ནི་ཐོག་མའི་འབྲས་བུ་འཇིག་རྟེན་ལས་འདས་པའི་ཆོས་ཐོབ་པ་དང་། བྲལ་བའི་འབྲས་བུ་ནི་གོམས་པའི་འབྲས་བུ་ཕྱིར་འོང་གི་འབྲས་བུ་ལ་ཞུགས་པ་སོགས་ཉོན་མོངས་ལྷག་མ་ཡོད་པ་སློབ་པ་ལྔ་དང་།
རྫོགས་པའི་འབྲས་བུ་ཡོངས་སུ་མི་ཉམས་པའི་ཆོས་ཅན་མི་སློབ་པ་རྣམས་ཏེ་དྲུག་ཅར་གྱིས་ཁམས་གསུམ་གྱི་ཉོན་མོངས་མ་ལུས་པ་སྤངས་པའི་ཕྱིར་གོམས་རྫོགས་གཉིས་དང་ནི། མངོན་ཤེས་སོགས་ཀྱི་ཡོན་ཏན་གྱིས་ཁྱད་པར་དུ་གྱུར་པ་ནི་གོམས་རྫོགས་ཀྱི་འབྲས་བུའི་ནང་ཚན་ཏེ་ཕྱིར་མི་འོང་བ་རྣམས་དང་། དགྲ་བཅོམ་རྣམས་དང་། རང་སངས་རྒྱས་རྣམས་དང་། བྱང་སེམས་རྣམས་དང་། སངས་རྒྱས་རྣམས་ཀྱི་ཡོན་ཏན་ཁྱད་པར་ཅན་ཐོབ་པ་ལ་བཞག་པའི་ཕྱིར་རོ། ། དེ་མ་ཡིན་པའི་ཐེག་པ་ལས་བླ་མར་གྱུར་པ་བྱང་སེམས་ཀྱི་ས་རྣམས་དང་དེའི་བླ་ན་འབྲས་བུ་ཁྱད་པར་ཅན་གཞན་མེད་པའི་འབྲས་བུ་ནི་སངས་རྒྱས་ཀྱིའོ། ། བྲལ་བ་སོགས་བཞི་པོ་འདི་གོམས་རྫོགས་ཀྱི་འབྲས་བུའི་རབ་དབྱེའོ། ། འབྲས་བུ་གཞན་འདི་དག་ནི། མདོར་བསྡུས་ཏེ་བསྟན་པ་སྟེ།
རྒྱས་པར་ན་ཉན་རང་བྱང་སེམས་ཀྱི་འབྲས་བུའི་ཚུལ་ཚད་མེད་དོ། ། ལེའུ་བཞི་པའི་བཤད་པ་རྫོགས་སོ།། །། དོན་དྲུག་པོ་དེ་ཐམས་ཅད་བླ་མ་དང་བཅས་པ་དང་ཉན་ཐོས་སོགས་དང་ཐུན་མོང་མ་ཡིན་ཞིང་ཐེག་ཆེན་རྟེནཾ་པས་ད་ནི་བདུན་པ་ཐུན་མོང་མ་ཡིན་པ་ཐེག་པ་བླ་ན་མེད་པ་བཤད་པར་བྱའོ། ། འདི་ལ་གཉིས་ལས་དང་པོ་བསྡུས་ཏེ་བསྟན་པ་ནི། ཐེག་པ་ཆེན་པོ་བླ་ན་མེད་པ་ཉིད་ནི་བླ་ན་མེད་པ་གསུམ་སྟེ། ཕར་ཕྱིན་བཅུ་སྒྲུབ་པའི་སྒྲུབ་པ་བླ་ན་མེད་པ་དང་། ཕར་ཕྱིན་གྱི་ཆོས་རྣམས་དང་ཆོས་དབྱིངས་ལ་དམིགས་པའི་དམིགས་པ་བླ་ན་མེད་པ་དང་ནི། རིགས་དང་མོས་པ་སེམས་བསྐྱེད་སོགས་ཀྱི་འབྲས་བུ་སངས་རྒྱས་ཡང་དག་པར་འགྲུབ་ཅིང་འཐོབ་པ་བླ་ན་མེད་པ་སྟེ། དེ་ནི་བྱང་སེམས་ཀྱི་ལམ་དང་དེའི་གནས་དང་འབྲས་བུའི་དབང་དུ་བྱས་ནས་གོ་རིམ་བཞིན་དུ་བསྟན་པ་ཡིན་པར་འདོད་པའོ། ། དེ་ལ་ཐེག་ཆེན་གྱི་རྟོག་པའི་སྤྲོས་པ་ཐམས་ཅད་དང་བྲལ་བའི་ཡེ་ཤེས་མཚུངས་ལྡན་དང་བཅས་པ་ཚོགས་དང་ཅེས་སྤྱོད་པ་དང་བཅས་རྗེས་ཐོབ་ཀྱི་ཡེ་ཤེས་དང་བཅས་ཡོན་ཏན་གྱི་ཁྱད་པར་དང་བཅས་དམིགས་པ་དང་བཅས་འབྲས་བུ་དང་བཅས་པའོ། །
དམིགས་པ་ནི་དེ་བཞིན་ཉིད་དང་འབྲས་བུ་མི་གནས་པའི་མྱང་འདས་སོ། ། འདི་སྟོན་པའི་མདོ་སྡེ་ལའང་ཐེག་ཆེན་ཞེས་བྱ་སྟེ་དཔེར་ན་ཁར་བ་བསད་པ་ལྟ་བུའོ། ། འདིས་ཐེག་ཅིང་མི་གནས་པའི་མྱང་འདས་ཐོབ་པར་བྱེད་པས་ཐེག་པའོ། ། ཆེན་པོ་བདུན་དང་ལྡན་པས་ཆེན་པོ་སྟེ་ཐེག་པ་དང་ཆེན་པོ་གཞི་མཐུན་དུ་སྦྱར་རོ། ། ཆེན་པོ་བདུན་ནི། དམིགས་པ་ཆེན་པོ་སྟོང་ཕྲག་བརྒྱ་པ་ལ་སོགས་མདོ་སྡེ་དུ་མའི་ཆོས་བྱང་སེམས་ཀྱི་ལམ་གྱི་དམིགས་པ་ཡིན་པས་དང་། སྒྲུབ་པ་ཆེན་པོ་བདག་གཞན་གྱི་དོན་མཐའ་དག་སྒྲུབ་པ་དང་། གང་ཟག་དང་ཆོས་ལ་བདག་མེད་ཤེས་པ་ཡེ་ཤེས་ཆེན་པོ་དང་། བསྐལ་བ་གྲངས་མེད་གསུམ་དུ་བྱ་དཀའ་བ་སྟོང་ཕྲག་དུ་མ་ལ་སྦྱོར་བའི་བརྩོན་འགྲུས་ཆེན་པོ་དང་། འཁོར་འདས་ལ་མི་གནས་པའི་ཐབས་མཁས་ཆེན་པོ་དང་།
སྟོབས་དང་མི་འཇིགས་པ་དང་མ་འདྲེས་པ་སོགས་ཡོན་ཏན་དཔག་ཏུ་མེད་ཅིང་གྲངས་མེད་པ་ཐོབ་པའི་ཐོབ་པ་ཆེན་པོ་དང་། འཁོར་བ་ཇི་སྲིད་དུ་བྱང་ཆུབ་མངོན་པར་སྟོན་པས་སངས་རྒྱས་ཀྱི་མཛད་པ་སྒྲུབ་པའི་ཕྲིན་ལས་ཆེན་པོ་དང་། དེ་ལྟར་ཆེན་པོ་བདུན་དང་ལྡན་པས་དེ་ལས་ཐེག་པ་ཁྱད་པར་ཅན་གོང་ན་མེད་པའི་ཕྱིར་རོ། ། དེ་དག་གིས་ཐེག་པ་བླ་ན་མེད་མདོར་བསྟན་པ་ཡིན་པར་འདོད་པའོ། ། སྒྲུབ་པའི་སྔོན་དུ་དམིགས་པ་བཤད་པར་རིགས་ཀྱང་བྱང་སེམས་སྒྲུབ་པ་ལ་སྙིང་པོར་བྱ་བར་བསྟན་པའི་ཕྱིར་ཐོག་མར་སྒྲུབ་པ་སྨོས་སོ། ། གཉིས་པ་ཕྱེ་སྟེ་བཤད་པ་ལ་གསུམ་སྟེ། སྒྲུབ་པ་བླ་མེད་དང་། དེའི་དམིགས་པ་བླ་མེད་དང་། སྒྲུབ་པའི་འབྲས་བུ་བླ་མེད་དོ། ། དང་པོ་ལ་གཉིས་ལས།
དང་པོ་སྤྱིར་དྲུག་ཏུ་དབྱེ་བ་ནི། ཕ་རོལ་ཏུ་ཕྱིན་པ་བཅུ་པོ་དེ་དག་ལ་སྒྲུབ་པ་བླ་ན་མེད་པ་དག་ནི་རྣམ་པ་དྲུག་ཏེ་དམ་པ་སྒྲུབ་པ་དང་ནི་ཡིད་བྱེད་སྒྲུབ་པ་དང་རྗེས་སུ་མཐུན་པའི་ཆོས་སྒྲུབ་པ་དང་། མཐའ་གཉིས་སྤངས་པ་དང་ཁྱད་པར་ཅན་སྒྲུབ་པ་དང་ཁྱད་པར་མེད་པ་སྒྲུབ་པའོ། ། སྒྲུབ་པ་དག་ནི་རྣམ་དྲུག་སྟེ་ཞེས་པའི་རྗེས་ལ། ཕ་རོལ་ཕྱིན་པ་དེ་དག་ལ། ། ཞེས་ཁ་ཅིག་གིས་རྩ་བར་བྱས་པའང་སྣང་ངོ་། ། གཉིས་པ་བྱེ་བྲག་ཏུ་སོ་སོར་རྒྱས་པར་བསྟན་པ་ལ་ལྔ། ངོ་བོ་གང་སྒྲུབ་པ་ལ་སྒྲུབ་པའི་མཚན་ཉིད་བཤད་པ་དང་། དེ་ལས་ཡིད་ལ་བྱེད་པ་གང་གིས་སྒྲུབ་པ་དང་། རྣམ་པ་གང་གིས་རྗེས་སུ་མཐུན་པའི་ཆོས་སྒྲུབ་པ་དང་།
དགོས་པ་མཐའ་གཉིས་སྤངས་པའི་ལམ་གྱིས་འབྱུང་བའི་ཆེད་དུ་དང་། གང་དུ་ངེས་པར་འབྱུང་བའི་ས་བཅུ་ཁྱད་པར་ཅན་དང་ཁྱད་པར་མེད་པར་སྒྲུབ་པའོ། ། དང་པོ་ལ་བཞི་ལས། དང་པོ་ཕར་ཕྱིན་ལ་དམ་པ་སྒྲུབ་པར་བསྟན་པ་ནི། རྒྱ་ཆེ་བ་དང་བླ་ན་མེད་པས་དམ་པ་བཅུ་གཉིས་ཀྱི་བདག་ཉིད་དེ་རྙེད་པ་ལ་མི་ཆགས་ཤིང་མ་རྙེད་པ་མི་ཚོལ་བས་འབྲས་བུ་མངོན་མཐོ་མི་འདོད་ཅིང་སྤོང་བ་དང་། ཡེ་ཤེས་དང་མཐུ་ཕུན་སུམ་ཚོགས་པའི་སངས་རྒྱས་ཉིད་འབྲས་བུ་ཡིན་པས་རྒྱ་ཆེ་བ་དམ་པ་དང་། སྦྱིན་སོགས་གྲངས་མེད་གསུམ་དུ་གོམས་པ་ཡུན་རིང་བ་དམ་པ་དང་།

བདག་གི་བདེ་བ་ལ་མ་ཆགས་པར་སེམས་ཅན་ཐམས་ཅད་ཀྱི་ཕན་བདེའི་ཆེད་དུ་ཞུགས་པས་ཆེད་དུ་བྱ་བ་དམ་པ་དང་། གནས་སྐབས་སུ་འབྱིན་ཡང་སངས་རྒྱས་སུ་བསྔོས་པས་རྟག་ཏུ་སེམས་ཅན་གྱི་ཁམས་བཞི་མི་ཟད་པ་དམ་པ་དང་། ས་དང་པོར་ཆོས་དབྱིངས་རྟོགས་ཏེ་བདག་གཞན་མཉམ་པར་མོས་པས་སེམས་ཅན་ཀུན་གྱི་སྦྱིན་སོགས་ཀྱི་སྐད་ཅིག་རེ་རེར་ཡང་སྦྱིན་སོགས་རྫོགས་པས་རྒྱུན་མི་འཆད་པ་དམ་པ་དང་། རྗེས་སུ་ཡི་རང་ཙམ་གྱིས་ཀྱང་སྦྱིན་སོགས་ཕར་ཕྱིན་རྫོགས་པས་ཚེགས་མེད་པ་དམ་པ་དང་། ཏིང་ངེ་འཛིན་ནམ་མཁའ་མཛོད་ཀྱི་དབང་གིས་ནམ་མཁའ་ལ་མཛོད་འཆའ་བའམ་དེ་ལ་སོགས་པའི་ཏིང་ངེ་འཛིན་གྱིས་སྦྱིན་སོགས་རྫོགས་པས་དབང་འབྱོར་པ་དམ་པ་དང་། སྦྱིན་བདག་སྦྱིན་བྱ་ལེན་པ་པོའམ། ཤེས་བྱེད་ཤེས་བྱ་ཤེས་པ་སྟེ་འཁོར་གསུམ་དུ་རྣམ་པར་མི་རྟོག་པའི་ཡེ་ཤེས་ཀྱིས་བཟུང་བས་ཡོངས་སུ་བཟུང་བ་དམ་པ་དང་། བསྐལ་པ་གྲངས་མེད་དང་པོ་ནི་རིགས་དང་བཤེས་གཉེན་གྱི་སྟོབས་ཀྱིས་སེམས་བསྐྱེད་ནས་ངོ་བོ་ཉིད་གསུམ་གྱི་སྒོ་ནས་ཆོས་བདག་མེད་པ་ལ་མོས་པའི་བཟོད་པ་རྒྱ་ཆེ་བ་ལ་མོས་སྤྱོད་ཀྱི་ས་སྟེ་མ་དད་པ་སོགས་མི་མཐུན་ཕྱོགས་ལས་རྒྱལ་བའོ། ། དེ་ནི་བྱང་སེམས་ཀྱི་རྩོམ་པའི་དུས་ཏེ་བཟོད་པ་ཆེན་པོ་རྩོམ་པ་དམ་པ་དང་། ས་དང་པོ་ལ་འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་ཐོབ་པས་ཐོབ་པ་དམ་པ་དང་། ས་དང་པོར་ཐོབ་པའི་ཕ་རོལ་ཏུ་ཕྱིན་པ་རྣམས་ཀྱི་རྒྱུ་མཐུན་པ་གོང་ནས་གོང་དུ་ཁྱད་པར་དུ་འགྲོ་བས་གཞན་བརྒྱད་ལ་རྒྱུ་མཐུན་པ་དམ་པ་དང་།
ས་བཅུ་པ་ལ་བྱང་སེམས་ཀྱི་སྤྱོད་པ་ཐམས་ཅད་ཚར་ཕྱིན་པས་སངས་རྒྱས་རྣམས་ཀྱི་རྒྱལ་ཚབ་ཏུ་འོད་ཟེར་གྱིས་བསྐུར་ཏེ་ཚོགས་བསམ་གྱིས་མི་ཁྱབ་པ་རྫོགས་པ་དང་། ཆོས་ཐམས་ཅད་ལ་རྣམ་རྟོག་དང་བྲལ་བ་དང་རྣམ་པ་ཐམས་ཅད་དུ་དོན་གཉིས་བསྒྲུབ་པའི་ཕྱིར་ས་བཅུ་པ་ལ་བྱང་སེམས་ཀྱི་འགྲུབ་པ་དམ་པ་དང་། སངས་རྒྱས་ནི་སྤངས་པ་དང་ཡེ་ཤེས་དང་མཐུ་ཁྱད་པར་ཅན་ཐོབ་ཏེ་སངས་རྒྱས་ཀྱི་ས་ལ་སངས་རྒྱས་སུ་གྲུབ་པས་གྲུབ་པ་དམ་པར་འདོད་པ་ཡིན་ཞེས་བྱའོ། ། གཉིས་པ་ཕར་ཕྱིན་གྱི་ངེས་ཚིག་ནི། བྱང་སེམས་ཀྱི་སྦྱིན་པ་ནས་ཡེ་ཤེས་ཀྱི་ཕར་ཕྱིན་གྱི་བར་ལ་དམ་པ་བཅུ་གཉིས་ཡོད་ཀྱི་ཉན་ཐོས་སོགས་ལ་མེད་པ་དེའི་ཕྱིར་དམ་པ་ཞེས་བྱ་སྟེ་དམ་པ་སངས་རྒྱས་དང་བྱང་སེམས་རྣམས་ཀྱིས་བགྲོད་པ་དང་། སྤྱད་བྱ་ཡིན་པས་ཕ་རོལ་ཏུ་ཕྱིན་པ་དང་། ཤེས་བྱའི་ཕ་རོལ་ཏུ་སོན་པས་རང་དང་གཞན་སྡུག་བསྔལ་ལས་སྒྲོལ་བར་བྱེད་པས་ཕ་རོལ་ཏུ་ཕྱིན་པ་ཞེས་བྱའོ། ། དེ་ལྟར་དེའི་དོན་གྱིས་ནི་བྱང་སེམས་ཀྱི་སྦྱིན་སོགས་ངེས་ཚིག་གི་ཚུལ་གྱིས་ཕ་རོལ་ཏུ་ཕྱིན་པ་སྟེ་སྦྱིན་སོགས་བཅུར་འདོད་དོ། ། སོ་སོའི་ངེས་ཚིག་ནི་མདོ་སྡེ་རྒྱན་ལས་འབྱུང་བ་བཞིན་ནོ། ། གསུམ་པ་ཕར་ཕྱིན་བཅུའི་མིང་ནི།
དབུལ་བ་དང་གདུང་བ་སེལ་བའི་སྦྱིན་པ་དང་། དབང་པོ་ཞི་བ་ཐོབ་པ་དང་འགྲོ་བ་བཟང་པོར་སྦྱོར་བ་དང་། བསིལ་བའི་གནས་ཡིན་པས་ཚུལ་ཁྲིམས་དང་། ཁྲོ་བོའི་བཙའ་སེལ་བ་དང་རྨ་འབྱིན་པའི་སེམས་འོང་བ་སེལ་བ་དང་ཞི་བའི་བརྗོད་པས་བཟོད་པ་དང་། སེལ་བ་དང་འཕེལ་བར་སྤྱོད་པ་པ་དང་ལྡན་པ་བརྩོན་འགྲུས་དང་། འཛིན་པ་དང་སྡོམ་པ་དང་འདུལ་བ་དང་འཐོབ་པར་བྱེད་པ་བསམ་གཏན་དང་ནི། གཞན་གྱིས་སྨྲས་པ་ཤེས་པ་དང་། སོ་སོ་རང་གིས་ཤེས་པ་དང་རྣམ་པར་ཤེས་པ་དང་རབ་ཏུ་ཞི་བ་ཐོབ་པ་དང་ཡོན་ཏན་མཆོག་ཏུ་ཕྱིན་པ་ཤེས་པས་ཤེས་རབ་དང་། ཐབས་ཀྱི་ཕར་ཕྱིན་དང་སྨོན་ལམ་གྱི་ཕར་ཕྱིན་དང་སྟོབས་ཀྱི་ཕར་ཕྱིན་དང་ཡེ་ཤེས་ཀྱི་ཕར་ཕྱིན་དང་འདི་དག་ཕ་རོལ་ཕྱིན་བཅུའོ་ཞེས་སོ། ། བཞི་པ་བཅུ་པོ་སོ་སོའི་བྱེད་ལས་ནི།
གོ་རིམ་བཞིན་འདི་དག་སོ་སོའི་བྱེད་ལས་ནི་ཟང་ཟིང་གི་སྦྱིན་པ་མཆོག་དང་ཕན་གདགས་འདོད་པས་ཕྱི་ནང་གི་དངོས་པོ་ཁ་ན་མ་ཐོ་བ་མེད་པ་ལན་དུ་ཕན་པ་རྣམ་སྨིན་ལ་མི་ལྟ་བར་གཏོང་བའི་སེམས་པས་ལུས་ངག་གི་བྱ་བ་ལག་རྐྱོང་བ་དང་སྣོམས་ཤིག་ཅེས་སྒྲུབ་པས་བཀྲེས་སྐོམ་སོགས་ཀྱི་སྡུག་བསྔལ་སེལ་བས་སེམས་ཅན་རྗེས་སུ་འཛིན་པར་བྱེད་པ་དང་། རྒྱལ་པོ་དང་ཆོམ་རྐུན་དང་གཅན་གཟན་སོགས་ཀྱི་འཇིགས་པ་ལས་ཐར་བར་བྱེད་པ་མི་འཇིགས་པའི་སྦྱིན་པས་སྲོག་དང་ལོངས་སྤྱོད་བུ་དང་ཆུང་མ་སོགས་ཀྱིས་ཕོངས་པའི་འཇིགས་པ་སེལ་བས་རྗེས་སུ་འཛིན་པ་དང་། སྙིང་རྗེ་སྔོན་དུ་བཏང་སྟེ་སེམས་ཅན་རྣམས་ལ་མི་གནོད་པའི་འཚོ་བ་དང་བསྟན་བཅོས་དང་རྒྱུ་རྩལ་དང་བཟོ་སྟོན་པ་དང་བདེ་འགྲོ་དང་ཐར་པའི་ལམ་སྟོན་པ་ཆོས་ཀྱི་སྦྱིན་པས་འཚེ་བ་མེད་པ་དང་ངན་འགྲོ་དང་འཁོར་བའི་འཇིགས་པ་སེལ་བས་རྗེས་སུ་འཛིན་ཏོ། ། ལུས་ངག་གི་ཉེས་སྤྱོད་ཐམས་ཅད་སྤོང་བའི་སྡོམ་པའི་ཚུལ་ཁྲིམས་དང་དགེ་བ་ཆོས་སྡུད་དང་སེམས་ཅན་དོན་བྱེད་ཀྱི་ཚུལ་ཁྲིམས་ཀྱིས་སེམས་ལ་གནོད་པ་དང་མི་བདེ་བ་མི་བྱེད་པ་དང་། གསོད་འཆིང་བརྡེག་པ་སོགས་གཞན་གྱིས་གནོད་པ་བྱེད་པ་དེ་ལ་སྙིང་རྗེ་སྔོན་དུ་བཏང་བའི་སྡུག་བསྔལ་དྭང་ལེན་གྱི་བཟོད་པས་སླར་གནོད་པ་མི་བྱེད་དེ་ཇི་མི་སྙམ་པར་བྱེད་དོ། ། སྦྱིན་སོགས་དགེ་བ་ལ་སྤྲོ་པའི་བརྩོན་འགྲུས་ཀྱིས་སྦྱིན་སོགས་ཀྱི་ཡོན་ཏན་གོམས་པར་བྱས་ནས་གོང་ནས་གོང་དུ་ཁྱར་པར་དུ་འཕེལ་བར་བྱེད་དོ། ། རྩེ་གཅིག་པའི་བསམ་གཏན་གྱིས་རྫུ་འཕྲུལ་དང་ཀུན་བརྗོད་པའི་ཆོ་འཕྲུལ་གཉིས་ཀྱིས་དད་པར་བྱས་ནས་བསྟན་པའི་ཆོས་ཉིད་ལ་སྟོན་པའི་བསྟན་པ་ལ་འཛུད་པར་ནུས་པའི་བྱེད་ལས་དང་། ཤེས་རབ་ཀྱིས་གདམས་ངག་བྱིན་པས་གདུལ་བྱའི་ཉོན་མོངས་སྤོང་བའི་ཕྱིར་སེམས་ཉོན་མོངས་ལས་རྣམ་པར་གྲོལ་བར་བྱེད་པ་དང་། ཐབས་མཁས་ཀྱིས་སྦྱིན་སོགས་ཆེན་པོར་བསྔོས་པས་མི་ཟད་པར་བྱེད་པ་དང་། དེ་ལ་ཆོས་གང་འགྲུབ་པར་བྱ་བའམ་སྤེལ་བའམ་ཐོབ་པའམ་སྤང་བར་བྱ་བའི་ཕྱིར་རིགས་པ་གང་ཡིན་པ་དེ་ཐབས་ཡིན་ལ་དེ་ལ་མཁས་པ་ནི་ཐོག་ཏུ་ཕེབས་པའོ། །
དགེ་བ་དང་མཐུན་པར་སྐྱེ་བའི་སྨོན་ལམ་གྱིས་དེ་དང་མཐུན་པའི་སྐྱེ་བ་ལེན་པ་ཚེ་རབས་ཐམས་ཅད་དུ་རྟག་པར་སངས་རྒྱས་འབྱུང་བ་ངེས་པར་བྱེད་པ་སྦྱིན་སོགས་ལ་འཇུག་པ་དང་། ཤེས་རབ་དང་དགེ་བ་ལ་གོམས་པའི་སྟོབས་གཉིས་ཀྱིས་དེ་ལ་མི་མཐུན་ཕྱོགས་ཀྱིས་ཟིལ་གྱིས་མི་གནོན་པའི་ཕྱིར་སྐད་ཅིག་རེ་རེ་ལའང་སྦྱིན་སོགས་ལ་ངེས་པར་རྒྱུན་མི་འཆད་པར་འཇུག་གོ ། ཐེག་ཆེན་གྱི་ཆོས་ལ་སྒྲ་བཞིན་དུ་མ་རྨོངས་པའི་ཡེ་ཤེས་ཀྱིས་སྦྱིན་སོགས་ཀྱི་དབང་དུ་མཛད་ནས་བསྟན་པའི་ཆོས་ཐེག་ཆེན་ལས་བརྩམས་ཏེ་ཡང་དག་པའི་འབེལ་གཏམ་གྱིས་ངེས་པར་མཛད་དེ་ཆོས་ལ་ལོངས་སྤྱོད་པ་མྱོང་བ་དང་སེམས་ཅན་ལ་ཡང་དག་པའི་ཆོས་བསྟན་པས་སྨིན་པར་བྱེད་པའོ། ། གཉིས་པ་དེ་ལ་ཡིད་ལ་བྱེད་པ་གང་གིས་སྒྲུབ་པ་ལ་བཞི་ལས། དང་པོ་ཤེས་རབ་གསུམ་གྱིས་ཡིད་ལ་བྱེད་ཚུལ་ནི། ཐེག་པ་ཆེན་པོར་སྦྱིན་སོགས་ཀྱི་དབང་དུ་མཛད་དེ་མདོ་སྡེ་ལ་སོགས་ཇི་ལྟ་བུར་གསུངས་ཤིང་ཆོས་རྣམས་བཏགས་པ་སྟེ་བཞག་པ་མཛད་པ་དེ་དག་རྣམས་དེ་ལྟ་བུར་ཚིག་དོན་ལ་སྒྲོ་སྐུར་མེད་པར་བྱང་ཆུབ་སེམས་དཔས་རྟག་པར་རྒྱུན་དུ་ཡང་ཐོས་བྱུང་བསམ་བྱུང་དང་སྒོམ་བྱུང་གི་ཤེས་རབ་གསུམ་གྱིས་ཚུལ་དུ་ཡིད་ལ་བྱེད་པས་སྒྲུབ་པའོ། ། དེའང་སྦྱིན་སོགས་ཀྱི་ཚེ་ཡུལ་བཟང་ངན་ལ་མཚུངས་པར་ཕན་འདོགས་པར་འདོད་པས་སེམས་སྙོམས་པ་དང་། སྲིད་པ་དང་སྲིད་པའི་ལོངས་སྤྱོད་མི་འདོད་པར་གཞན་དོན་ཁོ་ནར་སྦྱིན་པ་སྦྱོར་བ་མི་ཆགས་པ་དང་། སྦྱིན་སོགས་ཀྱིས་བདག་ལ་རློམ་སེམས་མེད་ཅིང་གཞན་ལ་མི་བརྙས་པ་དང་མི་ཁེངས་པ་དང་། སྦྱིན་པའི་འཁོར་གསུམ་མི་དམིགས་པའི་ཚུལ་གྱིས་ཡོངས་སུ་དག་པ་ནི་མི་དམིགས་པའོ། །
གཉིས་པ་ཡིད་ལ་བྱས་པའི་ཕན་ཡོན་ནི། ཡིད་ཆེས་པའི་གསུང་རབ་ལས་སྐྱེས་པའི་ཤེས་རབ་ཀྱིས་ཡིད་ལ་བྱེད་པས་ཁམས་རིགས་དང་ས་བོན་བརྟས་ཤིང་འཕེལ་བར་བྱེད་པས་ན་ཕྱི་མ་ལ་ཤེས་རབ་ཆེ་ཞིང་གསལ་བར་འགྱུར་བ་དང་། རིགས་པ་ངེས་པར་སེམས་པ་ལས་བྱང་ཆུབ་པའི་ཤེས་རབ་ཀྱིས་ཡིད་ལ་བྱས་པས་མདོ་སོགས་ཐོས་པའི་དོན་ལ་རིགས་པའི་སྟོབས་བསྐྱེད་པས་བསམ་པ་ཐག་པ་ནས་ཕྱིན་ཅི་མ་ལོག་པར་འཇུག་པར་བྱེད་པ་དང་། སྒོམ་བྱུང་གི་ཤེས་རབ་ཀྱིས་ཡིད་ལ་བྱས་པས་ཐོས་བསམ་གྱིས་གཏན་ལ་ཕབ་པ་དེའི་དོན་རྣམས་མངོན་སུམ་དུ་གྲུབ་པར་འགྱུར་ཏེ། ས་ལ་འཇུག་པར་བྱེད་པའི་དྲན་པ་ཉེར་བཞག་སོགས་ཡོངས་སུ་དག་པར་སྦྱོང་བའི་ཕྱིར་རོ། ། གསུམ་པ་ཡིད་བྱེད་དེ་ཆོས་སྤྱོད་བཅུས་ཟིན་ཚུལ་ནི། ཡིད་བྱེད་སྒྲུབ་པ་དེ་ནི་ཡིད་བྱེད་འབའ་ཞིག་མ་ཡིན་གྱི་འཁོར་ཆོས་སྤྱོད་རྣམ་པ་བཅུས་བསྐོར་བ་དང་ཡང་དག་ལྡན་པར་ཤེས་པར་བྱའོ། ། ཆོས་ཀྱི་བདག་ཉིད་དུའམ་ཆོས་ཀྱི་ཆེད་དུ་སྤྱོད་པས་ཆོས་སྤྱོད་དོ། ། བཅུ་པོ་གང་ཞེ་ན། ཐེག་ཆེན་ཡུན་རིང་དུ་གནས་པར་བྱ་བའི་ཆེད་དུ་མཉན་པའམ་བཀླག་པའི་ཕྱིར་རང་གཞན་གྱིས་ཡི་གེར་ཐེག་ཆེན་འདྲི་བ་དང་།
མེ་ཏོག་དང་བདུག་པ་ལ་སོགས་པས་མཆོད་པ་དང་། ཐེག་ཆེན་ལ་ཞུགས་པ་གཞན་ལ་བྲིས་པའམ་གླེགས་བམ་ལག་གིས་སྦྱིན་པ་དང་། བསྟི་སྟང་དུ་བྱས་ཏེ་གཞན་ཀློག་པ་ལ་མཉན་པ་བཞི་ལུས་ཀྱིས་ལས་དང་། གུས་པ་ཆེན་པོས་བདག་ཉིད་ཀྱིས་ཀློག་པ་དང་། དད་པ་ཆེན་པོས་རང་གི་བློ་ལ་ལེན་པ་དང་། འབད་པ་ཆེན་པོས་ཐེག་ཆེན་གྱི་ཚིག་དོན་འོས་པ་རྣམས་ལ་འཆད་པ་དང་། བློ་ལ་བླངས་པ་ཕྱིར་ཞིང་གོམས་པའི་ཕྱིར་ཁ་འདོན་བྱེད་པ་དང་བཞི་ངག་གི་ལས་དང་། རིགས་པའི་སྒོ་ནས་དེའི་དོན་ལ་སེམས་ཞིང་དཔྱོད་པ་དང་། བསམ་པའི་དོན་མཉམ་པར་བཞག་པའི་ཤེས་རབ་ཀྱིས་སྒོམ་པ་ནི་ཡིད་ཀྱི་ལས་སོ། ། ཆོས་སྤྱོད་གཅིག་ལ་བསོད་ནམས་ཀྱི་ཕུང་པོ་སྐྱེ་བ་དེའང་ཤིན་ཏུ་མང་བའི་ཕྱིར་ཆོས་སྤྱོད་དེ་བཅུའི་བདག་ཉིད་ཀྱི་བསོད་ནམས་རང་གཞན་གྱིས་ཚད་བཟུང་བར་མི་ནུས་པས་བསོད་ནམས་ཕུང་པོ་དཔག་ཏུ་མེད་པའོ། །
བཞི་པ་ཐེག་ཆེན་གྱི་ཆོས་སྤྱོད་འབྲས་བུ་ཆེ་བའི་རྒྱུ་མཚན་ནི། ཅིའི་ཕྱིར་མདོ་ལས་ཐེག་ཆེན་གྱི་ཆོས་སྤྱོད་ཤིན་ཏུ་འབྲས་བུ་ཆེ་བར་བསྟན་གྱི་ཉན་ཐོས་གྱི་ཐེག་པ་མ་ཡིན་ཞེ་ན། རྣམ་པ་གཉིས་ཀྱི་ཕྱིར་ཏེ། ཐེག་ཆེན་ནི་གཞན་སེམས་ཅན་ཐམས་ཅད་ཀྱི་དོན་བྱ་བར་རོ་གཅིག་པས་གཞན་ལ་ཕན་འདོགས་པར་ཞུགས་པའི་ཕྱིར་ཐེག་དམན་ལས་ཁྱད་པར་འཕགས་པའི་ཕྱིར་དང་། འཇིག་རྟེན་ཇི་སྲིད་ཡོད་པ་དེ་སྲིད་དུ་མི་ཟད་པའི་ཕྱིར་དེ་ལྷག་མེད་ཀྱི་མྱང་འདས་ནའང་རྒྱུན་མི་འཆད་པས་མ་ཞི་བའི་ཕྱིར་རོ། ། གསུམ་པ་རྣམ་པ་གང་གིས་རྗེས་སུ་མཐུན་པའི་ཆོས་སྒྲུབ་པ་ལ་གསུམ་སྟེ། ངོ་བོ་སྤྱིར་བསྟན་པ་དང་། མི་གཡེང་བ་ཞི་གནས་བཤད་པ་དང་། ཕྱིན་ཅི་མ་ལོག་པ་ལྷག་མཐོང་བཤད་པའོ། ། དང་པོ་ནི་གཡེང་བ་དྲུག་གིས་མི་གཡེང་བའི་ཞི་གནས་དང་།
ཡི་གེ་སོགས་བཅུ་ལ་ཕྱིན་ཅི་མ་ལོག་པར་གྱུར་པ་ལྷག་མཐོང་སྒོམ་པ་ནི། བསམ་གཏན་དུ་བྱ་བ་དང་ཤེས་བྱའི་ཆོས་ཀྱི་རྗེས་སུ་མཐུན་པར་ཞུགས་པའི་ཕྱིར་དེ་གཉིས་པོ་སྒོམ་པ་ནི་རྗེས་སུ་མཐུན་པའི་ཆོས་སྒྲུབ་པའོ། ། གཉིས་པ་ནི། གཡེང་བ་དྲུག་ནི་མཉམ་པར་བཞག་པའི་ཚེ་རྣམ་ཤེས་ཚོགས་ལྔ་གང་རུང་གཅིག་བྱུང་བས་ཏིང་ངེ་འཛིན་ལས་ལྡང་བར་འགྱུར་བ་ནི་ངོ་བོ་ཉིད་ཀྱི་གཡེང་བ་སྟེ་ཕྱི་རོལ་ཏུ་བལྟས་པའི་ཕྱིར་དང་། ། དེའི་ཚེ་དམིགས་པ་འཕོས་ནས་ཡིད་ཤེས་ཕྱི་རོལ་འདོད་ཡོན་ལྔའི་ཡུལ་ལ་འཕྲོ་ཞིང་འཇུག་པའི་ཕྱི་རོལ་ཏུ་གཡེང་བ་དང་། དེ་བཞིན་དུ་དེའི་སྲེད་པས་རོ་མྱངས་པ་དགེ་བའི་ཏིང་ངེ་འཛིན་ལས་བྱིང་བ་དང་རྒོད་པ་ཞི་ལྷག་མཉམ་འཇུག་གི་ཏིང་ངེ་འཛིན་ལས་གཡེང་བས་ནང་གི་གཡེང་བ་དང་། བདག་ལ་འདི་ནི་བསམ་གཏན་པ་དང་ཡོན་ཏན་ཅན་ནོ་ཞེས་ཡིད་ཆེས་པར་འགྱུར་རོ་སྙམ་པའི་མཚན་མའི་བསམ་པས་ཏིང་ངེ་འཛིན་ལ་སྦྱོར་བ་ནི་བསམ་པ་ལོག་པས་དགེ་བ་ཐོབ་པའམ་མ་ཐོབ་པ་ལས་གཡེང་བས་ཡིད་ཆེས་པའི་བསམ་པ་མཚན་མར་བྱས་པའི་གཡེང་བ་དང་། ངའོ་སྙམ་དུ་ཁེངས་པས་བདག་བསྟོད་གཞན་སྨོད་བྱེད་པའི་ང་རྒྱལ་གྱི་བག་ཆགས་སམ་འཇིགཾ་ལ་བརྟེན་ནས་ཏིང་ངེ་འཛིན་གྱི་བདེ་བ་ལ་ངའོ་ངའི་ཞེས་དང་པོར་འཛིན། བར་དུ་དེ་དང་སེམས་ཀྱི་རྒྱུད་འདྲེས་ཤིང་ཚོར་བ་དེ་ལ་བཀྲ་བར་འཛིན་པ་ནི་བདག་བསམ་གཏན་པའོ་ཞེས་ཡིད་ལ་བྱེད་པ་ངའོ་སྙམ་པའི་ངར་འཛིན་གྱི་གཡེང་བ་དང་། རིགས་མ་ངེས་པ་དང་ཉན་ཐོས་ལ་སོགས་པའི་རིགས་ཐེག་ཆེན་ཡིད་ལ་བྱེད་པས་ན་འཁོར་བའི་སྡུག་བསྔལ་གྱིས་སྐྲག་པའི་རྒྱུས་སྙོམས་འཇུག་དམན་པའམ་ཐེག་པ་ཆུང་ངུ་ལ་སྙོམས་པར་འཇུག་པའི་སེམས་ཀྱི་འཕྲོ་ཞིང་གཡེང་བ་ནི།
སྙོམས་འཇུག་གམ་ཐེག་པ་མཆོག་ཡིད་བྱེད་ལས་གཡེང་བ་སྟེ། གཡེང་བ་དྲུག་གི་མཚན་ཉིད་ནི་དེ་ལྟ་བུར་བློ་ལྡན་བྱང་སེམས་རྣམས་ཀྱིས་ཡོངས་སུ་ཤེས་པར་བྱ་ཞིང་གཡེང་བ་དྲུག་བྲལ་གྱི་ཞི་གནས་བསྒོམ་པར་བྱའོ། ། གསུམ་པ་ལ་གསུམ་ལས་དང་པོ་མདོར་བསྟན་པ་ནི། ཡི་གེ་ལ་ཕྱིན་ཅི་མ་ལོག་པ་དང་། དོན་ལ་ཕྱིན་ཅི་མ་ལོག་པ་དང་། ཡིད་ལ་བྱེད་པ་ལ་ཕྱིན་ཅི་མ་ལོག་པ་དང་། མི་འཕྲོ་བ་ལ་ཕྱིན་ཅི་མ་ལོག་པ་དང་། མཚན་ཉིད་གཉིས་ཏེ་རང་གི་མཚན་ཉིད་ལ་ཕྱིན་ཅི་མ་ལོག་པ་དང་། སྤྱིའི་མཚན་ཉིད་ལ་ཕྱིན་ཅི་མ་ལོག་པ་དང་། མ་དག་པ་དང་དག་པ་ལ་ཕྱིན་ཅི་མ་ལོག་པ་དང་།
གློ་བུར་དུ་བྱུང་བ་ལ་ཕྱིན་ཅི་མ་ལོག་པ་དང་། མི་བསླུ་བ་ལ་ཕྱིན་ཅི་མ་ལོག་པ་དང་། ཁེངས་པ་མེད་པ་ལ་ཕྱིན་ཅི་མ་ལོག་པ་སྟེ་དངོས་པོ་བཅུ་རིག་པར་བྱའོ། ། གཉིས་པ་རྒྱས་བཤད་ལ་དགུ་ལས། དང་པོ་ཡི་གེ་ལ་ཕྱིན་ཅི་མ་ལོག་པ་ནི། ཡི་གེ་རྣམས་མ་ནོར་མ་ཐོགས་པར་འབྲེལ་ཆགས་རྒྱུན་མི་འཆད་པར་བརྗོད་པའི་ཕྱིར་དང་། དོན་འདིའི་མིང་འདིའོ་ཞེས་མིང་དོན་གྱི་བརྡ་ལ་གོམས་ཤིང་འདྲིས་པའི་ཕྱིར་ཡི་གེ་རྣམས་དོན་ཡོད་པ་ཉིད་དུ་ཆུད་པར་བྱེད་པ་དང་། ཡི་གེ་སྔ་ཕྱི་བརྗོད་པ་རྒྱུན་ཆད་དེ་མ་འབྲེལ་ཕྱིར་དང་མིང་དོན་འདིའོ་ཞེས་བརྡ་མ་འདྲིས་པ་སྟེ་མིང་དང་མིང་ཅན་དུ་མ་འབྲེལ་བའི་ཕྱིར་ཏེ་གཉིས་མེད་པའམ་གང་རུང་མ་ཚང་བ་ཡི་གེ་རྣམས་དོན་མེད་པ་སྟེ་དེ་ལྟར་ཤེས་ཤིང་མཐོང་བ་དེ་ནི་དོན་ཀུན་རྫོབ་ཏུ་སྟེ་ཡི་གེ་ལ་ཕྱིན་ཅི་མ་ལོག་པའོ། ། གཉིས་པ་དོན་ལ་ཕྱིན་ཅི་མ་ལོག་པ་ནི། གཟུང་འཛིན་གཉིས་སུ་སྣང་བར་གྱུར་པ་སྟེ་གཟུང་འཛིན་གྱི་རྣམ་པར་འབྱུང་བའི་གཞན་དབང་དེ་ནི་ཇི་ལྟར་སྣང་བ་དེ་ལྟར་གཟུང་འཛིན་དུ་ཡོད་པ་མ་ཡིན་ཏེ།
ཚུལ་དེ་ལྟར་གཟུང་འཛིན་འཁྲུལ་པའི་ཤེས་པ་འབྱུང་བའི་རྒྱུར་གྱུར་པའི་དོན་མ་མཐོང་བ་དེ་ནི་ཡེ་གེ་འདོགས་པའི་རྒྱུ་ཡི་གེའི་དོན་ལ་ཕྱིན་ཅི་མ་ལོག་པ་སྟེ། གཟུང་འཛིན་གྱི་དངོས་པོ་ཡོད་པ་རྣམ་པར་སྤངས། གཟུང་འཛིན་དུ་འཁྲུལ་པའི་བདག་ཉིད་དུ་མེད་པ་རྣམ་པར་སྤངས་པའི་ཕྱིར་རོ། ། གསུམ་པ་ཡིད་བྱེད་ལ་ཕྱིན་ཅི་མ་ལོག་པ་ནི། གཟུང་འཛིན་དུ་རྟོག་པ་དེ་ཡིས་རིགས་འདྲ་བ་སྐྱེད་པའི་བག་ཆགས་ཀུན་གཞི་ལ་བསྒོས་པའི་བག་ཆགས་དེ་ནི་འབྲས་བུ་བག་ཆགས་ལ་རྒྱུ་རྟོག་པའི་མིང་གིས་བཏགས་ཏེ་རྟོག་པ་ཡིད་བྱེད་ཅེས་བྱ་སྟེ་སྔར་གྱི་རྟོག་པ་དེ་བག་ཆགས་དེའི་ས་བོན་འཇོག་བྱེད་ཀྱི་གནས་སམ་རྟེན་ཡིན་པས་སམ། ཡང་ན་མ་འོངས་པ་ན་གཉིས་སྣང་གི་རྟོག་པ་འབྱུང་བ་དེའི་གནས་ཡིན་པའི་ཕྱིར་རོ། ། དེས་ན་འདི་ནི་ཡིད་ལ་བྱེད་པ་ཕྱིན་ཅི་མ་ལོག་པའོ། ། ཡུལ་གང་ལ་ན་གཟུང་འཛིན་གཉིས་སུ་སྣང་བའི་རྒྱུ་ཀུན་གཞི་རྣམ་ཤེས་ལ་ཕྱིན་ཅི་མ་ལོག་པ་སྟེ་ཡིད་བྱེད་ནི་གཟུང་འཛིན་དུ་རྟོག་པའི་འདུ་ཤེས་ཀྱིས་ཀུན་གཞི་ལ་བསྒོས་པའི་ཕྱིར་རོ། ། བཞི་པ་མི་འཕྲོ་བ་ལ་ཕྱིན་ཅི་མ་ལོག་པ་ནི། དོན་གྱིས་ཡོད་དང་མེད་པ་གོང་དུ་གཉིས་སུ་སྣང་བར་གྱུར་པ་ནི་དེ་ལྟར་མ་ཡིན་ཞེས་སོགས་བཤད་པ་སྟེ་དཔེར་ན་སྒྱུ་མའི་གླང་པོ་ཆེ་དང་སྨིག་རྒྱུ་དང་སྐྱེས་པ་བུད་མེད་རྨི་བའི་རྨི་ལམ་དང་ཆུ་ཟླ་དང་དྲི་ཟའི་གྲོང་ཁྱེར་དང་བྲག་ཆ་ལ་སོགས་པ་ནི་གླང་པོ་ཆེ་དང་ཆུ་དང་སྐྱེས་པ་བུད་མེད་དང་ཟླ་བ་ལ་སོགས་པའི་དངོས་པོར་མེད་པ་ལ་འཁྲུལ་པ་ཙམ་དུ་ཡོད་པས་གཏན་མེད་མིན་པ་བཞིན་དུ་དོན་ཡང་སྣང་བ་ལྟར་གཟུང་འཛིན་དུ་ཡོད་པ་མ་ཡིན་ལ་འཁྲུལ་ཙམ་དུ་གཏན་མེད་མ་ཡིན་པར་འདོད་དེ།
དེ་ལྟར་དོན་སྒྱུ་མ་ལ་སོགས་པ་བཞིན་མཐོང་ནས་ཡོད་མེད་ཀྱི་ཕྱོགས་ལ་སེམས་མི་འཕྲོ་བར་མཐོང་བ་དེ་ནི་མི་འཕྲོ་བ་ལ་ཕྱིན་ཅི་མ་ལོག་པ་སྟེ། ཕྱིན་ཅི་མ་ལོག་པ་འདིས་བྱང་སེམས་ཡོད་མེད་དུ་མི་རྟོག་པས་ཡོད་དང་མེད་པར་སེམས་མི་འཕྲོ་བའི་ཕྱིར་རོ། ། མི་འཕྲོ་བ་ནི་དབུ་མའི་ལམ་ཏིང་ངེ་འཛིན་ཏོ་ཞེའོ། ། འདིའང་ཀུན་རྫོབ་ཏུ་ཕྱིན་ཅི་མ་ལོག་པ་ཡིན་གྱི་དོན་དམ་དུ་མ་ཡིན་ཏེ་དོན་དམ་དུ་ཕྱིན་ཅི་མ་ལོག་པ་ནི་རྣམ་པར་མི་རྟོག་པ་ཡིན་པའི་ཕྱིར་རོ། ། ལྔ་པ་རང་གི་མཚན་ཉིད་ལ་ཕྱིན་ཅི་མ་ལོག་པ་ནི། མིག་ནས་ཡིད་ཀྱི་བར་དང་གཟུགས་ནས་ཆོས་ཀྱི་བར་སྐྱེ་མཆེད་བཅུ་གཉིས་ཀྱི་བདག་ཉིད་ཤེས་བྱ་ཐམས་ཅད་ངོ་བོ་ཉིད་དང་ཁྱད་པར་དུ་བརྡར་བཏགས་པའི་མིང་ཙམ་ཁོ་ན་བས་བཏགས་པ་མེད་པ་སྟེ་དེ་ལྟར་ཤེས་པ་ནི་བཏགས་པའི་སྒོ་ནས་ཆོས་ཐམས་ཅད་ལ་རྟོག་པ་ཐམས་ཅད་མི་འཇུག་པར་བྱེད་པའི་གཉེན་པོ་ཡིན་པའི་ཕྱིར་འདི་ནི་ཡུལ་རང་གི་མཚན་ཉིད་ལ་ཕྱིན་ཅི་མ་ལོག་པའོ། ། རང་གི་མཚན་ཉིད་གང་ཞེ་ན། དོན་དམ་རང་གི་མཚན་ཉིད་བརྗོད་དུ་མེད་པ་ལའོ། ། དེའང་དག་པ་གཞན་དབང་ཞེས་བྱ་བ་ཟེར་རོ། ། དོན་དམ་བརྗོད་དུ་མེད་པས་ཀུན་རྫོབ་ཏུ་མིང་ཙམ་མོ་ཞེས་འཛིན་པ་མེད་དོ། །
འདིའང་མིང་ཙམ་མོ་ཞེས་རྟོག་པ་ཀུན་རྫོབ་ཏུ་ཕྱིན་ཅི་མ་ལོག་པའོ། ། དྲུག་པ་སྤྱིའི་མཚན་ཉིད་ལ་ཕྱི་ཅི་མ་ལོག་པ་ནི། ཆོས་ཀྱི་དབྱིངས་ཆོས་བདག་མེད་པ་ནི་མ་གཏོགས་པར་འདི་ལྟར་ཆོས་གཟུགས་ཅན་ནམ་གཟུགས་ཅན་མ་ཡིན་པ་ཡོད་པ་མ་ཡིན་ཏེ་ཆོས་རྣམས་ནི་བརྗོད་དུ་མེད་ཅིང་གཟུང་འཛིན་དུ་མེད་པའི་རང་བཞིན་ཡིན་པས་སོ། ། དེ་ཆོས་རྣམས་ལ་བྱེ་བྲག་མེད་པར་ཡོད་པ་དེའི་ཕྱིར་ཆོས་དབྱིངས་དེ་སྤྱིའི་མཚན་ཉིད་དོ་ཞེས་དེ་ལྟར་ཤེས་པ་དེ་ནི་སྤྱིའི་མཚན་ཉིད་ལ་ཕྱིན་ཅི་མ་ལོག་པའོ། ། འོ་ན་སྔར་གྱི་རང་བཞིན་དང་ཁྱད་ཅི་ཡོད་ཅེ་ན། བརྗོད་པ་ཉིད་སྒྲོ་འདོགས་པའི་གཉེན་པོར་བརྗོད་དུ་མེད་པའི་ངོ་བོ་དོན་དམ་གྱི་མཚན་ཉིད་ཡིན་ལ། ཀུན་བརྟགས་ངོ་བོ་ཉིད་ཀྱིས་བདག་མེད་ནི་ཆོས་ཐམས་ཅད་ཀྱི་སྤྱི་མཚན་ཞེས་འདོད་པས་ཞེ་བ་ཐ་དད་པས་ཁྱད་པར་བཞག་གི་དོན་ལ་ཁྱད་མེད་ཅེས་འགྲེལ་བཤད་མཛད་པ་བཞེད་དོ། ། བདུན་པ་མ་དག་པ་དང་དག་པ་ལ་ཕྱིན་ཅི་མ་ལོག་པ་ནི། ཀུན་གཞི་རྒྱུར་གྱུར་པ་ཕྱིན་ཅི་ལོག་ཡིད་ལ་བྱེད་རྟོག་པ་མ་སྤངས་པའི་ཆོས་དབྱིངས་དེ་ནི་མ་དག་པ་དང་། དེ་སྤངས་པ་ལས་ཆོས་དབྱིངས་རྣམ་པར་དག་པ་ཞེས་པ་སྟེ་དེ་ལྟར་ཤེས་པ་དེ་ཡང་མ་དག་པ་དང་དག་པ་དེ་ལ་ཕྱིན་ཅི་མ་ལོག་པའོ། །
སྔ་ཕྱི་འདི་གཉིས་ཀྱང་ཀུན་རྫོབ་ཏུ་ཕྱིན་ཅི་མ་ལོག་པའོ། ། བརྒྱད་པ་གློ་བུར་དུ་བྱུང་བ་ལ་ཕྱིན་ཅི་མ་ལོག་པ་ནི། ཆོས་ཀྱི་དབྱིངས་ནི་ནམ་མཁའ་བཞིན་དུ་ཡེ་ནས་རང་བཞིན་གྱིས་རྣམ་པར་དག་པའི་ཕྱིར་སྔར་གློ་བུར་གྱི་དྲི་མས་མ་དག་པ་དང་ཕྱིས་དག་ཅེས་བྱ་བ་འདི་གཉིས་ནི་ཆོས་དབྱིངས་ལ་གློ་བུར་དུ་བྱུང་བས་ཏེ་དེ་ལྟར་ཤེས་པ་དེའང་མ་དག་པ་དང་དག་པ་གློ་བུར་དུ་བྱུང་བ་དེ་ལ་ཀུན་རྫོབ་ཏུ་ཕྱིན་ཅི་མ་ལོག་པའོ། ། དགུ་པ་སྐྲག་མེད་ཁེངས་མེད་ལ་ཕྱིན་ཅི་མ་ལོག་པ་ནི། ཀུན་བརྟགས་པའི་ཆོས་རྣམས་དང་ནི་གང་ཞིག་ཀུན་ནས་ཉོན་མོངས་དང་རྣམ་པར་དག་པ་མེད་དེ་བརྟགས་པ་ལྟར་གྱི་ཉོན་མོངས་པ་པོའི་གང་ཟག་དང་ཆོས་མེད་པའི་ཕྱིར་ཏེ། དེ་ལྟ་བུའི་གང་ཟག་དང་ཆོས་མངོན་སུམ་དང་རྗེས་དཔག་གིས་མ་དམིགས་པས་སོ། ། དག་པ་འཇིག་རྟེན་པའི་ཡེ་ཤེས་ཀྱི་སྤྱོད་ཡུལ་གཞན་དབང་ལ་ནི། ཀུན་ནས་ཉོན་མོངས་དང་རྣམ་བྱང་མེད་དེ་བརྗོད་དུ་མེད་པ་དང་། གཉིས་སུ་མེད་པའི་རང་བཞིན་ཡིན་པའི་ཕྱིར་རོ་ཞེས་སོ། ། འོ་ན་ཀུན་ནས་ཉོན་མོངས་དང་རྣམ་བྱང་ལ་སྤང་བླང་གི་ཕྱིར་འབད་པ་དོན་མེད་པར་འགྱུར་རོ་ཞེ་ན།
ཉེས་པ་མེད་དེ། ཆོས་དབྱིངས་ཉོན་མོངས་དང་རྣམ་དག་ཏུ་འགྱུར་བའི་ཕྱིར་རོ། ། ཉོན་མོངས་དང་རྣམ་དག་ཆོས་དང་གང་ཟག་མེད་པའི་ཕྱིར། དེ་ལྟ་བས་ན་ཀུན་ནས་ཉོན་མོངས་ཀྱི་ཕྱོགས་ལ་གང་ཟག་དང་ཆོས་སུའི་ཉོན་མོངས་འགྲིབ་པའང་མེད་ལ། རྣམ་བྱང་གི་ཕྱོགས་ལ་གང་ཟག་དང་ཆོས་སུའི་དྲི་མ་དག་པར་ཁྱད་པར་དུ་འགྱུར་བ་མེད་ན་གང་གི་ཕྱིར་ངའི་འདི་མེད་དོ་ཞེས་སྐྲག་པ་དང་། ང་ཡིས་ཁྱད་པར་འདི་ཐོབ་བོ་ཞེས་ང་རྒྱལ་དུ་འགྱུར་བ་ཅི་ཡོད་དེ་མེད་པ་ཉིད་དེ། དེ་ནི་འདིར་སྐྲག་མེད་ཁེངས་མེད་ལ་ཀུན་རྫོབ་ཏུ་ཕྱིན་ཅི་མ་ལོག་པའོ། ། དེ་ལྟར་ཕྱིན་ཅི་མ་ལོག་པ་དང་པོས་བྱང་ཆུབ་སེམས་པ་སྒྲ་དོན་དང་བྲལ་བའི་ཆོས་ཐམས་ཅད་རྟོགས་པར་འགྱུར། གཉིས་པས་ཆོས་ཐམས་ཅད་གཟུང་འཛིན་གཉིས་དང་བྲལ་བར་རྟོགས་ལ། གསུམ་པས་ཕྱིན་ཅི་ལོག་གི་གཞི་གཟུང་འཛིན་དུ་ཞེན་པའི་མཚན་ཉིད་གནས་ངན་ལེན་སྤོང་བར་འགྱུར།
བཞི་པས་སྟོང་ཉིད་ལ་དམིགས་པ་ལ་མི་གཡེང་བར་འགྱུར། ལྔ་པས་ཀུན་རྫོབ་དང་དོན་དམ་པ་ལ་མཁས་པར་འགྱུར། དྲུག་པས་བྱང་སེམས་རྣམ་དག་གི་དམིགས་པ་ལ་མཁས་པར་འགྱུར། བདུན་པས་ཆོས་དབྱིངས་སྒྲིབ་པ་སྤངས་པ་དང་མ་སྤངས་པ་ལ་མཁས་པ་དང་། བརྒྱད་པས་ཆོས་དབྱིངས་ལ་ཀུན་ནས་ཉོན་མོངས་དང་རྣམ་དག་འབྱུང་བའི་དུས་གཉིས་བཅོས་མ་མ་ཡིན་པར་ཤེས་ལ། ཐ་མས་དབྱིངས་ཟད་འཕེལ་མེད་པས་འགྱུར་བ་མེད་པར་རབ་ཏུ་རྟོགས་ལ། ཡང་ན་སྒྲིབ་པ་ཐམས་ཅད་སྤངས་ཏེ་ངེས་པར་འབྱུང་ཞེས་ཀྱང་ཁ་ཅིག་ཟེར་རོ། ། གསུམ་པ་ཕྱིན་ཅི་མ་ལོག་པ་དེ་རྣམས་མདོའི་རྡོ་རྗེའི་ཚིག་དང་སྦྱར་བ་ན་ཇི་སྐད་གཅིག་ཏུ་ཡང་མདོ་སྡེ་ལས། ཡོད་པ་དང་མེད་པ་དང་ཕྱིན་ཅི་མ་ལོག་པ་དང་། གནས་དང་།
སྒྱུ་མ་ལྟ་བུ་ཉིད་དང་། རྣམ་པར་མི་རྟོག་པ་ཉིད་དང་། རང་བཞིན་གྱིས་འོད་གསལ་བ་ཉིད་དང་། ཀུན་ནས་ཉོན་མོངས་དང་རྣམ་པར་བྱང་བ་ཉིད་དང་། ནམ་མཁའ་ལྟ་བུ་དང་། འགྲིབ་པ་མེད་པ་དང་། ཁྱད་པར་དུ་འཕགས་པ་མེད་པའོ། ཞེས་སྔར་གྱི་ཕྱིན་ཅི་མ་ལོག་པའི་ཤེས་པ་བཅུ་པོ་དེ་ཕྱི་ཅི་ལོག་གིས་མི་གཞོམ་ཞིང་། དེས་ཕྱིན་ཅི་ལོག་ཐམས་ཅད་འཇོམས་པས་རྫས་ཀྱི་རྡོ་རྗེ་དང་འདྲ་བས་རྡོ་རྗེ་ཞེས་བྱ་ལ། རྡོ་རྗེ་ནི་མདོའི་ཚིག་འདི་དག་གིས་བཤད་པར་བྱེད་པས་རྡོ་རྗེའི་ཚིག་རྣམས་སོ། །
ཡང་ན་རྡོ་རྗེ་བཞིན་དུ་མི་གཞོམ་པའི་ཚིག་ཡིན་པས་ཞེས་སོ། ། དེ་ལ་ཡི་གེ་ལ་ཕྱིན་ཅི་མ་ལོག་པ་ནི་དོན་ཡོད་པ་དང་མེད་པའོ། ། གཉིས་མེད་པའི་ངོ་བོར་སྣང་བས་གཉིས་སུ་དོན་ལ་ཕྱིན་ཅི་མ་ལོག་པ་ནི་རྡོ་རྗེའི་ཚིག་གི་དོན་ཕྱི་ཅི་མ་ལོག་པའོ། ། ཡིད་བྱེད་ནི་རྒྱུ་ཡིན་པས་གནས་དང་། སྒྱུ་མ་ལྟ་བུར་རྟོགས་པས་མཐའ་གཉིས་སུ་མི་འཕྲོ་བ་ནི་སྒྱུ་མ་ལྟ་བུ་དང་། རང་གི་མཚན་ཉིད་ཡུལ་དང་ཡུལ་ཅན་ཡོངས་གྲུབ་གཉིས་ནི་མི་རྟོག་པ་དང་། སྤྱིའི་མཚན་ཉིད་ནི་རྟོག་པའི་མུན་པ་དང་བྲལ་བས་འོད་གསལ་བ་དང་། མ་དག་པ་དང་དག་པས་ཕྱེ་བ་ནི་ཉོན་མོངས་དང་རྣམ་བྱང་དང་། གློ་བུར་དུ་བྱུང་བ་ནི་སྒྲིབ་པ་གློ་བུར་དུ་བྱུང་ཡང་མི་འགྱུར་བ་ནམ་མཁའ་ལྟ་བུ་དང་། སྤང་གཉེན་འཕེལ་འགྲིབ་ཀྱི་སྐྲག་མེད་ཁེངས་མེད་ནི་སྒྲིབ་པ་མེད་པ་དང་ཁྱད་པར་དུ་འཕགས་པ་མེད་པ་དང་སྦྱར་རོ། །
རྡོ་རྗེའི་ཚིག་འཇུག་པའི་དོན་ལུས་ནི་བཞིར་བཞག་སྟེ། ངོ་བོ་ཉིད་དང་། དམིགས་པ་དང་། མི་རྟོག་པ་དང་། བརྒལ་ལན་ནོ། ། དེ་ལའང་དང་པོ་ངོ་བོ་ཉིད་ནི་གསུམ་ལས། ཡོད་པ་དང་མེད་པ་ནི་ཡོངས་གྲུབ་སྟེ་ཡི་གེ་དོན་ཡོད་མེད་བཞིན་དུ་གཉིས་མེད་དུ་ཡོད་པ་གཉིས་སུ་མེད་པས་འདྲ་བས་སམ། ཡང་བརྟགས་པའི་སྒོ་ནས་ཡི་གེ་དོན་ཡོད་མེད་དུ་མཐོང་བས་ཡོངས་གྲུབ་བརྗོད་མེད་དུ་རྟོགས་ཏེ། དེས་ན་ཡོངས་གྲུབ་ཡོད་མེད་དུ་བཤད་པའམ་རྣམ་པ་གསུམ་དུ་ན་ཐེག་ཆེན་ཆོས་དབྱིངས་དག་པའི་རྒྱུ་མཐུན་པ་དང་། ཕྱི་ཅི་ལོག་གི་དམིགས་པའི་གཉེན་པོ་ཡིན་པས་ཡོངས་གྲུབ་ཅེས་བྱས་ཏེ་རྣམ་བཏགས་ཡིན་ཡང་ཀུན་བརྟགས་མིན་ཞེས་བཅད་དོ། །
གཞན་ནི་ཡོད་མེད་ལ་ཕྱིན་ཅི་མ་ལོག་པས་ཡོངས་གྲུབ་ཏུ་བཤད་ཅེའོ། ། ཀུན་བརྟགས་ནི་གཉིས་མེད་ལ་གཉིས་མེད་པའི་ངོ་བོ་ཉིད་སྣང་བས་ཕྱིན་ཅི་མ་ལོག་པ་དང་། གཞན་དབང་ནི་རྒྱུའི་ཆ་ནས་གནས་ཞེས་སོ། ། ཡང་རྣམ་པ་གཞན་དུ་ན་ཡོད་པ་ནི་ཡོངས་གྲུབ། མེད་པ་ཀུན་བརྟགས། ཕྱི་ཅི་མ་ལོག་པ་གཞན་དབང་སྟེ། གཟུང་འཛིན་གཉིས་ཡོད་པ་དང་གཉིས་ཀྱིས་སྟོང་པ་མེད་པའི་སྒྲོ་སྐུར་དང་བྲལ་བའི་ཕྱིར། དེ་ལྟར་ན་སྐྲག་མེད་ཁེངས་མེད་གཉིས་ཕྱིན་ཅི་མ་ལོག་པ་གཅིག་ཏུ་བྱ་ཞིང་ཡི་གེ་དོན་ཡོད་མེད་གཉིས་རེ་རེར་བྱའོ། ། དེའང་དང་པོ་གསུམ་ཤེས་བྱའི་མཚན་ཉིད་རྟོགས་པ་ཡིད་བྱེད་ཤེས་བྱའི་གནས་ཞེས་སོགས་སྦྱར་བར་བྱའོ། ། འོག་ཏུ་ལུས་རྣམ་པར་གཞག་པར་གང་འཁྲུལ་ན་ཕྱིན་ཅི་མ་ལོག་པ་ཡོངས་གྲུབ་ཅེས་ཀྱང་འཆད་དུ་རུང་ཞེ་ན།
མིན་ཏེ། འགྲེལ་པ་ལས། ཡོངས་གྲུབ་ཀུན་བཏགས་འཁྲུལ་ཞེས་པའང་ཀུན་བཏགས་ལ་མི་རུང་སྟེ་མེད་པའི་ཕྱིར། གཞན་དབང་ལ་རུང་སྟེ་གཉིས་སུ་འཁྲུལ་པའི་བདག་ཉིད་དུ་ཡོད་པའི་ཕྱིར། དེ་སྐད་དུའང་། གཉིས་ཀྱི་བདག་ཉིད་ཐམས་ཅད་མེད། ། གཉིས་སུ་འཁྲུལ་པའི་བདག་ཉིད་ཡོད། ། ཅེས་སོ། ། དེ་ལྟ་ན་ཡོད་པ་གཞན་དབང་། མེད་པ་ཀུན་བརྟགས།
ཕྱིན་ཅི་མ་ལོག་པ་ཡོངས་གྲུབ་ཅེས་ཀྱང་འཆད་དུ་རུང་ངམ་ཞེ་ན། མིན་ཏེ། འགྲེལ་པ་ལས། ཡོངས་གྲུབ་ཀུན་བརྟགས་གཞན་དབང་དག་ཚིག་དང་པོ་གསུམ་དང་གོ་རིམ་བཞིན་ཞེས་སོ། ། འོན་ཀྱང་བཅོམ་ལྡན་འདས་ཀྱིས་ཀྱང་། རྟོག་གེའི་སྤྱོད་ཡུལ་མ་ཡིན་པ། ། ཤིན་ཏུ་ཟབ་མོའི་ཆོས་རྣམས་ལ། ། སྔོན་གྱི་ལུང་སྙིང་ཡོངས་བཏང་སྟེ། ། རང་ལྟ་མཆོག་ཏུ་གཟུང་མི་བྱ། ། ཞེས་གསུངས་ཤིང་།
འགྲེལ་བཤད་མཛད་པ་ཉིད་མཁས་པའི་དབང་ཕྱུག་ཡིན་པས་དགོངས་པ་བདག་ཅག་གིས་བསམ་གྱིས་མི་ཁྱབ་པའི་ཕྱིར་དེའི་བཞེད་པ་བཞིན་དུ་བཤད་པར་བྱའོ། ། ལུས་གཉིས་པ་དམིགས་པ་ནི། ངོ་བོ་ཉིད་གསུམ་པོ་དེ་ཉིད་ཤེས་བྱའི་ཡུལ་ཡིན་པས་དམིགས་པའོ། ། རྡོ་རྗེའི་ཚིག་ལུས་གསུམ་པ་རྣམ་པར་མི་རྟོག་པ་འཆད་པ་ནི། གང་གིས་མི་རྟོག་པ་ཡང་དག་ཤེས་པ་དང་། གང་ལ་མི་རྟོག་པ་དེ་བཞིན་ཉིད་འོད་གསལ་བའི་ཞེས་ཚིག་སྦྱོར་བའོ། ། དེ་བས་ན་འདིར་ངོ་བོ་ཉིད་གསུམ་ཤེས་བྱ། དེ་ཤེས་བྱེད་མི་རྟོག་ཡེ་ཤེས་སོ། ། རྡོ་རྗེའི་ཚིག་ལྷག་མའི་ལུས་བཞི་པ་བརྒལ་ལན་ནི། འདི་ལྟར་ཁ་ཅིག་ཀུན་བཏགས་དང་གཞན་དབང་ཆོས་ཅན།
གཟུང་འཛིན་དོན་དུ་དམིགས་པར་མི་འགྱུར་བར་ཐལ། གཟུང་འཛིན་གྱི་རང་བཞིན་མེད་པའི་ཕྱིར། ཞེས་པ་རྒྱུ་མ་དམིགས་པའོ་སྙམ་ན། སྒྱུ་མ་ལྟ་བུ་ཞེས་པའི་མདོའི་ཚིག་གིས་ལན་བསྟན་ཏེ། རྟ་གླང་སོགས་སྒྱུ་མ་བྱས་པ་ནི་རྟ་གླང་མེད་ཀྱང་དེར་དམིགས་པས་མ་ངེས་པ་མིན་ནོ། ། ཡང་འཁོར་འདས་ཀྱི་ཆོས་རྣམས་ཆོས་ཅན། སྔར་ཀུན་ནས་ཉོན་མོངས་ལ་ཕྱིས་རྣམ་པར་བྱང་བ་མི་འཐད་པར་ཐལ། རང་བཞིན་གྱིས་འོད་གསལ་བའི་ཕྱིར། ཞེས་པ་ཁྱབ་བྱེད་འགལ་དམིགས་སོ་སྙམ་དུ་སེམས་ན། མ་ངེས་ཏེ།
མདོའི་ཚིག་ནམ་མཁའ་ལྟ་བུ་ཞེས་པས། ནམ་མཁའ་རང་བཞིན་གྱིས་དག་ཀྱང་གློ་བུར་སྤྲིན་གྱིས་བསྒྲིབས་པ་དང་ཕྱིས་སྤྲིན་དང་བྲལ་བར་འགྱུར་བའི་ཕྱིར་རོ། ། ཡང་མི་རྟོག་ཡེ་ཤེས་ཀྱིས་དེ་བཞིན་ཉིད་རྟོགས་པ་ཆོས་ཅན། དེ་ལ་བརྟེན་ནས་འཁོར་བ་རྒྱུན་ཆད་ཅིང་མྱང་འདས་འཕེལ་བར་ཐལ། དེ་ལ་བརྟེན་ནས་ཐོག་མ་མེད་པ་ནས་སངས་རྒྱས་དཔག་ཏུ་མེད་པ་བྱུང་བས་སེམས་ཅན་དཔག་ཏུ་མེད་པའི་ཉོན་མོངས་བསལ་བའི་ཕྱིར་ཞེས་པ་ཐལ་འགྱུར་གཉིས་སུ་བྱེད་ན་སྒྱུ་མ་དམིགས་པ་དང་རང་བཞིན་གྱི་ཐལ་འགྱུར་རོ་ཞེ་ན། དེའི་འགྲིབ་པ་མེད་པ་དང་ཁྱད་པར་དུ་འཕགས་པ་མེད་པ་ཞེས་པ་སྟེ། དོན་དམ་པར་འགྲིབ་འཕེལ་གྱི་གང་ཟག་དང་ཆོས་མེད་པས་རྟགས་མ་གྲུབ་ལ། ཐ་སྙད་དུ་སེམས་ཅན་གྱི་ཁམས་དང་རྣམ་བྱང་གི་ཕྱོགས་ཚད་མེད་པའི་ཕྱིར་འགྲིབ་པའང་མི་མངོན་ན་རྒྱུན་ཆད་པ་ལྟ་ག་ལ་ཞིག་སྟེ། ནམ་མཁའ་སྤྲིན་དང་བྲལ་མ་བྲལ་གྱིས་འཕེལ་འགྲིབ་མེད་པ་བཞིན་ནོ། ། རྡོ་རྗེའི་ཚིག་རྣམས་ཀྱི་ལུས་རྣམ་གཞག་གཉིས་པ་འགྲེལ་པས་བཀོད་པ་ནི།
གང་ལ་གང་ཞིག་གང་ལས་འཁྲུལ། ། མ་འཁྲུལ་གང་ཞིག་གང་ལས་དང་། ། འཁྲུལ་དང་མ་འཁྲུལ་འབྲས་བུ་ཉིད། ། དེ་གཉིས་ཀྱི་ནི་ཐ་མའོ། ། ཞེས་འབྱུང་སྟེ། རྡོ་རྗེའི་ཚིག་བཅུ་པོ་རྣམས་ཀྱི་འཁྲུལ་པ་དང་མ་འཁྲུལ་བའི་ཡུལ་ངོ་བོ་རྒྱུ་འབྲས་བུ་དེའི་མཐར་ཕྱིན་པ་ལྔ་སྟེ་ལྔ་གཉིས་བཅུ་བསྟན་པའོ། ། དེ་ལ་གང་ལ་འཁྲུལ་ན་ཡི་གེའི་དོན་ཡོད་མེད་ལ་དངོས་པོར་ཞེན་པས་སོ། ། གང་ཞིག་འཁྲུལ་ན་གཉིས་ཀྱི་རྣམ་པར་རྟོག་པས་ཕྱི་ཅི་མ་ལོག་པ་འཁྲུལ། རྒྱུ་གང་ལས་ན་གནས་རྟོག་པས་བསྒོས་པའི་ཡིད་བྱེད་ལས་སོ། ། མ་འཁྲུལ་པ་གང་ཞིག་ཅེ་ན་སྒྱུ་མ་ལྟ་བུ་དང་མི་རྟོག་པའོ། །
གང་ལ་མ་འཁྲུལ་ན་འོད་གསལ་བའོ། ། འཁྲུལ་པ་དང་མ་འཁྲུལ་བའི་རྒྱུ་མཐུན་པའི་འབྲས་བུ་ནི་ཀུན་ནས་ཉོན་མོངས་པ་དང་རྣམ་བྱང་མཚུངས་ལྡན་དང་བཅས་པའོ། ། ནམ་མཁའ་ལྟ་བུའི་ཆོས་དབྱིངས་དེ་འཁྲུལ་མ་འཁྲུལ་གྱི་འབྲས་བུ་ཀུན་ནས་ཉོན་མོངས་དང་རྣམ་བྱང་གློ་བུར་བ་དེ་དག་གི་རང་བཞིན་མིན་པར་བསྟན་པའི་ཕྱིར་རོ། ། དེ་གཉིས་ཀྱི་ཐ་མ་ནི་ཁ་ཅིག་ཉོན་མོངས་དང་རྣམ་བྱང་གི་ཐ་མ་མྱང་འདས་སྟེ་འགྲིབ་འཕེལ་མེད་པས་མཐར་ཐུག་པ་མེད་པའི་ཕྱིར་ཞེས་དང་། གཞན་ནི་འཁོར་བ་དཔག་ཏུ་མེད་པས་འབྲི་པ་མེད་པས་འགྲིབ་པ་དང་ལྡན་པ་ནི་ཀུན་ནས་ཉོན་མོངས་ཀྱི་མཐའ་དང་། མྱང་འདས་དཔག་ཏུ་མེད་པས་འཕེལ་བ་མེད་པའི་ཕྱིར་ཁྱད་པར་དུ་འཕགས་པ་མེད་པ་དང་ལྡན་པ་ནི་རྣམ་བྱང་གི་ཐ་མའོ་ཞེས་སོ། ། རྡོ་རྗེའི་ཚིག་བཅུ་ཕྱིན་ཅི་མ་ལོག་པར་སྟོན་པ་རྩ་བས་མ་ཟིན་གྱི་ཞར་ལ་འོངས་པ་ཡིན་པས། འགྲེལ་པ་མཛད་པའི་སློབ་དཔོན་གྱིས་བར་སྐབས་ཀྱི་ཚིག་བཅད་གཉིས་ཀྱིས་བཟུང་བདེ་བའི་ཕྱིར་བསྡུས་པ་ནི། ཡོད་མེད་ཕྱིན་ཅི་མ་ལོག་དང་། ། གནས་དང་སྒྱུ་མ་ལྟ་བུ་ཉིད། །
མི་རྟོག་པ་དང་རང་བཞིན་གྱིས། ། རྟག་པར་འོད་གསལ་ཉིད་དང་ནི། ། ཀུན་ནས་ཉོན་མོངས་རྣམ་བྱང་དང་། ། དེ་བཞིན་ནམ་མཁའ་ལྟ་བུ་ཉིད། ། འགྲིབ་པ་མེད་དང་ལྷག་མེད་པ། ། རྡོ་རྗེའི་ཚིག་ནི་བཅུ་ཞེས་བྱ། ། ཞེས་སོ། ། དོན་བཞི་པ་དགོས་པ་མཐའ་གཉིས་སྤངས་པའི་ལམ་གྱིས་འབྱུང་བའི་ཆེད་དུ་སྒྲུབ་པ་ནི། དཀོན་མཆོག་བརྩེགས་པ་ཞེས་བྱ་བའི་ཆོས་ཀྱི་རྣམ་གྲངས་ལས་འོད་སྲུང་འདི་ལྟ་སྟེ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལ་སློབ་པར་འདོད་པའི་བྱང་ཆུབ་སེམས་དཔའ་ཚུལ་བཞིན་དུ་ཆོས་ལ་རབ་ཏུ་སྦྱར་བར་བྱའོ། ། ཚུལ་བཞིན་དུ་ཆོས་ལ་སྦྱོར་བར་གང་ཞེ་ན།
འདི་ལྟ་སྟེ་ཆོས་རྣམས་ལ་ཡང་དག་པར་སོ་སོར་རྟོག་པ་སྟེ་གང་བདག་མེད་པར་རྟོགས་པ་དང་། སེམས་ཅན་མེད་པ་དང་། སྲོག་མེད་པ་དང་། གསོ་བ་མེད་པ་དང་། སྐྱེས་བུ་མེད་པ་དང་། གང་ཟག་མེད་པ་དང་། ཤེད་ལས་སྐྱེས་མེད་པ་དང་། ཤེད་བུ་མེད་པར་སོ་སོར་རྟོག་པ་འདི་ནི་འོད་སྲུང་དབུ་མའི་ལམ་མོ་ཞེས་བྱ་བ་ནས་མར་མེའི་དཔེ་གཉིས་ལ་ཐུག་པའི་བར་དུ་རྒྱ་ཆེར་འབྱུང་བའོ། ། འདི་ལ་གཉིས་ལས། དང་པོ་ཐ་དད་གཅིག་ཏུ་མཐར་རྟོག་པའི་དབྱེ་བ་ནི།
དེ་ལོངས་སྤྱད་བྱ་གཟུགས་སོགས་དང་བདག་རྟག་པ་ཐ་དད་ཅེས་པ་དང་། ནང་གི་མིག་སོགས་གཟུགས་རྣམས་མཐོང་ཆོས་ཀྱི་བདག་དང་། ཕྱིའི་གཟུགས་སོགས་བདག་གི་བར་རྟོག་པ་ནི་གཟུགས་དང་བདག་གཅིག་ཏུ་འཛིན་པའི་མཐའ་དང་། མདོ་དེ་ལ་སྲོག་ཀྱང་གཞན་ལ་ལུས་ཀྱང་གཞན་པ་དང་། སྲོག་དེ་ཉིད་ལུས་དེ་བཞིན་ཞེས་པ་ལྟ་བའང་མཐའ་སྟེ། མཐའ་དེ་ཡོངས་སུ་སྤང་བའི་ཕྱིར་དབུ་མའི་ལམ་སྟེ། བདག་མེད་པར་མངོན་སུམ་དུ་ཡུལ་དུ་གྱུར་པས་ཤེད་ལས་སོགས་མེད་པར་རྟོགས་པའོ། ། བདག་ལ་སེམས་ཅན་སོགས་ཀྱིས་སྨོས་པ་ནི་གཞན་གྱིས་བརྙས་པར་འགྱུར་བ་སྤང་བའི་ཕྱིར་རོ། ། གཟུགས་དངོས་པོར་ཞེན་ནས་རྟག་མི་རྟག་ཅེས་པ་ནི་མུ་སྟེགས་དང་ཉན་ཐོས་གཉིས་ཀྱི་མཐའ་འོ། ། དེ་གཉིས་ཀ་སྤང་བའི་ཕྱིར་གཟུགས་ཚོར་བ་སོགས་ལ་རྟག་མི་རྟག་ཏུ་མི་རྟོག་པའི་ཡེ་ཤེས་དབུ་མའི་ལམ་མོ། །
བདག་ཡོད་ཅེས་བདག་ཏུ་སྒྲོ་འདོགས་པ་དང་། སེམས་ཡང་དག་པ་ཞེས་ཆོས་ལ་སྒྲོ་འདོགས་པའི་མཐའ་གཉིས་དང་རྒྱུ་འབྲས་འབྲེལ་བའི་རྒྱུ་མཚན་མི་དང་ལྷ་ལ་གང་ཟག་ཅེས་རྟག་པར་ཡོད་པ་ལ་བདག་མེད་ཅེས་དང་། སེམས་ཡང་དག་པ་མ་ཡིན་ཞེས་ཆོས་ལ་སྐུར་པ་འདེབས་པའི་མཐའ་གཉིས་ཏེ་དེ་སྤང་བའི་ཕྱིར་བདག་དང་བདག་མེད་གཉིས་ཀྱི་དབུས་ཏེ་གཉིས་སུ་མི་རྟོག་པའི་ཡེ་ཤེས་སོ། ། དེ་ལྟར་གཟུང་དོན་ལ་རྟོག་པ་མཐར་བསྟན་ནས། འཛིན་རྟོག་ལ་རྟོག་པ་མཐར་བསྟན་པ་ནི་སེམས་ཞེས་པ་གཉིས་པོའོ། ། དེ་གཉིས་སྤངས་པའི་དབུ་མའི་ལམ་ཡང་སེམས་ཅན་བག་ཆགས་བསགས་པ་ཀུན་གཞིའི་རྣམ་ཤེས་དགེ་སོགས་གསུམ་ལ་སེམས་འཇུག་པའི་ཡིད་ཀྱི་ལས་སེམས་པ་དང་། ངར་སེམས་པའི་ཡིད་ཉོན་ཡིད་དང་། རྣམ་ཤེས་ཚོགས་དྲུག་ཡང་དག་མིན་རྟོག་སྟེ་དེ་མེད་པའི་མི་རྟོག་པའི་ཡེ་ཤེས་དབུ་མའི་ལམ་མོ། ། མི་མཐུན་ཕྱོགས་ཀྱི་མཐའ། མི་བདེ་བའི་མི་དགེ་བ་དང་།
ཉེས་སྤྱོད་སློང་བའི་ཁ་ན་མ་ཐོ་བ་དང་བཅས་པ་དང་། ཕྱིན་ཅི་ལོག་གི་འཇིག་རྟེན་པ་དང་། ཟག་པ་དང་འབྲེལ་བའི་ཟག་བཅས་དང་། རྐྱེན་རྣམས་ཀྱིས་བྱས་པའི་འདུས་བྱས་དང་བཅས་པ་རྣམས་སྣང་བ་དང་བརྗོད་པ་བཞིན་ཀུན་ནས་ཉོན་མོངས་སུ་ལྟ་བའི་མཐའ་དང་། དེ་ལས་བཟློག་པའི་དགེ་སོགས་སྣང་བ་དང་བརྗོད་པ་ལྟར་ལྟ་བ་གཉེན་པོའི་མཐའ་དང་། དེ་གཉིས་སྤངས་པའི་ཕྱིར་དབུ་མའི་ལམ་དང་། དེ་ལྟར་མི་ཞེན་ཞིང་གཞན་ཞེན་དུ་མི་འཇུག་པ་དང་མི་བརྗོད་པའོ། ། མུ་སྟེགས་དང་ཉན་ཐོས་གཉིས་ཀྱི་གཉེན་པོ་བསྟན་ནས། བྱང་སེམས་ཀྱི་མཐའ་གཉིས་ཀྱི་གཉེན་པོ་དབུ་མ་གང་ཟག་དང་ཆོས་གཉིས་རྟག་པར་ཡོད་ཅེས་སྒྲོ་འདོགས་པའི་མཐའ་དང་། དེ་གཉིས་གཏན་མེད་དོ་ཞེས་ཆད་པར་འདུ་ཤེས་པའང་མཐའ་དང་།
གཉིས་པོ་སྤངས་པའི་ཕྱིར་མཐའ་གཉིས་དང་བྲལ་བའི་དབུ་མའམ། ཡང་ན་གཉིས་ཀའི་མཚན་ཉིད་རྫས་དང་དོན་དམ་པར་མེད་ལ་བཏགས་པར་ཡོད་པ་དབུ་མའོ། ། སྤང་བྱ་ཉོན་མོངས་ཀྱི་ཕྱོགས་མ་རིག་པ་ལ་གཟུང་བ་དང་འཛིན་པའི་ཞེས་མཐའ་དང་། འདུ་བྱེད་རྣམས་དང་སྔར་ཀུན་ནས་ཉོན་མོངས་གྱི་མཚན་ཉིད་བཤད་པ་དེ་བཞིན་དུ་རྣམ་ཤེས་ནས་རྒ་ཤིའི་བར་ལ་གཟུང་བ་དང་འཛིན་པའི་མཐའ་དང་ཞེས་རྒྱ་ཆེར་སྦྱར་རོ། ། གཉེན་པོ་རྣམ་བྱང་གི་ཕྱོགས་ལ་རིག་པ་ཟག་མེད་ཀྱི་ཡེ་ཤེས་དང་། འདུ་བྱེད་ཀྱི་གཉེན་པོ་འདུས་མ་བྱས་ཀྱི་ཡེ་ཤེས་ཏེ། དེའང་ཤེས་པ་གང་གིས་རྒྱུ་ལས་ཀྱིས་དེའི་འབྲས་བུ་ཡང་སྲིད་འདུ་མི་བྱེད་པ་ཞེས་པ་དང་། ཡང་ན་འགྲེལ་པར་གཉེན་པོ་འདུས་མ་བྱས་དང་ཞེས་འབྱུང་བ་ལ་གཉེན་པོ་ནི་ཟག་མེད་ཀྱི་སེམས་པ་ཡིན་ལ་འདུ་མ་བྱས་ནི་འདུས་མ་བྱས་བརྒྱད་དེ་དེ་དག་ལ་གཟུང་བ་དང་འཛིན་པ་མཐའ་དང་། རྣམ་ཤེས་ནས་རྒ་ཤིའི་བར་དེ་འགོག་པ་ལ་གཟུང་དང་འཛིན་པའི་མཐའ་དང་། འགོག་པའང་མ་རིག་པ་དང་རིག་པ་གཉིས་སུ་མེད་དེ་གཉིས་སུ་མེད་ཅེས་པས་མི་གཟུགས་ཀྱི་གཉེན་པོ་ཟག་མེད་ཀྱི་ལམ་གྱིས་མིང་གཟུགས་དེ་འགག་པར་བྱེད་པ་འགོག་པའོ། །
དེ་བཞིན་དུ་མ་རིག་པ་ནས་རྒ་ཤིའི་བར་དུ་སྲིད་པའི་ཡན་ལག་བཅུ་གཉིས་ནག་ཕྱོགས་ཀུན་ནས་ཉོན་མོངས། དཀར་ཕྱོགས་རྣམ་པར་བྱང་བ་མ་རིག་པ་འགགས་པས་རྒ་ཤིའི་བར་འགགས་པ་ལ་གཟུང་བའོ་འཛིན་པའོ་ཞེས་མཐའ་གཉིས་དང་། མ་རིག་པ་སོགས་འགག་པའི་ལམ་ལ་འགོག་པར་བརྗོད་དོ། ། གཟུང་འཛིན་དུ་ཞེན་ཅིང་སྒྲོ་འདོགས་པའི་མཐའ་དེ་སྤང་བའི་ཕྱིར་དབུ་མའི་ལམ་བསྟན་ཏོ། ། དབུ་མའི་ལམ་ནི་རིག་པ་དང་མ་རིག་པ་འདི་ནི་གཉིས་སུ་མེད་དེ་གཉིས་སུ་བྱར་མེད་ཅེས་ཏེ། ཀུན་བརྟགས་ཀྱི་དབང་དུ་བྱས་པའི་རིག་པ་དང་མི་རིག་པ་བསྐྱེད་བྱ་དང་འགག་བྱ་མེད་པ་དང་འདུ་བྱེད་འགོག་པ་སྤང་བླང་མེད་པར་ཤེས་པ་སྟེ། རྒ་ཤི་དང་དེ་འགགས་པའི་བར་དུའང་དེ་བཞིན་ཏེ་གཉིས་མེད་པའི་རྒྱུ་མཚན་ནི་མ་རིག་པ་ལ་སོགས་དེ་གཟུང་འཛིན་མེད་པའི་ཕྱིར། ཁྱབ་པ་ཡོད་དེ་མེད་པ་གཉིས་སུ་མེད་པའི་རང་བཞིན་ཡིན་པའི་ཕྱིར་རོ། ། སྔར་བཤད་པ་བཞིན་ཉོན་མོངས་པའི་ཀུན་ནས་ཉོན་མོངས་པ་དང་ལས་ཀྱི་དང་ཚེའི་ཀུན་ནས་ཉོན་མོངས་རྣམ་པ་གསུམ་ལས། དང་པོ་ཉོན་མོངས་པའི་ཉོན་མོངས་ལའང་གསུམ་སྟེ།
ལྟ་བ་ལྔ་དང་། དུག་གསུམ་གྱི་རྒྱུ་དང་། ཡང་སྲིད་ལ་སྨོན་པའོ། ། དེ་ལ་དུག་གསུམ་ཉིད་རྒྱུ་ཡིན་པའམ་དུག་གསུམ་སྐྱེ་བའི་རྐྱེན་བཞི་ཞེས་ཀྱང་ཟེར་རོ། ། ལྟ་བའི་གཉེན་པོ་ཡུལ་སྟོང་པ་ཉིད་ཤེས་པ་དང་། དུག་གསུམ་གྱི་རྒྱུའི་གཉེན་པོ་མཚན་མ་ཐམས་ཅད་བྲལ་བའི་ཡུལ་མཚན་མེད་ཤེས་པ་དང་། སྲིད་པའི་སྟོང་ཉིད་ཡུལ་དུ་གྱུར་པ་སྨོན་མེད་ཤེས་པ་ཡང་སྲིད་ལ་སྨོན་པའི་གཉེན་པོ་དང་། ལས་ཀྱི་ཀུན་ནས་ཉོན་མོངས་ཀྱི་གཉེན་པོ་མངོན་པར་འདུ་མི་བྱེད་པ་དང་། ཉིང་མཚམས་སྦྱོར་བའི་སྐྱེ་བ་དང་མ་ཤི་ཚུན་ཆད་སེམས་སེམས་བྱུང་སྐད་ཅིག་རེ་རེ་འབྱུང་བ་དང་། ཡང་འཆི་སྲིད་བར་སྲིད་སྐྱེད་སྲིད་ཀྱི་རྒྱུན་ནི་ཚེའི་ཀུན་ནས་ཉོན་མོངས་པ་སྟེ།
ཀུན་བརྟགས་སྐྱེ་མེད་དང་སྟོང་ཉིད་ཡུལ་དུ་གྱུར་པ་ཤེས་པ་དང་། ཀུན་བརྟགས་ཀྱི་སྟོང་ཉིད་འབྱུང་བ་མེད་པར་ཤེས་པ་དང་། རྒྱུན་ངོ་བོ་ཉིད་མེད་པར་ཤེས་པའི་རིམ་པ་བཞིན་གཉེན་པོའོ། ། ཉོན་མོངས་དེ་གསུམ་བདུན་དུ་ཕྱེ་བ་དང་བྲལ་བ་རྣམ་བྱང་ངོ་། ། དེ་ལ་ཤེས་བྱ་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་། འདུ་མི་བྱེད་པ་དང་། སྐྱེ་བ་མེད་པ་དང་། འབྱུང་བ་མེད་པ་དང་།
ཤེས་བྱ་ངོ་བོ་ཉིད་མེད་པ་ཤེས་པས་རིམ་པ་བཞིན་ཤེས་བྱ་སྟོང་པ་ཉིད་ཀུན་ནས་ཉོན་མོངས་དང་མི་ལྡན་ཞིང་འབྲལ་བར་མི་བྱེད་དེ། དེ་བཞིན་དུ་ཤེས་བྱ་མཚན་མ་མེད་པ་ཆགས་སོགས་ཀྱི་མཚན་མ་དང་མི་ལྡན་ཞིང་འབྲལ་བར་མི་བྱའོ། ། ཤེས་བྱ་སྨོན་མེད་སྲིད་པར་སྨོན་པ་དང་མི་ལྡན་ཞིང་འབྲལ་བར་མི་བྱེད། ཤེས་བྱ་མངོན་པར་འདུ་མི་བྱེད་པ་འདུ་མི་བྱེད་པར་མི་བྱེད། ཤེས་བྱ་སྐྱེ་བ་མེད་པ་སྐྱེ་བ་མེད་པར་མི་བྱེད། ཤེས་བྱ་འབྱུང་བ་མེད་པ་འབྱུང་བ་མེད་པར་མི་བྱེད། ཤེས་བྱ་ངོ་བོ་ཉིད་མེད་པ་ངོ་བོ་ཉིད་མེད་པར་མི་བྱེད་དེ། དེ་དག་གི་རྟགས་ནི་རིམ་པ་བཞིན། ལྟ་བའི་སྟོང་པ་ཉིད་རང་བཞིན་གྱིས་སྟོང་པའི་ཕྱིར་དང་། ཆགས་སོགས་ཀྱི་མཚན་མའི་སྟོང་ཉིད་ངོ་བོ་ཉིད་ཀྱིས་སྟོང་པ་དང་།
ཡང་སྲིད་ལ་སྨོན་པའི་སྟོང་ཉིད་རང་བཞིན་གྱིས་སྨོན་མེད་ཀྱི་མཚན་ཉིད་ཡིན་པས་དང་། འདུ་བྱེད་པའི་སྟོང་ཉིད་ཀྱིས་འདུ་མི་བྱེད་པའི་མཚན་ཉིད་ཡིན་པའི་ཕྱིར་རོ། ། འོག་མ་རྣམས་ལའང་དེ་དང་མཚུངས་པར་སྦྱར་རོ། ། དེའི་རྒྱུ་མཚན་ཡང་ཆོས་ཀྱི་དབྱིངས་རང་བཞིན་གྱིས་ཀུན་ནས་ཉོན་མོངས་པར་མ་གྱུར་པར་རང་བཞིན་གྱིས་སྟོང་པའི་ཕྱིར་རོ། ། དེས་ན་ཆོས་ཀྱི་དབྱིངས་རང་བཞིན་གྱིས་ཀུན་ནས་ཉོན་མོངས་པ་དང་རྣམ་བྱང་དུ་རྟོག་ན་མཐའ་སྟེ། རང་བཞིན་གྱིས་ཀུན་ནས་ཉོན་མོངས་དང་རྣམ་བྱང་མེད་པའི་ཕྱིར་རོ། ། མཐའ་དེ་གཉིས་སྤངས་པའི་ཕྱིར་དབུ་མའི་ལམ་སྟེ། སྟོང་པ་ཉིད་རིགས་པ་བདག་ཉིད་ཀུན་བརྟགས་ཀྱི་ཆོས་རྣམས་སྟོང་པར་མི་བྱེད་དེ་ཆོས་རྣམས་ཉིད་སྟོང་པའོ་ཞེས་འབྱུང་བའོ། ། གཉིས་པ་དེ་ལས་གཞན་རྟོག་མཐའ་གཉིས་ཀྱི་རྣམ་པ་བདུན་སྤང་བ་ནི། གཞན་ཡང་།
རྣམ་པར་རྟོག་པ་ནི་གཉིས་ཀྱི་མཐའ། ། དེ་ནི་རྣམ་པ་བདུན་དུ་འདོད། ། ཅེས་གསུངས་ཏེ། རང་བཞིན་གྱིས་སྟོང་པ་མིན་པ་དངོས་པོ་གང་ཟག་ཡོད་པ་གཞིག་པས་སྟོང་པའོ་སྙམ་པའི་རྣམ་རྟོག་དང་། གང་ཟག་མེད་ན་བདག་གི་དངོས་པོ་མེད་པའང་མེད་པའི་རྣམ་རྟོག་ཀྱང་མཐའ་སྟེ། རྟོག་པའི་མཐའ་སྤང་པའི་ཕྱིར་དབུ་མའི་ལམ་མོ། ། འོད་སྲུང་གང་ཟག་རྣམ་པར་གཞིག་པའི་ཕྱིར་སྟོང་པ་མ་ཡིན་གྱི་སྟོང་པ་ཉིད་ཀྱིས་སྟོང་སྟེ་སྔོན་གྱི་མཐའ་སྟོང་པ་ཕྱི་མའི་མཐའ་སྟོང་པ་ཞེས་མདོ་ལས་འབྱུང་བའོ། ། སྔོན་དང་ཕྱི་མཐའ་ནི་སོ་སྐྱེ་དང་མི་སློབ་པའི་དུས་ནའོ། ། ཀུན་ནས་ཉོན་མོངས་གསུམ་ཞི་བར་བྱ་བ་སྟེ་སྤང་བྱ་དང་ཞི་བ་སྟེ་སྤོང་བར་བྱེད་པ་རྟོག་པས་བརྟགས་ནས་སྤང་བྱ་གང་ཟག་མེད་ན་སྤོང་བྱེད་མི་སྲིད་སྙམ་དུ་སྟོང་ཉིད་ལ་སྐྲག་པ་སྐྱེ་བའོ། ། མཐའ་དེ་སྤང་བའི་ཕྱིར་འོད་སྲུང་འདི་ལྟ་སྟེ།
དཔེར་ན་མི་ལ་ལ་ནམ་མཁས་འཇིགས་ཤིང་སྐྲག་ནས་བྲང་བརྡུང་ཞིང་ངུ་སྟེ་ནམ་མཁའ་འདི་སོལ་ཞེས་དེ་སྐད་ཟེར་ན། འོད་སྲུང་དེ་ཇི་སྙམ་དུ་སེམས། ནམ་མཁའ་བསལ་བར་ནུས་སམ། གསོལ་པ། བཅོམ་ལྡན་འདས་དེ་ནི་མི་ནུས་སོ། ། བཅོམ་ལྡན་འདས་ཀྱིས་བཀའ་སྩལ་པ། ། འོད་སྲུང་དེ་བཞིན་དུ་དགེ་སྦྱོང་ངམ་བྲམ་ཟེ་གང་དག་སྟོང་པ་ཉིད་ཀྱིས་སྐྲག་ནས་དེ་དག་ནི་སེམས་འཁྲུགས་པ་ཆེན་པོར་འགྱུར་སྟེ་ཞེས་ང་སྨྲའོ། ། དེ་ཅིའི་ཕྱིར་ཞེ་ན། དེ་དག་སྟོང་པ་ཉིད་ལ་སྤྱོད་ན་དེ་ཉིད་ཀྱིས་འཇིགས་པའི་ཕྱིར་རོ། ། ཞེས་སོ། །
གང་ལས་འཇིགས་པར་འགྱུར་བ་སྐྲག་པར་བྱ་བ་རྣམ་པར་རྟོག་པའང་མཐའ་དང་། དེ་ཡང་འཇིགས་པ་འབྱུང་བར་རྣམ་པར་རྟོག་པའང་མཐའ་སྟེ། དེའང་བྱིས་པས་བཏགས་པའི་གཟུགས་སོགས་དང་། དེའི་རྒྱུས་བྱུང་བའི་སྡུག་བསྔལ་གྱིས་ཁོང་སྔངས་པའི་ཕྱིར་རོ། ། མཐའ་དེ་སྤང་བའི་ཕྱིར་འོད་སྲུང་འདི་ལྟ་སྟེ། དཔེར་ན་རི་མོ་མཁན་ཞིག་བདག་ཉིད་ཀྱིས་གནོད་སྦྱིན་གྱི་གཟུགས་འཇིགས་འཇིགས་ལྟ་ཞིག་བྲིས་ནས་དེས་འཇིགས་སྐྲག་སྟེ་ཁ་བུབ་ཏུ་འགྱེལ་ནས་བརྒྱལ་བར་གྱུར་པ་དེ་བཞིན་དུ། འོད་སྲུང་བྱིས་པ་སོ་སོའི་སྐྱེ་བོ་རྣམས་གཟུགས་དང་སྒྲ་དང་དྲི་དང་རོ་དང་རེག་བྱ་བདག་ཉིད་ཀྱིས་བྱས་པ་དེ་དག་གིས་འཁོར་བ་ནས་འཁོར་ཡང་ཆོས་དེ་དག་ཡང་དག་པ་ཇི་ལྟ་བ་བཞིན་དུ་རབ་ཏུ་མི་ཤེས་སོ་ཞེས་འབྱུང་ངོ་། ། དཔེ་སྔ་མས་ནི། ཉན་ཐོས་བདག་ཉིད་ལ་མ་འདྲིས་པ་དེས་སྐྲག་པ་དང་། བྱང་སེམས་ཀུན་བརྟགས་ལ་རྣམ་པར་རྟོག་པ་ཉོན་མོངས་པ་སྟེ།
རྣམ་རྟོག་ནི་ཉོན་མོངས་ཡིན་པའི་ཕྱིར་རམ། བཙུན་པ་ཕྱ་པ་ན་རེ། ཐེག་པ་ཆེ་ཆུང་རང་རང་གི་འབྲས་བུ་འཁོར་བ་ཆད་པའི་སྟོང་པ་དང་། མི་གནས་པའི་མྱང་འདས་ལས་ཕྱིན་ཅི་ལོག་འཁོར་བའི་ཉེས་པ་དང་དེ་ལ་འཇིགས་པའི་སེམས་ཅན་སྐྲག་བྱ་སྐྲག་བྱེད་དུ་རྟོག་པའོ། ། གཟུགས་སོགས་ལ་གཟུང་བར་རྣམ་པར་རྟོག་པ་དང་རྣམ་ཤེས་འཛིན་པར་རྟོག་པའང་མཐའ་སྟེ་དེ་གཉིས་སྤང་བའི་ཕྱིར། འོད་སྲུང་འདི་ལྟ་སྟེ་དཔེར་ན། སྒྱུ་མ་བྱེད་པའི་མི་ཞིག་གིས་སྒྱུ་མ་སྤྲུལ་པ་སྤྲུལ་ནས་སྒྱུ་མ་སྤྲུལ་པ་དེས་སྒྱུ་མ་བྱེད་པ་ཉིད་ཟོས་པ་དེ་བཞིན་དུ། འོད་སྲུང་དགེ་སློང་རྣལ་སྦྱོར་སྤྱོད་པ་དམིགས་པ་གང་དང་གང་ཡིད་ལ་བྱེད་པ་དེ་དག་ཐམས་ཅད་དེ་ལ་གསོག་ཏུ་སྣང་ངོ་ཞེས་སོ། ། འདིས་མཐའ་གཉིས་སྤོང་ཚུལ་ཡང་། སྤྲུལ་པ་བྱེད་པ་རྣམ་རིག་ཙམ་དུ་ཤེས་པས་སྤྲུལ་པའི་གནོད་སྦྱིན་ལྟ་བུ་དོན་དངོས་པོ་མེད་པར་ཤེས་ལ།
དོན་དངོས་པོ་མེད་པར་ཤེས་པས་ཀྱང་རྣམ་རིག་ཙམ་དུ་ཤེས་པ་ཉིད་ལྡོག་སྟེ་སྤྲུལ་པ་བྱེད་པ་སྤྲུལ་པས་ཟོས་པ་བཞིན་ནོ། ། དོན་མེད་ན་རྣམ་པར་རིག་པ་མི་སྲིད་པའི་ཕྱིར་ཏེ་འདིའི་དཔེ་དོན་མཚུངས་སོ། ། ཡང་དག་པར་སོ་སོར་རྟོག་པ་འདི་ཟག་བཅས་ཡིན་པས་ཡང་དག་པའི་རང་བཞིན་མ་ཡིན་ཡང་། ཡང་དག་པ་ཉིད་ཀྱི་རྗེས་སུ་མཐུན་པས་ལོག་པའང་མ་ཡིན། ཡེ་ཤེས་ཀྱིས་མ་རིག་པ་སྤོང་ཞེས་བློ་སྔོན་དུ་བཏང་ནས་ངེས་འབྱེད་ཆ་མཐུན་གྱི་དུས་ན་ཡང་དག་པ་ཟག་མེད་ཀྱི་ཆོས་རྣམས་ཉིད་དུ་ཆགས་ཤིང་རྟོག་པ་དང་། ཟག་བཅས་ཀྱི་ཆོས་ལ་ལོག་པ་ཉིད་དུ་རྣམ་པར་རྟོག་པའང་མཐའ་སྟེ་དེ་གཉིས་སྦྱར་བའི་ཕྱིར། འོད་སྲུང་འདི་ལྟ་སྟེ། དཔེར་ན་ཤིང་གཉིས་རླུང་གིས་དྲུད་པ་ལས་མེ་འབྱུང་སྟེ། བྱུང་མ་ཐག་ཏུ་ཤིང་དེ་གཉིས་འཚིག་པར་བྱེད་པ་དེ་བཞིན་དུ། འོད་སྲུང་ཡང་དག་པར་སོ་སོར་རྟོག་པ་ཡོད་ན་འཕགས་པའི་ཤེས་རབ་ཀྱི་དབང་པོ་སྐྱེ་སྟེ།
སྐྱེ་མ་ཐག་ཏུ་ཡང་དག་པར་སོ་སོར་རྟོག་པ་ཉིད་འཚིག་པར་བྱེད་དོ་ཞེས་འབྱུང་ངོ་། ། དེའང་མེའི་རང་བཞིན་མིན་པའི་ཤིང་ལས་མེ་བྱུང་ནས་ཤིང་འཚིག་པར་བྱེད་པ་ལྟར། ཡང་དག་པའི་རང་བཞིན་མ་ཡིན་པའང་ཡང་དག་པར་སོ་སོར་རྟོག་པ་ལས་ཡང་དག་པའི་རང་བཞིན་འཕགས་པའི་ཤེས་རབ་ཀྱི་དབང་པོ་སྐྱེ་སྟེ། སྐྱེས་ནས་སོ་སོར་རྟོག་པ་དེ་འཇིག་པར་བྱེད་པས་མཚུངས་སོ། ། ཡང་དག་པར་སོ་སོར་རྟོག་པ་འདི་ཟག་བཅས་ཡིན་པས་ཡང་དག་པའི་རང་བཞིན་མ་ཡིན་ཡང་ཡང་དག་པ་ཉིད་ཀྱི་རྗེས་སུ་མཐུན་པས་ལོག་པའང་མིན་ནོ། ། ཡེ་ཤེས་ཀྱིས་མ་རིག་པ་སྤོང་ཞེས་བློ་སྔོན་དུ་བཏང་ནས་མི་ཤེས་པ་སྤོང་བར་བྱེད་པར་རྣམ་པར་རྟོག་པ་དང་། སྐད་ཅིག་མ་ཡིན་པས་སྤྱོད་པའི་དུས་ན་མི་སྲིད་པའི་ཕྱིར་མི་ཤེས་པ་སྤོང་བའི་ནུས་པ་ཡོད་པ་མིན་པར་རྟོག་པའང་མཐའ་སྟེ། འོད་སྲུང་འདི་ལྟ་སྟེ། དཔེར་ན་མར་མེ་བྱུང་ན་མུན་པ་མུན་ནག་ཐམས་ཅད་མེད་པར་འགྱུར་ཡང་། འོད་སྲུང་མར་མེ་དེ་འདི་ལྟར་བདག་གིས་མུན་པ་མུན་ནག་བསལ་ལོ་སྙམ་དུ་མི་སེམས་མོད་ཀྱི་འོན་ཀྱང་མར་མེ་ལ་བརྟེན་ནས་མུན་པ་མུན་ནག་མེད་པར་འགྱུར་བ་དེ་བཞིན་དུ།
འོད་སྲུང་ཡེ་ཤེས་སྐྱེས་ནས་མི་ཤེས་པ་མེད་པར་འགྱུར་ཏེ། ཡེ་ཤེས་ནི་འདི་སྙམ་དུ་བདག་གིས་མི་ཤེས་པ་གསལ་ལོ་སྙམ་དུ་མི་སེམས་མོད་ཀྱི་འོན་ཀྱང་ཡེ་ཤེས་ལ་བརྟེན་ནས་མུན་པ་མེད་པར་འགྱུར་རོ་ཞེས་འབྱུང་བའོ། ། སྔོན་གཉེན་པོ་མ་སྐྱེས་པ་ལྟར་ཡང་སྐྱེ་བ་མེད་པ་རྣམ་པར་རྟོག་པ་དང་། མི་ཤེས་པ་དང་ཡེ་ཤེས་འགལ་བས་ཡེ་ཤེས་སྐྱེ་མ་ནུས་ལ་སྐྱེས་ཀྱང་སྐད་ཅིག་མས་དེ་བསལ་མི་ནུས་ཏེ་ཀུན་ནས་ཉོན་མོངས་ཐོག་མ་མེད་པ་ནས་ཡུན་རིང་བས་སྤང་བྱའི་སེམས་དང་གཉེན་པོའི་སེམས་གཉིས་མཉམ་པའི་དུས་ཉིད་དུ་རྒྱུན་འགྲོགས་པར་རྣམ་པར་རྟོག་པ་དེ་ནི་རྣམ་པར་རྟོག་པ་གཉིས་ཀྱི་མཐའ་སྟེ་གཉིས་སྤངས་པའི་ཕྱིར་དབུ་མའི་ལམ་སྟེ། མར་མེའི་དཔེ། ཇི་སྐད་དུ། འོད་སྲུང་འདི་ལྟ་སྟེ་དཔེར་ན་ཁྱིམ་མམ་ཁང་པའམ་ཁང་ཕྲན་ལོ་བརྒྱ་སྟོང་འདས་པར་སུས་ཀྱང་ལན་འགའ་ཡང་མར་མེ་མ་བུས་པར་དེར་མི་ལ་ལ་ཞིག་གིས་མར་མེ་བུས་ན། འོད་སྲུང་འདི་ཇི་སྙམ་དུ་སེམས་མུན་པ་མུན་ནག་དེ་འདི་ལྟར་བདག་ནི་ལོ་བརྒྱ་སྟོང་དུ་བསགས་པ་ཡིན་ཏེ་བདག་འདི་ནས་མི་འགྲོ་སྙམ་དུ་སེམས་སམ། གསོལ་བ་བཅོམ་ལྡན་འདས་མི་སེམས་ཏེ་མར་མེ་བྱུང་ནས་མུན་པ་མུན་ནག་ལའང་མི་འཆི་བའི་ནུས་པ་མ་མཆིས་ཀྱི་གདོན་མི་འཚལ་བར་མ་མཆིས་པར་འགྱུར་རོ། ། བཅོམ་ལྡན་འདས་ཀྱི་བཀའ་སྩལ་པ།
འོད་སྲུང་དེ་བཞིན་དུ་ལས་དང་ཉོན་མོངས་པ་བསྐལ་པ་བརྒྱ་སྟོང་དུ་བསགས་པ་ཡང་ཚུལ་བཞིན་ཡིད་ལ་བྱེད་པའི་སོ་སོར་རྟོག་པ་གཅིག་གིས་མེད་པར་འགྱུར་རོ། ། འོད་སྲུང་མར་མེ་ཞེས་བྱ་བ་དེ་ནི་འཕགས་པའི་ཤེས་རབ་དབང་པོའི་ཚིག་བླ་དགས་སོ། ། འོད་སྲུང་མུན་པ་མུན་ནག་ཅེས་བྱ་བ་དེ་ནི་ལས་དང་ཉོན་མོངས་པའི་ཚིག་བླ་དགས་སོ་ཞེས་འབྱུང་ངོ་། ། ལྔ་པ་ནི་ས་བཅུ་པོ་དེ་དག་ཏུ་རེ་རེ་ལའང་ཁྱད་པར་ཅན་དང་ཁྱད་པར་མེད་པར་གཉིས་སུ་ཤེས་པར་བྱ་སྟེ། དེའང་ས་གང་ལ་ཕར་ཕྱིན་གང་ཤས་ཆེ་བ་དེ་ནི་ས་དེར་ཁྱད་པར་ཅན་སྒྲུབ་པ་ཞེས་བྱ་སྟེ། འདི་ལྟ་སྟེ་ས་དང་པོ་ལ་བདག་གཞན་མཉམ་པ་ཉིད་དུ་རྟོགས་པས་སྦྱིན་པའི་ཕར་ཕྱིན་ལ་སྒྲུབ་པ་ལྷག་པར་ཤས་ཆེ་ལ། ས་གཉིས་པ་ལ་ཤི་ལ་ལྷག་པར་ཤས་ཆེ་སྟེ། ཁྱད་པར་དུ་འཕགས་པའི་དོན་ལ་སྨོན་པས་བདག་ཉིད་ཤིན་ཏུ་སྣོདཾ་དུ་བྱེད་པའི་ཕྱིར་རོ། ། གསུམ་པ་བཟོད་པ་སྟེ་ཐོས་པའི་ཤེས་བྱེད་དུ་ཉོན་མོངས་པ་ཤིན་ཏུ་མི་བརྗེཾད་པའི་ཕྱིར་རོ། ། བཞི་པ་ལ་བརྩོན་འགྲུས་ཆེ་སྟེ་ངག་དང་ཡིད་ཀྱི་སྤྱོད་པ་ལས་འདས་པ་རྒྱུན་དུ་བྱང་ཆུབ་ཀྱི་ཕྱོགས་རྣམས་ཀྱིས་གནས་པའི་ཕྱིར་རོ། །
ལྔ་པ་ལ་བསམ་གཏན་ཏེ་ཐབས་ཤེས་ཆེ་སྟེ་དོན་དམ་པའི་བདེན་པའི་རྣམ་པ་སྒོམ་པ་མང་བའི་ཕྱིར་རོ། ། དྲུག་པ་ལ་ཤེར་ཕྱིན་ལྷག་པར་ཤས་ཆེ་སྟེ། ཉོན་མོངས་དང་རྣམ་དག་མེད་པའི་དོན་དུ་རྟེན་འབྱུང་ཟབ་མོའི་དོན་ཁོང་དུ་ཆུད་པའི་ཕྱིར་རོ། ། བདུན་པ་ལ་ཐབས་ཤས་ཆེ་སྟེ་མཚན་མ་ཐམས་ཅད་མཚན་མེད་དུ་ཡང་རབ་ཏུ་རྟོགས་ལ་མཚན་མར་བྱས་པའི་ཐ་སྙད་ཀྱང་མི་འགོག་ཏེ་རབ་ཏུ་རྟོགས་པས་དེ་ལ་དབང་བྱེད་པ་རབ་ཏུ་བྱེད་པའི་ཕྱིར་རོ། ། བརྒྱད་པ་ལ་སྨོན་ལམ་ཆེ་སྟེ། རྣམ་པར་མི་རྟོག་པ་དང་ཞིང་ལ་དབང་ཐོབ་པས་དགེ་བ་ལ་བར་ཆད་མེད་པར་སྦྱོར་བའི་ཕྱིར་རོ། ། དགུ་པ་ལ་སྟོབས་ཏེ། ཤེས་རབ་ཀྱི་སྟོབས་ཀྱི་ཁྱད་པར་དང་ལྡན་པའི་ཕྱིར་རོ། ། བཅུ་པ་ལ། ཡེ་ཤེས་ཀྱི་ཕར་ཕྱིན་ལྷག་པར་ཆེ་སྟེ།
འཁོར་གྱི་དཀྱིལ་འཁོར་དུ་ཆོས་ལོངས་སྤྱོད་པ་དང་། སེམས་ཅན་ཡོངས་སུ་སྨིན་པར་མཛད་པ་ཁྱད་པར་དང་ལྡན་པའི་ཕྱིར་རོ། ། ས་ཐམས་ཅད་དུ་ཕར་ཕྱིན་ཐམས་ཅད་ཅི་ནུས་ཅི་འོས་སུ་སྒྲུབ་པ་ནི་ཁྱད་པར་མེད་པའི་སྒྲུབ་པའོ། ། གཉིས་པ་དེའི་དམིགས་པ་བླ་མེད་ནི། བཅུ་གཉིས་པོ་འདི་དག་སྟེ་སྦྱིན་སོགས་ཕར་ཕྱིན་གྱི་ཆོས་སངས་རྒྱས་བྱང་སེམས་རྣམས་ཀྱིས་སེམས་ཅན་ལ་ཕན་གདགས་པའི་ཕྱིར་རྣམ་པར་བཞག་པའི་ལུང་ནི་དམིགས་པ་དང་། དེ་བཞིན་ཉིད་ཆོས་ཀྱི་དབྱིངས་རྟོགས་པའི་དམིགས་པ་དང་། སྒྲུབ་པའི་དམིགས་པ་ཆོས་གསུང་རབ་བཏགས་པ་རྣམ་གཞག་དང་། སྒྲུབ་པའི་དམིགས་པ་དེ་བཞིན་ཉིད་ལ་དམིགས་པ་སྟེ། ཆོས་དབྱིངས་རྟོགས་པས་འཇིག་རྟེན་ལས་འདས་པའི་ཕར་ཕྱིན་རྣམས་ཐོབ་པའི་ཕྱིར་རོ། ། ཡང་ན།
བཙུན་པ་ཕྱ་པ་ན་རེ། གསུང་རབ་ལ་དམིགས་པ་མོས་སྤྱོད་ཀྱི་བློ་ལས་དེ་བཞིན་ཉིད་ལ་དམིགས་པས་འཐོབ་པའི་བློ་བྱུང་བའི་ཕྱིར་ཞེས་ཀྱང་འཆད་དོ། ། ཐོས་བྱུང་གི་ཤེས་རབ་ཀྱི་ཆོས་བཞག་པ་དང་། ཆོས་ཀྱི་དབྱིངས་འཛིན་པའི་དམིགས་པ་དང་། ཐོས་པའི་དོན་རིགས་པ་བཞིས་ཁོང་དུ་ཆུད་ནས་ངེས་པར་འཛིན་པ་དམིགས་པ་དང་། དྲན་པ་ཉེར་བཞག་ནས་སྟོབས་ཀྱི་བར་སྒོམ་བྱུང་གི་སོ་སོ་རང་གི་དོན་རབ་ཏུ་འཛིན་པའི་དམིགས་པ་དང་། ས་དང་པོ་མཐོང་ལམ་ལ་ཆོས་དབྱིངས་ཀུན་ཏུ་འགྲོ་བའི་དོན་དུ་རབ་ཏུ་རྟོགས་པའི་དམིགས་པ་དང་། བསྒོམ་ལམ་ས་བདུན་པའི་བར་དུ་གོང་ནས་གོང་དུ་རྟོགས་པ་ཁྱད་པར་དུ་འགྲོ་ཞིང་རབ་ཏུ་རྒྱས་པའི་དམིགས་པ་དང་། བདུན་པར་མདོ་སོགས་ཆོས་ཀྱི་མཚན་མ་ལ་མངོན་ཞེན་དང་བྲལ་བའི་སྒོ་ནས་ཆོས་རྣམ་པར་རྟོགས་པའི་དམིགས་པ་དང་། ས་བརྒྱད་པར་སྒོམ་ལམ་མཚན་མ་དང་འབད་པ་ཐམས་ཅད་དང་བྲལ་ནས་རང་གི་ཚུལ་གྱིས་རྣལ་དུ་འཇུག་པའི་དམིགས་པ་དང་།
ས་དགུ་པ་བཅུ་པ་སངས་རྒྱས་ཀྱི་ས་གསུམ་དུ་རིམ་པ་ལྟར། སོ་སོ་ཡང་དག་པར་རིག་པའི་ཡེ་ཤེས་ཕུལ་དུ་བྱུང་བ་ཐོབ་པ་དང་། མངོན་པར་ཤེས་པ་ལ་དབང་བ་ཕུལ་བྱུང་ཐོབ་པ་དང་། སྒྲིབ་གཉིས་ཀྱི་ལྷག་མ་རྣམ་པར་དག་པ་ཕུལ་དུ་བྱུང་བ་ཐོབ་པ་དང་། ས་དེ་དག་ལ་གནས་པའི་དམིགས་པ་ཕུལ་དུ་བྱུང་བའི་དམིགས་པར་འདོད། ཡང་ན་ལམ་ཕུལ་དུ་བྱུང་བ་ལ་ཆུང་འབྲིང་གསུམ་དུ་ཕྱེ་ནས་ཕུལ་དུ་བྱུང་བའི་དམིགས་པའོ་ཞེས་སོ། ། རང་བཞིན་ཆོས་རྣམ་པར་བཞག་པ་དང་། དེ་བཞིན་ཉིད་ཀྱི་དམིགས་པ་དེ་དག་ཐོས་བྱུང་གི་ཤེས་པ་དང་། སངས་རྒྱས་ཀྱི་སའི་བར་གནས་སྐབས་དེ་དག་ཏུ་འཛིན་པ་དང་ཕུལ་དུ་བྱུང་བའི་དམིགས་པ་དེ་དང་དེ་དག་གི་མིང་འཐོབ་བོ། ། གསུམ་པ་ནི།
རྐྱེན་ཐམས་ཅད་མ་ཚང་བ་མེད་པ་སྟེ། སྐྱེས་བུ་དམ་པ་ལ་བརྟེན་པ་དང་། དམ་པའི་ཆོས་ཉན་པ་དང་། ཚུལ་བཞིན་ཡིད་བྱེད་སོགས་ཚང་བས་རིགས་རྒྱས་པ་དང་ཁྱད་པར་ཅན་ཡང་དག་པར་འགྲུབ་པ་དང་། ཟབ་ཅིང་རྒྱ་ཆེ་བའི་ཐེག་པ་ཆེན་པོའི་ཆོས་མི་སྤོང་ན་ནི་ངེས་པར་འཛིན་པའི་མོས་པ་རྒྱས་པ་ཡང་དག་པར་འགྲུབ་པ་དང་། སེམས་བསྐྱེད་པ་ལས་ལྡོག་པའི་ཉེན་ཡོད་ཀྱང་ཐེག་པ་དམན་པར་སེམས་མི་གཡེང་ན་བྱང་ཆུབ་ཆེན་པོར་སེམས་བསྐྱེད་པ་བརྟས་པ་ཡང་དག་པར་འགྲུབ་པར་འགྱུར་བ་དང་། སེམས་བསྐྱེད་དེའི་དབང་གིས་སྦྱིན་སོགས་ཕར་ཕྱིན་རྣམས་རབ་ཏུ་རྫོགས་པས་རྣམ་མཁྱེན་ཉིད་སྒྲུབ་པ་རྒྱས་པར་ཡང་དག་པར་འགྲུབ་པ་དང་། འཕགས་ལམ་དང་པོར་ཡང་དག་བསྐྱེད་པས་སྐྱོན་ཟག་པ་མེད་པའི་ས་ལ་འཇུག་པ་ཡང་དག་པར་འགྲུབ་པའོ། ། ངེས་པར་འཇུག་པ་ཞེས་འབྱུང་བའང་མཐོང་ལམ་སྐྱེས་ནས་བདེ་འགྲོ་དང་མྱང་འདས་ཉིད་དུ་ངེས་པར་འགྱུར་བའོ། ། དགེ་རྩ་འཕེལ་བ་ནི་མཐོང་ལམ་ཐོབ་ནས་རྗེས་ལས་ཐོབ་པ་བསྒོམ་ལམ་ལ་ཡུན་དུ་གོམས་པ་ལ་བརྟེན་ནས་དགེ་རྩ་རྒྱས་ཏེ་སེམས་ཅན་སྨིན་པར་བྱེད་ནུས་པར་ཡང་དག་པར་འགྲུབ་པ་དང་།
དེ་ལྟར་གོམས་པས་དགེ་རྩ་འཕེལ་ནས་བགྲོད་པ་གཅིག་པའི་ལམ་གྱི་མི་མཐུན་ཕྱོགས་མཚན་མ་དང་འབད་རྩོལ་དང་བྲལ་བའི་ཕྱིར་སེམས་ལས་སུ་རུང་བའི་དབང་གིས་ཇི་ལྟར་འདོད་པ་བཞིན་སངས་རྒྱས་ཀྱི་ཞིང་ཤེལ་ལ་སོགས་པ་ལྟ་བུར་སྟོན་ཏེ། དེས་ན་སེམས་ཅན་ཡོངས་སུ་དག་པ་ནི་ཞིང་ཡོངས་སུ་འགྲུབ་པ་ཡང་དག་པ་འགྲུབ་པ་དང་། མདོ་ལས་ཀྱང་། སངས་རྒྱས་ཀྱི་ཞིང་ཡོངས་སུ་དག་པར་འདོད་པས་རང་གི་སེམས་ཡོངས་སུ་དག་པར་བྱའོ། ། ཞེས་གསུངས་སོ། ། འཁོར་བ་དང་མྱ་ངན་ལས་འདས་པར་མི་གནས་པ་ནི་སེམས་ལས་སུ་རུང་བས་འཁོར་འདས་གཉིས་ལ་མི་གནས་ཏེ། རྒྱུད་བླར། བདག་སྲེད་མ་ལུས་ཤེས་རབ་ཀྱིས་བཅད་དེ། ། སེམས་ཅན་སྲེད་ཕྱིར་བློ་ལྡན་ཞི་ཐོབ་མིན། ། དེ་ལྟར་བློ་རྩེ་བྱང་ཆུབ་ཐབས་བརྟེན་ནས། །
འཕགས་པ་འཁོར་བའམ་མྱ་ངན་འདའ་མི་འགྱུར། ། ཞེས་གསུངས་པ་ལྟར་རོ། ། དེས་ན་སྲིད་ཞི་ལ་མི་ལྡོག་པའི་ས་ལ་གནས་པའི་བྱང་སེམས་སངས་རྒྱས་སུ་ལུང་བསྟན་ཐོབ་པ་ཡང་དག་པར་འགྲུབ་པ་དང་། བག་ཆགས་དང་བཅས་པའི་སྒྲིབ་པ་གཉིས་མེད་པ་གསུམ་དུ་བསྡུས་པའི་སངས་རྒྱས་ཀྱི་ས་ཡང་དག་པར་འགྲུབ་པ་ཉིད་དང་། ཐུགས་རྗེ་ཆེན་པོའི་དབང་གིས་འཇིག་རྟེན་ཇི་སྲིད་དུ་སངས་རྒྱས་ཀྱི་བྱང་ཆུབ་དེ་རྒྱུན་མི་གཅོད་པར་དགའ་ལྡན་གྱི་གནས་ན་བཞུགས་པ་སོགས་སྟོན་པར་རྒྱུད་བླ་མར་གསུངས་པ་བཞིན་ཡང་དག་པར་འགྲུབ་པའོ། ། བྱང་ཆུབ་ཀུན་ཏུ་སྟོན་པ་མཚོན་པ་སྟེ། མཛད་པ་ལྷག་མ་ངོ་མཚར་ཞིང་རྒྱུད་དུ་བྱུང་བ་རྣམས་ཀྱང་གཟུང་ངོ་། ། གསུམ་པ་ཐ་མ་མཚན་གྱི་ངེས་ཚིག་གི་མཚན་དོན་སོགས་བཤད་པ་ནི། ཅིའི་ཕྱིར་བསྟན་བཅོས་འདི་དབུས་མཐའ་རྣམ་འབྱེད་ཅེས་བྱ་ཞེ་ན། སྔར་བཤད་པའི་ཚུལ་དེ་ལྟར་བསྟན་བཅོས་འདི་ནི་དབུས་རྣམ་པར་འབྱེད་ཅིང་འགྲེལ་པ་དང་བཤད་པའི་བསྟན་བཅོས་ཏེ།
རྟག་ཆད་དང་བྲལ་བའི་དབུ་མའི་ལམ་རབ་ཏུ་སྟོན་པའི་ཕྱིར་རོ། ། འདིས་དབུས་དང་མཐའ་རྣམ་པར་འབྱེད་པ་ཡང་ཡིན་ཏེ། དབུས་ཆོས་ཀྱི་དབྱིངས་གཉིས་སུ་མེད་པ་དང་། སྒྲོ་སྐུར་གྱི་མཐའ་གཉིས་རབ་ཏུ་སྟོན་པའི་ཕྱིར་རོ། ། ཡང་ན་ཐོག་མ་དང་ཐ་མ་སྤངས་པའི་དབུས་དེ་བཞིན་ཉིད་དམ། ཡང་ན། དབུས་ཀུན་རྟོག་ཐོག་མ་དང་ཐ་མའི་མཐའ་གཉིས་མེད་པར་རབ་ཏུ་སྟོན་པའི་ཕྱིར་རོ། ། མི་རྟོག་པའི་ཡེ་ཤེས་ཀྱི་སྤྱོད་ཡུལ་ཡིན་པའི་ཕྱིར་རྟོག་གེའི་ཡུལ་མིན་པས་རྟོགས་པར་དཀའ་བའི་དོན་དང་། ཡང་དག་པ་ཇི་ལྟ་བ་བཞིན་བསྟན་པས་ཕས་རྒོལ་བ་དག་གིས་མི་བཤིག་པའི་ཕྱིར་སྙིང་པོ་མཆོག་ཏུ་གྱུར་པའི་དོན་ཆེད་དུ་བྱ་བ་བྱང་སེམས་ཀྱི་སྤྱོད་པའི་དབང་དུ་བྱས་པས་དོན་ཆེན་པོ་རང་བཞིན་གྱིས་དོན་སྒྲུབ་པར་བྱེད་པའི་ཕྱིར་དང་། དེ་བཞིན་དུ་ཐེག་པ་གསུམ་གྱི་དབང་དུ་བྱས་པས་ཉན་ཐོས་དང་རང་སངས་རྒྱས་དང་བྱང་སེམས་ཀུན་གྱི་ལམ་བཤད་པའི་ཕྱིར་རིགས་ཅན་གསུམ་པོ་ཀུན་གྱི་དོན་དུ་རྒྱལ་བ་བྱམས་པས་བསྟན་བཅོས་འདི་མཛད་དོ། །
བསྟན་བཅོས་འདི་ལ་བརྟེན་ནས་དོན་མེད་པ་བག་ཆགས་དང་བཅས་པའི་སྒྲིབ་གཉིས་ཐམས་ཅད་སེལ་བར་བྱེད་པ་སྟེ་སྤོང་བ་ཡིན་ནོ། ། བཙུན་པ་ཕྱ་པ་ན་རེ། འདི་རྣམས་ཀྱིས་བསྟན་བཅོས་ཀྱི་བརྗོད་བྱ་དང་དགོས་པ་བསྟན་ལ། བརྗོད་བྱ་ལའང་ངོ་བོ་དང་ཁྱད་པར་གཉིས་དང་། དགོས་པ་ལའང་དགོས་པ་སྒྲུབ་པ་དང་མི་འདོད་པ་སེལ་བ་གཉིས་སོ་ཞེས་འཆད་དོ། ། དེ་ལྟར་འགྲེལ་པའི་དོན་མ་ཚང་བ་མེད་པར་འགྲེལ་བཤད་གྱིས་གསལ་པོར་བྱས་ཏེ་ལེའུ་ལྔ་པའི་འགྲེལ་པའང་རྫོགས་སོ། ། བདེ་གཤེགས་སྙིང་པོའི་ནམ་མཁའ་གློ་བུར་དྲི་མའི་སྤྲིན་ཚོགས་དེངས་པ་ལ། ། བྱང་ཆུབ་ཟླ་བ་སྟོབས་སོགས་སངས་རྒྱས་ཡོན་ཏན་གྱིས་བརྒྱན་ཞིང་། གང་གི་མཛད་པ་རྟོག་མེད་གདུལ་བྱའི་ཀུ་མུད་རྒྱས་མཛད་འོད་དཀར་ཅན། ། སྐྱེ་རྒུ་མཚན་མོའི་མགོན་གྱུར་དཀོན་མཆོག་གསུམ་ལ་དྭང་བས་ཕྱག་འཚལ་ལོ། །
བདེ་བར་གཤེགས་པའི་གསུང་རབ་རབ་འབྱམས་ཀྱི། ། དགོངས་པ་རྣམ་འབྱེད་བསྟན་བཅོས་དྲི་མ་མེད། ། འགྲེལ་དང་འགྲེལ་བཤད་བཞིན་དུ་མཛད་མོད་ཀྱང་། ། ནོངས་པར་གྱུར་པ་བདག་ནི་གནོང་ཞིང་མཆིས། ། དུས་གསུམ་སངས་རྒྱས་ཐམས་ཅད་གཤེགས་པའི་ཤུལ། ། མཐའ་བྲལ་དབུ་མའི་ལམ་གྱུར་གང་ཡིན་པ། ། མི་ཕམ་མགོན་པོའི་ཞལ་གྱི་བདུད་རྩི་འདི། ། འཆི་མེད་གོ་འཕང་འདོད་པས་བསྟེན་པར་རིགས། ། ས་བཅུའི་དབང་ཕྱུག་གསུང་རབ་པད་མོའི་ཚལ། ། རྣམ་བཤད་ཉི་མའི་འོད་ཀྱིས་སྣང་བྱས་ལས། །
དྲི་མེད་དགེ་བ་བདག་གིས་གང་ཐོབ་དེས། ། ཕྱི་མར་དགའ་ལྡན་གནས་སུ་སྐྱེ་བ་དང་། ། དེ་ནས་ཆོས་རྒྱུན་ལ་སོགས་མངོན་གྱུར་ཏེ། ། ཕྱོགས་བཅུའི་སངས་རྒྱས་དྲུང་དུ་མཆོད་པ་དང་། རྗེས་སུ་བསྟན་པ་ཉེ་བར་ནོད་པའི་ཕྱིར། ། རྫུ་འཕྲུལ་རྐང་པའི་དབང་གིས་འགྲོ་བར་ཤོག ། གང་གི་དྲིན་གྱིས་བདག་གི་བློ་གྲོས་འདི། ། གཞུང་ལུགས་གང་ལ་ཐོགས་པ་མ་མཆིས་པར། ། མྱུར་དུ་འཇུག་པའི་འཕགས་ནོར་སྩོལ་མཛད་པ། ། དྲིན་ཅན་བླ་མ་རྣམས་ལ་ཕྱག་འཚལ་ལོ། །
རྒྱལ་བ་བྱམས་པས་མཛད་པའི་བསྟན་བཅོས་དབུས་དང་མཐའ་རྣམ་པར་འབྱེད་པའི་ཚིག་ལེའུར་བྱས་པའི་འགྲེལ་པ་འདི་ནི། ལུང་རིགས་ཀྱི་དབང་ཕྱུག་མཁས་པ་ཆེན་པོ་དབང་ཕྱུག་དཔལ་དང་། དེའི་བླ་མར་གྱུར་པ་མཁས་པ་ཆེན་པོ་སངས་རྒྱས་ཡོན་ཏན་དཔལ་བཟང་པོ་དང་། སྟོན་པའི་ཆོས་ཀྱི་ཚུལ་ལ་ཚད་མའི་སྐྱེས་བུར་གྱུར་ཅིང་། དིང་སང་མཁས་པ་རྣམས་ཀྱི་མིག་ལྟ་བུ་དཔང་ལོ་ཙཱ་བ་བློ་གྲོས་བརྟན་པ་ལ་སོགས་པ། བླ་མ་དམ་པ་རྣམས་ཀྱི་ལེགས་བཤད་ཀྱི་འོད་དཀར་གྱིས་བློ་གྲོས་ཀྱི་ཆུ་གཏེར་མཚུངས་པ་མེད་པར་རྒྱས་པ་གནས་དྲུག་པས་སྦྱར་བ་རྫོགས་སོ།། །། འདིས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག དགེའོ། ། བཀྲ་ཤིས་པར་གྱུར་ཅིག། །། གསེར་གྱི་ཕྱེ་བ་གཞུང་ཡིན་པས། །
འབྱོར་ལྡན་རྣམས་ཀྱིས་མཚལ་དུ་བྲིས། ། བདག་ནི་འབྱོར་དང་མི་ལྡན་ཞིང་། ། ཤེར་ཁར་སྲ་བས་གསེར་དུ་བགྱིས།། །། PAGE * MERGEFORMAT 2 བློ་གྲོས་མཚུངས་མེད། དབུས་མཐའ་རྣམ་འབྱེད་ཀྱི་འགྲེལ་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
