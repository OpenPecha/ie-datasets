སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༢༤
གྲུབ་མཐའི་སྡོམ་ཚིག
༄༅། །གྲུབ་མཐའི་སྡོམ་ཚིག་བཞུགས།། ཨོཾ་སྭསྟི་སིདྡྷཾ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ནང་པ་སངས་རྒྱས་བསྟན་པ་ནི། ། མདོ་དང་སྔགས་ཀྱི་གྲུབ་མཐར་ངེས། ། མདོ་ལ་གྲུབ་མཐའ་སྨྲ་བ་བཞི། ། དང་པོ་བྱེ་བྲག་སྨྲ་བའི་ལུགས། ། ཤེས་པར་བྱ་བའི་གཞི་ལྔ་ནི། ། གཟུགས་སེམས་སེམས་ལས་བྱུང་བ་དང་། ། མི་ལྡན་འདུ་བྱེད་འདུས་མ་བྱས། །
སྔ་མ་བཞི་ནི་མི་རྟག་རྫས། ། ཕྱི་མ་གཅིག་ནི་རྟག་རྫས་སོ། ། འདོད་ན་དབང་པོ་མེད་པ་དང་། སྒྲ་མེད་ཕྲ་རབ་རྡུལ་རྫས་བརྒྱད། ། ལུས་དབང་ལྡན་ལ་རྫས་དགུ་སྟེ། དབང་པོ་གཞན་ལྡན་རྫས་བཅུ་དང་། ། སྒྲ་དང་ལྡན་ན་བཅུ་གཅིག་གོ ། གཟུགས་ན་དབང་པོ་མེད་པ་དང་། ། སྒྲ་མེད་ཕྲ་རབ་སྡུལ་རྫས་དྲུག ། ལུས་དབང་ལྡན་ལ་རྫས་བདུན་ཏེ། །
དབང་པོ་གཞན་རྡུལ་རྫས་བརྒྱད་དོ། ། གཟུགས་ནི་དབང་པོ་ལྔ་དང་དོན། ། ལྔ་དང་རྣམ་རིག་བྱེད་མིན་ཉིད། ། རེག་བྱ་བཅུ་གཉིས་བདག་ཉིད་དོ། ། རྣམ་རིག་མིན་རྣམས་གསུམ་ཞེས་བྱ། ། སྡོམ་དང་སྡོམ་པ་མིན་དང་གཞན། ། དེ་བཞིན་བསམ་གཏན་ཟག་མེད་དོ། ། ཕུང་པོ་དང་ནི་སྐྱེ་མཆེད་ཁམས། ། མཚན་ཉིད་དབྱེ་བ་དང་བཅས་སོ། ། གཙོ་སེམས་ཡིད་དང་རྣམ་ཤེས་རྣམས། །
དོན་གཅིག་མིང་གི་རྣམ་གྲངས་ཡིན། ། རྣམ་པར་ཤེས་པ་ཚོགས་དྲུག་སྟེ། ། གཟུང་འཛིན་དུས་མཉམ་ཐུགས་ཕྲད་འཛིན། ། སེམས་བྱུང་ལྔ་བཅུ་རྩ་གཅིག་ནི། ། ཀུན་འགྲོ་ལྔ་དང་ཡུལ་ངེས་ལྔ། ། དགེ་ལས་བྱུང་བ་བཅུ་དང་ནི། ། ཉོན་མོངས་ཆེ་དྲུག་མི་དགེའི་གཉིས། ། ཉོན་མོངས་ཆུང་བཅུ་མ་ངེས་བརྒྱད། ། གཏི་མུག་མེད་དང་ལྟ་བ་དང་། ། ཤེས་རབ་མིན་དང་བརྗེད་ངས་དང་། །
རྣམ་པར་གཡེངས་བ་དང་བཅས་སོ། ། སེམས་དང་མི་ལྡན་འདུ་བྱེད་ནི། ། ཐོབ་དང་མ་ཐོབ་སྐལ་མཉམ་དང་། ། འདུ་ཤེས་མེད་སྙོམས་འཇུག་པ་དག ། སྲོག་དང་མཚན་ཉིད་རྣམས་དང་ནི། ། མིང་གི་ཚོགས་ལ་སོགས་པ་ཡང་། ། འདུས་མ་བྱས་ནི་ནམ་མཁའ་དང་། ། སོ་སོར་བརྟགས་འགོག་བརྟགས་མིན་འགོག ། བདེན་པ་གཉིས་ཀྱི་རྣམ་བཞག་ནི། ། གང་ལ་བཅོམ་དང་བློ་ཡི་གཞན། །
བསལ་ན་དེ་བློ་མི་འཇུག་པ། ། བུམ་ཆུ་བཞིན་དུ་ཀུན་རྫོབ་དུ། ། ཡོད་དེ་དོན་དམ་ཡོད་གཞན་ནོ། ། དེ་ལྟར་ཤེས་བྱའི་གཞི་ལྔ་པོ། ། རྫས་གྲུབ་བདེན་པའི་དངོས་པོར་འདོད། ། འདུས་མ་བྱས་གསུམ་རྟག་རྫས་དང་། ། འདུས་བྱས་ཐམས་ཅད་དུས་གསུམ་གྱིས། ། བསྡུས་ཤིང་དུས་གསུམ་རྫས་གྲུབ་འདོད། ། དེ་ནས་ལམ་གྱི་སྐྱེ་ཚུལ་ནི། ། མ་ཆགས་འཕགས་རིགས་དེ་དག་ལས། །
གསུམ་ནི་ཆོག་ཤེས་བདག་ཉིད་དོ། ། ཚུལ་གནས་ཐོས་དང་བསམ་གཏན་པས། ། བསྒོམ་པ་ལ་ནི་རབ་ཏུ་སྦྱོར། ། བསྒོམ་ཚུལ་ཞི་གནས་ལྷག་མཐོང་ངོ་། ། ཚོགས་ལམ་ཆུང་འབྲིང་ཆེ་གསུམ་པོ། ། རིམ་པར་དྲན་པ་ཉེར་བཞག་བཞི། ། ཡང་དག་སྤོང་བཞི་རྫུ་འཕྲུལ་གྱི། ། རྐང་པ་བཞི་པོ་བསྒོམ་པའོ། ། སྦྱོར་ལམ་དྲོད་རྩེར་དབང་པོ་ལྔ། ། བཟོད་ཆོས་གཉིས་སུ་སྟོབས་ལྔ་བསྒོམ། །
མཐོང་བསྒོམ་བྱང་ཆུབ་ཡན་ལག་བདུན། ། འཕགས་ལམ་ཡན་ལག་བརྒྱད་བཅས་སོ། ། མཐོང་ལམ་སྐད་ཅིག་མ་བཅུ་དྲུག ། བསྒོམ་པའི་ལམ་ལ་རྣམས་གཉིས་ཏེ། ། མི་སློབ་ཡན་ལག་བཅུ་ལྡན་ནོ། ། ཉན་ཐོས་བརྩོན་མྱུར་ཚེ་གསུམ་སྟེ། ། བུལ་བ་ལ་ནི་ངེས་པ་མེད། ། རང་རྒྱལ་བསེ་རུ་བསྐལ་པ་བརྒྱ། ། དབང་རྣོན་ཡིན་ནོ་འབྲིང་རྟུལ་གཉིས། ། ཚོགས་ན་སྤྱོད་པ་ཉིད་དུ་བཞེད། །
སངས་རྒྱས་བསྐལ་པ་གྲངས་མེད་གསུམ། ། ཉན་ཐོས་ལའང་སྐྱེས་འཕགས་གཉིས། ། སྔ་མ་དད་དང་ཆོས་རྗེས་འབྲང་། ། འཕགས་པ་ཞུགས་གནས་བརྒྱད་ཡིན་ནོ། ། ཤེས་པ་གསུམ་དང་བཅུར་དབྱེའོ། ། ལྡན་ཚུལ་མཐོང་སྒོམ་གཉིས་ལ་བདུན། ། དགྲ་བཅོམ་པ་ལ་བཅུ་རུ་བཤད། ། སངས་རྒྱས་ཡོན་ཏན་ཐུན་མིན་དང་། ། གཞན་དང་ཐུན་མོང་གྱུར་པའོ། ། དང་པོ་མ་འདྲེས་པ་བཅོ་བརྒྱད། །
མཉམ་དང་མི་མཉམ་ཕུན་ཚོགས་སོ། ། གཉིས་པ་ཐུན་མོང་གྱུར་པ་ནི། ཉོན་མོངས་མེད་དང་སྨོན་གནས་ཤེས། ། ཡང་དག་རིག་བཞི་མངོན་ཤེས་པ། ། ཉན་ཐོས་པ་དང་ཐུན་མོང་ངོ་། ། མངོན་ཤེས་བསམ་གཟུགས་ཚད་མེད་དང་། ། རྣམ་ཐར་ཟིལ་གནོན་ཟད་པར་རྣམས། ། འཇིག་རྟེན་པ་དང་ཐུན་མོང་ངོ་། ། བྱེ་སྨྲའི་གྲུབ་མཐའ་ཞིབ་པར་ནི། ། ཆོས་མངོན་མཛོད་ཀྱི་གཞུང་ལས་ཤེས། །
བྱེ་བྲག་དུ་སྨྲ་བའི་སྐབས་ཀྱི་སྡོམ་སྟེ་དང་པོའོ། ། མདོ་སྡེ་པ་ཡི་གྲུབ་མཐའ་ནི། ། ལུང་དང་རིགས་པའི་རྗེས་འབྲང་ངོ་། ། བྱེ་སྨྲ་དགག་དང་རང་ལུགས་བརྗོད། ། བྱེ་སྨྲས་བསྟན་བཅོས་གཙོར་བྱེད་པ། ། མི་རིགས་ཕྱིར་ཏེ་སངས་རྒྱས་ལ། ། མ་གུས་ཕྱིར་དང་བསྟན་བཅོས་ཉིད། ། བཀའ་ལ་བརྟན་པས་དེ་མེད་འགྱུར། ། བཀའ་ནི་མཐའ་དྲུག་བདག་ཉིད་དོ། ། རྣམ་པར་རིག་བྱེད་མིན་གཟུགས་དང་། །
མི་ལྡན་འདུ་བྱེད་འདུས་མ་བྱས། ། རྫས་སུ་ཡོད་ན་གཞོམ་རུང་འགྱུར། ། རྡུལ་ཕྲན་མ་བསགས་བེམ་སྲིད་སྐྱོན། ། དུས་གསུམ་རྫས་སུ་ཡོད་གྱུར་ན། ། འདས་དང་མ་འོངས་ད་ལྟར་འགྱུར། ། ཤེས་པ་རྣམ་མེད་དོན་འཛིན་ན། ། སྔོ་སོགས་དབྱེ་བ་རྟོགས་མི་ནུས། ། རང་རིག་མེད་ན་དྲན་པ་ལས། ། བདག་རིག་གྲུབ་པར་བཤད་པས་གནོད། ། རང་ལུགས་མདོ་བཞིན་འཆད་པ་ལ། །
མདོ་དེ་དབྱངས་བསྙད་ལུང་བསྟན་དང་། ། ཚིགས་བཅད་ཆེ་བརྗོད་གླེང་གཞི་དང་། ། རྟོགས་བརྗོད་དེ་ལྟ་བུ་འབྱུང་དང་། ། སྐྱེས་རབས་ཤིན་ཏུ་རྒྱས་པ་དང་། ། རྨད་བྱུང་གཏན་ལ་ཕབ་པའི་སྡེ། ། གསུང་རབ་ཡན་ལག་བཅུ་གཉིས་སོ། ། རྣམ་པ་རིག་བྱེད་མིན་གཟུགས་དང་། ། མི་ལྡན་འདུ་བྱེད་འདུས་མ་བྱས། ། རྫས་སུ་གྲུབ་པར་མི་འདོད་ཅིང་། ། གཟུགས་སེམས་སེམས་ལས་བྱུང་བ་གསུམ། །
འདིར་ཡང་རྫས་གྲུབ་ཉིད་དུ་འདོད། ། འདས་དང་མ་འོངས་རྫས་གྲུབ་མིན། ། ད་ལྟ་རྫས་སུ་གྲུབ་པར་འདོད། ། རྡུལ་ཕྲན་རྣམས་ནི་དོན་དམ་དང་། ། དེས་བརྩམས་རགས་པ་ཀུན་རྫོབ་སྟེ། ། རྡུལ་ཕྲན་མ་རེག་བར་མེད་པས། ། རགས་པ་ཉིད་དུ་འདུ་ཤེས་སོ། ། ཤེས་པ་ཡུལ་གྱི་རྣམ་བཅས་འདོད། ། གཟུང་འཛིན་སྔ་ཕྱི་ཐ་དད་ཅིང་། ། རང་འཛིན་ཉིད་ལ་རང་འདྲ་བའི། །
རྣམ་པ་གཏོད་བྱེད་ལྐོག་ན་མོའོ། ། མི་ལྡན་འདུ་བྱེད་གཟུགས་སེམས་དང་། ། སེམས་བྱུང་གནས་སྐབས་བརྟགས་པར་འདོད། ། འདུས་བྱས་གཞི་ནི་མེད་པ་དང་། ། མྱང་འདས་དངོས་པོ་མེད་པར་འདོད། ། ལམ་དང་གང་ཟག་བྱེ་སྨྲ་དང་། ། ཕལ་ཆེར་འདྲ་ཞིང་བྱང་སེམས་ལ། ། ས་བཅུ་དང་ནི་སངས་རྒྱས་ལ། ། སྐུ་གསུམ་ལ་སོགས་འདོད་པའོ། ། དེ་དག་སྟོན་བྱེད་མདོ་འཆད་ཚུལ། །
མདོ་དོན་སྨྲ་བ་རྣམས་ཀྱིས་ནི། ། དགོངས་པ་བསྡུས་པའི་དོན་བཅས་དང་། ། ཚིག་དོན་བཅས་དང་མཚམས་སྦྱོར་བཅས། ། བརྒལ་ལན་བཅས་པས་བསྙད་པར་བྱ། ། འདི་ཡི་གྲུབ་མཐའ་ཞིབ་པར་ནི། ། མངོན་པ་ཀུན་ལས་བཏུས་པ་དང་། ། དབྱིག་གཉེན་མཛོད་ཡི་རང་འགྲེལ་དང་། ། ཚད་མ་རྣམ་འགྲེལ་སོགས་ལས་ཤེས། ། མདོ་སྡེ་པའི་སྐབས་སྡོམ་སྟེ་གཉིས་པའོ།། ༈ །རྣལ་འབྱོར་སྤྱོད་པའི་གྲུབ་མཐའ་ནི། །
ཕྱི་རོལ་སྣང་བ་ཡོངས་མེད་དེ། ། སེམས་ནི་སྣ་ཚོགས་རྣམས་སུ་སྣང་། ། ལུས་དང་ལོངས་སྤྱོད་གནས་འདྲ་བ། ། སེམས་ཙམ་དུ་ནི་ངས་བསྟན་གསུངས། ། དབྱེ་བ་རྣམ་བདེན་རྣམ་བརྫུན་ནོ། ། འདི་དོན་འཆད་ལ་མདོ་སྡེ་པའི། ། ལོག་རྟོགས་དགག་དང་རང་ལུགས་བཞག ། དང་པོ་ཐེག་ཆེན་བཀར་སྒྲུབ་ནི། ། སྔར་ལུང་མ་བསྟན་ལྷན་ཅིག་འབྱུང་། ། སྤྱོད་ཡུལ་མ་ཡིན་གྲུབ་པ་དང་། །
ཡོད་དང་མེད་ན་ཡོད་མེད་དང་། ། གཉེན་པོ་དང་ནི་སྒྲ་གཞན་ཕྱིར། ཐེག་ཆེན་རྒྱལ་བའི་བཀར་གྲུབ་པོ། ། ཕྲ་རབ་རྡུལ་ཕྲན་དོན་དམ་པར། ། གྲུབ་པ་རིག་པ་མ་ཡིན་ཏེ། ། དྲུག་གི་གཅིག་ཆར་སྦྱར་སོགས་ཀྱི། ། རིགས་པས་བརྟགས་ན་ཕྱི་དོན་གྱི། ། རྡུལ་ཕྲན་སྙེད་པ་མ་ཡིན་ཞིང་། ། རྡུལ་ཕྲན་མི་སྦྱོར་འདུས་པ་དག ། སྦྱོར་རོ་ཞེ་ན་སྦྱར་རྒྱུ་ཡི། །
རྡུལ་ཕྲན་མེད་ཕྱིར་དེ་འདུས་ཅིང་། ། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང་། ། དོན་དུ་ཡོད་མིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། གཟུགས་སོགས་སྐྱེ་མཆེད་ཡོད་པར་ནི། ། དེས་འདུལ་བ་ཡི་སྐྱེ་བོ་ལ། ། དགོས་པའི་དབང་གི་གསུང་པ་སྟེ། ། བརྫུས་ཏེ་འབྱུང་བའི་སེམས་ཅན་བཞིན། ། རང་གིས་ས་བོན་གང་ལ་སུ། །
རྣམ་རིག་སྣང་བ་གང་བྱུང་བ། ། དེ་དང་དེ་ཡི་སྐྱེ་མཆེད་ནི། ། རྣམ་པ་གཉིས་སུ་ཐུབ་པས་གསུངས། ། མི་ལྡན་པ་ཡི་འདུ་བྱེད་དག ། བཏགས་པ་ཙམ་འདོད་འདུས་མ་བྱས། ། མེད་པ་ཁོ་ནར་ཡང་མི་འདོད། ། རིགས་རྒྱུའི་གཟུགས་དོན་གཞན་མེད་ཕྱིར། ། རང་རིག་ཉིད་འདོད་གཞན་རིག་མེད། ། གྲུབ་པའི་མཐའ་འདིའི་སྙིང་པོའི་དོན། ། ཤེས་བྱའི་གནས་དང་དེའི་མཚན་ཉིད། །
དེར་འཇུག་དེ་ཡི་རྒྱུ་འབྲས་དང་། ། དེ་རབ་དབྱེ་དང་བསླབ་པ་གསུམ། ། དེ་འབྲས་སྤངས་དང་ཡེ་ཤེས་མཆོག ། རྣམ་པ་བརྒྱད་དུ་བཞེད་པ་ཡིན། ། ཤེས་བྱའི་གནས་ནི་ཀུན་གཞི་སྟེ། ། དེ་ཉིད་ཡོད་དང་དེའི་མཚན་ཉིད། ། ལྡོག་དུས་དབང་ཕྱུག་ལ་སོགས་དང་། ། མི་འདྲ་བ་ཡི་ཁྱད་པར་རོ། ། མཚན་ཉིད་གཞན་དབང་ཀུན་བརྟགས་དང་། ། ཡོངས་སུ་གྲུབ་པ་གསུམ་ཡིན་ལ། །
གཞན་གྱི་དབང་གི་ངོ་བོ་ཉིད། ། རྣམ་རྟོག་ཡིན་ཏེ་རྐྱེན་ལས་སྐྱེས། ། རྣམ་པར་རྟོག་པ་གང་གང་གིས། ། དངོས་པོ་གང་གང་རྣམ་བཏགས་པ། ། དེ་ཉིད་ཀུན་ཏུ་བཏགས་པ་ཡིན། ། རྣམ་པར་མི་རྟོག་པའི་ཡེ་ཤེས། ། དེ་བཞིན་ཉིད་ནི་ཡོངས་གྲུབ་པོ། ། ནང་གི་ཤེས་བྱའི་ངོ་བོ་ནི། ། ཕྱི་རོལ་ལྟར་སྣང་གང་ཡིན་དེ། ། དོན་ཡིན་རྣམ་ཤེས་ངོ་བོའི་ཕྱིར། །
དེ་སྐད་རྣམ་བདེན་པ་རྣམས་བཞེད། ། མེད་བཞིན་སྣང་བ་རབ་རིབ་ལ། ། སྐྲ་ཤད་ཇི་བཞིན་བརྟགས་འདོད་དེ། ། མི་རྟོག་ཡེ་ཤེས་རྒྱུ་བ་ལ། ། དོན་ཀུན་སྣང་བ་མེད་པའི་ཕྱིར། ། དོན་མེད་ཁོངས་དུ་ཆུད་པར་བྱ། ། དེ་མེད་པས་ན་རྣམ་རིག་མེད། ། དེ་སྐད་རྣམ་བརྫུན་པ་རྣམས་བཞེད། ། རྣམ་བདེན་གཟུང་འཛིན་སྒོང་གཤགས་དང་། ། སྣ་ཚོགས་གཉིས་མེད་གྲངས་མཉམ་གསུམ། །
སངས་རྒྱས་པ་ལ་གཉིས་སྣང་གིས། ། དྲི་མ་ཡོད་དང་མེད་འདོད་པས། ། དྲི་བཅས་དྲི་མེད་རྣམ་རྫུན་ནོ། ། གཞན་དབང་ལ་ནི་དབྱེ་བ་གཉིས། ། ཀུན་བཏགས་གཉིས་དང་ལྔར་དབྱེ་བྱ། ། ཡོངས་གྲུབ་གཉིས་དང་བཞི་རུ་དབྱེ། ། དེ་དག་དཔེ་དང་བཅས་ཀྱིས་བསྟན། ། རྣམ་རིག་དོན་དེར་འཇུག་པ་ལ། ། གང་ཟག་རྒྱུ་དང་ཚུལ་དུས་སོ། ། ཚོགས་སྦྱོར་མཐོང་སྒོམ་མཐར་ཕྱིན་པའི། །
ལམ་ལྔ་སོ་སོའི་མཚན་ཉིད་དང་། ། བྱེད་ལས་ངོ་བོ་དང་བཅས་སོ། ། ཚོགས་ལམ་ཆུང་ངུའི་གནས་སྐབས་སུ། ། དྲན་པ་ཉེ་བར་བཞག་པ་བཞི། ། འབྲིང་ལ་ཡང་དག་སྤོང་བ་བཞི། ། ཆེན་པོར་རྫུ་འཕྲུལ་རྐང་བཞི་བསྒོམ། ། སྦྱོར་ལམ་དྲོད་རྩེར་དབང་པོ་ལྔ། ། བཟོད་ཆོས་གཉིས་སུ་སྟོབས་ལྔ་བསྒོམ། ། མཐོང་ལམ་བྱང་ཆུབ་ཡན་ལག་བདུན། ། བསྒོམ་པར་འཕགས་ལམ་ཡན་ལག་བརྒྱད། །
རྒྱུ་དང་འབྲས་བུ་འཆད་པ་ལ། ། དབུལ་བ་འདོར་བར་བྱེད་པ་དང་། ། བསིལ་བར་བྱེད་དང་ཁྲོ་བཟོད་དང་། ། མཆོག་སྦྱོར་པ་དང་ཡིད་འཛིན་དང་། ། དོན་དམ་ཤེས་པའི་ཕྱིར་བཤད་དོ། ། ཇི་ལྟར་ཉན་ཐོས་ཐེག་པ་ལ། ། ཉན་ཐོས་ས་ནི་བརྒྱད་བཤད་པ། ། དེ་བཞིན་ཐེག་པ་ཆེན་པོ་ལ། ། བྱང་ཆུབ་སེམས་དཔའི་ས་བཅུའོ། ། འབྲས་བུ་ས་བཅུའི་དབྱེ་བ་ནི། །
རབ་ཏུ་དགའ་དང་དྲི་མ་མེད། ། འོད་བྱེད་པ་དང་འོད་འཕྲོ་ཅན། ། སྦྱང་དཀའ་མངོན་དུ་གྱུར་པ་དང་། ། རིང་དུ་སོང་དང་མི་གཡོ་བ། ། ལེགས་པའི་བློ་གྲོས་ཆོས་སྤྲིན་ནོ། ། དེ་དག་ཕར་ཕྱིན་བཅུ་དང་སྦྱོར། ། ས་ཐོབ་པ་ནི་མོས་པ་དང་། ། སྤྱོད་པ་དག་ལ་འཇུག་པ་དང་། ། རྟོགས་པའི་ཕྱིར་དང་ས་རྣམས་ནི། གྲུབ་པའི་སྒོ་ནས་རྣམ་པ་བཞི། །
བཟང་དང་སྨོན་པའི་སྟོབས་ཅན་དག ། སེམས་བརྟེན་ཁྱད་པར་འགྲོ་བ་ཡིན། ། བྱང་ཆུབ་སེམས་དཔའ་གྲངས་མེད་གསུམ། ། ཀུན་དུ་རྩོམ་པར་མཛད་ཅེས་གསུང་། ། (Dབསླབ་པ་གསུམ་)ནི་(Eཚུལ་ཁྲིམས་དང་། ། ཏིང་ངེ་འཛིན་དང་ཤེས་རབ་)བོ། ། མ་དག་གཞན་དབང་མཚན་མ་དག ། འགག་པས་སྲིད་ལ་མི་གནས་ཤིང་། ། ཤེས་སྒྲིབ་ཡོངས་སྤང་དག་པ་ཡིས། ། གཞན་དབང་ཉིད་དུ་གནས་གྱུར་པས། །
ཞི་ལ་མི་གནས་འཁོར་འདས་གཉིས། ། མཚུངས་ཤེས་སྤངས་བ་ཕུན་ཚོགས་སོ། ། ཡེ་ཤེས་ཕུན་སུམ་ཚོགས་པ་ནི། ། སྐུ་གསུམ་དང་ནི་ཡན་ལག་ལྔ། ། མ་འདྲེས་ཕུན་སུམ་ཚོགས་པའོ། ། དེ་དག་རྒྱས་པར་བཤད་པ་ནི། ། གཟུང་དང་འཛིན་པ་གཉིས་བྲལ་བའི། ། ཤེས་པ་རང་རིག་དང་གསལ་ཉིད། ། ཆོས་ཀྱི་སྐུ་སྟེ་དོན་དམ་བཞེད། ། ངེས་པ་ལྔ་ལྡན་ལོངས་སྤྱོད་རྫོགས། །
དེ་ཡི་སྤྲུལ་གཞི་བྱས་པ་ཡི། ། བཟོ་སྐྱེ་མཆོག་གི་སྤྲུལ་སྐུའོ། ། གནས་གྱུར་དཀར་པོའི་ཆོས་ཀྱི་གཞི། ། གཉིས་མེད་རྟག་པ་བསམ་མི་ཁྱབ། ། སྔར་བཤད་བྱང་ཕྱོགས་སོ་བདུན་སྟེང་། ། ཚད་མེད་བཞི་དང་རྣམ་ཐར་བརྒྱད། ། སྙོམས་འཇུག་དགུ་དང་ཟག་པར་བཅུ། ། ཟིལ་གནོན་བརྒྱད་དང་ཉོན་མོངས་མེད། ། སྨོན་གནས་ཤེས་དང་རྫུ་འཕྲུལ་གྱི། ། མངོན་ཤེས་སོ་སོར་ཡང་དག་པར། །
རིག་བཞི་རྣམ་པར་དག་པ་བཞི། ། དབང་བཅུ་དང་ནི་སྟོབས་བཅུ་དང་། ། མི་འཇིགས་བཞི་དང་སྲུང་མེད་གསུམ། ། དྲན་པ་ཉེར་བཞག་གསུམ་དང་ནི། ། བསྙེལ་བ་མི་མངའ་བག་ཆགས་བརྩམ། ། ཐུགས་རྗེ་ཆེ་དང་སངས་རྒྱས་ཆོས། ། མ་འདྲེས་བཅོ་བརྒྱད་མངོན་བྱང་ཆུབ། ། སྡེ་ཚན་ཉེར་གཅིག་དག་ཏུ་བཞེད། ། རྣལ་འབྱོར་སྤྱོད་གཞུང་ཞིབ་པར་ནི། ། མདོ་སྡེ་རྒྱན་དང་རྣམ་འབྱེད་གཉིས། །
ཐེག་བསྡུས་སོགས་ལས་ཤེས་པར་བྱ། ། རྣལ་འབྱོར་སྤྱོད་པ་སེམས་ཙམ་པའི་སྐབས་ཀྱི་སྡོམ་སྟེ་གསུམ་པའོ།། ༈ །དབུ་མའི་གྲུབ་མཐའ་འཆད་པ་ལ། ། དེ་ཡང་སྔ་མའི་ལོག་རྟོག་དགག ། རང་གི་འདོད་པ་བརྗོད་པའོ། ། དེ་ལ་རྣལ་འབྱོར་སྤྱོད་པ་བས། ། ཡོད་པས་མེད་པ་ཡོད་ཅེས་པ། ། མི་འཐད་གཞན་དབང་ཀུན་རྫོབ་དུ། ། ཡོད་ན་ཀུན་བཏགས་ཕྱིར་དེ་མེད། ། དོན་དམ་ཡོད་ན་ཡོད་མཐར་ལྷུང་། །
ངེད་འདི་གཉིས་ཀའི་ཀླན་ཀ་མེད། ། ཡོངས་གྲུབ་སྤྲོས་བྲལ་གཞན་དབང་ལ། ། ཡོད་ན་དངོས་སྒྲ་ཉིད་དང་མཚུངས། ། གཞན་དབང་དོན་དམ་ཡོད་ན་ཁྱེད། ། རྣམ་པར་རིག་པ་ཙམ་དུ་ཡང་། ། གང་ཚེ་མི་འཛིན་དེ་ཡི་ཚེ། ། ཞེས་འདོད་ཡོད་ན་ཅིས་མི་འཛིན། ། སྐད་ཅིག་ཙམ་དུ་བདེན་ཡོད་ན། ། སྐྱེས་སོགས་ཆ་གསུམ་མེད་པར་འགྱུར། ། དེ་འདོད་བར་དུ་མི་གནས་སྐྱོན། །
ཡོད་ན་རྒྱུ་རྐྱེན་ལྟོས་མི་ལྟོས། ། ལྟོས་ན་སྔ་མའི་གྲུབ་མཐའ་ཉམས། ། མ་ལྟོས་ཚེ་ན་གནས་འགྱུར་འགལ། ། ཁྱེད་ཅག་གནས་གྱུར་མི་འཐད་དོ། ། དོན་དམ་གནས་གྱུར་དོན་དམ་མིན། ། ཀུན་རྫོབ་རི་རྭ་ལའང་མཚུངས། ། བདེན་པ་གཉིས་ཀ་མིན་དམ་སྙམ། ། རང་ལུགས་བརྗོད་ལ་ཤེས་བྱ་ཀུན། ། ཀུན་རྫོབ་དུ་ནི་ཡོད་མཉམ་དང་། ། དོན་དམ་དུ་ནི་མེད་མཉམ་དུ། །
འདོད་པ་ཐབས་དང་ཐབས་བྱུང་དུ། ། གྱུར་པ་བདེན་གཉིས་རྣམ་དབྱེ་ཡིན། ། གཞན་ཡང་འཇིག་རྟེན་གྲགས་སྡེ་དང་། ། བྱེ་བྲག་སྨྲ་དང་ཚུལ་མཚུངས་དང་། ། སྒྱུ་མ་པ་དང་མདོ་སྡེ་སྤྱོད། ། རྣལ་འབྱོར་སྤྱོད་པའི་དབུ་མ་ཞེས། ། དེ་དག་ཀུན་ལ་རང་རང་གི ། དབུ་མར་འདོད་ཀྱང་དབུ་མ་ཡིས། ། མིང་ཅན་ཡིན་གྱིས་དངོས་མ་ཡིན། ། དབུ་མ་ཆེན་པོའི་གཞུང་ལུགས་ནི། །
ཐལ་འགྱུར་རང་རྒྱུད་གཉིས་སུ་ངེས། ། བདེན་པ་གཉིས་ཀྱི་འདོད་ཚུལ་ནི། ། ཀུན་རྫོབ་བདེན་པར་ཡང་དག་དང་། ། ལོག་པའི་ཀུན་རྫོབ་གཉིས་སུ་འདོད། ། དོན་དམ་བདེན་པ་སྐྱེ་འགག་སོགས། ། སྤྲོས་པ་ཀུན་བྲལ་དེ་བཞིན་ཉིད། ། བདག་མེད་སྒྲུབ་བྱེད་དབུ་མ་ཡི། ། གཏན་ཚིགས་ཆེན་པོ་ལྔ་བཤད་པ། ། ཕྱི་དང་ནང་ན་གནས་འདི་ཀུན། ། ཡང་དག་དོན་དུ་རང་བཞིན་མེད། །
གཅིག་པ་ཉིད་དང་དུ་མ་ལས། ། བྲལ་བའི་ཕྱིར་ན་གཟུགས་བརྙན་བཞིན། ། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། ། དངོས་པོ་གང་དང་གང་ལའང་། ། སྐྱེ་བ་ནམ་ཡང་ཡོད་མ་ཡིན། ། ཡོད་པ་སྐྱེ་བར་རིག་མིན་ཏེ། ། མེད་པ་ནམ་མཁའི་མེ་ཏོག་བཞིན། ། ཉེས་པ་གཉིས་ཀར་ཐལ་འགྱུར་ཕྱིར། ། གཉིས་ཀ་དག་ཀྱང་འབྱུང་བ་མིན། །
དུ་མས་གཅིག་གི་དངོས་མི་བྱེད། ། དུ་མས་དུ་མ་བྱེད་མ་ཡིན། ། གཅིག་གིས་དུ་མའི་དངོས་མི་བྱེད། ། གཅིག་གིས་གཅིག་བྱེད་པའང་མིན། ། རྟེན་ཅིང་འབྲེལ་བར་འབྱུང་བ་གང་། ། དེ་ཉིད་སྟོང་པ་ཉིད་དུ་བཞེད། ། དེ་ནི་བརྟེན་ནས་གདགས་པ་སྟེ། ། དེ་ནི་དབུ་མའི་ལམ་ཡིན་ནོ། ། དེ་ལྟར་ཡོད་མཐའ་བཀག་བྱས་ནས། ། བདེན་མེད་མངོན་ཞེན་མེད་མཐའ་འང་བཀག །
མཚན་འཛིན་དང་བྲལ་ཞི་གནས་དང་། ། ལྷག་མཐོང་ལམ་ལ་རབ་འཇུག་བྱ། ། ཐེག་ཆེན་དབུ་སེམས་ས་ལམ་ལ། ། ཁྱད་པར་ཆེར་མེད་ཟླ་གྲགས་ཀྱིས། ། འཇུག་པ་རྩ་འགྲེལ་དགོངས་པའི་དོན། ། ཐེག་ཆེན་མཐོང་ལམ་རབ་དགའི་ས། ། ཡོན་ཏན་མིང་འཕོ་དོན་ཐོབ་དང་། ། དཔེས་བསྟན་ཟིལ་གནོན་ཕར་ཕྱིན་ལྷག ། དྲི་མེད་འོད་བྱེད་འོད་འཕྲོ་བ། ། སྦྱང་དཀའ་མངོན་གྱུར་རིང་དུ་སོང་། །
མི་གཡོ་ལེགས་པའི་བློ་གྲོས་དང་། ། ཆོས་ཀྱི་སྤྲིན་བཅས་དེ་དག་ལ། ། ཡོན་ཏན་ཕར་ཕྱིན་ལྷག་སོགས་སོ། ། འབྲས་བུ་རྫོགས་སངས་རྒྱས་ཀྱི་ས། ། བརྙེས་ཚུལ་བརྙེས་བྱ་སྐུའི་རྣམ་བཞག ། དུས་ཀྱི་སྒོ་ནས་བསྔགས་བཅས་སོ། ། དབུ་མའི་གྲུབ་མཐའ་ཞིབ་པར་ནི། ། ཀླུ་སྒྲུབ་གཞུང་བཟང་ལས་ཤེས་བྱ། ། སྤྲོས་བྲལ་དབུ་མའི་སྐབས་ཀྱི་སྡོམ་སྟེ་བཞི་པའོ།། ༈ །ཞར་བྱུང་རྡོ་རྗེ་ཐེག་པ་ཡི། །
རྒྱུད་སྡེའི་རྣམ་བཞག་མདོ་ཙམ་འཆད། ། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་ནས། ། སྔགས་ཀྱི་ཐེག་པ་ཁྱད་པར་འཕགས། ། བྱ་རྒྱུད་རང་རྐང་བདག་བསྐྱེད་མེད། ། བྲིས་སྐུ་ལྷར་བསྒོམ་དེའི་ཐུགས་ཀའི། ། སྔགས་ཕྲེང་འོད་ཟེར་སྤྲོ་བསྡུ་བྱ། ། ཀུན་སྤྱོད་དཀའ་ཐུབ་གཙང་སྦྲར་གནས། ། རྗེ་དཔོན་ལྟ་བུར་དངོས་གྲུབ་ལེན། །
བྱ་རྒྱུད་བདག་བསྐྱེད་ཡོད་གྱུར་ན། ། རྣལ་འབྱོར་རྒྱུད་ཀྱི་རྗེས་འབྲང་ཡིན། ། ཆུ་ཡི་དབང་བསྐུར་ཅོད་པན་དག ། བྱ་བའི་རྒྱུད་ལ་རབ་ཏུ་གྲགས། ། སྤྱོད་པའི་རྒྱུད་ལ་བྲིས་སྐུ་དང་། ། རང་ཉིད་གཉིས་ཀ་ལྷར་བསྒོམ་ནས། ། གྲོགས་པོ་ལྟ་བུར་དངོས་གྲུབ་ལེན། ། རྡོ་རྗེ་དྲིལ་བུ་མིང་གི་དབང་། ། སྤྱོད་པའི་རྒྱུད་ལ་རབ་ཏུ་གྲགས། ། རྣལ་འབྱོར་རྒྱུད་ནི་ཕྱི་རོལ་ལ། །
དམིགས་པའི་རྐྱེན་ཙམ་བྱས་ནས་ཀྱང་། ། རང་ཉིད་དམ་ཚིག་སེམས་དཔའ་ལ། ། ཡེ་ཤེས་འཁོར་ལོ་སྤྱན་དྲངས་ནས། ། ཇི་སྲིད་ཕྱག་རྒྱ་མ་བཀྲོལ་བ། ། དེ་ཡི་བར་དུ་སངས་རྒྱས་བཞུགས། ། ཕྱག་རྒྱ་བཀྲོལ་ནས་སངས་རྒྱས་གཤེགས། ། དེ་ནས་རང་ཉིད་ཐ་མལ་གྱུར། ། སྔར་གྱི་དབང་ལྔའི་སྟེང་དུ་ནི། ། ཕྱིར་མི་ལྡོག་དང་དྲུག་ཏུ་བཞེད། ། རྣལ་འབྱོར་བླ་ན་མེད་པ་ལ། །
རང་ཉིད་དམ་ཚིག་སེམས་དཔར་བསྒོམ། ། ཡེ་ཤེས་འཁོར་ལོ་སྤྱན་དྲངས་བསྟིམ། ། སྣང་གྲགས་ཆོས་ཀུན་ལྷ་རུ་བསྒོམ། ། དག་པ་གསུམ་ལས་མ་གཡོས་བཞིན། ། དངོས་གྲུབ་ལེན་པར་བྱ་བ་ཡིན། ། འདི་ལ་སྨིན་བྱེད་དབང་བཞི་དང་། ། གྲོལ་བྱེད་རིམ་གཉིས་ལམ་ལ་སོགས། ། ཚེ་འདིར་སངས་རྒྱས་སྒྲུབ་པའི་ཐབས། ། ཟབ་པ་དང་ནི་རྒྱ་ཆེ་བའི། ། རྒྱུད་སྡེ་དག་ལས་རྟོགས་པར་བྱ། །
དེ་ལྟར་གྲུབ་མཐའ་སྨྲ་བ་བཞི། ། ཞར་བྱུང་རྒྱུད་སྡེའི་རྣམ་བཞག་བཅས། ། སྡོམ་ཚིག་རགས་ཙམ་བསྟན་པ་འདི། ཁྱབ་བདག་རྡོ་རྗེ་འཆང་ཆེན་པོ། ། བླ་ཆེན་ངུར་སྨྲིག་འཆང་བ་ཡིས། ། བཀའ་ལུང་ཅོད་པཎ་སྤྱི་བོ་རུ། ། རྩལ་བཞིན་རྨོངས་རྟུལ་རབ་འབྱམས་པ། ། བྱམས་པ་སྨོན་ལམ་གྲགས་པས་སོ།། །། སརྦ་མངྒ་ལཾ།། །། ཐེག་ཆེན་མཐོང་སྤང་ལ།
གཟུང་རྟོག་དང་། འཛིན་རྟོག་གཉིས། ། གཟུང་རྟོག་ལ་ཡང་གཞིའི་རྟེན་ཅན་གྱི་གཟུང་རྟོག་དང་། གཉེན་པོའི་རྟེན་ཅན་གྱི་གཟུང་རྟོག་གཉིས། གཞིའི་རྟེན་ཅན་གྱི་གཟུང་རྟོག་ནི། རང་ཡུལ་དོར་བྱ་གཟུང་བ་ལ་དམིགས་པ་དོར་བྱ་མངོན་པར་ཞེན་པའི་ཐེག་ཆེན་གྱི་མཐོང་སྤང་རྟོགས་པ་དང་དོན་གཅིག གཉེན་པོའི་རྟེན་ཅན་གྱི་གཟུང་རྟོག་ནི། ། རང་ཡུལ་བླང་བྱ་གཟུང་བ་ལ་དམིགས་ནས་བླང་བྱ་མངོན་པར་ཞེན་པའི་ཐེག་ཆེན་གྱི་མཐོང་སྤང་རྟོགས་པ་དང་དོན་གཅིག འཛིན་རྟོག་ལ། རྫས་འཛིན་རྟོག་པ་དང་།
བརྟགས་འཛིན་རྟོག་པ་གཉིས། ། དང་པོ་ནི། ཐེག་ཆེན་གྱི་མཐོང་སྤང་ཉོན་སྒྲིབ་དང་རང་ཡུལ་གང་ཟག་དང་ཆོས་གང་རུང་རྫས་ཡོད་ལ་དམིགས་ནས་འཛིན་པ་པོ་བདེན་པར་ཞེན་པའི་ཐེག་ཆེན་གྱི་མཐོང་སྤངས་རྟོགས་པ་དང་དོན་གཅིག གཉིས་པ་ནི། རང་ཡུལ་གང་ཟག་དང་ཆོས་གང་རུང་བརྟགས་ཡོད་ལ་དམིགས་ནས་འཛིན་པ་པོ་བརྟགས་པ་ཙམ་དུ་མངོན་པར་ཞེན་པའི་ཐེག་ཆེན་གྱི་མཐོང་སྤང་རྟོགས་པ་དོན་གཅིག ཐེག་ཆེན་སྒོམ་ལམ་གྱི་སྤང་བྱ་ཤེས་སྒྲིབ་གཙོ་ཆེར་སྤངས་བ་ཡིན་ཏེ་སློབ་དཔོན་སེང་གེ་བཟང་པོས། མཐོང་བས་སྤང་བྱའི་ཉོན་མོངས་རྣམས། ། ཐམས་ཅད་ཡང་དག་ཟད་བྱས་ནས། ། ཤེས་བྱའི་སྒྲིབ་པ་སྤོང་བའི་ཕྱིར། ། བསྒོམ་པ་ལ་ནི་རབ་ཏུ་སྦྱོར། །
ཞེས་གསུང་པ་ལྟར་རོ།། །། PAGE * MERGEFORMAT 6 བྱམས་པ་སྨོན་ལམ་གྲགས་པ། གྲུབ་མཐའི་སྡོམ་ཚིག PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
