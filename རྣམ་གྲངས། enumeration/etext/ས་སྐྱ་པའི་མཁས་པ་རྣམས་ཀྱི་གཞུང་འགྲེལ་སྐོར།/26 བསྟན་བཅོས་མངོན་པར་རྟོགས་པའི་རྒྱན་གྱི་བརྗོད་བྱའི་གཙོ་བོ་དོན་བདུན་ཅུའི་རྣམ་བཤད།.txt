སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༢༦
བསྟན་བཅོས་མངོན་པར་རྟོགས་པའི་རྒྱན་གྱི་བརྗོད་བྱའི་གཙོ་བོ་དོན་བདུན་ཅུའི་རྣམ་བཤད།
༄༅། །བསྟན་བཅོས་མངོན་པར་རྟོགས་པའི་རྒྱན་གྱི་བརྗོད་བྱའི་གཙོ་བོ་དོན་བདུན་ཅུའི་རྣམ་བཤད་ངོ་མཚར་འོད་ཟེར་གྱི་འཕྲེང་བ་བཞུགས་པ་དགེ། མཁའ་མཉམ་རིགས་ཅན་གསུམ་གྱི་བྱང་ཆུབ་གསུམ། ། ཚེ་གསུམ་བསྐལ་པ་བརྒྱ་དང་གྲངས་མེད་གསུམ། ། དུས་གསུམ་ཉིད་ལ་འགྲུབ་པའི་ལམ་རིམ་གསུམ། ། གསལ་མཛད་རྒྱལ་བ་གསུམ་ལ་གུས་ཕྱག་འཚལ། ། ཞེས་མཆོད་པར་བརྗོད་ནས། བསྟན་བཅོས་མངོན་པར་རྟོགས་པའི་རྒྱན་གྱི་བརྗོད་བྱའི་གཙོ་བོ་འཆད་བྱེད་དོན་བདུན་ཅུ་འཆད་པར་བྱེད་པ་ལ། གང་ཞིག་སྤྱད་ཅིང་ཉམས་སུ་བླངས་པས་ལུས་ཅན་ཀུན་གྱི་སྒྲིབ་པ་ཟད་པའི་ཐབས་སུ་གྱུར་པ་དེ། དམ་པའི་ཆོས་ཀྱི་མཚན་ཉིད་ཡིན་ཏེ། ཆེད་དུ་བརྗོད་པའི་ཚོམས་ལས། །
སྡུག་བསྔལ་དག་ནི་ཐམས་ཅད་དང་། སྒྲིབ་ཀུན་སེལ་བྱེད་དམ་པའི་ཆོས། ། ཞེས་གསུངས་པའི་ཕྱིར། དེ་ལ་དབྱེ་ན། ལུང་གི་དམ་པའི་ཆོས་དང་། རྟོགས་པའི་དམ་པའི་ཆོས་གཉིས་སུ་ཡོད་དེ། མཛོད་ལས། ། སྟོན་པའི་དམ་ཆོས་རྣམ་གཉིས་ཏེ། ། ལུང་དང་རྟོགས་པའི་བདག་ཉིད་དོ། ། དེ་འཛིན་བྱེད་པ་སྨྲ་བྱེད་དང་། །
སྒྲུབ་པར་བྱེད་པ་ཁོ་ན་ཡིན། ། ཞེས་གསུངས་པའི་ཕྱིར། ལུང་གི་དམ་པའི་ཆོས་ལ་དབྱེ་ན། བཀའ་དང་བསྟན་བཅོས་གཉིས་སུ་ཡོད་དེ། ལྷའི་བུ་རབ་གནས་ཀྱིས་ཞུས་པའི་མདོ་ལས། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུས། ། ལེགས་པར་གསུངས་དང་དེ་ཡི་དགོངས་འགྲེལ་བ། ། དེ་ཡི་དབང་གིས་ཤཱཀྱའི་བསྟན་པ་ནི། ། འཇིག་རྟེན་ཁམས་འདིར་ཡུན་རིང་གནས་པར་འགྱུར། ། ཞེས་གསུངས་པའི་ཕྱིར།
དང་པོ་བཀའ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྤོབས་པ་བཞི་དང་ལྡན་པའི་སངས་རྒྱས་ཀྱི་གསུང་རབ་དེ། བཀའི་མཚན་ཉིད་ཡིན། སྤོབས་པ་བཞི་ནི། བརྗོད་བྱ་དོན་དང་ལྡན་པ། རྗོད་བྱེད་ངག་ཚིག་དྲི་མ་མེད་པ། བྱེད་ལས་ཁམས་གསུམ་གྱི་ཉོན་མོངས་སྤོང་བ། འབྲས་བུ་ཞི་བའི་ཕན་ཡོན་སྟོན་པ་དང་བཞི་ལ་བྱེད་དེ། དེ་སྐད་དུ་ཡང་རྒྱུད་བླ་མ་ལས། །
གང་ཞིག་དོན་ལྡན་ཆོས་དང་ཉེར་འབྲེལ་ཞིང་། ། ཁམས་གསུམ་ཀུན་ནས་ཉོན་མོངས་སྤོང་བྱེད་གསུངས། ། ཞི་བའི་ཕན་ཡོན་སྟོན་པར་མཛད་པ་གང་། ། དེ་ནི་དྲང་སྲོང་གསུང་ཡིན་བཟློག་པ་གཞན། ། ཞེས་གསུངས་པའི་ཕྱིར། བཀའ་དེ་ལ་བདག་རྐྱེན་གྱི་སྒོ་ནས་དབྱེ་ན། ཞལ་ནས་གསུངས་པའི་བཀའ། བྱིན་གྱིས་རླབས་པའི་བཀའ། རྗེས་སུ་གནང་བའི་བཀའ་དང་གསུམ་དུ་ཡོད། དང་པོ་ཞལ་ནས་གསུངས་པའི་བཀའ་ནི།
འཇམ་སྡུད་བཟང་གསུམ་ལྟ་བུ་ལ་བྱེད། གཉིས་པ་བྱིན་གྱིས་རླབས་པའི་བཀའ་ལ་དབྱེ་ན། སྐུས་བྱིན་གྱིས་རླབས་པའི་བཀའ། གསུང་གིས་བྱིན་གྱིས་རླབས་པའི་བཀའ། ཐུགས་ཀྱིས་བྱིན་གྱིས་རླབས་པའི་བཀའ་དང་གསུམ་དུ་ཡོད། སྐུས་བྱིན་གྱིས་རླབས་པའི་བཀའ་ནི། ལངྐར་གཤེགས་པའི་མདོ་ལྟ་བུ་ལ་བྱེད། གསུང་གིས་བྱིན་གྱིས་རླབས་པའི་བཀའ་ནི། མ་སྐྱེས་དགྲའི་འགྱོད་པ་སེལ་བའི་མདོ་ལྟ་བུ་ལ་བྱེད། ཐུགས་ཀྱིས་བྱིན་གྱིས་རླབས་པའི་བཀའ་ལ་དབྱེ་ན།
ཐུགས་ཐུགས་རྗེ་ཆེན་པོས་བྱིན་གྱིས་རླབས་པའི་བཀའ། ཐུགས་བདེན་པའི་སྟོབས་ཀྱིས་བྱིན་གྱིས་རླབས་པའི་བཀའ། ཐུགས་ཏིང་ངེ་འཛིན་གྱིས་བྱིན་གྱིས་རླབས་པའི་བཀའ་དང་གསུམ་དུ་ཡོད། ཐུགས་ཐུགས་རྗེ་ཆེན་པོས་བྱིན་གྱིས་རླབས་པའི་བཀའ་ནི། ཕལ་པོ་ཆེའི་མདོ་ལྟ་བུ་ལ་བྱེད། ཐུགས་བདེན་པའི་སྟོབས་ཀྱིས་བྱིན་གྱིས་རླབས་པའི་བཀའ་ནི། སངས་རྒྱས་ཀྱི་མཐུས་ནམ་མཁའ་དང་ལྗོན་ཤིང་སོགས་ལས་བྱུང་བའི་ཆོས་ཀྱི་སྒྲ་ལྟ་བུ་ལ་བྱེད། ཐུགས་ཏིང་ངེ་འཛིན་གྱིས་བྱིན་གྱིས་རླབས་པའི་བཀའ་ནི། ཤེས་རབ་སྙིང་པོའི་མདོ་ལྟ་བུ་ལ་བྱེད། གསུམ་པ་རྗེས་སུ་གནང་བའི་བཀའ་ནི།
མགོར་འདི་སྐད་བདག་གིས་ཐོས་པ་ཞེས་པ་དང་། མཇུག་ཏུ་མཐུན་འགྱུར་ཡི་རང་བསྒོམ་པའི་མདོ་ལྟ་བུ་ལ་བྱེད་དོ། ། ཡང་བཀའ་དེ་ལ་སྡེ་ཚན་གྱི་སྒོ་ནས་དབྱེ་ན། འདུལ་བའི་སྡེ་སྣོད། མདོ་སྡེའི་སྡེ་སྣོད། མངོན་པའི་སྡེ་སྣོད་དང་གསུམ་དུ་ཡོད། འདུལ་བའི་སྡེ་སྣོད་ལ་མཚན་ཉིད་ནི། ལྷག་པ་ཚུལ་ཁྲིམས་ཀྱི་བསླབ་པ་བརྗོད་བྱའི་གཙོ་བོར་སྟོན་པའི་སངས་རྒྱས་ཀྱི་གསུང་རབ་ཏེ། འདུལ་བའི་སྡེ་སྣོད་ཀྱི་མཚན་ཉིད་ཡིན། མཚན་གཞི་ནི།
འདུལ་བ་ལུང་སྡེ་བཞི་ལྟ་བུ་ལ་བྱེད། མདོ་སྡེའི་སྡེ་སྣོད་ལ་མཚན་ཉིད་ནི། ལྷག་པ་ཏིང་ངེ་འཛིན་གྱི་བསླབ་པ་བརྗོད་བྱའི་གཙོ་བོར་སྟོན་པའི་སངས་རྒྱས་ཀྱི་གསུང་རབ་དེ། མདོ་སྡེའི་སྡེ་སྣོད་ཀྱི་མཚན་ཉིད་ཡིན། མཚན་གཞི་ནི། མདོ་སྡེ་དྲན་པ་ཉེར་གཞག་ལྟ་བུ་ལ་བྱེད། མངོན་པའི་སྡེ་སྣོད་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ལྷག་པ་ཤེས་རབ་ཀྱི་བསླབ་པ་བརྗོད་བྱའི་གཙོ་བོར་སྟོན་པའི་སངས་རྒྱས་ཀྱི་གསུང་རབ་དེ། མངོན་པའི་སྡེ་སྣོད་ཀྱི་མཚན་ཉིད།
དེ་ལ་དབྱེ་ན། ཐེག་པ་ཆེན་པོའི་ཆོས་མངོན་པ་དང་། ཐེག་པ་ཆུང་ངུའི་ཆོས་མངོན་པ་གཉིས་སུ་ཡོད། ཐེག་པ་ཆེན་པོའི་ཆོས་མངོན་པ་ནི། མངོན་པའི་མདོ་སྟོང་ཕྲག་བརྒྱ་པ་ལྟ་བུ་ལ་བྱེད། ཐེག་པ་ཆུང་ངུའི་ཆོས་མངོན་པ་ལ། མངོན་པ་སྡེ་བདུན་དུ་ཡོད། མངོན་པ་སྡེ་བདུན་ནི། ཇི་སྐད་དུ། ཡེ་ཤེས་ལ་འཇུག་ཀ་ཏའི་བུས། །
རབ་ཏུ་བྱེད་པར་དབྱིག་ཤེས་ཀྱིས། ། རྣམ་ཤེས་ཚོགས་ནི་ལྷ་སྐྱིད་ཀྱིས། ། ཆོས་ཀྱི་རྣམ་གྲངས་ཤཱ་རིའི་བུས། ། གདགས་པའི་བསྟན་བཅོས་མཽའུ་འགལ་བུས། ། འགྲོ་བའི་རྣམ་གྲངས་སུས་པོ་ཆེས། ། ཁམས་ཀྱི་ཚོགས་ནི་གང་པོས་བསྡུས། ། ཞེས་གསུངས་པ་ལྟར་རོ། ཡང་བཀའ་དེ་ལ་རྗོད་བྱེད་ཀྱི་སྒོ་ནས་དབྱེ་ན། གསུང་རབ་ཡན་ལག་བཅུ་གཉིས་སུ་ཡོད། གསུང་རབ་ཡན་ལག་བཅུ་གཉིས་ནི།
ཇི་སྐད་དུ། ། མདོ་སྡེ་དབྱངས་སྙད་ལུང་དུ་བསྟན། ། ཚིགས་བཅད་ཆེད་བརྗོད་གླེང་གཞི་དང་། ། རྟོགས་བརྗོད་དེ་ལྟ་བུ་བྱུང་དང་། ། སྐྱེས་རབས་ཤིན་ཏུ་རྒྱས་པ་དང་། ། རྨད་བྱུང་གཏན་ལ་དབབ་པའི་སྡེ། ། གསུང་རབ་ཡན་ལག་བཅུ་གཉིས་སོ། ། ཞེས་གསུངས་པ་ལྟར་རོ། ། ཡང་བཀའ་དེ་ལ་དུས་ཀྱི་སྒོ་ནས་དབྱེ་ན། བཀའ་དང་པོ་བདེན་པ་བཞིའི་ཆོས་འཁོར།
བར་པ་མཚན་ཉིད་མེད་པའི་ཆོས་འཁོར། ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་དང་གསུམ་དུ་ཡོད། དང་པོ་ལ་མཚན་ཉིད་ནི། སྟོན་པས་དུས་དང་པོར་གསུང་ཤིང་། འཕགས་པའི་བདེན་པ་བཞི་བརྗོད་བྱའི་གཙོ་བོར་སྟོན་པའི་སངས་རྒྱས་ཀྱི་གསུང་རབ་དེ། བཀའ་དང་པོ་བདེན་པ་བཞིའི་ཆོས་འཁོར་གྱི་མཚན་ཉིད་ཡིན། མཚན་གཞི་ནི། འདུལ་བ་ལུང་སྡེ་བཞི་ལྟ་བུ་ལ་བྱེད། གཉིས་པ་ལ་མཚན་ཉིད་ནི། སྟོན་པས་དུས་བར་དུ་གསུངས་ཤིང་རྣམ་ཐར་སྒོ་གསུམ་བརྗོད་བྱའི་གཙོ་བོར་སྟོན་པའི་སངས་རྒྱས་ཀྱི་གསུང་རབ་དེ།
བཀའ་བར་པ་མཚན་ཉིད་མེད་པའི་ཆོས་འཁོར་གྱི་མཚན་ཉིད་ཡིན། མཚན་གཞི་ནི། ཤེར་ཕྱིན་གྱི་མདོ་ལྟ་བུ་ལ་བྱེད། གསུམ་པ་ལ་མཚན་ཉིད་ནི། སྟོན་པས་དུས་ཐ་མར་གསུངས་ཤིང་། ངོ་བོ་ཉིད་མེད་པ་གསུམ་བརྗོད་བྱའི་གཙོ་བོར་སྟོན་པའི་སངས་རྒྱས་ཀྱི་གསུང་རབ་དེ། བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་གྱི་མཚན་ཉིད་ཡིན། མཚན་གཞི་ནི། མདོ་སྡེ་དགོངས་པ་ངེས་འགྲེལ་ལྟ་བུ་ལ་བྱེད་དོ། ། གཉིས་པ་བསྟན་བཅོས་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། འཆོས་སྐྱོབ་ཀྱི་ཡོན་ཏན་གཉིས་དང་ལྡན་པའི་ངག་རྣམ་དག་དེ། བསྟན་བཅོས་ཀྱི་མཚན་ཉིད་ཡིན་ཏེ། ཇི་སྐད་དུ། རྣམ་བཤད་རིགས་པ་ལས། ཉོན་མོངས་དགྲ་རྣམས་མ་ལུས་འཆོས་པ་དང་། ། ངན་འགྲོའི་སྲིད་ལས་སྐྱོབ་བྱེད་གང་ཡིན་ལ། ། འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། ། གཉིས་པོ་འདི་དག་གཞན་གྱི་ལུགས་ལ་མེད། ། ཅེས་གསུངས་པའི་ཕྱིར།
བསྟན་བཅོས་དེ་ལ་བྱེད་ལས་ཀྱི་སྒོ་ནས་དབྱེ་ན། འཐོར་བ་སྡུད་པར་བྱེད་པའི་བསྟན་བཅོས། འཁྲུགས་པ་གོ་རིམས་སྡེབས་པའི་བསྟན་བཅོས། མདོ་དོན་རྒྱ་ཆེན་པོ་སྟོན་པར་བྱེད་པའི་བསྟན་བཅོས་དང་གསུམ་དུ་ཡོད། དང་པོ་འཐོར་བ་སྡུད་པར་བྱེད་པའི་བསྟན་བཅོས་ནི། བསླབ་པ་ཀུན་ལས་བཏུས་པ་ལྟ་བུ་ལ་བྱེད། འཁྲུགས་པ་གོ་རིམས་སྡེབས་པའི་བསྟན་བཅོས་ནི། འདུལ་བ་མདོ་རྩ་བ་ལྟ་བུ་ལ་བྱེད། མདོ་དོན་རྒྱ་ཆེན་པོ་སྟོན་པར་བྱེད་པའི་བསྟན་བཅོས་ནི། མངོན་པར་རྟོགས་པའི་རྒྱན་ལྟ་བུ་ལ་བྱེད།
ཡང་བསྟན་བཅོས་དེ་ལ་དགོས་པའི་སྒོ་ནས་དབྱེ་ན་དོན་དང་ལྡན་པའི་བསྟན་བཅོས། སྒྲུབ་པ་ལྷུར་ལེན་གྱི་བསྟན་བཅོས། སྡུག་བསྔལ་སྤོང་བའི་བསྟན་བཅོས་དང་གསུམ་དུ་ཡོད་དེ། ཇི་སྐད་དུ། བསྡུ་བ་ལས། དོན་མེད་དོན་ལོག་དོན་དང་ལྡན། ། ཐོས་རྩོད་སྒྲུབ་པ་ལྷུར་ལེན་པ། ། ངན་གཡོ་བརྩེ་བྲལ་སྡུག་བསྔལ་སྤོང་། ། བསྟན་བཅོས་དྲུག་བྲལ་གསུམ་དུ་འདོད། ། ཅེས་གསུངས་པའི་ཕྱིར།
ཡང་བསྟན་བཅོས་དེ་ལ་བཀའི་དགོངས་འགྲེལ་གྱི་སྒོ་ནས་དབྱེ་ན། བཀའ་སྤྱིའི་དགོངས་པ་འགྲེལ་བར་བྱེད་པའི་བསྟན་བཅོས་དང་། བཀའ་སོ་སོའི་དགོངས་པ་འགྲེལ་བར་བྱེད་པའི་བསྟན་བཅོས་གཉིས་སུ་ཡོད། དང་པོ་ལ་བརྗོད་བྱ་དག་པར་བྱེད་པའི་བསྟན་བཅོས་དང་། རྗོད་བྱེད་གཏན་ལ་འབེབས་པར་བྱེད་པའི་བསྟན་བཅོས་གཉིས་སུ་ཡོད། དང་པོ་ནི། སྒྲའི་བསྟན་བཅོས་ཀཱ་ལ་པ་དང་། ཙཎྜ་པ་ལྟ་བུ་ལ་བྱེད། གཉིས་པ་ནི། ཚད་མ་སྡེ་བདུན་ལྟ་བུ་ལ་བྱེད།
གཉིས་པ་བཀའ་སོ་སོའི་དགོངས་པ་འགྲེལ་བར་བྱེད་པའི་བསྟན་བཅོས་ལ་དབྱེ་ན། བཀའ་དང་པོའི་དགོངས་པ་འགྲེལ་བར་བྱེད་པའི་བསྟན་བཅོས། བཀའ་བར་པའི་དགོངས་པ་འགྲེལ་བར་བྱེད་པའི་བསྟན་བཅོས། བཀའ་ཐ་མའི་དགོངས་པ་འགྲེལ་བར་བྱེད་པའི་བསྟན་བཅོས་དང་གསུམ་དུ་ཡོད། དང་པོ་ལ་གྲུབ་མཐའི་ཆ་གཙོ་བོར་སྟོན་པའི་བསྟན་བཅོས་དང་། སྤྱོད་པའི་ཆ་གཙོ་བོར་སྟོན་པའི་བསྟན་བཅོས་གཉིས་སུ་ཡོད། གྲུབ་མཐའི་ཆ་གཙོ་བོར་སྟོན་པའི་བསྟན་བཅོས་ནི། མངོན་པ་མཛོད་ལྟ་བུ་ལ་བྱེད། སྤྱོད་པའི་ཆ་གཙོ་བོར་སྟོན་པའི་བསྟན་བཅོས་ནི། འདུལ་བ་མདོ་རྩ་བ་ལྟ་བུ་ལ་བྱེད།
བཀའ་བར་པའི་དགོངས་པ་འགྲེལ་བར་བྱེད་པའི་བསྟན་བཅོས་ལ་དབྱེ་ན། སྤྱོད་པའི་ཆ་གཙོ་བོར་སྟོན་པའི་བསྟན་བཅོས་དང་། ལྟ་བའི་ཆ་གཙོ་བོར་སྟོན་པའི་བསྟན་བཅོས་གཉིས་སུ་ཡོད། སྤྱོད་པའི་ཆ་གཙོ་བོར་སྟོན་པའི་བསྟན་བཅོས་ནི། བསླབ་པ་ཀུན་ལས་བཏུས་ལྟ་བུ་ལ་བྱེད། ལྟ་བའི་ཆ་གཙོ་བོར་སྟོན་པའི་བསྟན་བཅོས་ལ་དབྱེ་ན། དངོས་བསྟན་སྟོང་ཉིད་ཀྱི་རིམ་པ་གསལ་པར་བྱེད་པའི་བསྟན་བཅོས་དང་། སྦས་དོན་མངོན་རྟོགས་ཀྱི་རིམ་པ་གསལ་བར་བྱེད་པའི་བསྟན་བཅོས་གཉིས་སུ་ཡོད། དངོས་བསྟན་སྟོང་ཉིད་ཀྱི་རིམ་པ་གསལ་བ་པར་བྱེད་པའི་བསྟན་བཅོས་ནི། དབུ་མ་རིགས་པའི་ཚོགས་དྲུག་ལྟ་བུ་ལ་བྱེད།
དབུ་མ་རིགས་པའི་ཚོགས་དྲུག་ནི། རྩ་བ་ཤེས་རབ། རིགས་པ་དྲུག་ཅུ་པ། སྟོང་ཉིད་བདུན་ཅུ་པ། རྩོད་པ་ཟློག་པ། ཞིབ་མོ་རྣམ་འཐག ཐ་སྙད་གྲུབ་པ་དང་དྲུག་ལ་བྱེད། སྦས་དོན་མངོན་རྟོགས་ཀྱི་རིམ་པ་གསལ་བར་བྱེད་པའི་བསྟན་བཅོས་ནི། མངོན་པར་རྟོགས་པའི་རྒྱན་ལྟ་བུ་ལ་བྱེད་དོ། ། བཀའ་ཐ་མའི་དགོངས་པ་འགྲེལ་བར་བྱེད་པའི་བསྟན་བཅོས་ནི།
བྱམས་པ་དང་འབྲེལ་བའི་ཆོས་སྡེ་ཉི་ཤུ་ཡོད་པ་ལས། མངོན་པར་རྟོགས་པའི་རྒྱན་མ་གཏོགས་པ་རྣམས་ལ་བྱེད། ཆོས་སྡེ་ཉི་ཤུ་ནི། རྩ་བ་རྗེ་བཙུན་བྱམས་པས་མཛད་པ་དང་། འགྲེལ་པ་ཐོགས་མེད་སྐུ་མཆེད་ཀྱིས་མཛད་པ་གཉིས། རྩ་བ་རྗེ་བཙུན་བྱམས་པས་མཛད་པ་ནི། བྱམས་པའི་ཆོས་ལྔ་ལ་བྱེད། བྱམས་པའི་ཆོས་ལྔ་ནི། མདོ་སྡེ་རྒྱན། མངོན་རྟོགས་རྒྱན།
རྒྱུད་བླ་མ། དབུས་མཐའ་རྣམ་འབྱེད། ཆོས་ཉིད་རྣམ་འབྱེད་དང་ལྔ་ལ་བྱེད། འགྲེལ་པ་ཐོགས་མེད་སྐུ་མཆེད་ཀྱིས་མཛད་པ་ལ། ཐོགས་མེད་ཀྱིས་མཛད་པ་དང་། དབྱིག་གཉེན་གྱིས་མཛད་པ་གཉིས། ཐོགས་མེད་ཀྱིས་མཛད་པ་ལ། རྒྱས་པའི་བསྟན་བཅོས་ས་སྡེ་ལྔ་དང་། བསྡུས་པའི་བསྟན་བཅོས་སྡོམ་རྣམ་པ་གཉིས། རྒྱས་པའི་བསྟན་བཅོས་ས་སྡེ་ལྔ་ནི།
སའི་དངོས་གཞི་བསྡུ་བ། གཏན་ལ་དབབ་པ་བསྡུ་བ། གཞི་བསྡུ་བ། རྣམ་གྲངས་བསྡུ་བ། རྣམ་པར་བཤད་པ་འི་སྒོ་བསྡུ་བ་དང་ལྔ་ལ་བྱེད། བསྡུས་པའི་བསྟན་བཅོས་སྡོམ་རྣམ་པ་གཉིས་ནི། ཐེག་པ་ཐུན་མོང་བའི་སྡོམ་མངོན་པ་ཀུན་ལས་བཏུས་དང་། ཐེག་ཆེན་ཐུན་མོང་མ་ཡིན་པའི་སྡོམ་ཐེག་བསྡུས་ལྟ་བུ་ལ་བྱེད་དོ། ། དབྱིག་གཉེན་གྱིས་མཛད་པ་ལ། རབ་ཏུ་བྱེད་པ་སྡེ་བརྒྱད་ཡོད།
རབ་ཏུ་བྱེད་པ་སྡེ་བརྒྱད་ནི། རང་རྐང་དུ་མཛད་པ་ལྔ་དང་། གཞན་འགྲེལ་དུ་མཛད་པ་གསུམ་དང་བརྒྱད་ལ་བྱེད། རང་རྐང་དུ་མཛད་པ་ལྔ་ནི། ཉི་ཤུ་པའི་རབ་ཏུ་བྱེད་པ། སུམ་ཅུ་པའི་རབ་ཏུ་བྱེད་པ། ལས་གྲུབ་པའི་རབ་ཏུ་བྱེད་པ། ཕུང་པོ་ལྔའི་རབ་ཏུ་བྱེད་པ། རྣམ་བཤད་རིགས་པ་དང་ལྔ་ལ་བྱེད། གཞན་འགྲེལ་དུ་མཛད་པ་གསུམ་ནི།
མདོ་སྡེ་རྒྱན་གྱི་འགྲེལ་པ། དབུས་མཐའི་འགྲེལ་པ། རྟེན་འབྲེལ་མདོ་འགྲེལ་དང་གསུམ་ལ་བྱེད་དོ། ། དེ་རྣམས་ཀྱི་ནང་ནས་མངོན་རྟོགས་རྒྱན་འགྲེལ་པ་དང་བཅས་པ་འཆད་པར་བྱེད་པ་ལ། གུས་པས་འཇུག་པའི་ཡན་ལག་མཆོད་བརྗོད། གཞན་བསྟན་བཅོས་ལ་འཇུག་པའི་ཡན་ལག་དགོས་འབྲེལ། མདོ་དང་བསྟན་བཅོས་ཀྱི་བརྗོད་བྱ་མངོན་རྟོགས་བཤད་པ་དང་གསུམ། དང་པོ་ལ། མཚན་ཉིད་དང་དབྱེ་བ་གཉིས། མཚན་ཉིད་ནི།
རང་སྲས་འཕགས་པ་ལ་ཕན་འདོགས་བྱེད་ཀྱི་མཁྱེན་པ་དེ། མཆོད་ཡུམ་ཙམ་གྱི་མཚན་ཉིད་ཡིན། དེ་ལ་དབྱེ་ན། ཟག་མེད་ཀྱི་ཕུང་པོ་སྐྱེད་བྱེད་ཀྱི་ཡུམ་དང་། བཞེད་དོན་སྒྲུབ་བྱེད་ཀྱི་ཡུམ་གཉིས། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཟག་མེད་ཀྱི་ཕུང་པོ་གསར་དུ་སྐྲུན་བྱེད་ཀྱི་མཁྱེན་པ་དེ། ཟག་མེད་ཀྱི་ཕུང་པོ་སྐྱེད་བྱེད་ཀྱི་ཡུམ་གྱི་མཚན་ཉིད་ཡིན། དེ་ལ་དབྱེ་ན།
ཐེག་པ་ཆེན་པོའི་ཆོས་ལ་མོས་པ། བདག་མེད་རྟོགས་པའི་ཤེས་རབ། བསམ་གཏན། བརྩེ་བ་སྙིང་རྗེ་ཆེན་པོ་དང་བཞིར་ཡོད། དེ་ཡང་ཐེག་པ་ཆེན་པོའི་ཆོས་ལ་མོས་པ་ནི། ཕའི་ས་བོན་དང་ཆོས་མཚུངས། བདག་མེད་རྟོགས་པའི་ཤེས་རབ་ནི། སྐྱེད་པར་བྱེད་པའི་མ་དང་ཆོས་མཚུངས། བསམ་གཏན་ནི་བདེ་བའི་མངལ་དང་ཆོས་མཚུངས། བརྩེ་བ་སྙིང་རྗེ་ཆེན་པོ་ནི་སྐྱེས་ཟིན་གསོ་བར་བྱེད་པའི་མ་མ་དང་ཆོས་མཚུངས་པ་ཡིན་ཏེ།
ཇེ་སྐད་དུ། རྒྱུད་བླ་མ་ལས། ཐེག་མཆོག་ལ་མོས་ས་བོན་ཤེས་རབ་ནི། ། སངས་རྒྱས་ཆོས་བསྐྱེད་མ་དང་བསམ་གཏན་གྱི། ། བདེ་བའི་མངལ་གནས་སྙིང་རྗེའི་མ་མ་ཅན། ། གང་ཡིན་དེ་དག་ཐུབ་པའི་རྗེས་སྐྱེས་སྲས། ། ཞེས་གསུངས་པའི་ཕྱིར། གཉིས་པ་བཞེད་དོན་སྒྲུབ་བྱེད་ཀྱི་ཡུམ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། རང་སྲས་འཕགས་པའི་བཞེད་དོན་བསྒྲུབ་ནུས་ཀྱི་མཁྱེན་པ་དེའོ། །
དེ་ལ་དབྱེ་ན་མཆོད་ཡུམ་གཞི་ཤེས། མཆོད་ཡུམ་ལམ་ཤེས། མཆོད་ཡུམ་རྣམ་མཁྱེན་དང་གསུམ། དང་པོ་ལ། མཚན་ཉིད་ནི། རང་སྲས་ཐེག་དམན་འཕགས་པའི་བཞེད་དོན་སྒྲུབ་ནུས་ཀྱི་མཁྱེན་པ་དེ་མཆོད་ཡུམ་གཞི་ཤེས་ཀྱི་མཚན་ཉིད་ཡིན། དེ་ཡང་ཐེག་དམན་གྱི་གཞི་ཤེས་ནི། རང་སྲས་ཐེག་དམན་འཕགས་པའི་བཞེད་དོན་དངོས་སུ་སྒྲུབ་པར་བྱེད། བྱང་སེམས་འཕགས་པའི་གཞི་ཤེས་ནི། ཐེག་དམན་འཕགས་པའི་བཞེད་དོན་བརྒྱུད་ནས་བསྒྲུབ་པར་བྱེད་དོ། །
(Dཐེག་དམན་འཕགས་པའི་བཞེད་དོན་)ནི། (Eཉེར་ཞི་)གཉིས་ལ་བྱེད། (Dཉེར་ཞི་)གཉིས་ནི། (Eདམན་པའི་ལྷག་བཅས་མྱང་འདས་དང་། ལྷག་མེད་མྱང་འདས་)གཉིས་ལ་བྱེད། དང་པོ་ལ། མཚན་ཉིད་ནི། ཉོན་མོངས་པའི་ཀུན་འབྱུང་མ་ལུས་པར་སྤོངས་ཤིང་། ཉོན་མོངས་པའི་རྣམ་སྨིན་གྱི་འབྲས་བུར་གྱུར་པའི་སྡུག་བསྔལ་གྱི་ཕུང་པོ་ལྷག་མ་དང་བཅས་པའི་དམན་པའི་སོ་སོར་བརྟགས་འགོག་དེ། དམན་པའི་ལྷག་བཅས་མྱང་འདས་ཀྱི་མཚན་ཉིད་ཡིན།
མཚན་གཞི་ནི། སྐུ་ཚེའི་འདུ་བྱེད་མ་བཏང་བའི་ཉན་ཐོས་དགྲ་བཅོམ་པའི་རྒྱུད་ཀྱི་སོ་སོར་བརྟགས་འགོག་ལྟ་བུའོ། ། གཉིས་པ་ལ་མཚན་ཉིད་ནི། ཉོན་མོངས་པའི་ཀུན་འབྱུང་མ་ལུས་པར་སྤོངས་ཤིང་། ཉོན་མོངས་པའི་རྣམ་སྨིན་གྱི་འབྲས་བུར་གྱུར་པའི་སྡུག་བསྔལ་གྱི་ཕུང་པོ་ལྷག་མ་དང་བྲལ་བའི་དམན་པའི་སོ་སོར་བརྟགས་འགོག་དེ་ལྷག་མེད་མྱང་འདས་ཀྱི་མཚན་ཉིད་ཡིན། མཚན་གཞི་ནི། སྐུ་ཚེའི་འདུ་བྱེད་བཏང་བའི་ཉན་ཐོས་དགྲ་བཅོམ་པའི་རྒྱུད་ཀྱི་སོ་སོར་བརྟགས་འགོག་ལྟ་བུ་ལ་བྱེད་དོ། ། གཉིས་པ་མཆོད་ཡུམ་ལམ་ཤེས་ལ་མཚན་ཉིད་ནི་རང་སྲས་བྱང་སེམས་འཕགས་པའི་བཞེད་དོན་བསྒྲུབ་ནུས་ཀྱི་མཁྱེན་པ་དེ། མཆོད་ཡུམ་ལམ་ཤེས་ཀྱི་མཚན་ཉིད་ཡིན། དེ་ཡང་དབྱིངས་ཀྱི་ལམ་ཤེས་ཀྱིས་ནི་རང་སྲས་བྱང་སེམས་འཕགས་པའི་བཞེད་དོན་དངོས་སུ་སྒྲུབ་པར་བྱེད།
སངས་རྒྱས་ཀྱི་སའི་ལམ་ཤེས་ཀྱིས་ནི། བྱང་སེམས་འཕགས་པའི་བཞེད་དོན་བརྒྱུད་ནས་སྒྲུབ་པར་བྱེད་དོ། ། བྱང་སེམས་འཕགས་པའི་བཞེད་དོན་ནི། གཞན་དོན་དུ་འཁོར་བར་སྐྱེ་བ་བླངས་པའི་སྒོ་ནས་འཇིག་རྟེན་གྱི་དོན་བསྒྲུབ་པར་མཛད་པའོ། ། གསུམ་པ་མཆོད་ཡུམ་རྣམ་མཁྱེན་ལ་མཚན་ཉིད་ནི། རང་སྲས་སངས་རྒྱས་འཕགས་པའི་བཞེད་དོན་བསྒྲུབ་ནུས་ཀྱི་མཁྱེན་པ་དེའོ། ། དེ་ཡང་རྣམ་མཁྱེན་མཚན་ཉིད་པས་ནི། རང་སྲས་སངས་རྒྱས་འཕགས་པའི་བཞེད་དོན་དངོས་སུ་སྒྲུབ་པར་བྱེད། རྣམ་མཁྱེན་རྗེས་མཐུན་པས་ནི། སངས་རྒྱས་འཕགས་པའི་བཞེད་དོན་བརྒྱུད་ནས་སྒྲུབ་པར་བྱེད་དོ། །
སངས་རྒྱས་འཕགས་པའི་བཞེད་དོན་ནི། གཞན་དོན་དུ་ཆོས་ཀྱི་འཁོར་ལོ་བསྐོར་བ་ཡིན་ལ། དེ་ལ་མཚན་ཉིད་དང་དབྱེ་བ་གཉིས་མཚན་ཉིད་ནི། སྟོན་པས་གསུངས་པའི་དམ་ཆོས་གང་ཞིག རང་གི་མི་མཐུན་ཕྱོགས་གཅོད་བྱེད་དེ། (Dཆོས་འཁོར་)གྱི་མཚན་ཉིད་ཡིན། དེ་ལ་དབྱེ་ན། (Eརྟོགས་པའི་ཆོས་འཁོར་དང་ལུང་གི་ཆོས་འཁོར་)གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི།
རང་སྟོན་བྱེད་དུ་གྱུར་པའི་ལུང་གི་ཆོས་ཤེས་རབ་གསུམ་གྱིས་གོམས་པར་བྱས་པ་ལས་བྱུང་བའི་རྣམ་བྱང་གི་བདེན་པ་དེ། (Dརྟོགས་པའི་ཆོས་འཁོར་)གྱི་མཚན་ཉིད་ཡིན། དེ་ལ་དབྱེ་ན། འགོག་བདེན་དང་ལམ་བདེན་གཉིས་སུ་ཡོད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཐར་པ་རྒྱུ་འབྲས་གང་རུང་བརྗོད་བྱའི་གཙོ་བོར་སྟོན་པའི་མིང་ཚིག་ཡི་གེའི་ཚོགས་སུ་སྣང་བའི་རྣམ་རིག་དེ། (Dལུང་གི་ཆོས་འཁོར་)གྱི་མཚན་ཉིད་ཡིན། དེ་ལ་དབྱེ་ན། (Eབཀའ་དང་བསྟན་བཅོས་)གཉིས་སུ་ཡོད།
(Dབཀའ་ལ་དྲང་ངེས་ཀྱི་སྒོ་ནས་དབྱེ་ན)། (Eདྲང་དོན་ཀྱི་མདོ་དང་། ངེས་དོན་གྱི་མདོ་)གཉིས། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཆེད་དུ་བྱ་བའི་གདུལ་བྱ་ཐེག་པ་ཐུན་མོང་པའི་རིགས་ཅན་ལ་དགོས་པ་བསོད་ནམས་ཀྱི་ཚོགས་བསོགས་པའི་ཕྱིར་དུ་བསྟན་བྱའི་གཙོ་བོ་ཀུན་རྫོབ་བདེན་པ་གཙོ་བོར་སྟོན་པའི་མདོ་དེ། དྲང་དོན་གྱི་མདོའི་མཚན་ཉིད་ཡིན། དེ་ལ་དབྱེ་ན། དྲང་དོན་གྱི་དྲང་དོན་གྱི་མདོ་དང་། དྲང་དོན་གྱི་ངེས་དོན་གྱི་མདོ་གཉིས།
དང་པོ་ལ་མཚན་ཉིད་ནི། དྲང་དོན་གྱི་མདོ་གང་ཞིག སྒྲ་ཇི་བཞིན་དུ་ཁས་བླངས་དུ་མི་རུང་བ་དེ། དྲང་དོན་གྱི་དྲང་དོན་གྱི་མདོའི་མཚན་ཉིད་ཡིན། མཚན་གཞི་ནི། ཕ་དང་མ་ནི་བསད་བྱ་ཞིང་། ། ཞེས་སོགས་ཀྱི་མདོ་ལྟ་བུ་ལ་བྱེད། གཉིས་པ་ལ་མཚན་ཉིད་ནི། དྲང་དོན་གྱི་མདོ་གང་ཞིག སྒྲ་ཇི་བཞིན་དུ་ཁས་བླངས་དུ་རུང་བ་དེ།
དྲང་དོན་གྱི་ངེས་དོན་གྱི་མདོའི་མཚན་ཉིད་ཡིན། མཚན་གཞི་ནི། ཚོགས་བསོགས་པ་ལས་བདེ་བ་འབྱུང་། ཞེས་སོགས་ཀྱི་མདོ་ལྟ་བུ་ལ་བྱེད་དོ། ། གཉིས་པ་ངེས་དོན་ཀྱི་མདོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཆེད་དུ་བྱ་བའི་གདུལ་བྱ་ཐེག་པ་ཐུན་མོང་མ་ཡིན་པའི་རིགས་ཅན་ལ་དགོས་པ་ཡེ་ཤེས་ཀྱི་ཚོགས་བསོགས་པའི་ཕྱིར་དུ་བསྟན་བྱའི་གཙོ་བོ་དོན་དམ་བདེན་པ་གཙོ་བོར་སྟོན་པའི་མདོ་དེ། ངེས་དོན་གྱི་མདོའི་མཚན་ཉིད་ཡིན། དེ་ལ་དབྱེ་ན། ངེས་དོན་གྱི་དྲང་དོན་གྱི་མདོ་དང་།
ངེས་དོན་གྱིས་ངེས་དོན་གྱི་མདོ་གཉིས་སུ་ཡོད། དང་པོ་ལ། མཚན་ཉིད་ནི། ངེས་དོན་གྱི་མདོ་གང་ཞིག སྒྲ་ཇི་བཞིན་དུ་ཁས་བླངས་དུ་མི་རུང་བ་དེ། ངེས་དོན་གྱི་དྲང་དོན་གྱི་མདོའི་མཚན་ཉིད་ཡིན། མཚན་གཞི་ནི། ཤེར་ཕྱིན་ཀྱི་མདོ་ལྟ་བུ་ལ་བྱེད། གཉིས་པ་ལ་མཚན་ཉིད་ནི། ངེས་དོན་གྱི་མདོ་གང་ཞིག
སྒྲ་ཇི་བཞིན་དུ་ཁས་བླངས་དུ་རུང་བ་དེ། ངེས་དོན་གྱི་ངེས་དོན་གྱི་མདོའི་མཚན་ཉིད་ཡིན། མཚན་གཞི་ནི། མདོ་སྡེ་དགོངས་པ་ངེས་འགྲེལ་ལྟ་བུའོ། ། ཡང་བཀའ་ལ་དབྱེ་ན། དགོངས་པ་ཅན་གྱི་མདོ་དང་། ལྡེམ་དགོངས་ཀྱི་མདོ་གཉིས། དང་པོ་ལ། མཚན་ཉིད་དང་དབྱེ་པ་གཉིས། དང་པོ་ནི།
དགོངས་གཞི་གཙོ་བོར་སྟོན་པའི་མདོ་དེ། དགོངས་པ་ཅན་གྱིས་མདོའི་མཚན་ཉིད་ཡིན། དེ་ལ་དབྱེ་ན། མཉམ་པ་ཉིད་ལ་དགོངས་པ། དུས་གཞན་ལ་དགོངས་པ། དོན་གཞན་ལ་དགོངས་པ། གང་ཟག་གི་བསམ་པ་ལ་དགོངས་པ་དང་བཞི་རུ་ཡོད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། དགོངས་པ་གཙོ་བོར་སྟོན་པའི་མདོ་དེ།
ལྡེམ་དགོངས་ཀྱི་མདོའི་མཚན་ཉིད་ཡིན། དེ་ལ་དབྱེ་ན། གཞུག་པ་ལྡེམ་པོར་དགོངས་པ། གཉེན་པོ་ལྡེམ་པོར་དགོངས་པ། བསྒྱུར་བ་ལྡེམ་པོར་དགོངས་པ། མཚན་ཉིན་ལྡེམ་པོར་དགོངས་པ་དང་བཞིར་ཡོད་དོ། ། གཉིས་པ་གཞན་བསྟན་བཅོས་ལ་འཇུག་པའི་ཡན་ལག་དགོས་འབྲེལ་བཤད་པ་ལ། དགོས་འབྲེལ་ངག་ལ་ཡོད་པའི་དགོས་སོགས་ཆོས་བཞི་དང་། བསྟན་བཅོས་ལུས་ལ་ཡོད་པའི་དགོས་སོགས་ཆོས་བཞི་གཉིས། དང་པོ་དགོས་འབྲེལ་ངག་ལ་ཡོད་པའི་དགོས་སོགས་ཆོས་བཞི་ནི།
དགོས་འབྲེལ་ངག་གི་བརྗོད་བྱ། དགོས་པ། ཉིང་དགོས། འབྲེལ་པ་དང་བཞི་ལ་བྱེད། དགོས་འབྲེལ་ངག་གི་བརྗོད་བྱ་ནི། བསྟན་བཅོས་ལུས་ལ་ཡོད་པའི་དགོས་སོགས་ཆོས་བཞི་ལ་བྱེད། དགོས་འབྲེལ་ངག་གི་དགོས་པ་ནི། བསྟན་བཅོས་འདི་བརྩམས་པའི་དགོས་པ་ཡོད་དམ་སྙམ་པའི་དོན་འགྱུར་གྱི་ཐེ་ཚོམ་སྐྱེས་པ་ལ་བྱེད། དགོས་འབྲེལ་ངག་གི་ཉིང་དགོས་ནི། དོན་འགྱུར་གྱི་ཐེ་ཚོམ་ལ་བརྟེན་ནས་བསྟན་བཅོས་འདི་ལ་ཐོས་བསམ་གྱིས་ཞུགས་པ་ལ་བྱེད།
དགོས་འབྲེལ་ངག་གི་འབྲེལ་པ་ནི། དགོས་འབྲེལ་ངག་ལ་ཡོད་པའི་དགོས་སོགས་ཆོས་གསུམ་དང་། དེ་སྟོན་བྱེད་ཀྱི་བསྟན་བཅོས་གཉིས་ཐབས་ཐབས་བྱུང་གི་ཚུལ་གྱིས་འབྲེལ་བ་ལ་བྱེད་དོ། ། བསྟན་བཅོས་ལུས་ལ་ཡོད་པའི་དགོས་སོགས་ཆོས་བཞི་ནི། བསྟན་བཅོས་ལུས་ལ་ཡོད་པའི་བརྗོད་བྱ། དགོས་པ། ཉིང་དགོས། འབྲེལ་བ་དང་བཞི་ལ་བྱེད། བསྟན་བཅོས་ལུས་ལ་ཡོད་པའི་བརྗོད་བྱ་ནི། མངོན་པར་རྟོགས་པ་བརྒྱད་ལ་བྱེད།
དགོས་པ་ནི། མདོ་དོན་བདེ་བླག་ཏུ་རྟོགས་པ་ལ་བྱེད། ཉིང་དགོས་ནི། མངོན་པར་རྟོགས་པ་བརྒྱད་པོ་མ་ལུས་པར་མངོན་སུམ་དུ་རྟོགས་པ་ལ་བྱེད། བསྟན་བཅོས་ལུས་ལ་ཡོད་པའི་འབྲེལ་པ་ནི། བསྟན་བཅོས་མངོན་རྟོགས་རྒྱན་དང་། དེའི་བརྗོད་བྱ་མངོན་པར་རྟོགས་པ་བརྒྱད་པོ་ཐབས་ཐབས་བྱུང་གི་ཚུལ་གྱིས་འབྲེལ་བ་ལ་བྱེད་དོ། ། གསུམ་པ་མདོ་དང་བསྟན་བཅོས་ཀྱི་བརྗོད་བྱ་མངོན་རྟོགས་བཤད་པ་ལ། དབྱེ་གཞི་ཤེར་ཕྱིན་བཤད་པ་དང་། དབྱེ་ངོ་མངོན་པར་རྟོགས་པ་བརྒྱད་ཡན་ལག་དང་བཅས་ཏེ་བཤད་པ་གཉིས།
དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། གཉིས་མེད་ཀྱི་ཡེ་ཤེས་གང་ཞིག སྲིད་ཞི་གཉིས་ཀྱི་ཕ་རོལ་ཏུ་ཕྱིན་ཟིན་པའམ། དེར་ཕྱིན་བྱ་དང་ཕྱིན་བྱེད་གང་རུང་དེ། ཤེར་ཕྱིན་གྱི་མཚན་ཉིད་ཡིན། དེ་ལ་དབྱེ་ན། གཞུང་ཤེར་ཕྱིན། ལམ་ཤེར་ཕྱིན། རང་བཞིན་ཤེར་ཕྱིན།
འབྲས་བུ་ཤེར་ཕྱིན་དང་བཞིར་ཡོད། དང་པོ་ལ་མཚན་ཉིད་ནི། རང་བཞིན་ཤེར་ཕྱིན་བརྗོད་བྱའི་གཙོ་བོར་སྟོན་པའི་མིང་ཚིག་ཡི་གེའི་ཚོགས་སུ་སྣང་བའི་རྣམ་རིག་དེ། གཞུང་ཤེར་ཕྱིན་གྱི་མཚན་ཉིད་ཡིན། མཚན་གཞི་ནི། སངས་རྒྱས་ཀྱི་སའི་བཀའ་བརྒྱད་སྟོང་པ་ལྟ་བུ་ལ་བྱེད། གཉིས་པ་ལ་མཚན་ཉིད་ནི། རང་བཞིན་ཤེར་ཕྱིན་མངོན་སུམ་དུ་རྟོགས་པའི་མཁྱེན་པ་དེ། ལམ་ཤེར་ཕྱིན་གྱི་མཚན་ཉིད་ཡིན་དེ་ལ་དབྱེ་ན། ཐེག་ཆེན་གྱི་མཐོང་ལམ།
སྒོམ་ལམ། མི་སློབ་ལམ་དང་གསུམ་དུ་ཡོད། གསུམ་པ་ལ་མཚན་ཉིད་ནི། གཟུང་འཛིན་གཉིས་སྟོང་གི་དེ་ཁོ་ན་ཉིད་དེ། རང་བཞིན་ཤེར་ཕྱིན་གྱི་མཚན་ཉིད་ཡིན། དེ་ལ་དབྱེ་ན། སློབ་པའི་རང་བཞིན་ཤེར་ཕྱིན་དང་། སངས་རྒྱས་ཀྱི་སའི་རང་བཞིན་ཤེར་ཕྱིན་གཉིས་སུ་ཡོད། བཞི་པ་ལ་མཚན་ཉིད་ནི། སྲིད་ཞི་གཉིས་ཀྱི་ཕ་རོལ་ཏུ་ཕྱིན་ཟིན་པ་དེ།
འབྲས་བུ་ཤེར་ཕྱིན་གྱི་མཚན་ཉིད་ཡིན། མཚན་གཞི་ནི། སངས་རྒྱས་བཅོམ་ལྡན་འདས་ཀྱི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ལ་བྱེད་དོ། ། གཉིས་པ་དབྱེ་ངོ་མངོན་པར་རྟོགས་པ་བརྒྱད་ཡན་ལག་དང་བཅས་ཏེ་བཤད་པ་ལ། མཁྱེན་གསུམ་ཡན་ལག་དང་བཅས་ཏེ་བཤད་པ། སྦྱོར་བཞི་ཡན་ལག་དང་བཅས་ཏེ་བཤད་པ། ཆོས་སྐུ་ཡན་ལག་དང་བཅས་ཏེ་བཤད་པ་དང་གསུམ་དུ་ཡོད། དང་པོ་ལ། འབྲས་བུ་ཐུན་མོང་མ་ཡིན་པའི་རྣམ་མཁྱེན་ཡན་ལག་དང་བཅས་ཏེ་བཤད་པ། རྒྱུ་ཐུན་མོངས་མ་ཡིན་པའི་ལམ་ཤེས་ཡན་ལག་དང་བཅས་ཏེ་བཤད་པ།
རྒྱུ་དང་རྒྱུ་མིན་གྱི་རབ་དབྱེ་གཞི་ཤེས་ཡན་ལག་དང་བཅས་ཏེ་བཤད་པ་དང་གསུམ་དུ་ཡོད། དང་པོ་ལ། མཚོན་བྱ་རྣམ་མཁྱེན་བཤད་པ་དང་། དེ་མཚོན་བྱེད་ཀྱི་ཆོས་བཤད་པ་གཉིས་སུ་ཡོད། དང་པོ་ལ་མཚན་ཉིད་དབྱེ་བ་ས་མཚམས་དང་གསུམ། དང་པོ་མཚན་ཉིད་ནི། བདེན་གཉིས་ཀྱི་རྣམ་པ་མ་ལུས་པ་ཐུགས་སུ་ཆུད་པ་མཐར་ཐུག་པའི་མཁྱེན་པ་དེ། རྣམ་མཁྱེན་གྱི་མཚན་ཉིད་ཡིན། དེ་ལ་དབྱེ་ན། ཇི་ལྟ་བ་མཁྱེན་པའི་རྣམ་མཁྱེན་དང་།
ཇི་སྙེད་པ་མཁྱེན་པའི་རྣམ་མཁྱེན་གཉིས། དང་པོ་ལ། མཚན་ཉིད་ནི། ཆོས་ཉིད་དྲི་མ་མཐའ་དག་ཞི་བ་མཐར་ཐུག་པའི་ཡེ་ཤེས་དེ། ཇི་ལྟ་བ་མཁྱེན་པའི་རྣམ་མཁྱེན་གྱི་མཚན་ཉིད་ཡིན། མཚན་གཞི་ནི། སངས་རྒྱས་ཀྱི་སའི་འགོག་བདེན་ལྟ་བུ་ལ་བྱེད། གཉིས་པ་ལ་མཚན་ཉིད་ནི། ཤེས་བྱ་ཀུན་ལ་བློ་གྲོས་ཐོགས་མེད་དུ་རྒྱས་པའི་སངས་རྒྱས་ཀྱི་ཡེ་ཤེས་དེ། ཇི་སྙེད་པ་མཁྱེན་པའི་རྣམ་མཁྱེན་གྱི་མཚན་ཉིད་ཡིན།
དེ་ལ་དབྱེ་ན། རྒྱུ་འབྲས་ཀྱི་གཙོ་བོ་མཁྱེན་པའི་རྣམ་མཁྱེན་དང་། ཤེས་བྱའི་རྣམ་པ་མ་ལུས་པར་མཁྱེན་པའི་རྣམ་མཁྱེན་གཉིས། དང་པོ་ནི། རྣམ་མཁྱེན་མཚོན་བྱེད་ཀྱི་ཆོས་བཅུ་མངོན་སུམ་དུ་མཁྱེན་པའི་སངས་རྒྱས་ཀྱི་ཡེ་ཤེས་ལྟ་བུ་ལ་བྱེད། གཉིས་པ་ནི། ཆོས་རྣམས་ཀྱི་རྣམ་གཞག་དག་ཚད་མ་གསུམ་མངོན་སུམ་དུ་རྟོགས་པའི་སངས་རྒྱས་ཀྱི་ཡེ་ཤེས་ལྟ་བུ་ལ་བྱེད། གསུམ་པ་ས་མཚམས་ནི། སངས་རྒྱས་ཀྱི་ས་ཁོ་ན་ན་ཡོད་དོ། ། གཉིས་པ་དེ་མཚོན་བྱེད་ཀྱི་ཆོས་བཤད་པ་ལ།
བསམ་པ་སེམས་བསྐྱེད་པ་དང་། སྦྱོར་བ་སྒྲུབ་པ་ལ་འཇུག་པ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཆེད་དུ་བྱ་བ་སེམས་ཅན་གྱི་དོན་དང་། དམིགས་པ་བྱང་ཆུབ་ལ་དམིགས་པའི་མཁྱེན་པ་དེ། ཐེག་ཆེན་སེམས་བསྐྱེད་ཀྱི་མཚན་ཉིད་ཡིན། དེ་ལ་དབྱེ་ན། ཐེག་ཆེན་ཀུན་རྫོབ་སེམས་བསྐྱེད་དང་། དོན་དམ་སེམས་བསྐྱེད་གཉིས།
དང་པོ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། ཐེག་ཆེན་སེམས་བསྐྱེད་གང་ཞིག གཙོ་བོར་གཞན་དོན་གྱི་སྐུ་ལ་དམིགས་པའི་མཁྱེན་པ་དེ། ཐེག་ཆེན་ཀུན་རྫོབ་སེམས་བསྐྱེད་ཀྱི་མཚན་ཉིད་ཡིན། དེ་ལ་དཔེའི་སྒོ་ནས་དབྱེ་ན། ས་ལྟ་བུའི་སེམས་བསྐྱེད་ནས། སྤྲིན་ལྟ་བུའི་སེམས་བསྐྱེད་གྱི་བར་ཉེར་གཉིས་སུ་ཡོད། གྲོགས་ཀྱི་སྒོ་ནས་དབྱེ་ན། འདུན་པ་དང་ལྡན་པའི་སེམས་བསྐྱེད་ནས།
ཆོས་སྐུ་དང་ལྡན་པའི་སེམས་བསྐྱེད་ཀྱི་བར་ཉེར་གཉིས་སུ་ཡོད། ས་མཚམས་ཀྱི་སྒོ་ནས་དབྱེ་ན། མོས་པས་སྤྱོད་པའི་སེམས་བསྐྱེད། ལྷག་བསམ་དག་པའི་སེམས་བསྐྱེད། རྣམ་པར་སྨིན་པའི་སེམས་བསྐྱེད། སྒྲིབ་པ་སྤངས་པའི་སེམས་བསྐྱེད་དང་བཞི་རུ་ཡོད། དང་པོ་ནི། ཚོགས་སྦྱོར་གྱི་གནས་སྐབས་ཀྱི་སེམས་བསྐྱེད་ལྟ་བུ་ལ་བྱེད། གཉིས་པ་ནི། མ་དག་ས་བདུན་གྱི་གནས་སྐབས་ཀྱི་སེམས་བསྐྱེད་ལྟ་བུ་ལ་བྱེད།
གསུམ་པ་ནི། དག་པ་ས་གསུམ་གྱི་གནས་སྐབས་ཀྱི་སེམས་བསྐྱེད་ལྟ་བུ་ལ་བྱེད། བཞི་པ་སྒྲིབ་པ་སྤངས་པའི་སེམས་བསྐྱེད་ནི། སངས་རྒྱས་ཀྱི་སའི་སེམས་བསྐྱེད་ལྟ་བུ་ལ་བྱེད་དོ། ། དེ་སྐད་དུ་ཡང་། མདོ་སྡེ་རྒྱན་ལས། སེམས་བསྐྱེད་དེ་ནི་ས་རྣམས་ལ། ། མོས་དང་ལྷག་བསམ་དག་པ་དང་། ། རྣམ་པར་སྨིན་པ་གཞན་དུ་འདོད། ། དེ་བཞིན་སྒྲིབ་པ་སྤངས་པའོ། །
ཞེས་གསུངས་པའི་ཕྱིར། ཐེག་ཆེན་ཀུན་རྫོབ་སེམས་བསྐྱེད་ལ་ངོ་བོའི་སྒོ་ནས་དབྱེ་ན། སྨོན་པ་སེམས་བསྐྱེད་དང་། འཇུག་པ་སེམས་བསྐྱེད་གཉིས། དང་པོ་ལ་མཚན་ཉིད་ནི། ཆེད་དུ་བྱ་བ་སེམས་ཅན་གྱི་དོན་དང་། དངོས་ཀྱི་དམིགས་པ་རྫོགས་བྱང་ལ་དམིགས་པའི་འདུན་པ་མཚུངས་ལྡན་དང་བཅས་པ་དེ་སྨོན་པ་སེམས་བསྐྱེད་ཀྱི་མཚན་ཉིད་ཡིན། མཚན་གཞི་ནི། ཐེག་ཆེན་ཚོགས་ལམ་པའི་རྒྱུད་ཀྱི་སྨོན་པ་སེམས་བསྐྱེད་ལྟ་བུ་ལ་བྱེད། ས་མཚམས་ནི།
ལམ་མ་ཞུགས་ནས། ས་བཅུ་པའི་བར་ན་ཡོད། འཇུག་པ་སེམས་བསྐྱེད་ལ་མཚན་ཉིད་ནི། ཆེད་དུ་བྱ་བ་རྫོགས་བྱང་གི་ཕྱིར་དུ་དངོས་ཀྱི་དམིགས་པ་གཞན་དོན་ལ་དམིགས་པའི་བསླབ་པ་ཡང་དག་པར་བླངས་ནས་བསྲུངས་བའི་སེམས་པ་མཚུངས་ལྡན་དང་བཅས་པ་དེའོ། ། མཚན་གཞི་ནི། ཐེག་ཆེན་མཐོང་ལམ་པའི་རྒྱུད་ཀྱི་འཇུག་པ་སེམས་བསྐྱེད་ལྟ་བུ་ལ་བྱེད། ས་མཚམས་ནི། ལམ་མ་ཞུགས་ནས། ས་བཅུ་པའི་བར་ན་ཡོད་དོ། གཉིས་པ་དོན་དམ་སེམས་བསྐྱེད་ལ་མཚན་ཉིད་དབྱེ་བ་ས་མཚམས་དང་གསུམ།
མཚན་ཉིད་ནི། དམ་པ་གསུམ་གྱིས་ཟིན་པའི་སེམས་བསྐྱེད་དེའོ། ། དམ་པ་གསུམ་ནི་སྒྲུབ་པ་དམ་པ། རྟོགས་པ་དམ་པ། ཡོངས་འཛིན་དམ་པ་དང་གསུམ་ལ་བྱེད་དེ། དེ་སྐད་དུ་ཡང་། མདོ་སྡེ་རྒྱན་ལས། རྫོགས་པའི་སངས་རྒྱས་རབ་མཉེས་བྱ། ། བསོད་ནམས་ཡེ་ཤེས་ཚོགས་རབ་བསགས། ། ཆོས་ལ་མི་རྟོགས་ཡེ་ཤེས་ནི། །
སྐྱེས་ཕྱིར་དེ་ནི་དམ་པར་འདོད། ། ཅེས་གསུངས་པའི་ཕྱིར། དེ་ལ་དབྱེ་ན། ཐེག་ཆེན་སློབ་པའི་དོན་དམ་སེམས་བསྐྱེད་དང་། མི་སློབ་པའི་དོན་དམ་སེམས་བསྐྱེད་གཉིས་སུ་ཡོད། ས་མཚམས་ནི། ཐེག་པ་ཆེན་པོའི་མཐོང་ལམ་ནས། སངས་རྒྱས་ཀྱི་སའི་བར་ན་ཡོད་དོ། ། གཉིས་པ་སྦྱོར་བ་བསྒྲུབ་པ་ལ་འཇུག་པའི་ཚུལ་ལ། སྒྲུབ་པའི་ཐབས་སྟོན་པའི་གདམས་ངག
ཐོབ་བྱ་སྒྲུབ་པའི་འབྲས་བུ། འཇུག་བྱ་སྒྲུབ་པའི་ཡན་ལག་གི་ཆོས་བཤད་པ་དང་གསུམ། དང་པོ་ལ་སྤྱིར་བཤད་པ་དང་། འདིར་བསྟན་གདམས་ངག་བྱེ་བྲག་ཏུ་བཤད་པ་གཉིས། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། བྱང་ཆུབ་ཐོབ་པའི་ཐབས་སྟོན་པའི་ངག་དེ། གདམས་ངག་ཙམ་གྱི་མཚན་ཉིད་ཡིན། དེ་ལ་དབྱེ་ན་ཐེག་ཆེན་གྱི་གདམས་ངག་དང་། ཐེག་དམན་གྱི་གདམས་ངག་གཉིས།
དང་པོ་ལ་མཚན་ཉིད་ནི། གདུལ་བྱ་ཐེག་ཆེན་གྱི་རིགས་ཅན་ལ་གཙོ་བོར་ཐམས་ཅད་མཁྱེན་པ་ཐོབ་པའི་ཐབས་སྟོན་པའི་ངག་དེའོ། ། མཚན་གཞི་ནི། ཐེག་ཆེན་གྱི་སྡེ་སྣོད་ལྟ་བུ་ལ་བྱེད། གཉིས་པ་ལ་མཚན་ཉིད་ནི། གདུལ་བྱ་ཐེག་དམན་གྱི་རིགས་ཅན་ལ་གཙོ་བོར་ཐར་པ་ཐོབ་པའི་ཐབས་སྟོན་པའི་ངག་དེའོ། ། མཚན་གཞི་ནི། ཐེག་དམན་གྱི་སྡེ་སྣོད་ལྟ་བུ་ལ་བྱེད། འདིར་ཉན་པ་པོའི་ས་མཚམས་ནི། ལམ་ལ་ཞུགས་ནས།
ས་བཅུ་པའི་བར་ན་ཡོད་ལ། འཆད་པ་པོའི་ས་མཚམས་ཀྱང་ནི། དགེ་བའི་བཤེས་གཉེན་ནས། སངས་རྒྱས་ཀྱི་སའི་བར་ན་ཡོད་དོ། ། གཉིས་པ་འདིར་བསྟན་གདམས་ངག་བྱེ་བྲག་ཏུ་བཤད་པ་ལ། མཚན་ཉིད་དང་དབྱེ་བ་གཉིས། མཚན་ཉིད་ནི། རྫོགས་པའི་བྱང་ཆུབ་ཐོབ་པའི་ཐབས་སྟོན་པའི་ངག་དེ། འདིར་བསྟན་གདམས་ངག་གི་མཚན་ཉིད་ཡིན། དེ་ལ་དགོས་པའི་སྒོ་ནས་དབྱེ་ན།
གདམ་པའི་གདམས་ངག་དང་། རྗེས་བསྟན་གྱི་གདམས་ངག་གཉིས། དང་པོ་ལ་མཚན་ཉིད་ནི། སྔར་ཡོད་ཀྱི་ཡོན་ཏན་མི་ཉམས་པའི་ཕྱིར་དུ་འདོམས་པའི་ངག་དེའོ། ། གཉིས་པ་ལ་མཚན་ཉིད་ནི། སྔར་མ་ཐོབ་པའི་ཡོན་ཏན་ཐོབ་ཕྱིར་དུ་འདོམས་པའི་ངག་དེའོ། ། དེ་ལ་ཡུལ་གྱི་སྒོ་ནས་དབྱེ་ན། སྒྲུབ་པ་རང་གི་ངོ་བོ་ལ་འདོམས་པའི་གདམས་ངག དམིགས་ཡུལ་བདེན་པ་བཞི་ལ་འདོམས་པའི་གདམས་ངག རྟེན་དཀོན་མཆོག་གསུམ་ལ་འདོམས་པའི་གདམས་ངག
སྒྲུབ་པའི་མི་མཐུན་ཕྱོགས་སེལ་བྱེད་བརྩོན་འགྲུས་གསུམ་ལ་འདོམས་པའི་གདམས་ངག སྒྲུབ་པའི་ཡོན་ཏན་སྤྱན་དང་མངོན་ཤེས་ལ་འདོམས་པའི་གདམས་ངག སྒྲུབ་པ་མཐར་ཐུག་པའི་རྒྱུ་མཐོང་སྒོམ་ལམ་ལ་འདོམས་པའི་གདམས་ངག་དང་བཅུར་ཡོད། དང་པོ་ལ་མཚན་ཉིད་དང་བདེན་གཉིས་བཤད་པ་གཉིས། མཚན་ཉིད་ནི། ཡུལ་བདེན་པ་གཉིས་ལས་མི་འདའ་ཞིང་། ཡུལ་ཅན་ཐབས་ཤེས་ཟུང་འབྲེལ་གྱི་སྒོ་ནས་སྒྲུབ་པ་ཉམས་སུ་ལོངས་ཤིག་ཅེས་འདོམས་པའི་ངག་དེ། ཐེག་ཆེན་སྒྲུབ་པའི་མཚན་ཉིད་ཡིན། ཡུལ་བདེན་པ་གཉིས་བཤད་པ་ལ། དོན་དམ་བདེན་པ་དང་ཀུན་རྫོབ་བདེན་པ་གཉིས།
དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཐོང་བ་ཡང་དག་པས་རྙེད་པའི་རྙེད་དོན་དེའོ། ། དེ་ལ་དབྱེ་ན། ཡུལ་གྱི་དོན་དམ་པ་དང་། ཡུལ་ཅན་གྱི་དོན་དམ་པ་གཉིས་སུ་ཡོད། དང་པོ་ནི། གཟུང་འཛིན་གཉིས་མེད་ཀྱི་ཡེ་ཤེས་ལྟ་བུ་ལ་བྱེད། གཉིས་པ་ནི། འཕགས་པའི་མཉམ་གཞག་ཡེ་ཤེས་ལྟ་བུ་ལ་བྱེད།
གཉིས་པ་ཀུན་རྫོབ་བདེན་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཐོང་བ་རྫུན་པས་རྙེད་པའི་རྙེད་དོན་དེའོ། ། དེ་ལ་དབྱེ་ན། ཡང་དག་ཀུན་རྫོབ་བདེན་པ་དང་། ལོག་པའི་ཀུན་རྫོབ་བདེན་པ་གཉིས། དང་པོ་ལ་མཚན་ཉིད་དང་དབྱེ་བ་གཉིས་མཚན་ཉིད་ནི། ཀུན་རྫོབ་བདེན་པ་གང་ཞིག སྣང་ཞིང་སྣང་བ་ལྟར་ཐ་སྙད་དུ་དོན་བྱེད་ནུས་པ་དེའོ། ། དེ་ལ་དབྱེ་ན།
ཡུལ་གྱི་ཡང་དག་ཀུན་རྫོབ་བདེན་པ་དང་། ཡུལ་ཅན་གྱི་ཡང་དག་ཀུན་རྫོབ་བདེན་པ་གཉིས། དང་པོ་ནི། འཕྲལ་གྱི་འཁྲུལ་རྒྱུས་འཁྲུལ་པར་མ་བསྐྱེད་པའི་དོན་སྣང་གི་ཤེས་པ་ལ་སྣང་བའི་ཕྱི་རོལ་གྱི་དོན་ལྟ་བུ་ལ་བྱེད། གཉིས་པ་ནི། འཕྲལ་གྱི་འཕྲུལ་རྒྱུས་འཁྲུལ་པར་མ་བསྐྱེད་པའི་དོན་སྣང་གི་ཤེས་པ་ལྟ་བུ་ལ་བྱེད། གཉིས་པ་ལོག་པའི་ཀུན་རྫོབ་བདེན་པ་ལ། མཚན་ཉིད་དང་དབྱེ་བ་གཉིས། མཚན་ཉིད་ནི། ཀུན་རྫོབ་བདེན་པ་གང་ཞིག
སྣང་ཞིང་སྣང་བ་ལྟར་ཐ་སྙད་དུ་ཡང་དོན་བྱེད་མི་ནུས་པ་དེའོ། ། དབྱེ་ན། ཡུལ་གྱི་དང་། ཡུལ་ཅན་གྱི་ལོག་པའི་ཀུན་རྫོབ་བདེན་པ་གཉིས། དང་པོ་ནི། ཟླ་བ་གཉིས་སྣང་གི་དབང་ཤེས་ལ་སྣང་བའི་ཟླ་གཉིས་ལྟ་བུའོ། ། གཉིས་པ་ནི། ཟླ་བ་གཉིས་སྣང་གི་དབང་ཤེས་ལྟ་བུའོ། དམིགས་ཡུལ་བདེན་པ་བཞི་ལ་འདོམས་པའི་གདམས་ངག་ལ་མཚན་ཉིད་དང་བདེན་པ་བཞི་བཤད་པ་གཉིས། མཚན་ཉིད་ནི།
བདེན་པ་བཞི་དོན་དམ་པར་མི་དམིགས་ཤིང་། ཐ་སྙད་དུ་བདེན་པ་བཞི་ལ་བརྟེན་ནས་སྒྲུབ་པ་ཉམས་སུ་ལོངས་ཤིག་ཅེས་འདོམས་པའི་ངག་དེའོ། ། བདེན་པ་བཞི་བཤད་པ་ལ། སྡུག་བསྔལ་བདེན་པ། ཀུན་འབྱུང་བདེན་པ། འགོག་པའི་བདེན་པ། ལམ་གྱི་བདེན་པ་དང་བཞི། དང་པོ་ལ་མཚན་ཉིད་དང་དབྱེ་བ་གཉིས་མཚན་ཉིད་ནི། རང་རྒྱུ་ཀུན་འབྱུང་བདེན་པའི་འབྲས་བུ་གང་ཞིག མི་རྟག
སྡུག་བསྔལ། སྟོང་། བདག་མེད་བཞིའི་སྒོ་ནས་ཤེས་བྱར་འཕགས་པས་གཟིགས་པ་དང་མཐུན་པར་གནས་པ་དེའོ། ། དེ་ལ་དབྱེ་ན། ཕྱི་མ་དག་པ་སྣོད་ཀྱི་འཇིག་རྟེན་དང་། ནང་བཅུད་ཀྱི་སེམས་ཅན་གཉིས། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། རང་འབྲས་སྡུག་བསྔལ་བདེན་པའི་རྒྱུ་གང་ཞིག རྒྱུ།
ཀུན་འབྱུང་། རབ་སྐྱེ། རྐྱེན་བཞིའི་སྒོ་ནས་སྤང་བྱར་འཕགས་པས་གཟིགས་པ་དང་མཐུན་པར་གནས་པ་དེ། ཀུན་འབྱུང་བདེན་པའི་མཚན་ཉིད་ཡིན། དེ་ལ་དབྱེ་ན། ལས་ཀྱི་ཀུན་འབྱུང་དང་། ཉོན་མོངས་པའི་ཀུན་འབྱུང་གཉིས། གསུམ་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། རང་ཐོབ་བྱེད་ལམ་བདེན་གྱི་བྲལ་འབྲས་གང་ཞིག
འགོག་པ་ཞི་བ་གྱ་ནོམ་ངེས་འབྱུང་བཞིའི་སྒོ་ནས་མངོན་དུ་བྱ་བར་འཕགས་པས་གཟིགས་པ་དང་མཐུན་པར་གནས་པ་དེ། འགོག་བདེན་གྱི་མཚན་ཉིད་ཡིན། དེ་ལ་དབྱེ་ན། ལྷག་བཅས་ཀྱི་འགོག་པ། ལྷག་མེད་ཀྱི་འགོག་པ། རྒྱན་བཅས་ཀྱི་འགོག་པ། རྒྱན་མེད་ཀྱི་འགོག་པ། ཁྱད་པར་དུ་འཕགས་པའི་འགོག་པ་དང་ལྔར་ཡོད། བཞི་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི།
རང་གི་བྲལ་འབྲས་འགོག་བདེན་ཐོབ་བྱེད་གང་ཞིག ལམ། རིགས་པ། སྒྲུབ་པ། ངེས་འབྱེད་བཞིའི་སྒོ་ནས་རྒྱུད་ལ་བརྟེན་བྱར་འཕགས་པས་གཟིགས་པ་དང་མཐུན་པར་གནས་པ་དེ། ལམ་བདེན་གྱི་མཚན་ཉིད་ཡིན། དེ་ལ་དབྱེ་ན། མཐོང་ལམ། སྒོམ་ལམ། མི་སློབ་ལམ་དང་གསུམ་དུ་ཡོད།
རྟེན་དཀོན་མཆོག་གསུམ་ལ་འདོམས་པའི་གདམས་ངག་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། དཀོན་མཆོག་གསུམ་དོན་དམ་པར་མི་དམིགས་ཤིང་། ཐ་སྙད་དུ་དཀོན་མཆོག་གསུམ་ལ་བརྟེན་ནས་སྒྲུབ་པ་ཉམས་སུ་ལོངས་ཤིག་ཅེས་འདོམས་པའི་ངག་དེའོ། ། དེ་ལ་དབྱེ་ན། སངས་རྒྱས་དཀོན་མཆོག ཆོས་དཀོན་མཆོག དགེ་འདུན་དཀོན་མཆོག་དང་གསུམ། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི།
འདུས་མ་བྱས་ལ་སོགས་པའི་ཡོན་ཏན་བརྒྱད་དང་ལྡན་པའི་ཆོས་སྐུ་དེའོ། ། དབྱེ་ན། ངོ་བོ་ཉིད་ཀྱི་སྐུ། ལོངས་སྤྱོད་རྫོགས་པའི་སྐུ། སྤྲུལ་པའི་སྐུ་དང་གསུམ་དུ་ཡོད། གཉིས་པ་ལ། མཚན་ཉིད་དང་དབྱེ་བ་གཉིས། མཚན་ཉིད་ནི། བསམ་དུ་མེད་པ་ལ་སོགས་པའི་ཡོན་ཏན་གསུམ་ཚན་གཉིས་པོ་གང་རུང་དང་ལྡན་པའི་རྣམ་བྱང་གི་བདེན་པ་དེ། ཆོས་དཀོན་མཆོག་གི་མཚན་ཉིད་ཡིན།
དེ་ལ་དབྱེ་ན། འགོག་བདེན་དང་། ལམ་བདེན་གཉིས་སུ་ཡོད། གསུམ་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། རིག་གྲོལ་གྱི་ཡོན་ཏན་བརྒྱད་དང་ལྡན་པའི་དོན་དམ་པའི་སྐྱབས་དེ། དགེ་འདུན་དཀོན་མཆོག་གི་མཚན་ཉིད་ཡིན། དེ་ལ་དབྱེ་ན། བྱང་སེམས་མཐོང་ལམ་པ་དང་། སྒོམ་ལམ་པ་གཉིས་སུ་ཡོད།
སྒྲུབ་པའི་མི་མཐུན་ཕྱོགས་སེལ་བྱེད་བརྩོན་འགྲུས་གསུམ་ལ་འདོམས་པའི་གདམས་ངག་ལ་མཚན་ཉིད་དང་། (Dབརྩོན་འགྲུས་)གསུམ་བཤད་པ་གཉིས། མཚན་ཉིད་ནི། བརྩོན་འགྲུས་གསུམ་དོན་དམ་པར་མི་དམིགས་ཤིང་། ཐ་སྙད་དུ་བརྩོན་འགྲུས་གསུམ་ལ་བརྟེན་ནས་སྒྲུབ་པ་ཉམས་སུ་ལོངས་ཤིག་ཅེས་འདོམས་པའི་ངག་དེའོ། དེ་ལ་དབྱེ་ན་(Eམ་ཞེན་པའི་བརྩོན་འགྲུས། མི་ངལ་བའི་བརྩོན་འགྲུས། ལམ་ཡོངས་སུ་འཛིན་པའི་བརྩོན་འགྲུས་)དང་གསུམ་དུ་ཡོད། དང་པོ་ལ་མཚན་ཉིད་ནི། ལུས་ངག་གི་སྤྱོད་པ་ལ་མ་ཆགས་པའི་སྒོ་ནས་དགེ་བ་ལ་སྤྲོ་བའི་སེམས་བྱུང་དེའོ། །
གཉིས་པ་ལ་མཚན་ཉིད་ནི། སྒྱིད་ལུག་པའི་གཉེན་པོར་གྱུར་པའི་དགེ་བ་ལ་སྤྲོ་བའི་སེམས་བྱུང་དེའོ། ། གསུམ་པ་ལ་མཚན་ཉིད་ནི། བདག་ཉིད་ལ་བརྙས་ཤིང་ཞུམ་པའི་གཉེན་པོར་གྱུར་པའི་དགེ་བ་ལ་སྤྲོ་བའི་སེམས་བྱུང་དེའོ། ། སྒྲུབ་པའི་ཡོན་ཏན་སྤྱན་དང་མངོན་ཤེས་ལ་འདོམས་པའི་གདམས་ངག་ལ་མཚན་ཉིད་དང་། སྤྱན་དང་མངོན་ཤེས་བཤད་པ་གཉིས། མཚན་ཉིད་ནི། སྤྱན་དང་མངོན་ཤེས་དོན་དམ་པར་མི་དམིགས་ཤིང་། ཐ་སྙད་དུ་སྤྱན་དང་མངོན་ཤེས་ལ་བརྟེན་ནས་སྒྲུབ་པ་ཉམས་སུ་ལོངས་ཤིག་ཅེས་འདོམས་པའི་ངག་དེའོ། ། གཉིས་པ་ལ་སྤྱན་བཤད་པ་དང་།
མངོན་ཤེས་བཤད་པ་གཉིས། དང་པོ་ལ། མཚན་ཉིད་དང་དབྱེ་བ་གཉིས། མཚན་ཉིད་ནི། ཐུན་མོང་པའི་བདག་རྐྱེན་ཕ་རོལ་ཏུ་ཕྱིན་པ་དྲུག་དང་རྫུ་འཕྲུལ་གྱི་རྐང་པ་ལ་བརྟེན་ཅིང་ཐུན་མོང་མ་ཡིན་པའི་བདག་རྐྱེན་བསམ་གཏན་ལ་བརྟེན་ནས་རང་ཡུལ་མངོན་སུམ་དུ་མཐོང་བའི་ཡུལ་ཅན་དེའོ། ། དེ་ལ་དབྱེ་ན། ཤའི་སྤྱན། རྣམ་པར་སྨིན་པ་ལས་བྱུང་བའི་ལྷའི་སྤྱན། ཤེས་རབ་ཀྱི་སྤྱན། ཆོས་ཀྱི་སྤྱན།
སངས་རྒྱས་ཀྱི་སྤྱན་དང་ལྔར་ཡོད། དང་པོ་ལ་མཚན་ཉིད་དང་ས་མཚམས་གཉིས། མཚན་ཉིད་ནི། ཐུན་མོང་བའི་བདག་རྐྱེན་རྫུ་འཕྲུལ་གྱི་རྐང་པ་དང་། ཐུན་མོང་མ་ཡིན་པའི་བདག་རྐྱེན་བསམ་གཏན་གྱི་སྐྱོན་སྦྱངས་པའི་ཤའི་མིག་དབང་གཟུགས་ཅན་པ་ལ་བརྟེན་ནས་དཔག་ཚད་བརྒྱ་ནས་སྟོང་གསུམ་གྱི་བར་མཐོང་བའི་ཡུལ་ཅན་དེའོ། ། ས་མཚམས་ནི། ཐེག་ཆེན་གྱི་ཚོགས་ལམ་ནས་སངས་རྒྱས་ཀྱི་སའི་བར་ན་ཡོད། གཉིས་པ་ལ། མཚན་ཉིད་དང་ས་མཚམས་ཉིད་ནི། ཐུན་མོང་པའི་བདག་རྐྱེན་རྫུ་འཕྲུལ་གྱི་རྐང་པ་དང་།
ཐུན་མོང་མ་ཡིན་པའི་བདག་རྐྱེན་ལས་ཀྱི་རྣམ་པར་སྨིན་པ་ལས་བྱུང་བའི་ལྷའི་མིག་དབང་གཟུགས་ཅན་པ་ལ་བརྟེན་ནས། སེམས་ཅན་ཐམས་ཅད་ཀྱི་སྐྱེ་བ་དང་འཆི་འཕོ་མཐོང་བའི་ཡུལ་ཅན་དེའོ། ། ས་མཚམས་ནི། ཐེག་ཆེན་གྱི་སྦྱོར་ལམ་ནས་སངས་རྒྱས་ཀྱི་སའི་བར་ན་ཡོད། གསུམ་པ་ལ་མཚན་ཉིད་དང་ས་མཚམས་གཉིས། མཚན་ཉིད་ནི། ཐུན་མོང་བའི་བདག་རྐྱེན་རྫུ་འཕྲུལ་གྱི་རྐང་པ་དང་། ཐུན་མོང་མ་ཡིན་པའི་བདག་རྐྱེན་ལྷག་མཐོང་ཁྱད་པར་ཅན་ལ་བརྟེན་ནས་ཆོས་ཐམས་ཅད་ལ་ཅིར་ཡང་མི་རྟོག་པའི་ཡུལ་ཅན་དེའོ། ། ས་མཚམས་ནི། མཐོང་ལམ་ནས་སངས་རྒྱས་ཀྱི་སའི་བར་ན་ཡོད།
བཞི་པ་ལ་མཚན་ཉིད་དང་ས་མཚམས་གཉིས། མཚན་ཉིད་ནི། ཐུན་མོང་པའི་བདག་རྐྱེན་རྫུ་འཕྲུལ་གྱི་རྐང་པ་དང་། ཐུན་མོང་མ་ཡིན་པའི་བདག་རྐྱེན་ལྷག་མཐོང་ཁྱད་པར་ཅན་ལ་བརྟེན་ནས་རང་དང་རྟོགས་པ་མཉམ་པ་མན་ཆད་ཀྱི་འཕགས་པའི་གང་ཟག་ཐམས་ཅད་ཀྱི་རྟོགས་རིགས་མངོན་སུམ་དུ་མཐོང་བའི་ཡུལ་ཅན་དེའོ། ། ས་མཚམས་ནི། མཐོང་ལམ་གྱི་རྗེས་ཐོབ་ནས་སངས་རྒྱས་ཀྱི་སའི་བར་ན་ཡོད། ལྔ་པ་ལ་མཚན་ཉིད་དང་ས་མཚམས་གཉིས། མཚན་ཉིད་ནི། ཐུན་མོང་པའི་བདག་རྐྱེན་རྫུ་འཕྲུལ་གྱི་རྐང་པ་དང་། ཐུན་མོང་མ་ཡིན་པའི་བདག་རྐྱེན་ལྷག་མཐོང་ཁྱད་པར་ཅན་ལ་བརྟེན་ནས་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ཡུལ་ཅན་དེའོ། །
ས་མཚམས་ནི། རྗེས་མཐུན་པ་ས་བདུན་པ་ནས་ཡོད་ལ། མཚན་ཉིད་པ་ནི་སངས་རྒྱས་ཀྱི་ས་ཁོ་ན་ན་ཡོད་དོ། ། (Dམངོན་ཤེས་)ལ་མཚན་ཉིད་དང་དབྱེ་བ་གཉིས། མཚན་ཉིད་ནི། བདག་རྐྱེན་བསམ་གཏན་ལ་བརྟེན་ནས་རང་ཡུལ་མངོན་སུམ་དུ་མཐོང་བའི་ཡུལ་ཅན་དེའོ། ། དེ་ལ་དབྱེ་ན(E་རྫུ་འཕྲུལ་གྱི་མངོན་ཤེས། ལྷའི་རྣ་བའི་མངོན་ཤེས། ལྷའི་མིག་གི་མངོན་ཤེས། གཞན་གྱི་སེམས་ཤེས་པའི་མངོན་ཤེས།
སྔོན་གྱི་གནས་རྗེས་སུ་དྲན་པའི་མངོན་ཤེས། ཟག་པ་ཟད་པའི་མངོན་ཤེས་)དང་དྲུག་ཏུ་ཡོད། དང་པོ་ལ་མཚན་ཉིད་ནི། བདག་རྐྱེན་བསམ་གཏན་ལ་བརྟེན་ནས་ས་གཡོ་བ་ལ་སོགས་པ་བྱེད་ནུས་པའི་ཞི་ལྷག་ཟུང་འབྲེལ་གྱི་མཁྱེན་པ་དེའོ། ། ཡང་བདག་རྐྱེན་བསམ་གཏན་ལ་བརྟེན་ནས་འཇིག་རྟེན་གྱི་ཁམས་ཐམས་ཅད་ན་གནས་པའི་སྒྲ་ཆུང་ངུ་དང་ཅིག་ཤོས་ཐོས་པར་བྱེད་ནུས་པའི་ཞི་ལྷག་ཟུང་འབྲེལ་གྱི་མཁྱེན་པ་དེ་གཉིས་པའི་མཚན་ཉིད། བདག་རྐྱེན་བསམ་གཏན་ལ་བརྟེན་ནས་སེམས་ཅན་ཐམས་ཅད་ཀྱི་སྐྱེ་བ་དང་འཆི་འཕོ་བ་ལ་སོགས་པ་མཐོང་བར་བྱེད་ནུས་པའི་ཞི་ལྷག་ཟུང་འབྲེལ་གྱི་མཁྱེན་པ་དེ་གསུམ་པའི་མཚན་ཉིད། བདག་རྐྱེན་བསམ་གཏན་ལ་བརྟེན་ནས་གཞན་གྱི་སེམས་འདོད་ཆགས་དང་བཅས་པ་སོགས་ཡོད་མེད་ཤེས་པར་བྱེད་ནུས་པའི་ཞི་ལྷག་ཟུང་འབྲེལ་གྱི་མཁྱེན་པ་དེ་བཞི་པའི་མཚན་ཉིད། བདག་རྐྱེན་བསམ་གཏན་ལ་བརྟེན་ནས་རང་དང་གཞན་གྱི་ཚེ་རབས་སྔ་མ་དུ་མ་རྗེས་སུ་དྲན་པར་བྱེད་ནུས་པའི་ཞི་ལྷག་ཟུང་འབྲེལ་གྱི་མཁྱེན་པ་དེ་ལྔ་པའི་མཚན་ཉིད། བདག་རྐྱེན་བསམ་གཏན་ལ་བརྟེན་ནས་སྒྲིབ་པ་གཉིས་ཀྱི་ས་བོན་སྤངས་པའི་རྣམ་གྲོལ་ལམ་དང་བར་ཆད་མེད་ལམ་གང་རུང་གི་ངོ་བོར་སྐྱེས་པའི་ཞི་ལྷག་ཟུང་འབྲེལ་གྱི་མཁྱེན་པ་དེ། དྲུག་པ་ཟག་པ་ཟད་པའི་མངོན་ཤེས་ཀྱི་མཚན་ཉིད་ཡིན།
ས་མཚམས་ལ། མངོན་ཤེས་དང་པོ་ལྔ་ནི་ཕྱི་རོལ་པ་ལ་ཡང་ཡོད་ལ། ཟག་པ་ཟད་པའི་མངོན་ཤེས་ནི། འཕགས་པ་ཐམས་ཅད་ཀྱི་རྒྱུད་ལ་ཡོད་དོ། ། སྒྲུབ་པ་མཐར་ཐུག་པའི་རྒྱུ་མཐོང་སྒོམ་ལམ་ལ་འདོམས་པའི་གདམས་ངག་ལ་མཚན་ཉིད་ནི། མཐོང་སྒོམ་གཉིས་དོན་དམ་པར་མི་དམིགས་ཤིང་ཐ་སྙད་དུ་མཐོང་སྒོམ་གཉིས་ལ་བརྟེན་ནས་སྒྲུབ་བ་ཉམས་སུ་ལོངས་ཤིག་ཅེས་འདོམས་པའི་ངག་དེའོ། ། གཉིས་པ་ཐོབ་བྱ་སྒྲུབ་པའི་འབྲས་བུ་བཤད་པ་ལ། དངོས་དང་། སྤང་བྱ་རྟོག་པ་བཤད་པ་གཉིས། དང་པོ་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། འདིར་བསྟན་ཁྱད་ཆོས་ལྔས་ཁྱད་པར་དུ་བྱས་པའི་ངེས་འབྱེད་ཆ་མཐུན་དེ། ཐེག་ཆེན་སྦྱོར་ལམ་གྱི་མཚན་ཉིད་ཡིན། དེ་ལ་དབྱེ་ན། ཐེག་ཆེན་གྱི་སྦྱོར་ལམ་དྲོད། རྩེ་མོ། ། བཟོད་པ། ཆོས་མཆོག་དང་བཞིར་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི།
དམིགས་པ་མི་རྟག་ལ་སོགས་པ། ཞེས་སོགས་ཀྱི་སྐབས་ནས་དངོས་སུ་སྟོན་པའི་དམིགས་རྣམ་རྒྱུ་གསུམ་གྱིས་ཁྱད་པར་དུ་བྱས་པའི་ངེས་འབྱེད་ཆ་མཐུན་དེ། འདིར་བསྟན་ཐེག་ཆེན་སྦྱོར་ལམ་དྲོད་ཀྱི་མཚན་ཉིད་ཡིན། དབྱེ་ན། དྲོད་ཆུང་ངུ་། འབྲིང་། ཆེན་པོ་དང་གསུམ་དུ་ཡོད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ། གཟུགས་སོགས་མི་གནས་དེ་དག་ནི། །
ཞེས་སོགས་ཀྱི་སྐབས་ནས་དངོས་སུ་སྟོན་པའི་དམིགས་རྣམ་རྒྱུ་གསུམ་གྱིས་ཁྱད་པར་དུ་བྱས་པའི་ངེས་འབྱེད་ཆ་མཐུན་དེའོ། ། དེ་ལ་དབྱེ་ན། རྩེ་མོ། ། ཆུང་ངུ་འབྲིང་ཆེན་པོ་དང་གསུམ་དུ་ཡོད། གསུམ་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། གཟུགས་སོགས་ངོ་བོ་ཉིད་མེད་ཉིད། ། ཞེས་སོགས་ཀྱི་སྐབས་ནས་དངོས་སུ་སྟོན་པའི་དམིགས་རྣམ་རྒྱུ་གསུམ་གྱིས་ཁྱད་པར་དུ་བྱས་པའི་ངེས་འབྱེད་ཆ་མཐུན་དེའོ། ། དབྱེ་ན། བཟོད་པ།
ཆུང་ངུ་འབྲིང་ཆེན་པོ་དང་གསུམ་དུ་ཡོད། བཞི་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཏིང་འཛིན་དེ་ཡི་བྱེད་པ་ཉིད། ། ཅེས་སོགས་ཀྱི་སྐབས་ནས་དངོས་སུ་སྟོན་པའི་དམིགས་རྣམ་རྒྱུ་གསུམ་གྱིས་ཁྱད་པར་དུ་བྱས་པའི་ངེས་འབྱེད་ཆ་མཐུན་དེའོ། ། དབྱེ་ན། ཆོས་མཆོག ཆུང་ངུ་འབྲིང་། ཆེན་པོ་དང་གསུམ་དུ་ཡོད་དོ། ། གཉིས་པ་སྤང་བྱ་རྟོག་པ་བཤད་པ་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། ཡུལ་གྱི་གནས་ཚུལ་ལ་ཕྱིན་ཅི་ལོག་ཏུ་ཞུགས་པའི་བློ་གང་ཞིག གཙོ་བོར་ཐམས་ཅད་མཁྱེན་པ་ཐོབ་པ་ལ་བར་དུ་གཅོད་བྱེད་དེ། འདིར་བསྟན་རྟོག་པའི་མཚན་ཉིད་ཡིན། དབྱེ་ན། སྤང་བྱ་གཟུང་རྟོག་དང་། འཛིན་རྟོག་གཉིས། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྤང་བྱ་རྟོག་པ་གང་ཞིག
ཡུལ་གཟུང་བ་ལ་དམིགས་ནས་གཟུང་བར་ཞེན་པའི་བློ་དེའོ། ། དབྱེ་ན། ཉོན་མོངས་གཟུང་རྟོག་དང་། རྣམ་བྱང་གཟུང་རྟོག་གཉིས། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྤང་བྱ་གཟུང་རྟོག་གང་ཞིག ཀུན་ནས་ཉོན་མོངས་ཀྱི་ཆོས་ལ་དམིགས་ནས་གཟུང་བར་ཞེན་པའི་བློ་དེའོ། ། དབྱེ་ན། ཡུལ་དགུའི་དབྱེ་བས་དགུར་ཡོད།
གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྤང་བྱ་གཟུང་རྟོག་གང་ཞིག རྣམ་བྱང་གི་ཆོས་ལ་དམིགས་ནས་གཟུང་བར་ཞེན་པའི་བློ་དེ། རྣམ་བྱང་གཟུང་རྟོག་གི་མཚན་ཉིད་ཡིན། དབྱེ་ན་ཡུལ་དགུའི་དབྱེ་བས་དགུར་ཡོད་དོ། ། གཉིས་པ་འཛིན་རྟོག་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྤང་བྱ་རྟོག་པ་གང་ཞིག ཡུལ་འཛིན་པ་ལ་དམིགས་ནས་འཛིན་པར་ཞེན་པའི་བློ་དེའོ། །
དབྱེ་ན་རྫས་འཛིན་རྟོག་པ་དང་། རྟག་འཛིན་རྟོག་པ་གཉིས། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྤང་བྱ་འཛིན་རྟོག་གང་ཞིག གང་ཟག་གི་གདགས་གཞིར་གྱུར་པའི་ཆོས་ལ་དམིགས་ནས་རྫས་ཡོད་དུ་ཞེན་པའི་བློ་དེའོ། དབྱེ་ན། ཡུལ་དགུའི་དབྱེ་བས་དགུར་ཡོད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི།
སྤང་བྱ་འཛིན་རྟོག་གང་ཞིག སྐྱེས་བུའི་གདགས་གཞིར་གྱུར་པའི་ཆོས་ལ་དམིགས་ནས་རྟག་ཡོད་དུ་ཞེན་པའི་བློ་དེ་རྟག་འཛིན་རྟོག་པའི་མཚན་ཉིད་ཡིན། དབྱེ་ན། ཡུལ་དགུའི་དབྱེ་བས་དགུར་ཡོད་དོ། ། གསུམ་པ་འཇུག་བྱ་སྒྲུབ་པའི་ཡན་ལག་གི་ཆོས་བཤད་པ་ལ། སྒྲུབ་པའི་རྟེན། སྒྲུབ་པའི་དམིགས་པ། སྒྲུབ་པའི་ཆེད་དུ་བྱ་བ། སྒྲུབ་པ་རང་གི་ངོ་བོ་དང་བཞི་རུ་ཡོད། དང་པོ་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། རང་གི་རྟེན་ཆོས་ཐེག་ཆེན་སྒྲུབ་པའི་རྟེན་གཞིར་གྱུར་པ་དེའོ། ། དབྱེ་ན་གནས་སྐབས་ཀྱི་རྟེན་དང་། མཐར་ཐུག་གི་རྟེན་གཉིས། དང་པོ་ནི། སྒྲུབ་པ་པོ་བྱང་ཆུབ་སེམས་དཔའ་ལྟ་བུ་ལ་བྱེད། གཉིས་པ་ནི། སྒྲུབ་པ་པོ་བྱང་ཆུབ་སེམས་དཔའི་རྒྱུད་ཀྱི་སེམས་རང་བཞིན་གྱི་འོད་གསལ་བ་ལྟ་བུ་ལ་བྱེད། དེ་ལ་རྟེན་ཆོས་ཀྱི་སྒོ་ནས་དབྱེ་ན། རྟེན་ཆོས་སྒྲུབ་པ་བཅུ་གསུམ་གྱི་དབྱེ་བས་བཅུ་གསུམ་དུ་ཡོད།
རྟེན་ཆོས་སྒྲུབ་པ་བཅུ་གསུམ་ནི། རྟོགས་པའི་ཆོས་དྲུག་གི་སྒྲུབ་པ། གཉེན་པོའི་སྒྲུབ་པ། སྤོང་བའི་སྒྲུབ་པ། དེ་དག་ཡོངས་སུ་གཏུགས་པའི་སྒྲུབ་པ། ཤེས་རབ་སྙིང་བརྩེར་བཅས་པའི་སྒྲུབ་པ། སློབ་མ་དང་ཐུན་མོང་མ་ཡིན་པའི་སྒྲུབ་པ། གཞན་དོན་གོ་རིམས་སུ་བྱེད་པའི་སྒྲུབ་པ། ཡེ་ཤེས་སྩོལ་བ་མི་མངའ་བར་འཇུག་པའི་སྒྲུབ་པ་དང་བཅུ་གསུམ་མོ། ། དང་པོ་ནི།
ཐེག་ཆེན་གྱི་སྦྱོར་བཞི། མཐོང་ལམ་ས་བདུན་པ་མན་ཆད་ཀྱི་སྒོམ་ལམ་དང་དྲུག་ལ་བྱེད། གཉིས་པ་ནི། ས་བརྒྱད་པའི་གནས་སྐབས་ཀྱི་བར་ཆད་མེད་ལམ་ལ་བྱེད། གསུམ་པ་ནི། ས་བརྒྱད་པའི་གནས་སྐབས་ཀྱི་ཉོན་སྒྲིབ་ལས་གྲོལ་བའི་རྣམ་གྲོལ་ལམ་ལ་བྱེད། བཞི་པ་ནི། ས་བརྒྱད་པའི་གནས་སྐབས་ཀྱི་ཤེས་སྒྲིབ་ལས་གྲོལ་བའི་རྣམ་གྲོལ་ལམ་ལ་བྱེད། ལྔ་པ་ནི། ས་དགུ་པའི་མཉམ་གཞག་ཡེ་ཤེས་ལ་བྱེད།
དྲུག་པ་ནི། ས་དགུ་པའི་ཁྱད་པར་གྱི་ལམ་ལ་བྱེད། བདུན་པ་ནི། ས་བཅུ་པའི་ཁྱད་པར་གྱི་ལམ་ལ་བྱེད། བརྒྱད་པ་ནི། རྒྱུན་མཐའི་ཡེ་ཤེས་ལ་བྱེད་དོ། ། གཉིས་པ་སྒྲུབ་པའི་དམིགས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཐེག་ཆེན་སྒྲུབ་པས་སྒྲོ་འདོགས་གཅོད་པའི་གཞིར་དམིགས་པ་དེའོ། ། དབྱེ་ན།
དམིགས་པ་རྣམ་པ་བཅུ་གཅིག་ཏུ་ཡོད། དེ་བསྡུ་ན། དགེ་མི་དགེ་ལུང་མ་བསྟན་དང་གསུམ་དུ་འདུས། དང་པོ་དགེ་བ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ལུང་དུ་བསྟན་པ་གང་ཞིག སྐྱེས་བུ་དམ་པ་རྣམས་ཀྱིས་བླང་བར་བྱ་བ་དེའོ། ། དབྱེ་ན། དོན་དམ་པའི་དགེ་བ། ངོ་བོ་ཉིད་ཀྱི་དགེ་བ།
མཚུངས་ལྡན་གྱི་དགེ་བ། ཀུན་སློང་གི་དགེ་བ་དང་བཞི། དང་པོ་ནི། དེ་བཞིན་ཉིད་ལྟ་བུ་ལ་བྱེད། གཉིས་པ་ནི། དད་སོགས་དགེ་བ་བཅུ་གཅིག་ལྟ་བུ་ལ་བྱེད། གསུམ་པ་ནི། དད་སོགས་དང་མཚུངས་པར་ལྡན་པའི་སེམས་སེམས་བྱུང་རྣམས་ལ་བྱེད། བཞི་པ་ནི། དེས་ཀུན་ནས་སློང་བའི་ལུས་ངག་གི་ལས་ལྟ་བུ་ལ་བྱེད་དོ། །
གཉིས་པ་མི་དགེ་བ་ལ། མཚན་ཉིད་དང་དབྱེ་བ་གཉིས། མཚན་ཉིད་ནི། ལུང་དུ་བསྟན་པ་གང་ཞིག སྐྱེས་བུ་དམ་པ་རྣམས་ཀྱིས་དོར་བར་བྱ་བ་དེའོ། ། དབྱེ་ན། དོན་དམ་པའི་མི་དགེ་བ། ངོ་བོ་ཉིད་ཀྱི་མི་དགེ་བ། མཚུངས་ལྡན་གྱི་མི་དགེ་བ། ཀུན་སློང་གི་མི་དགེ་བ་དང་བཞིར་ཡོད།
དང་པོ་ནི། འཁོར་བ་སྤྱི་ལ་བྱེད། གཉིས་པ་ནི། འདོད་པའི་ཁམས་ཀྱི་འཇིག་མཐར་གཉིས་མ་གཏོགས་པའི་རྩ་ཉོན་དང་ཉེ་ཉོན་རྣམས་ལ་བྱེད། གསུམ་པ་ནི། དེ་དག་དང་མཚུངས་པར་ལྡན་པའི་སེམས་སེམས་བྱུང་རྣམས་ལ་བྱེད། བཞི་པ་ནི། དེ་དག་གིས་ཀུན་ནས་སློབ་བའི་ལུས་ངག་གི་ལས་ལ་བྱེད་དོ། ། གསུམ་པ་ལུང་མ་བསྟན་ལ་མཚན་ཉིད་དང་དབྱེ་བ་གཉིས། མཚན་ཉིད་ནི།
དགེ་མི་དགེ་གང་དུ་ཡང་ལུང་དུ་མ་བསྟན་པའི་ཆོས་སོ། ། དབྱེ་ན། དོན་དམ་པའི་ལུང་མ་བསྟན་སོགས་བཞིར་ཡོད། དང་པོ་ནི། ནམ་མཁའ་དང་སོ་སོར་བརྟགས་མིན་གྱི་འགོག་པ་ལྟ་བུ་ལ་བྱེད། གཉིས་པ་ནི། འདོད་པའི་ཁམས་ཀྱི་འཇིག་མཐར་གཉིས་དང་། ཁམས་གོང་མ་གཉིས་ཀྱི་རྩ་ཉོན་དང་ཉེ་ཉོན་རྣམས་ལ་བྱེད། གསུམ་པ་ནི། དེ་དག་དང་མཚུངས་པར་ལྡན་པའི་སེམས་སེམས་བྱུང་རྣམས་ལ་བྱེད།
བཞི་པ་ནི། དེས་ཀུན་ནས་སློང་བའི་ལུས་ངག་གི་ལས་ལ་བྱེད་དོ། ། གསུམ་པ་སྒྲུབ་པའི་ཆེད་དུ་བྱ་བ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྒྲུབ་པ་པོ་བྱང་ཆུབ་སེམས་དཔའ་རྣམས་ཀྱི་དབང་དུ་བྱས་ནས་སྒྲུབ་པ་བྱེད་པའི་ཐོབ་བྱ་མཐར་ཐུག་དེའོ། ། དབྱེ་ན། སེམས་ཆེན་པོ། ། སྤོང་བ་ཆེན་པོ། རྟོགས་པ་ཆེན་པོ་དང་གསུམ། དང་པོ་ལ་མཚན་ཉིད་ནི།
རང་རྒྱུད་ལ་ལྡན་པའི་གང་ཟག་དེ་དག་སེམས་ཅན་ཀུན་གྱི་ནང་ནས་མཆོག་ཉིད་དུ་བྱེད་པའི་བྱེད་ཆོས་སོ། ། མཚན་གཞི་ནི། སངས་རྒྱས་ཀྱི་སའི་རྡོ་རྗེ་ལྟ་བུའི་སེམས། མི་བསྒུལ་བའི་སེམས། རླབས་པོ་ཆེའི་སེམས། ཕན་བདེའི་སེམས། ཆོས་ལ་ཀུན་དགའ་བའི་སེམས་དང་ལྔ་ལ་བྱེད། གཉིས་པ་ལ་མཚན་ཉིད་ནི། སྒྲིབ་གཉིས་མ་ལུས་པར་སྤངས་པའི་སྤངས་པ་དེའོ། ། མཚན་གཞི་ནི།
སངས་རྒྱས་ཀྱི་སའི་སྤངས་པའི་ཡོན་ཏན་ལྟ་བུའོ། ། གསུམ་པ་ནི། ཇི་ལྟ་ཇི་སྙེད་ཀྱི་ཆོས་ཐམས་ཅད་མངོན་སུམ་དུ་རྟོགས་པའི་རྟོགས་པ་མཐར་ཐུག་དེའོ། ། མཚན་གཞི་ནི། སངས་རྒྱས་ཀྱི་སའི་རྟོགས་པའི་ཡོན་ཏན་ལྟ་བུའོ། ། བཞི་པ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། རྟེན་ཐེག་ཆེན་སེམས་བསྐྱེད་ལ་བརྟེན་ནས་འབྲས་བུ་བྱང་ཆུབ་ཆེན་པོའི་ཆེད་དུ་རང་གཞན་གྱི་དོན་རྒྱ་ཆེན་པོ་རྩོམ་པའི་བྱ་བ་དེ། ཐེག་ཆེན་སྒྲུབ་པའི་མཚན་ཉིད་ཡིན། དེ་ལ་ངོ་བོའི་སྒོ་ནས་དབྱེ་ན།
མཁྱེན་གསུམ་སྤྱིའི་སྒྲུབ་པ་དང་། སྦྱོར་བཞི་བྱེ་བྲག་གི་སྒྲུབ་པ་གཉིས། དང་པོ་ལ་མཚན་ཉིད་ནི། ཡུལ་སྐྱེ་མེད་གསུམ་ལ་ཉམས་ལེན་གཙོ་བོར་གྱུར་པའི་ལྡོག་ཆ་ནས་བསྟན་པའི་སྒྲུབ་པ་དེའོ། ། མཚན་གཞི་ནི། བཤད་བྱ་མངོན་པར་རྟོགས་པ་བརྒྱད་ཀྱི་ལྡོག་ཆ་ནས་བསྟན་པའི་སྒྲུབ་པ་ལྟ་བུ་ལ་བྱེད། གཉིས་པ་ལ་མཚན་ཉིད་ནི། ཡུལ་ཅན་ཕ་རོལ་ཏུ་ཕྱིན་པ་ལ་ཉམས་ལེན་གཙོ་བོར་གྱུར་པའི་ལྡོག་ཆ་ནས་བསྟན་པའི་སྒྲུབ་པ་དེའོ། ། མཚན་གཞི་ནི། འཆད་བྱེད་དོན་བདུན་ཅུའི་ལྡོག་ཆ་ནས་བསྟན་པའི་སྒྲུབ་པ་ལྟ་བུའོ། །
དེ་ལ་ས་མཚམས་ཀྱི་སྒོ་ནས་དབྱེ་ན། གོ་ཆའི་སྒྲུབ་པ། འཇུག་པའི་སྒྲུབ་པ། ཚོགས་ཀྱི་བསྒྲུབ་པ། ངེས་འབྱུང་གི་སྒྲུབ་པ་དང་བཞིར་ཡོད། དང་པོ་ལ་མཚན་ཉིད་དབྱེ་བ་ས་མཚམས་ཞར་བྱུང་ཕར་ཕྱིན་དྲུག་གི་རྣམ་པར་བཞག་པ་དང་བཞིར་ཡོད། མཚན་ཉིད་ནི། སྒྲུབ་པ་ཁྱད་པར་བཞི་ལྡན་གང་ཞིག་གོ་ཆའི་བརྩོན་འགྲུས་གཙོ་བོར་གྱུར་པའི་བྱ་བ་དེའོ། ། སྒྲུབ་པ་ཁྱད་པར་བཞི་ལྡན་ནི། སྒྲུབ་པའི་རྟེན།
དམིགས་པ། ཆེད་དུ་བྱ་བ། སྒྲུབ་པ་རང་གི་ངོ་བོ་དང་བཞི་ལ་བྱེད་དོ། ། དེ་ལ་དབྱེ་ན། སྦྱིན་པའི་གོ་སྒྲུབ་ནས། ཤེས་རབ་ཀྱི་གོ་སྒྲུབ་ཀྱི་བར་དྲུག་ཏུ་ཡོད། དང་པོ་ལ་མཚན་ཉིད་ནི། སྒྲུབ་པ་ཁྱད་པར་བཞི་ལྡན་གང་ཞིག སྦྱོར་བ་རྣམས་མཁྱེན་ཡིད་བྱེད་དང་ལྡན་པའི་སྒོ་ནས་སྦྱིན་པའི་ཕར་ཕྱིན་དེ་ཕར་ཕྱིན་དྲུག་ལྡན་དུ་ཉམས་སུ་ལེན་པ་ལ་གོ་ཆའི་བརྩོན་འགྲུས་གཙོ་བོར་གྱུར་པའི་བྱ་བ་དེའོ། ། ལྷག་མ་རྣམས་ལ་ཡང་དེས་འགྲེའོ།
ས་མཚམས་ནི། ཐེག་པ་ཆེན་པོའི་ཚོགས་ལམ་ནས་ས་བཅུ་པའི་བར་ན་ཡོད། ཞར་ལ་ཕར་ཕྱིན་དྲུག་གི་རྣམ་པར་བཞག་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྲིད་ཞི་གཉིས་ཀྱི་ཕ་རོལ་དུ་ཕྱིན་ཟིན་པའམ་ཕྱིན་བྱེད་གང་རུང་དུ་གྱུར་པའི་མཁྱེན་པ་དེ་ཕར་ཕྱིན་གྱི་མཚན་ཉིད་ཡིན། དབྱེ་ན། སྦྱིན་པའི་ཕར་ཕྱིན་སོགས་དྲུག་ཏུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། གཏོང་པའི་སེམས་པ་ཆོས་བཞི་ལྡན་དེའོ། །
ཆོས་བཞི་ནི། སྦྱིན་པའི་མི་མཐུན་ཕྱོགས་སེར་སྣ་དང་བྲལ་བ། གྲོགས་རྣམ་པར་མི་རྟོག་པའི་ཡེ་ཤེས་དང་ལྡན་པ། འབྲས་བུ་གཞན་གྱི་འདོད་པ་ཐམས་ཅད་ཡོངས་སུ་རྫོགས་པར་བྱེད་པ། བྱེད་ལས་ཐེག་པ་གསུམ་གྱི་སྐལ་བ་ཇི་ལྟ་བ་བཞིན་དུ་སེམས་ཅན་རྣམས་ཡོངས་སུ་སྨིན་པར་བྱེད་པ་དང་བཞི་ལ་བྱེད་དེ། དེ་སྐད་དུ་ཡང་མདོ་སྡེ་རྒྱན་ལས། སྦྱིན་པའི་མི་མཐུན་ཕྱོགས་ཉམས་དང་། ། རྣམ་པར་མི་རྟོག་ཡེ་ཤེས་ལྡན། ། འདོད་པ་ཐམས་ཅད་ཡོངས་རྫོགས་བྱེད། ། སེམས་ཅན་རྣམ་སྨིན་བྱེད་རྣམ་གསུམ། །
ཞེས་གསུངས་པའི་ཕྱིར། དེ་ལ་དབྱེ་ན། ཟང་ཟིང་གི་སྦྱིན་པ། ཆོས་ཀྱི་སྦྱིན་པ། མི་འཇིགས་པ་སྐྱབས་ཀྱི་སྦྱིན་པ་དང་གསུམ་དུ་ཡོད། ཚུལ་ཁྲིམས་ཀྱི་ཕར་ཕྱིན་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། འཆལ་ཚུལ་གྱི་གཉེན་པོར་གྱུར་པའི་སེམས་པ་ཆོས་བཞི་ལྡན་དེའོ། དབྱེ་ན། ཉེས་སྤྱོད་སྡོམ་པའི་ཚུལ་ཁྲིམས།
དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་དང་གསུམ་དུ་ཡོད། རྒྱུད་མི་འཁྲུགས་པའི་སེམས་པ་ཆོས་བཞི་ལྡན་དེ། བཟོད་པའི་ཕར་ཕྱིན་གྱི་མཚན་ཉིད་ཡིན། དེ་ལ་དབྱེ་ན། སྡུག་བསྔལ་དང་ལན་གྱི་བཟོད་པ། ཆོས་ལ་ངེས་པར་རྟོག་པའི་བཟོད་པ། གནོད་པ་ལ་ཇི་མི་སྙམ་པའི་བཟོད་པ་དང་གསུམ་དུ་ཡོད། ། དགེ་བ་ལ་སྤྲོ་བའི་སེམས་པ་ཆོས་བཞི་ལྡན་དེ། བརྩོན་འགྲུས་ཀྱི་ཕར་ཕྱིན་གྱི་མཚན་ཉིད་ཡིན།
དེ་ལ་དབྱེ་ན། གོ་ཆའི་བརྩོན་འགྲུས། སྦྱོར་བའི་བརྩོན་འགྲུས། ཕྱིར་མི་ལྡོག་པའི་བརྩོན་འགྲུས་དང་གསུམ་དུ་ཡོད། དམིགས་པ་ལ་རྩེ་གཅིག་པའི་ཏིང་ངེ་འཛིན་ཆོས་བཞི་ལྡན་དེ། བསམ་གཏན་གྱི་ཕར་ཕྱིན་གྱི་མཚན་ཉིད་ཡིན། དེ་ལ་དབྱེ་ན། རྟོག་དཔྱོད་གཉིས་ཀ་དང་བཅས་པའི་བསམ་གཏན། རྟོག་མེད་དཔྱོད་ཙམ་གྱི་བསམ་གཏན། རྟོག་མེད་དཔྱོད་མེད་ཀྱི་བསམ་གཏན་དང་གསུམ་དུ་ཡོད།
ཆོས་རབ་ཏུ་རྣམ་འབྱེད་ཀྱི་བློ་ཆོས་བཞི་ལྡན་དེ། ཤེས་རབ་ཀྱི་ཕར་ཕྱིན་གྱི་མཚན་ཉིད་ཡིན། དེ་ལ་དབྱེ་ན། ཐོས་པ་ལས་བྱུང་བའི་ཤེས་རབ། བསམ་པ་ལས་བྱུང་བའི་ཤེས་རབ། བསྒོམ་པ་ལས་བྱུང་བའི་ཤེས་རབ་དང་གསུམ་དུ་ཡོད་དོ། ། གཉིས་པ་འཇུག་སྒྲུབ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། སྒྲུབ་པ་ཁྱད་པར་བཞི་ལྡན་གང་ཞིག་འཇུག་ཡུལ་ཐེག་ཆེན་ལ་འཇུག་པའི་བརྩོན་འགྲུས་གཙོ་བོར་གྱུར་པའི་བྱ་བ་དེའོ། ། དབྱེ་ན།
ཡུལ་དགུའི་དབྱེ་བས་དགུར་ཡོད། ། ཡུལ་དགུ་ནི། བསམ་གཏན་དང་གཟུགས་མེད་གཉིས། སྦྱིན་སོགས་ཕ་རོལ་ཏུ་ཕྱིན་པ་དྲུག མཐོང་བ་ལ་སོགས་པའི་ལམ། བྱམས་སོགས་ཚད་མེད་པ་བཞི། མི་དམིགས་པ་དང་ལྡན་པ། འཁོར་གསུམ་རྣམ་པར་དག་པ། ཆེད་དུ་བྱ་བ། མངོན་པར་ཤེས་པ་དྲུག
རྣམ་པ་ཐམས་ཅད་མཁྱེན་པ་ཉིད་དང་དགུ་ལ་བྱེད། ས་མཚམས་ནི། ཐེག་ཆེན་གྱི་སྦྱོར་ལམ་དྲོད་ནས་ས་བཅུའི་བར་ན་ཡོད་དོ། ། གསུམ་པ་ཚོགས་སྒྲུབ་ལ་མཚན་ཉིད་དབྱེ་བ་ས་འཚམས། རྟོགས་དཀའ་པ་བྱེ་བྲག་ཏུ་བཤད་པ་དང་བཞི། མཚན་ཉིད་ནི། སྒྲུབ་པ་ཁྱད་པར་བཞི་ལྡན་གང་ཞིག རང་འབྲས་གནས་སྐབས་དང་མཐར་ཐུག་གི་བྱང་ཆེན་དངོས་སུ་འཛིན་པའི་རྒྱུ་ཚོགས་དེའོ། དབྱེ་ན། ཚོགས་སྒྲུབ་བཅུ་བདུན་གྱི་དབྱེ་བས་བཅུ་བདུན་དུ་ཡོད།
ས་མཚམས་ནི། ཐེག་ཆེན་གྱི་སྦྱོར་ལམ་བཟོད་པ་ནས་ས་བཅུ་པའི་བར་ན་ཡོད་དོ། ། རྟོགས་དཀའ་བ་བྱེ་བྲག་ཏུ་བཤད་པ་ལ། ཞི་གནས་དང་ལྷག་མཐོང་བཤད་པ། གཟུངས་བཤད་པ། ཡེ་ཤེས་ཀྱི་ཚོགས་བཤད་པ། སའི་ཚོགས་བཤད་པ། གཉེན་པོའི་ཚོགས་བཤད་པ་དང་ལྔར་ཡོད། དང་པོ་ཞི་གནས་ལ་མཚན་ཉིད་ནི། དམིགས་པ་ལ་རྩེ་གཅིག་པའི་ཏིང་ངེ་འཛིན་གང་ཞིག
ལུས་སེམས་ཤིན་ཏུ་སྦྱངས་བའི་བདེ་བས་ཁྱད་པར་དུ་བྱས་པ་དེའོ། ། ལྷག་མཐོང་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། རང་རྒྱུ་ཞི་གནས་བསྒོམ་པ་ལས་བྱུང་བའི་བདག་མེད་མངོན་སུམ་དུ་རྟོགས་པའི་ཤེས་རབ་མཚུངས་ལྡན་དང་བཅས་པ་དེའོ། ། དབྱེ་ན། བདག་མེད་རྟོགས་པའི་ལྷག་མཐོང་དང་། མི་གཡོ་བའི་ལྷག་མཐོང་གཉིས་སུ་ཡོད། གཉིས་པ་གཟུངས་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། བདག་རྐྱེན་བསམ་གཏན་ལ་བརྟེན་ནས་རང་གི་བློས་ཁོང་དུ་ཆུད་པའི་ཆོས་མི་བརྗེད་པར་འཛིན་པའི་དྲན་པ་ཤེས་རབ་མཚུངས་ལྡན་དང་བཅས་པ་དེའོ། །
དབྱེ་ན། ཚིགས་གི་གཟུངས། དོན་གྱི་གཟུངས། སྔགས་ཀྱི་གཟུངས། བཟོད་པའི་གཟུངས་དང་བཞིར་ཡོད། གསུམ་པ་ཡེ་ཤེས་ཀྱི་ཚོགས་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྟོང་ཉིད་ལ་སྒོམ་བྱུང་གཙོ་བོར་གྱུར་པའི་མཁྱེན་པ་དེའོ། ། དབྱེ་ན། ཡུལ་སྟོང་ཉིད་ཉི་ཤུའི་དབྱེ་བས་ཡུལ་ཅན་ཡེ་ཤེས་ཀྱང་ཉི་ཤུར་ཡོད།
བཞི་པ་སའི་ཚོགས་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཡོན་ཏན་གྱི་རྟེན་བྱེད་པའི་མཁྱེན་པ་དེ། སའི་ཚོགས་ཀྱི་མཚན་ཉིད་ཡིན། དབྱེ་ན། ཉན་ཐོས་ཀྱི་ས། རང་རྒྱལ་གྱི་ས། བྱང་སེམས་ཀྱི་ས་དང་གསུམ་དུ་ཡོད། དང་པོ་ལ་མཚན་ཉིད་ནི། ཉན་ཐོས་ཀྱི་ཡོན་ཏན་དུ་མའི་རྟེན་བྱེད་པའི་མཁྱེན་པ་དེའོ། །
དབྱེ་ན། རིགས་ཀྱི་ས། བརྒྱད་པའི་ས། མཐོང་བའི་ས། བསྲབས་པའི་ས། འདོད་ཆགས་དང་བྲལ་བའི་ས། བྱས་པ་རྟོགས་པའི་ས། ཉན་ཐོས་ཀྱི་ས་དང་བདུན་དུ་ཡོད། དང་པོ་ནི། ཉན་ཐོས་ཀྱི་སྦྱོར་ལམ་ལྟ་བུ་ལ་བྱེད།
གཉིས་པ་ནི། རྒྱུན་ཞུགས་ཞུགས་པའི་རྒྱུད་ཀྱི་རྟོགས་པ་ལ་བྱེད། གསུམ་པ་ནི། རྒྱུན་ཞུགས་འབྲས་གནས་ཀྱི་རྒྱུད་ཀྱི་རྟོགས་པ་ལ་བྱེད། བཞི་པ་ནི། ཕྱིར་འོང་འབྲས་གནས་ཀྱི་རྒྱུད་ཀྱི་རྟོགས་པ་ལ་བྱེད། ལྔ་པ་ནི་ཕྱིར་མི་འོང་འབྲས་གནས་ཀྱི་རྒྱུད་ཀྱི་རྟོགས་པ་ལ་བྱེད། དྲུག་པ་ནི། དགྲ་བཅོམ་འབྲས་གནས་ཀྱི་རྒྱུད་ཀྱི་རྟོགས་པ་ལ་བྱེད། བདུན་པ་ནི།
ཕྱིར་འོང་ཞུགས་པ། ཕྱིར་མི་འོང་ཞུགས་པ། དགྲ་བཅོམ་ཞུགས་པའི་རྒྱུད་ཀྱི་རྟོགས་པ་ལ་བྱེད་དོ། ། གཉིས་པ་རང་རྒྱལ་གྱི་ས་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཐེག་པ་འབྲིང་པོའི་མངོན་རྟོགས་དེའོ། ། དབྱེ་ན། རང་རྒྱལ་གྱི་ཚོགས་ལམ། སྦྱོར་ལམ། མཐོང་ལམ།
སྒོམ་ལམ། མི་སློབ་ལམ་དང་ལྔར་ཡོད། གསུམ་པ་བྱང་སེམས་ཀྱི་ས་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྟོང་ཉིད་རྟོགས་པའི་ཤེས་རབ་དང་སྙིང་རྗེ་ཆེན་པོ་ཟུང་དུ་འབྲེལ་བའི་བྱང་སེམས་འཕགས་པའི་མཁྱེན་པ་ཡིན་པ་གང་ཞིག རང་གི་ངོས་སྐལ་གྱི་སྤང་བྱའི་ས་བོན་སྤོང་པའི་དངོས་གཉེན་དུ་གྱུར་པའི་རྒྱུ་ཚོགས་དེའོ། ། དེ་ལ་དབྱེ་ན། མཐོང་སྤངས་གཉེན་པོའི་ཚོགས་སྒྲུབ་དང་། སྒོམ་སྤངས་གཉེན་པོའི་ཚོགས་སྒྲུབ་གཉིས། དང་པོ་ལ།
མཚན་ཉིད་ནི། སྒྲུབ་པ་ཁྱད་པར་བཞི་ལྡན་གང་ཞིག་རང་གི་ངོས་སྐལ་གྱི་མཐོང་སྤངས་ཀྱི་ས་བོན་སྤོང་བའི་དངོས་གཉེན་དུ་གྱུར་པའི་རྒྱུ་ཚོགས་དེའོ། ། མཚན་གཞི་ནི། ཐེག་ཆེན་མཐོང་ལམ་བར་ཆད་མེད་ལམ་ལྟ་བུ་ལ་བྱེད། གཉིས་པ་ལ་མཚན་ཉིད་ནི། སྒྲུབ་པ་ཁྱད་པར་བཞི་ལྡན་གང་ཞིག རང་གི་ངོས་སྐལ་གྱི་སྒོམ་སྤངས་ཀྱི་ས་བོན་སྤོངས་བའི་དངོས་གཉེན་དུ་གྱུར་པའི་རྒྱུ་ཚོགས་དེའོ། ། མཚན་གཞི་ནི། ཐེག་ཆེན་སྒོམ་ལམ་བར་ཆད་མེད་ལམ་ལྟ་བུ་ལ་བྱེད་དོ། ། བཞི་པ་ངེས་འབྱུང་སྒྲུབ་པ་ལ་མཚན་ཉིད་དབྱེ་བ་ས་མཚམས་དང་གསུམ།
མཚན་ཉིད་ནི། སྒྲུབ་པ་ཁྱད་པར་བཞི་ལྡན་གང་ཞིག ངེས་པར་འབྱུང་ས་བརྒྱད་པོ་གང་རུང་དུ་གདོན་མི་ཟ་བར་འབྱུང་བའི་བྱ་བ་དེའོ། ། དེ་ལ་དབྱེ་ན། ངེས་པར་འབྱུང་ས་བརྒྱད་ཀྱི་དབྱེ་བས་བརྒྱད་དུ་ཡོད། ས་མཚམས་ནི། ས་བཅུ་པ་ཁོ་ན་ན་ཡོད་དོ། ། གཉིས་པ་རྒྱུ་ཐུན་མོང་མ་ཡིན་པའི་ལམ་ཤེས་ཡན་ལག་དང་བཅས་ཏེ་བཤད་པ་ལ། མཚོན་བྱ་ལམ་ཤེས་བཤད་པ་དང་། དེ་མཚོན་བྱེད་ཀྱི་ཆོས་བཤད་པ་གཉིས་སུ་ཡོད།
དང་པོ་ལ་མཚན་ཉིད་དབྱེ་བ་ས་མཚམས་དང་གསུམ་དུ་ཡོད། མཚན་ཉིད་ནི། ལམ་གསུམ་རང་བཞིན་མེད་པར་མངོན་སུམ་དུ་རྟོགས་པའི་ཤེས་རབ་དེ། ལམ་ཤེས་ཀྱི་མཚན་ཉིད་ཡིན། དེ་ལ་དབྱེ་ན། རྒྱུ་ལམ་ཤེས་དང་འབྲས་བུ་ལམ་ཤེས་གཉིས་སུ་ཡོད། ས་མཚམས་ནི། ཐེག་ཆེན་འཕགས་པ་ཁོ་ནའི་རྒྱུད་ལ་ཡོད་དོ། ། གཉིས་པ་དེ་མཚོན་བྱེད་ཀྱི་ཆོས་བཤད་པ་ལ། ལམ་ཤེས་ཀྱི་ཡན་ལག་དང་།
ཡན་ལག་ཅན་གྱི་ལམ་ཤེས་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། རྒྱུ་ལམ་ཤེས་ཀྱི་ཁྱད་པར་བྱེད་ཆོས་ཀྱིས་བསྡུས་པའི་ཆོས་སོ། ། དེ་ལ་དབྱེ་ན། ལམ་ཤེས་མ་བསྐྱེད་པ་བསྐྱེད་པར་བྱེད་པའི་ཡན་ལག་དང་། སྐྱེས་ནས་གཞན་ལ་ཕན་འདོགས་པའི་ཡན་ལག་གཉིས་སུ་ཡོད། དང་པོ་ལ་ལམ་ཤེས་གང་ལ་སྐྱེ་བའི་རྟེན་དང་། གང་གིས་བསྐྱེད་པར་བྱེད་པའི་རྒྱུ་གཉིས་སུ་ཡོད། དང་པོ་ལ་མཚན་ཉིད་ནེ།
གེགས་ང་རྒྱལ་མངོན་གྱུར་བ་དང་བྲལ་བའི་རྟེན་གྱི་གང་ཟག་དེ། ལམ་ཤེས་གང་ལ་སྐྱེ་བའི་རྟེན་གྱི་གང་ཟག་གི་མཚན་ཉིད་ཡིན། གཉིས་པ་ལ་དབྱེ་ན། མཐུ་ཆེན་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང་། ཉེར་ལེན་གྱི་རྒྱུ་རིགས་ཀྱིས་ཁྱབ་པ་གཉིས་སུ་ཡོད། གཉིས་པ་ལམ་ཤེས་སྐྱེས་ནས་གཞན་ལ་ཕན་འདོགས་པར་བྱེད་པའི་ཡན་ལག་ལ་དབྱེ་ན། རྒྱུ་ལམ་ཤེས་ཀྱི་རང་བཞིན་དང་། བྱེད་ལས་གཉིས་སུ་ཡོད། དང་པོ་ལ་མཚན་ཉིད་ནི། གཞན་དོན་དུ་སྲིད་པར་སྐྱེ་བ་ལེན་པའི་རྒྱུར་གྱུར་པའི་བག་ལ་ཉལ་གྱི་ཉོན་མོངས་ཆེད་དུ་གཉེར་ནས་མི་སྤོང་བའི་ངོ་བོ་དེའོ། །
གཉིས་པ་ལ་མཚན་ཉིད་ནི། གཞན་དོན་དུ་སྲིད་པར་སྐྱེ་བ་ལེན་པའི་རྒྱུ་ལ་བརྟེན་ནས་གཞན་དོན་བྱེད་པའི་ལས་དེའོ། ། མཚན་གཞི་ནི། སེམས་ཅན་འཁོར་དུ་མ་སྡུད་པ་རྣམས་སྡུད། སྡུད་པ་རྣམས་སྨིན། སྨིན་པ་རྣམས་གྲོལ་བར་བྱེད་པའི་ལས་ལྟ་བུ་ལ་བྱེད་དོ། ། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཐབས་ཤེས་ཁྱད་པར་ཅན་གཉིས་དང་ལྡན་པའི་བྱང་སེམས་ཀྱི་མཁྱེན་པ་དེ་རྒྱུ་ལམ་ཤེས་ཀྱི་མཚན་ཉིད་ཡིན། དེ་ལ་དབྱེ་ན།
ཉན་ཐོས་ཀྱི་ལམ་ཤེས་པའི་ལམ་ཤེས། རང་རྒྱལ་གྱི་ལམ་ཤེས་པའི་ལམ་ཤེས། བྱང་སེམས་ཀྱི་ལམ་ཤེས་པའི་ལམ་ཤེས་དང་གསུམ་དུ་ཡོད། དང་པོ་ལ། མཚན་ཉིད་དང་། ཤེས་བྱ་ལམ་གྱི་རྣམ་པར་བཞག་པ་གཉིས་སུ་ཡོད། མཚན་ཉིད་ནི། ཉན་ཐོས་ལམ་གྱི་རྟོགས་རིགས་བདེན་པའི་རང་བཞིན་མེད་པར་མངོན་སུམ་དུ་རྟོགས་པའི་ཐབས་ཤེས་ཟུང་འབྲེལ་གྱི་མཁྱེན་པ་དེའོ། ། ཤེས་བྱ་ལམ་གྱི་རྣམ་པར་བཞག་པ་ལ། དངོས་དང་།
དེའི་རྒྱུ་ངེས་འབྱེད་ཆ་མཐུན་བཤད་པ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། གདུལ་བྱ་ཉན་ཐོས་ཀྱི་རིགས་ཅན་རྗེས་སུ་བཟུང་བར་བྱ་བའི་ཕྱིར་དུ་བྱང་སེམས་འཕགས་པས་ཤེས་པར་བྱ་བའི་མངོན་རྟོགས་ཀྱི་རིགས་སུ་གནས་པ་དེ། ཤེས་བྱ་ཉན་ཐོས་ཀྱི་ལམ་གྱི་མཚན་ཉིད་ཡིན། དེ་ལ་དབྱེ་ན། ཉན་ཐོས་རང་རྒྱུད་ལ་ཡོད་པའི་ཤེས་བྱ་ཉན་ཐོས་ཀྱི་ལམ་དང་། བྱང་སེམས་རང་རྒྱུད་ལ་ཡོད་པའི་ཤེས་བྱ་ཉན་ཐོས་ཀྱི་ལམ་གཉིས་སུ་ཡོད། དང་པོ་ནི། ཉན་ཐོས་འཕགས་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་རྟོགས་རིགས་ལྟ་བུ་ལ་བྱེད།
གཉིས་པ་ནི། བྱང་སེམས་འཕགས་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་རྟོགས་རིགས་ལྟ་བུ་ལ་བྱེད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། གཙོ་བོར་ཉན་ཐོས་ཀྱི་ལམ་གྱི་རྟོགས་རིགས་ཚང་བར་ཐོབ་པའི་ཐེག་ཆེན་མཐོང་ལམ་གྱི་རྒྱུའི་ཆར་གྱུར་པའི་ངེས་འབྱེད་ཆ་མཐུན་དེ། ཉན་ཐོས་ཀྱི་ལམ་ཤེས་པའི་ལམ་ཤེས་ཀྱི་རྒྱུ་ངེས་འབྱེད་ཆ་མཐུན་གྱི་མཚན་ཉིད་ཡིན། དེ་ལ་དབྱེ་ན། ཉན་ཐོས་ཀྱི་ལམ་ཤེས་པའི་ལམ་ཤེས་ཀྱི་རྒྱུ་ངེས་འབྱེད་ཆ་མཐུན། དྲོད། རྩེ་མོ། །
བཟོད་པ། ཆོས་མཆོག་དང་བཞི་རུ་ཡོད། གཉིས་པ་ལ་མཚན་ཉིད་དང་། ཤེས་བྱ་ལམ་གྱི་རྣམ་པར་བཞག་པ་གཉིས་སུ་ཡོད། དང་པོ་མཚན་ཉིད་ནི། རང་རྒྱལ་ལམ་གྱི་རྟོགས་རིགས་བདེན་པའི་རང་བཞིན་མེད་པར་མངོན་སུམ་དུ་རྟོགས་པའི་ཐབས་ཤེས་ཟུང་འབྲེལ་གྱི་མཁྱེན་པ་དེ། རང་རྒྱལ་གྱི་ལམ་ཤེས་པའི་ལམ་ཤེས་ཀྱི་མཚན་ཉིད་ཡིན། ཤེས་བྱ་ལམ་གྱི་རྣམ་པར་བཞག་པ་ལ། དངོས་དང་། དེའི་རྒྱུ་ངེས་འབྱེད་ཆ་མཐུན་བཤད་པ་གཉིས་སུ་ཡོད།
དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། གདུལ་བྱ་རང་རྒྱལ་གྱི་རིགས་ཅན་རྗེས་སུ་བཟུང་བར་བྱ་བའི་ཕྱིར་དུ་བྱང་སེམས་འཕགས་པས་ཤེས་པར་བྱ་བའི་མངོན་རྟོགས་ཀྱི་རིགས་སུ་གནས་པ་དེ། ཤེས་བྱ་རང་རྒྱལ་གྱི་ལམ་གྱི་མཚན་ཉིད་ཡིན། དེ་ལ་དབྱེ་ན། རང་རྒྱལ་རང་རྒྱུད་ལ་ཡོད་པའི་ཤེས་བྱ་རང་རྒྱལ་གྱི་ལམ་དང་། བྱང་སེམས་རང་རྒྱུད་ལ་ཡོད་པའི་ཤེས་བྱ་རང་རྒྱལ་གྱི་ལམ་གཉིས་སུ་ཡོད། དང་པོ་ནི། རང་རྒྱལ་འཕགས་པའི་རྒྱུད་ཀྱི་གཟུང་བ་ཆོས་ཀྱི་བདག་མེད་རྟོགས་པའི་རྟོགས་རིགས་ལྟ་བུ་ལ་བྱེད། གཉིས་པ་ནི།
བྱང་སེམས་འཕགས་པའི་རྒྱུད་ཀྱི་གཟུང་བ་ཆོས་ཀྱི་བདག་མེད་རྟོགས་པའི་རྟོགས་རིགས་ལྟ་བུ་ལ་བྱེད་དོ། ། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། གཙོ་བོ་རང་རྒྱལ་ལམ་གྱི་རྟོགས་རིགས་ཚང་བར་ཐོབ་པའི་ཐེག་ཆེན་མཐོང་ལམ་གྱི་རྒྱུའི་ཆར་གྱུར་པའི་ངེས་འབྱེད་ཆ་མཐུན་དེ། རང་རྒྱལ་གྱི་ལམ་ཤེས་པའི་ལམ་ཤེས་ཀྱི་རྒྱུ་ངེས་འབྱེད་ཆ་མཐུན་གྱི་མཚན་ཉིད་ཡིན། དེ་ལ་དབྱེ་ན། རང་རྒྱལ་གྱི་ལམ་ཤེས་པའི་ལམ་ཤེས་ཀྱི་རྒྱུ་ངེས་འབྱེད་ཆ་མཐུན། དྲོད། རྩེ་མོ། ། བཟོད་པ།
ཆོས་མཆོག་དང་བཞིར་ཡོད། གསུམ་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། གཙོ་བོར་བྱང་སེམས་ལམ་གྱི་རྟོགས་རིགས་བདེན་པའི་རང་བཞིན་མེད་པར་མངོན་སུམ་དུ་རྟོགས་པའི་ཐབས་ཤེས་ཟུང་འབྲེལ་གྱི་མཁྱེན་པ་དེ། བྱང་སེམས་ཀྱི་ལམ་ཤེས་པའི་ལམ་ཤེས་ཀྱི་མཚན་ཉིད་ཡིན། དེ་ལ་དབྱེ་ན། བྱང་སེམས་ཀྱི་མཐོང་ལམ་དང་། སྒོམ་ལམ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི།
ཐེག་ཆེན་གྱི་བདེན་པ་མངོན་རྟོགས་དེ། ཐེག་ཆེན་མཐོང་ལམ་གྱི་མཚན་ཉིད་ཡིན། དབྱེ་ན། ཤེས་བཟོད་སྐད་ཅིག་མ་བཅུ་དྲུག་ཏུ་ཡོད། བཅུ་དྲུག་ནི། ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་བཟོད། ཆོས་ཤེས། རྗེས་བཟོད། རྗེས་ཤེས་དང་བཞི། བདེན་པ་ཕྱི་མ་གསུམ་ལ་ཡང་དེ་བཞིན་དུ་སྦྱར་བས་བཅུ་དྲུག་གོ །
དང་པོ་ལ་མཚན་ཉིད་ནི། སྡུག་བསྔལ་བདེན་པའི་སྟེང་གི་ཆོས་ཉིད་སྔར་མ་མཐོང་གསར་མཐོང་གི་ཐེག་ཆེན་གྱི་བདེན་པ་མངོན་རྟོགས་ཡིན་པ་གང་ཞིག བཟོད་པས་བསྡུས་པ་དེ། ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་ཀྱི་མཚན་ཉིད་ཡིན། གཉིས་པ་ལ་མཚན་ཉིད་ནི། རང་གི་ངོས་སྐལ་གྱི་སྡུག་བསྔལ་མཐོང་སྤངས་རྟོག་པའི་ས་བོན་ལས་དངོས་སུ་གྲོལ་བའི་ལམ་དེ། ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་ཤེས་ཀྱི་མཚན་ཉིད་ཡིན། གསུམ་པ་ལ། མཚན་ཉིད་ནི། ཡེ་ཤེས་སྔ་མ་གཉིས་འཕགས་པའི་ཆོས་རྣམས་ཀྱི་རྒྱུར་མངོན་སུམ་དུ་རྟོགས་པའི་ཐེག་ཆེན་གྱི་བདེན་པ་མངོན་རྟོགས་ཡིན་པ་གང་ཞིག
བཟོད་པས་བསྡུས་པ་དེ། ཐེག་ཆེན་གྱི་མཐོང་ལམ་སྡུག་བསྔལ་ལ་རྗེས་བཟོད་ཀྱི་མཚན་ཉིད་ཡིན། བཞི་པ་ལ་མཚན་ཉིད་ནི། སྡུག་བསྔལ་རྗེས་བཟོད་ལ་ངེས་པ་རང་སྟོབས་ཀྱིས་འདྲེན་ནུས་པའི་ཐེག་ཆེན་གྱི་བདེན་པ་མངོན་རྟོགས་ཡིན་པ་གང་ཞིག ཤེས་པས་བསྡུས་པ་དེ། ཐེག་ཆེན་གྱི་མཐོང་ལམ་སྡུག་བསྔལ་ལ་རྗེས་ཤེས་ཀྱི་མཚན་ཉིད་ཡིན། བདེན་པ་ལྷག་མ་རྣམས་ལ་ཡང་དེས་རིགས་འགྲེའོ། ། གཉིས་པ་ལ་དབྱེ་ན། སྒོམ་ལམ་གྱི་བྱེད་པ་དང་། བྱེད་པ་ཅན་གྱི་སྒོམ་ལམ་གཉིས་སུ་ཡོད།
དང་པོ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། ཐེག་ཆེན་གྱི་སྒོམ་ལམ། སྒོམ་པའི་སྟོབས་ཀྱིས་ཐོབ་པའི་རྣམ་དཀར་གྱི་ཡོན་ཏན་དེ། ཐེག་ཆེན་བསྒོམ་ལམ་གྱི་བྱེད་པའི་མཚན་ཉིད་ཡིན། དེ་ལ་དབྱེ་ན། ཀུན་ནས་ཞི་བ་ལ་སོགས་པ་དྲུག་ཏུ་ཡོད། ས་མཚམས་ནི། ས་གཉིས་པ་ནས་སངས་རྒྱས་ཀྱི་སའི་བར་ན་ཡོད། གཉིས་པ་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། ཐེག་ཆེན་གྱི་རྗེས་ལ་མངོན་རྟོགས་དེ་ཐེག་ཆེན་བསྒོམ་ལམ་གྱི་མཚན་ཉིད་ཡིན། དེ་ལ་དབྱེ་ན། ཐེག་ཆེན་གྱི་ཟག་བཅས་སྒོམ་ལམ་དང་། ཟག་མེད་སྒོམ་ལམ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཕྱི་རོལ་དོན་དུ་སྣང་བའི་ཡང་དག་མིན་རྟོག་དང་ཤེས་རྒྱུད་གཅིག་ལ་ལྷན་ཅིག་ཏུ་འཇུག་པའི་ཐེག་ཆེན་གྱི་རྗེས་ལ་མངོན་རྟོགས་དེའོ། ། དབྱེ་ན། མོས་པ་སྒོམ་ལམ།
བསྔོ་བ་སྒོམ་ལམ། རྗེས་སུ་ཡི་རང་བསྒོམ་ལམ་དང་གསུམ་དུ་ཡོད། དང་པོ་ལ་དངོས་དང་། ཕན་ཡོན་བཤད་པ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཡུམ་དོན་གསུམ་གྱི་འབྱུང་གནས་སུ་ཡིད་ཆེས་པའི་དད་པ་དང་མཚུངས་ལྡན་གྱི་ཐེག་ཆེན་གྱི་རྗེས་ལ་མངོན་རྟོགས་དེ། མོས་པ་སྒོམ་ལམ་གྱི་མཚན་ཉིད་ཡིན། དེ་ལ་དབྱེ་ན། རང་དོན་མོས་པ་སྒོམ་ལམ།
གཞན་དོན་མོས་པ་སྒོམ་ལམ། གཉིས་དོན་མོས་པ་སྒོམ་ལམ་དང་གསུམ་དུ་ཡོད། དང་པོ་ལ་མཚན་ཉིད་དང་ས་མཚམས་གཉིས། མཚན་ཉིད་ནི། གཙོ་བོར་ཡུམ་རང་དོན་གྱི་འབྱུང་གནས་སུ་ཡིད་ཆེས་པའི་དད་པ་དང་མཚུངས་ལྡན་གྱི་ཐེག་ཆེན་གྱི་རྗེས་ལ་མངོན་རྟོགས་དེའོ། ། ས་མཚམས་ནི།

ས་གཉིས་པ་ནས་བདུན་པའི་བར་ན་ཡོད། གཉིས་པ་ལ་མཚན་ཉིད་དང་ས་མཚམས་གཉིས། མཚན་ཉིད་ནི། གཙོ་བོར་ཡུམ་གཞན་དོན་གྱི་འབྱུང་གནས་སུ་ཡིད་ཆེས་པའི་དད་པ་དང་མཚུངས་ལྡན་གྱི་ཐེག་ཆེན་གྱི་རྗེས་ལ་མངོན་རྟོགས་དེའོ། ། ས་མཚམས་ནི། ས་བརྒྱད་པ་དང་དགུ་པ་ན་ཡོད། གསུམ་པ་ལ་མཚན་ཉིད་དང་ས་མཚམས་གཉིས། མཚན་ཉིད་ནི། གཙོ་བོར་ཡུམ་གཉིས་དོན་གྱི་འབྱུང་གནས་སུ་ཡིད་ཆེས་པའི་དད་པ་དང་མཚུངས་ལྡན་གྱི་ཐེག་ཆེན་གྱི་རྗེས་ལ་མངོན་རྟོགས་དེའོ། ། ས་མཚམས་ནི། ས་བཅུ་པ་ཁོ་ན་ན་ཡོད་དོ། །
གཉིས་པ་མོས་པའི་ཕན་ཡོན་ནི། བསྟོད་བཀུར་བསྔགས་གསུམ་ལ་བྱེད། བསྟོད་བཀུར་བསྔགས་གསུམ་ནི། ཡོན་ཏན་ཆུང་ངུ་བརྗོད་པ་ལ་བསྟོད་པ་དང་། འབྲིང་བརྗོད་པ་ལ་བཀུར་བ་དང་། ཆེན་པོ་བརྗོད་པ་ལ་བསྔགས་པ་ཞེས་བྱའོ། ། གཉིས་པ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། ཐེག་ཆེན་གྱི་ཟག་བཅས་སྒོམ་ལམ་གང་ཞིག རང་གཞན་གྱི་དགེ་རྩ་རྫོགས་བྱང་དུ་བསྒྱུར་བར་བྱེད་པའི་འདུན་པ་དང་མཚུངས་ལྡན་གྱི་ཐེག་ཆེན་གྱི་རྗེས་ལ་མངོན་རྟོགས་དེ།
བསྔོ་བ་བསྒོམ་ལམ་གྱི་མཚན་ཉིད་ཡིན། དེ་ལ་དབྱེ་ན་བསྔོ་བ་སྒོམ་ལམ་བཅུ་གཉིས་སུ་ཡོད། ས་མཚམས་ནི། ས་གཉིས་པ་ནས་བཅུ་པའི་བར་ན་ཡོད། གསུམ་པ་ལ། མཚན་ཉིད་དང་ས་མཚམས་གཉིས། མཚན་ཉིད་ནི། ཐེག་ཆེན་གྱི་ཟག་བཅས་སྒོམ་ལམ་གང་ཞིག རང་གཞན་གྱི་དགེ་རྩ་ལ་རྗེས་སུ་ཡི་རང་བར་བྱེད་པའི་འདུན་པ་དང་མཚུངས་ལྡན་གྱི་ཐེག་ཆེན་གྱི་རྗེས་ལ་མངོན་རྟོགས་དེ། རྗེས་སུ་ཡི་རང་བསྒོམ་ལམ་གྱི་མཚན་ཉིད་ཡིན།
ས་མཚམས་ནི། ས་གཉིས་པ་ནས་བཅུ་པའི་བར་ན་ཡོད་དོ། ། གཉིས་པ་(Dཐེག་ཆེན་གྱི་ཟག་མེད་སྒོམ་ལམ་)ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཕྱི་རོལ་དོན་དུ་གྱུར་པའི་ཡང་དག་མིན་རྟོག་དང་ཤེས་རྒྱུད་གཅིག་ལ་ལྷན་ཅིག་ཏུ་མི་འཇུག་པའི་ཐེག་ཆེན་གྱི་རྗེས་ལ་མངོན་རྟོགས་དེའོ། ། དེ་ལ་དབྱེ་ན་(Eསྒྲུབ་པ་སྒོམ་ལམ་དང་། རྣམ་དག་སྒོམ་ལམ་)གཉིས་སུ་ཡོད། དང་པོ་ལ་མཚན་ཉིད་དང་ས་མཚམས་གཉིས། མཚན་ཉིད་ནི། ཐེག་ཆེན་གྱི་ཟག་མེད་སྒོམ་ལམ་ཡིན་པ་གང་ཞིག
ཡོན་ཏན་མངོན་པར་སྒྲུབ་པའི་ལྡོག་ཆ་ནས་བསྟན་པ་དེའོ། ། ས་མཚམས་ནི། ས་གཉིས་པ་ནས་བཅུ་པའི་བར་ན་ཡོད། གཉིས་པ་ལ་དངོས་དང་འབྲས་བུའི་རྣམ་དག་བཤད་པ་གཉིས། དང་པོ་ལ་མཚན་ཉིད་དང་ས་མཚམས་གཉིས། མཚན་ཉིད་ནི། ཐེག་ཆེན་གྱི་ཟག་མེད་སྒོམ་ལམ་ཡིན་པ་གང་ཞིག མི་མཐུན་ཕྱོགས་དག་པར་བྱེད་པའི་ལྡོག་ཆ་ནས་བསྟན་པ་དེ། རྣམ་དག་སྒོམ་ལམ་གྱི་མཚན་ཉིད་ཡིན། ས་མཚམས་ནི།
ས་གཉིས་པ་ནས་བཅུ་པའི་བར་ན་ཡོད། གཉིས་པ་འབྲས་བུའི་རྣམ་དག་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། རང་ཐོབ་བྱེད་ཟག་མེད་བར་ཆད་མེད་ལམ་གྱི་སྟོབས་ཀྱིས་ཐོབ་པའི་གྲོལ་བ་དེའོ། ། དེ་ལ་དབྱེ་ན། ཉན་ཐོས་ཀྱི་རྣམ་དག རང་རྒྱལ་གྱི་རྣམ་དག བྱང་སེམས་ཀྱི་རྣམ་དག སངས་རྒྱས་ཀྱི་རྣམ་དག་ཤིན་ཏུ་བ་དང་བཞིར་ཡོད། དང་པོ་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། ཟག་མེད་བར་ཆད་མེད་ལམ་གྱི་སྟོབས་ཀྱིས་རང་གི་ངོས་སྐལ་གྱི་ཉོན་སྒྲིབ་ཙམ་ལས་གྲོལ་བའི་རྣམ་གྲོལ་དེའོ། ། དབྱེ་ན། ཉན་ཐོས་ཀྱི་རྒྱུན་ཞུགས་ཀྱི་འབྲས་བུ། ཕྱིར་འོང་གི་འབྲས་བུ། ཕྱིར་མི་འོང་གི་འབྲས་བུ། དགྲ་བཅོམ་པའི་འབྲས་བུ་དང་བཞིར་ཡོད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཟག་མེད་བར་ཆད་མེད་ལམ་གྱི་སྟོབས་ཀྱིས་རང་གི་ངོས་སྐལ་གྱི་ཉོན་སྒྲིབ་དང་ཤེས་སྒྲིབ་གཟུང་རྟོག་ཙམ་ལས་གྲོལ་བའི་རྣམ་གྲོལ་དེ།
རང་རྒྱལ་གྱི་རྣམ་དག་གི་མཚན་ཉིད་ཡིན། དབྱེ་ན་རང་རྒྱལ་གྱི་རྒྱུན་ཞུགས་ཀྱི་འབྲས་བུ། ཕྱིར་འོང་གི་འབྲས་བུ། ཕྱིར་མི་འོང་གི་འབྲས་བུ། དགྲ་བཅོམ་པའི་འབྲས་བུ་དང་བཞིར་ཡོད། གསུམ་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཟག་མེད་བར་ཆད་མེད་ལམ་གྱི་སྟོབས་ཀྱིས་ལམ་གསུམ་རང་བཞིན་མེད་པར་མངོན་སུམ་དུ་མཐོང་བ་ལ་གེགས་བྱེད་གྱི་སྒྲིབ་པ་ལས་གྲོལ་བའི་རྣམ་གྲོལ་དེ། བྱང་སེམས་ཀྱི་རྣམ་དག་གི་མཚན་ཉིད་ཡིན། དེ་ལ་དབྱེ་ན།
ས་བཅུའི་རྣམ་དག་བཅུར་ཡོད། བཞི་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྒྲིབ་གཉིས་མ་ལུས་པར་སྤངས་པའི་རྣམ་གྲོལ་དེ། སངས་རྒྱས་ཀྱི་རྣམ་དག་ཤིན་ཏུ་བའི་མཚན་ཉིད་ཡིན། དབྱེ་ན། སངས་རྒྱས་ཀྱི་སའི་འགོག་བདེན་དང་ལམ་བདེན་གཉིས་སུ་ཡོད་དོ། ། གསུམ་པ་རྒྱུ་དང་རྒྱུ་མིན་གྱི་རབ་དབྱེ་གཞི་ཤེས་ཡན་ལག་དང་བཅས་ཏེ་བཤད་པ་ལ། འཇུག་ཡུལ་གཞི་ཤེས། འཇུག་པ་སྦྱོར་བ།
ཞུགས་འབྲས་མཐོང་ལམ་བཤད་པ་དང་གསུམ་དུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། གཞི་གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་དེ། གཞི་ཤེས་ཀྱི་མཚན་ཉིད་ཡིན། དེ་ལ་དབྱེ་ན། སྲིད་ཞི་ལ་མི་གནས་པའི་གཞི་ཤེས། འབྲས་ཡུམ་ལ་ཉེ་བའི་གཞི་ཤེས། གཉེན་པོའི་ཕྱོགས་ཀྱི་གཞི་ཤེས། སྲིད་ཞི་ལ་གནས་པའི་གཞི་ཤེས།
འབྲས་ཡུམ་ལ་རིང་བའི་གཞི་ཤེས། མི་མཐུན་ཕྱོགས་ཀྱི་གཞི་ཤེས་དང་དྲུག་ཏུ་ཡོད། དང་པོ་ལ་མཚན་ཉིད་ནི། ཤེས་རབ་ཀྱིས་འཁོར་བ་རང་བཞིན་མེད་པར་རྟོགས་ཤིང་། སྙིང་རྗེས་གཞན་དོན་བྱེད་པའི་ལས་དེའོ། ། མཚན་གཞི་ནི། བྱང་སེམས་འཕགས་པའི་རྒྱུད་ཀྱི་གཞི་ཤེས་ལྟ་བུ་ལ་བྱེད། བདེན་གཉིས་རྣམ་འབྱེད་ཀྱི་ཤེས་རབ་ཀྱིས་ཟིན་པའི་གཞི་ཤེས་དེ། འབྲས་ཡུམ་ལ་ཉེ་བའི་གཞི་ཤེས་ཀྱི་མཚན་ཉིད་ཡིན། མཚན་གཞི་ནི།
བྱང་སེམས་ཀྱི་མཐོང་ལམ་ལྟ་བུ་ལ་བྱེད། མཚན་འཛིན་དང་བྲལ་བའི་བྱང་སེམས་ཀྱི་གཞི་ཤེས་དེ། གཉེན་པོའི་ཕྱོགས་ཀྱི་གཞི་ཤེས་ཀྱི་མཚན་ཉིད་ཡིན། མཚན་གཞི་ནི། བྱང་སེམས་ཀྱི་སྒོམ་ལམ་ལྟ་བུ་ལ་བྱེད། ཐབས་ཤེས་ཁྱད་པར་ཅན་གཉིས་དང་བྲལ་བའི་ཐེག་དམན་གྱི་གཞི་ཤེས་དེ། སྲིད་ཞི་ལ་གནས་པའི་གཞི་ཤེས་ཀྱི་མཚན་ཉིད་ཡིན། མཚན་གཞི་ནི། ཉན་ཐོས་འཕགས་པའི་རྒྱུད་ཀྱི་གཞི་ཤེས་ལྟ་བུ་ལ་བྱེད། བདེན་གཉིས་རྣམ་འབྱེད་ཀྱི་ཤེས་རབ་ཀྱིས་མ་ཟིན་པའི་གཞི་ཤེས་དེ།
འབྲས་ཡུམ་ལ་རིང་བའི་གཞི་ཤེས་ཀྱི་མཚན་ཉིད་ཡིན། མཚན་གཞི་ནི། ཉན་ཐོས་ཀྱི་མཐོང་ལམ་ལྟ་བུ་ལ་བྱེད། མཚན་འཛིན་གྱིས་བཅིངས་པའི་གཞི་ཤེས་དེ། མི་མཐུན་ཕྱོགས་ཀྱི་གཞི་ཤེས་ཀྱི་མཚན་ཉིད་ཡིན། མཚན་གཞི་ནི། ཉན་ཐོས་ཀྱི་སྒོམ་ལམ་ལྟ་བུ་ལ་བྱེད་དོ། ། གཉིས་པ་ལ་དངོས་དང་། སྦྱོར་བའི་མཉམ་ཉིད་བཤད་པ་གཉིས། དང་པོ་ལ།
དངོས་བསྟན་བྱང་སེམས་ཀྱི་སྦྱོར་བ་དང་། ཤུགས་བསྟན་ཉན་རང་གི་སྦྱོར་བ་གཉིས་སུ་ཡོད། དང་པོ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། གཟུགས་སོགས་ཡུལ་བཅུ་ལ་སྒྲུབ་པའི་ཡོངས་སུ་ཤེས་པ་བསལ་བའི་སེམས་དཔའི་རྣལ་འབྱོར་དེ། བྱང་སེམས་ཀྱི་སྦྱོར་བའི་མཚན་ཉིད་ཡིན། དབྱེ་ན། གཟུགས་སོགས་ཡུལ་བཅུའི་དབྱེ་བས་བཅུར་ཡོད། ས་མཚམས་ནི། བྱང་སེམས་ཀྱི་སྦྱོར་ལམ་ནས་ས་བཅུ་པའི་བར་ན་ཡོད།
གཉིས་པ་ལ་མཚན་ཉིད་ནི། གཟུགས་སོགས་ཡུལ་བཅུ་ལ་སྒྲུབ་པའི་ཡོངས་སུ་ཤེས་པ་དང་བཅས་པའི་སྦྱོར་བ་དེ། ཐེག་དམན་གྱི་སྦྱོར་བའི་མཚན་ཉིད་ཡིན། མཚན་གཞི་ནི། ཉན་ཐོས་ཀྱི་མཐོང་ལམ་ལྟ་བུ་ལ་བྱེད་དོ། ། གཉིས་པ་སྦྱོར་བའི་མཉམ་ཉིད་བཤད་པ་ལ། མཚན་ཉིད་ནི། རློམ་པ་རྣམ་བཞི་བཀག་ནས་སྒོམ་པའི་སེམས་དཔའི་རྣལ་འབྱོར་དེ། སྦྱོར་བའི་མཉམ་ཉིད་ཀྱི་མཚན་ཉིད་ཡིན། རློམ་པ་རྣམ་པ་བཞི་བཀག་པ་ནི།
གཟུགས་རློམ་སེམས་སུ་མི་བྱེད། གཟུགས་ཀྱིས་རློམ་སེམས་སུ་མི་བྱེད། གཟུགས་ལ་རློམ་སེམས་སུ་མི་བྱེད། གཟུགས་བདག་གིར་རློམ་སེམས་སུ་མི་བྱེད་པ་དང་བཞི་ལ་བྱེད་དོ། ། གསུམ་པ་ལ་དངོས་དང་། ཞར་ལ་སྐབས་གསུམ་པར་མི་སྟོན་རྒྱུའི་སྒོམ་ལམ་བཤད་པ་གཉིས་སུ་ཡོད། དང་པོ་ལ་དངོས་བསྟན་བྱང་སེམས་ཀྱི་མཐོང་ལམ་དང་། ཤུགས་བསྟན་ཉན་རང་གི་མཐོང་ལམ་གཉིས་སུ་ཡོད། དང་པོ་ལ་མཚན་ཉི་དང་དབྱེ་བ་གཉིས། མཚན་ཉིད་ནི།
མདོ་ལས། སྒྲོ་འདོགས་སོ་གཉིས་དང་བྲལ་བའི་རྣམ་པ་ཅན་གྱི་སྒོ་ནས་བསྟན་པའི་ཐེག་ཆེན་གྱི་བདེ་བ་མངོན་རྟོགས་དེ། སྐབས་གསུམ་པར་དངོས་སུ་བསྟན་པའི་ཐེག་ཆེན་མཐོང་ལམ་གྱི་མཚན་ཉིད་ཡིན། དབྱེ་ན། ཤེས་བཟོད་སྐད་ཅིག་མ་བཅུ་དྲུག་ཏུ་ཡོད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མདོ་ལས། མི་རྟག་སོགས་བཅུ་དྲུག་གི་རྣམ་པ་ཅན་གྱི་སྒོ་ནས་བསྟན་པའི་ཐེག་དམན་གྱི་བདེན་པ་མངོན་རྟོགས་དེ། ཤུགས་བསྟན་ཉན་རང་གི་མཐོང་ལམ་གྱི་མཚན་ཉིད་ཡིན།
དེ་ལ་དབྱེ་ན། ཤེས་བཟོད་སྐད་ཅིག་མ་བཅུ་དྲུག་ཏུ་ཡོད། ཞར་ལ་སྐབས་གསུམ་པར་མི་སྟོན་རྒྱུའི་སྒོམ་ལམ་ལ་མཚན་ཉིད་ནི། ཐེག་དམན་གྱི་རྟོགས་རིས་རྟོགས་ཟིན་པ་རྒྱུན་ལྡན་དུ་སྒོམ་པར་བྱེད་པའི་ཐེག་དམན་གྱི་བསྒོམ་ལམ་དེའོ། ། དེས་ཡུལ་མཁྱེན་གསུམ་ཡན་ལག་དང་བཅས་ཏེ་བཤད་པ་དེ་སོང་། གཉིས་པ་ཉམས་ལེན་སྦྱོར་བ་བཞི་ཡན་ལག་དང་བཅས་ཏེ་བཤད་པ་ལ། དབང་དུ་བྱེད་པ་རྒྱུར་འབྲས་བཤད་པ་དང་། བརྟན་པ་རྒྱུ་འབྲས་བཤད་པ་གཉིས་སུ་ཡོད། དང་པོ་ལ་རྒྱུ་རྣམ་རྫོགས་སྦྱོར་བ་བཤད་པ་དང་། འབྲས་བུ་རྩེ་སྦྱོར་བཤད་པ་གཉིས་སུ་ཡོད།
དང་པོ་ལ་ཐེག་ཆེན་གྱི་སྦྱོར་བ་ཙམ་བཤད་པ་དང་། རྣམ་རྫོགས་སྦྱོར་བ་རྒྱུད་ལ་སྐྱེ་བའི་སྒོམ་རིམ་བཤད་པ་གཉིས་སུ་ཡོད། དང་པོ་ལ་ཐེག་ཆེན་གྱི་སྦྱོར་བ་བཤད་པ་དང་། དེ་མཚན་ཉིད་ཀྱིས་ཇི་ལྟར་མཚོན་པའི་ཚུལ་བཤད་པ་གཉིས་སུ་ཡོད། དང་པོ་ལ། བསྒོམ་བྱ་རྣམ་པ། སྒོམ་པ་པོའི་གང་ཟག བསྒོམ་པའི་རྣལ་འབྱོར་བཤད་པ་དང་གསུམ་དུ་ཡོད། དང་པོ་ལ། སྤྱིར་བཤད་པ་དང་།
འདིར་བསྟན་བྱེ་བྲག་ཏུ་བཤད་པ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཡུལ་གྱི་ཁྱད་པར་དེ། རྣམ་པའི་མཚན་ཉིད་ཡིན། དེ་ལ་དབྱེ་ན། དོན་རྣམ་དང་། ཤེས་རྣམ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི།
ཤེས་པས་ཁྱད་པར་དུ་མ་བྱས་པའི་ཡུལ་གྱི་ཁྱད་པར་དེ། དོན་རྣམ་ཀྱི་མཚན་ཉིད་ཡིན། དབྱེ་ན། གང་ཟག་གི་བདག་མེད་ཀྱི་རྣམ་པ་དང་། ཆོས་ཀྱི་བདག་མེད་ཀྱི་རྣམ་པ་གཉིས་སུ་ཡོད། དང་པོ་ནི། མི་རྟག་སོགས་བཅུ་དྲུག་གི་རྣམ་པ་ལྟ་བུའོ། ། གཉིས་པ་ནི། རང་བཞིན་སྐྱེ་མེད་ཀྱི་རྣམ་པ་ལྟ་བུའོ། ། གཉིས་པ་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། ཤེས་པས་ཁྱད་པར་དུ་བྱས་པའི་ཡུལ་གྱི་ཁྱད་པར་དེ། ཤེས་རྣམ་གྱི་མཚན་ཉིད་ཡིན། དབྱེ་ན། མི་མཐུན་ཕྱོགས་ཀྱི་ཤེས་རྣམ་དང་། གཉེན་པོའི་ཕྱོགས་ཀྱི་ཤེས་རྣམ་གཉིས་སུ་ཡོད། དང་པོ་ལ། མཚན་ཉིད་ནི། ཡུལ་གྱི་གནས་ཚུལ་ལ་ཕྱིན་ཅི་ལོག་ཏུ་ཞུགས་པའི་བློ་དེའོ། ། མཚན་གཞི་ནི།
སྒྲ་རྟག་འཛིན་གྱི་ལོག་རྟོག་ལྟ་བུ་ལ་བྱེད། གཉིས་པ་ལ། མཚན་ཉིད་ནི། ཡུལ་གྱི་གནས་ཚུལ་དང་མཐུན་པར་ཞུགས་པའི་བློ་དེ། གཉེན་པོའི་ཕྱོགས་ཀྱི་ཤེས་རྣམ་གྱི་མཚན་ཉིད་ཡིན། མཚན་གཞི་ནི། སྒྲ་མི་རྟག་པར་འཛིན་པའི་བློ་ལྟ་བུ་ལ་བྱེད་དོ། ། གཉིས་པ་འདིར་བསྟན་བྱེ་བྲག་ཏུ་བཤད་པ་ལ་མཚན་ཉིད་དང་། དབྱེ་བ་གཉིས། མཚན་ཉིད་ནི།
བདེན་བཞི་རྟོགས་པའི་འཛིན་སྟངས་ཀྱི་བྱེ་བྲག་དེ། འདིར་བསྟན་རྣམ་པའི་མཚན་ཉིད་ཡིན། དེ་ལ་དབྱེ་ན། གཞི་ཤེས་ཀྱི་རྣམ་པ། ལམ་ཤེས་ཀྱི་རྣམ་པ། རྣམ་མཁྱེན་གྱི་རྣམ་པ་དང་གསུམ་དུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། གཞི་སྐྱེ་མེད་དུ་རྟོགས་པའི་འཛིན་སྟངས་ཀྱི་བྱེ་བྲག་དེའོ། ། དེ་ལ་དབྱེ་ན།
བདེན་པ་དང་པོ་གསུམ་གྱི་རྣམ་པ་བཞི་བཞི་དང་། ལམ་བདེན་གྱི་རྣམ་པ་བཅོ་ལྔ་སྟེ་ཉེར་བདུན་དུ་ཡོད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ལམ་གྱི་གནས་ཚུལ་རྟོགས་པའི་འཛིན་སྟངས་ཀྱི་བྱེ་བྲག་དེ། ལམ་ཤེས་ཀྱི་རྣམ་པའི་མཚན་ཉིད་ཡིན། དེ་ལ་དབྱེ་ན། ཀུན་འབྱུང་བདེན་པའི་རྣམ་པ། ལམ་གྱི་བདེན་པའི་རྣམ་པ། སྡུག་བསྔལ་བདེན་པའི་རྣམ་པ།
འགོག་པའི་བདེན་པའི་རྣམ་པ་དང་བཞི་རུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཀུན་འབྱུང་བདེན་པ་སྤངས་གཉེན་གྱི་སྒོ་ནས་བདག་མེད་གཉིས་ཀའི་རྣམ་པ་ཅན་དུ་རྟོགས་པའི་འཛིན་སྟངས་ཀྱི་བྱེ་བྲག་དེ། ཀུན་འབྱུང་བདེན་པའི་ལམ་ཤེས་ཀྱི་ཤེས་རྣམ་གྱི་མཚན་ཉིད་ཡིན། དབྱེ་ན། ཀུན་འབྱུང་བདེན་པའི་ལམ་ཤེས་ཀྱི་ཤེས་རྣམ་བརྒྱད་དུ་ཡོད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ལམ་བདེན་དམ་བཅའ་དང་འཐད་པའི་སྒོ་ནས་བདག་མེད་གཉིས་ཀའི་རྣམ་པ་ཅན་དུ་རྟོགས་པའི་འཛིན་སྟངས་ཀྱི་བྱེ་བྲག་དེ།
ལམ་གྱི་བདེན་པའི་ལམ་ཤེས་ཀྱི་ཤེས་རྣམ་གྱི་མཚན་ཉིད་ཡིན། དབྱེ་ན། ལམ་གྱི་བདེན་པའི་ལམ་ཤེས་ཀྱི་ཤེས་རྣམ་བདུན་དུ་ཡོད། གསུམ་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྡུག་བསྔལ་བདེན་པ་རང་སྤྱིའི་མཚན་ཉིད་ཀྱི་སྒོ་ནས་བདག་མེད་གཉིས་ཀའི་རྣམ་པ་ཅན་དུ་རྟོགས་པའི་འཛིན་སྟངས་ཀྱི་བྱེ་བྲག་དེ། སྡུག་བསྔལ་བདེན་པའི་ལམ་ཤེས་ཀྱི་ཤེས་རྣམ་གྱི་མཚན་ཉིད་ཡིན། དབྱེ་ན། སྡུག་བསྔལ་བདེན་པའི་ལམ་ཤེས་ཀྱི་ཤེས་རྣམ་ལྔ་རུ་ཡོད། བཞི་པ་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། འགོག་བདེན་གློ་བུར་དྲི་བྲལ་གྱི་སྒོ་ནས་བདག་མེད་གཉིས་ཀའི་རྣམ་པ་ཅན་དུ་རྟོགས་པའི་འཛིན་སྟངས་ཀྱི་བྱེ་བྲག་དེ། འགོག་པའི་བདེན་པའི་ལམ་ཤེས་ཀྱི་ཤེས་རྣམ་གྱི་མཚན་ཉིད་ཡིན། དབྱེ་ན། འགོག་བདེན་གྱི་ལམ་ཤེས་ཀྱི་ཤེས་རྣམ་བཅུ་དྲུག་ཏུ་ཡོད་དོ། ། གསུམ་པ་རྣམ་མཁྱེན་གྱི་རྣམ་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། རྣམ་མཁྱེན་གྱི་རྣམ་པའི་གནས་ལུགས་རྟོགས་པའི་འཛིན་སྟངས་ཀྱི་བྱེ་བྲག་དེའོ། ། དབྱེ་ན། ཐུན་མོང་བའི་རྣམ་མཁྱེན་གྱི་རྣམ་པ་དང་།
ཐུན་མོང་མ་ཡིན་པའི་རྣམ་མཁྱེན་གྱི་རྣམ་པ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། རྣམ་མཁྱེན་གྱི་རྣམ་པ་གང་ཞིག རང་གི་རིགས་འདྲ་འཕགས་ཆུང་འོག་མའི་རྒྱུད་ལ་ཡོད་པ་དེའོ། ། དབྱེ་ན། ཉན་རང་དང་ཐུན་མོང་བའི་རྣམ་མཁྱེན་གྱི་རྣམ་པ་དང་། བྱང་སེམས་དང་ཐུན་མོང་བའི་རྣམ་མཁྱེན་གྱི་རྣམ་པ་གཉིས་སུ་ཡོད། དང་པོ་ལ་མཚན་ཉིད་དང་། ཞར་ལ་བྱང་ཕྱོགས་སོ་བདུན་གྱི་རྣམ་པར་བཞག་པ་གཉིས་སུ་ཡོད།
མཚན་ཉིད་ནི། རྣམ་མཁྱེན་གྱི་རྣམ་པ་གང་ཞིག རང་གི་རིགས་འདྲ་མཚན་ཉིད་པ་ཉན་རང་འཕགས་པའི་རྒྱུད་ལ་ཡོད་པ་དེའོ། ། མཚན་གཞི་ནི། སངས་རྒྱས་འཕགས་པའི་ཐུགས་རྒྱུད་ཀྱི་བྱང་ཕྱོགས་སོ་བདུན་ལྟ་བུ་ལ་བྱེད། རྣམ་རྫོགས་སྦྱོར་བའི་སྒོམ་བྱ་རྣམ་པ་ནི། བྱང་སེམས་འཕགས་པའི་རྒྱུད་ཀྱི་རྣམ་པ་ལ་བྱེད་དོ། ། ཞར་ལ་བྱང་ཕྱོགས་སོ་བདུན་གྱི་རྣམ་པར་བཞག་པ་ལ། བྱང་ཕྱོགས་སོ་བདུན་ནི། དྲན་པ་ཉེར་གཞག་བཞི།
ཡང་དག་སྤོང་བ་བཞི། རྫུ་འཕྲུལ་གྱི་རྐང་པ་བཞི། དབང་པོ་ལྔ། སྟོབས་ལྔ། བྱང་ཆུབ་ཀྱི་ཡན་ལག་བདུན། འཕགས་ལམ་ཡན་ལག་བརྒྱད་དང་བཅས་པ་རྣམས་ལ་བྱེད་དོ། ། དང་པོ་ལ། མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། ལུས་ཚོར་སེམས་ཆོས་བཞི་པོ་གང་རུང་ལ་རང་སྤྱིའི་མཚན་ཉིད་ཀྱི་སྒོ་ནས་རྟོགས་པར་བྱེད་པའི་དྲན་པ་ཤེས་རབ་མཚུངས་ལྡན་དང་བཅས་པ་དེ།
དྲན་པ་ཉེར་བཞག་གི་མཚན་ཉིད་ཡིན། དེ་ལ་དབྱེ་ན། ལུས་དྲན་པ་ཉེ་བར་བཞག་པ། སེམས་དྲན་པ་ཉེ་བར་བཞག་པ། ཚོར་བ་དྲན་པ་ཉེ་བར་བཞག་པ། ཆོས་དྲན་པ་ཉེ་བར་བཞག་པ་དང་བཞི་རུ་ཡོད། ས་མཚམས་ནི། ཉན་ཐོས་ཀྱི་ཚོགས་ལམ་ཆུང་ངུ་ནས། སངས་རྒྱས་ཀྱི་སའི་བར་ན་ཡོད། གཉིས་པ་ལ་མཚན་ཉིད་དབྱེ་བ་ས་མཚམས་དང་གསུམ།
མཚན་ཉིད་ནི། སྤངས་གཉེན་ལ་བླངས་དོར་དུ་རྟོགས་པར་བྱེད་པའི་བརྩོན་འགྲུས་དེ། ཡང་དག་སྤོང་བའི་མཚན་ཉིད་ཡིན། དབྱེ་ན། མི་དགེ་བ་སྐྱེད་པ་སྤོང་བར་བྱེད་པའི་ཡང་དག་སྤོང་བ། མ་སྐྱེས་པ་མི་སྐྱེད་པར་བྱེད་པའི་ཡང་དག་སྤོང་བ། དགེ་བ་སྐྱེད་པ་སྤེལ་བར་བྱེད་པའི་ཡང་དག་སྤོང་བ། མ་སྐྱེས་པ་སྐྱེད་པར་བྱེད་པའི་ཡང་དག་སྤོང་བ་དང་བཞིར་ཡོད། ། ས་མཚམས་ནི། ཉན་ཐོས་ཀྱི་ཚོགས་ལམ་འབྲིང་ནས་སངས་རྒྱས་ཀྱི་སའི་བར་ན་ཡོད།
གསུམ་པ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། ཉེས་པ་ལྔའི་གཉེན་པོར་གྱུར་པའི་སྤོང་བའི་འདུ་བྱེད་བརྒྱད་དང་ལྡན་པའི་སེམས་གནས་པ་ལས་སུ་རུང་བའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་དེ། རྫུ་འཕྲུལ་གྱི་རྐང་བའི་མཚན་ཉིད་ཡིན། དེ་ལ་དབྱེ་ན། ། འདུན་པའི་ཏིང་ངེ་འཛིན་རྫུ་འཕྲུལ་གྱི་རྐང་པ། ། སེམས་པའི་ཏིང་ངེ་འཛིན་རྫུ་འཕྲུལ་གྱི་རྐང་པ། ། བརྩོན་འགྲུས་ཀྱི་ཏིང་ངེ་འཛིན་རྫུ་འཕྲུལ་གྱི་རྐང་པ། ། དཔྱོད་པའི་ཏིང་ངེ་འཛིན་རྫུ་འཕྲུལ་གྱི་རྐང་པ་དང་བཞིར་ཡོད། ས་མཚམས་ནི།
ཉན་ཐོས་ཀྱི་ཚོགས་ལམ་ཆེན་པོ་ནས། སངས་རྒྱས་ཀྱི་སའི་བར་ན་ཡོད། བཞི་པ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། རང་འབྲས་འཕགས་ལམ་བསྐྱེད་པ་ལ་བདག་པོར་གྱུར་པའི་མཁྱེན་པ་དེ། དབང་པོའི་མཚན་ཉིད་ཡིན། དབྱེ་ན། དད་པའི་དབང་པོ། བརྩོན་འགྲུས་ཀྱི་དབང་པོ། དྲན་པའི་དབང་པོ།
ཏིང་ངེ་འཛིན་གྱི་དབང་པོ། ཤེས་རབ་ཀྱི་དབང་པོ་དང་ལྔར་ཡོད། ས་མཚམས་ནི། ཉན་ཐོས་ཀྱི་སྦྱོར་ལམ་དྲོད་ནས། སངས་རྒྱས་ཀྱི་སའི་བར་ན་ཡོད། ལྔ་པ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། མ་དད་པ་ལ་སོགས་པ་མི་མཐུན་ཕྱོགས་ཀྱིས་བརྫི་བར་མི་ནུས་པའི་མཁྱེན་པ་དེ། སྟོབས་ཀྱི་མཚན་ཉིད་ཡིན། དབྱེ་ན་དད་པའི་སྟོབས་ལ་སོགས་པ་སྟོབས་ལྔར་ཡོད།
ས་མཚམས་ནི། ཉན་ཐོས་ཀྱི་སྦྱོར་ལམ་བཟོད་པ་ནས་སངས་རྒྱས་ཀྱི་སའི་བར་ན་ཡོད། དྲུག་པ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། མངོན་པར་རྟོགས་པའི་ལམ་དེ། བྱང་ཆུབ་ཀྱི་ཡན་ལག་གི་མཚན་ཉིད་ཡིན། དབྱེ་ན། དྲན་པ་ཡང་དག་བྱང་ཆུབ་ཀྱི་ཡན་ལག ཆོས་རབ་ཏུ་རྣམ་འབྱེད་ཡང་དག་བྱང་ཆུབ་ཀྱི་ཡན་ལག བརྩོན་འགྲུས་ཡང་དག་བྱང་ཆུབ་ཀྱི་ཡན་ལག
དགའ་བ་ཡང་དག་བྱང་ཆུབ་ཀྱི་ཡན་ལག ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག བཏང་སྙོམས་ཡང་དག་བྱང་ཆུབ་ཀྱི་ཡན་ལག་དང་བདུན་དུ་ཡོད། ས་མཚམས་ནི། ཉན་ཐོས་ཀྱི་མཐོང་ལམ་ནས། སངས་རྒྱས་ཀྱི་སའི་བར་ན་ཡོད། བདུན་པ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། སྒོམ་སྤངས་དག་པར་བྱེད་པའི་མཁྱེན་པ་དེ་འཕགས་ལམ་ཡན་ལག་གི་མཚན་ཉིད་ཡིན།
དབྱེ་ན། ཡང་དག་པའི་ལྟ་བ། ཡང་དག་པའི་རྟོག་པ། ཡང་དག་པའི་ངག ཡང་དག་པའི་ལས་ཀྱི་མཐའ། ཡང་དག་པའི་འཚོ་བ། ཡང་དག་པའི་རྩོལ་བ། ཡང་དག་པའི་དྲན་པ། ཡང་དག་པའི་ཏིང་ངེ་འཛིན་དང་བརྒྱད་དུ་ཡོད། ས་མཚམས་ནི།
ཉན་ཐོས་ཀྱི་སྒོམ་ལམ་ནས། སངས་རྒྱས་ཀྱི་སའི་བར་ན་ཡོད་དོ། ། གཉིས་པ་བྱང་སེམས་དང་ཐུན་མོང་བའི་རྣམ་མཁྱེན་གྱི་རྣམ་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། རྣམ་མཁྱེན་གྱི་རྣམ་པ་གང་ཞིག རང་གི་རིགས་འདྲ་མཚན་ཉིད་པ་བྱང་སེམས་འཕགས་པའི་རྒྱུད་ལ་ཡོད་པ་དེའོ། ། དེ་ལ་དབྱེ་ན། གཉེན་པོའི་ལམ། སྤོང་བའི་ལམ། མཐོང་ཆོས་ལ་བདེར་གནས་ཀྱི་ལམ།
འཇིག་རྟེན་ལས་འདས་པའི་ལམ། སྤྲུལ་པའི་ལམ། སངས་རྒྱས་ཀྱི་ལམ་དང་དྲུག་ཏུ་ཡོད་དོ། ། གཉིས་པ་ཐུན་མོང་མ་ཡིན་པའི་རྣམ་མཁྱེན་གྱི་རྣམ་པ་ལ། མཚན་ཉིད་དང་དབྱེ་བ་གཉིས། མཚན་ཉིད་ནི། རྣམ་མཁྱེན་གྱི་རྣམ་པ་གང་ཞིག རང་གི་རིགས་འདྲ་འཕགས་ཆུང་འོག་མའི་རྒྱུད་ལ་མེད་པ་དེ། ཐུན་མོང་མ་ཡིན་པའི་རྣམ་མཁྱེན་གྱི་རྣམ་པའི་མཚན་ཉིད་ཡིན། དེ་ལ་དབྱེ་ན།
བརྟེན་པ་ཡོན་ཏན་བཤད་པ་དང་། རྟེན་ཡེ་ཤེས་བཤད་པ་གཉིས་སུ་ཡོད། དང་པོ་ལ་དབྱེ་ན། སྟོབས་བཅུ། མི་འཇིགས་པ་བཞི། སོ་སོ་ཡང་དག་རིག་པ་བཞི། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང་སྡེ་ཚན་རྣམ་པ་བཞི་རུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། བསམ་གཏན་བཞི་པའི་རབ་མཐའ་ལ་བརྟེན་ནས་ཤེས་བྱ་མ་ལུས་པ་མངོན་སུམ་དུ་རྟོགས་པ་མཐར་ཐུག་པའི་མཁྱེན་པ་དེ།
སྟོབས་ཀྱི་མཚན་ཉིད་ཡིན། དེ་ལ་དབྱེ་ན། གནས་དང་གནས་མ་ཡིན་པར་མཁྱེན་པའི་སྟོབས་ལ་སོགས་པ་སྟོབས་བཅུར་ཡོད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། བསམ་གཏན་གྱི་རབ་མཐའ་ལ་བརྟེན་ནས་འཁོར་གྱི་དབུས་སུ་དམ་བཅའ་འཇོག་པ་ལ་ཆོས་མཐུན་གྱི་རྒོལ་བ་མེད་ཅིང་། ཆོས་མི་མཐུན་གྱིས་རྒོལ་མི་ནུས་པའི་སངས་རྒྱས་ཀྱི་ཡེ་ཤེས་དེ། མི་འཇིགས་པའི་མཚན་ཉིད་ཡིན། དེ་ལ་དབྱེ་ན། མི་འཇིགས་པ་བཞི་རུ་ཡོད།
གསུམ་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། བསམ་གཏན་གྱི་རབ་མཐའ་ལ་བརྟེན་ནས་བཤད་བྱ་དང་འཆད་བྱེད་མངོན་སུམ་དུ་མཁྱེན་པའི་སངས་རྒྱས་ཀྱི་ཡེ་ཤེས་དེ། སོ་སོ་ཡང་དག་རིག་པའི་མཚན་ཉིད་ཡིན། དེ་ལ་དབྱེ་ན། ཆོས་དང་། དོན་དང་། སྤོབས་པ་དང་། ངེས་པའི་ཚིག་སོ་སོ་ཡང་དག་པ་དང་བཞི་རུ་ཡོད། བཞི་པ་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། མདོ་ལས་མ་འདྲེས་པའི་མིང་གིས་དངོས་སུ་བསྟན་པའི་སངས་རྒྱས་ཀྱི་ཡེ་ཤེས་ཏེ། སངས་རྒྱས་ཀྱི་ཆོས་མ་འདྲེས་པའི་མཚན་ཉིད་ཡིན། དེ་ལ་དབྱེ་ན། རྟོགས་པ་མ་འདྲེས་པ་དྲུག སྤྱོད་པ་མ་འདྲེས་པ་དྲུག ཡེ་ཤེས་མ་འདྲེས་པ་གསུམ། འཕྲིན་ལས་མ་འདྲེས་པ་གསུམ་དང་བཅོ་བརྒྱད་དུ་ཡོད་དོ། ། གཉིས་པ་རྟེན་ཡེ་ཤེས་བཤད་པ་ལ། དེ་བཞིན་ཉིད་ཀྱི་རྣམ་པ།
རང་བྱུང་གི་རྣམ་པ། སངས་རྒྱས་ཉིད་ཀྱི་རྣམ་པ་དང་གསུམ་དུ་ཡོད། དང་པོ་ལ་མཚན་ཉིད་ནི། ཆོས་ཉིད་ཇི་ལྟ་བ་མཁྱེན་པའི་ཡེ་ཤེས་མཐར་ཐུག་དེ། དེ་བཞིན་ཉིད་ཀྱི་རྣམ་པའི་མཚན་ཉིད་ཡིན། གཉིས་པ་ལ་མཚན་ཉིད་ནི། ཆོས་ཅན་ཇི་སྙེད་པ་མཁྱེན་པའི་ཡེ་ཤེས་མཐར་ཐུག་དེ། རང་བྱུང་གི་རྣམ་པའི་མཚན་ཉིད་ཡིན། གསུམ་པ་ལ་མཚན་ཉིད་ནི། ཇི་ལྟ་ཇི་སྙེད་ཀྱི་ཆོས་ཐམས་ཅད་མངོན་སུམ་དུ་རྟོགས་པའི་ཡེ་ཤེས་མཐར་ཐུག་དེ།
སངས་རྒྱས་ཉིད་ཀྱི་རྣམ་པའི་མཚན་ཉིད་ཡིན། དེས་བསྒོམ་བྱ་རྣམ་པ་བཤད་པ་དེ་སོང་ནས། གཉིས་པ་བསྒོམ་པ་པོའི་གང་ཟག་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། ཕྱི་ནང་གི་མཐུན་རྐྱེན་ཁྱད་པར་ཅན་གཉིས་དང་ལྡན་པའི་སྒོ་ནས་ཡུམ་ལེན་པའི་སྣོད་དུ་གྱུར་པའི་བྱང་སེམས་དེ། རྣམ་རྫོགས་སྦྱོར་བ་སྒོམ་པ་པོའི་གང་ཟག་གི་མཚན་ཉིད་ཡིན། དབྱེ་ན། ཡུམ་ཉན་པའི་སྣོད། ཚིག་འཛིན་པའི་སྣོད། དོན་མི་བརྗེད་པར་སེམས་པའི་སྣོད།
ཚུལ་བཞིན་དུ་ཡིད་ལ་བྱེད་པའི་སྣོད་དང་བཞིར་ཡོད། ས་མཚམས་ནི། ཐེག་པ་ཆེན་པོའི་ཚོགས་ལམ་ནས། རྒྱུན་མཐའི་བར་ན་ཡོད་དོ། ། གསུམ་པ་བསྒོམ་པའི་རྣལ་འབྱོར་ལ། ཐེག་ཆེན་སྦྱོར་བ་དངོས་བཤད་པ་དང་། སྦྱོར་བའི་སྔོན་འགྲོའི་ཆོས་བཤད་པ་གཉིས་སུ་ཡོད། དང་པོ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། མཁྱེན་གསུམ་བསྡུས་ནས་བསྒོམ་པའི་སེམས་དཔའི་རྣལ་འབྱོར་དེ།
ཐེག་ཆེན་སྦྱོར་བའི་མཚན་ཉིད་ཡིན། དེ་ལ་དབྱེ་ན། རང་བཞིན་གྱི་སྦྱོར་བ་ལྔ་དང་། གནས་སྐབས་ཀྱི་སྦྱོར་བ་བཅོ་ལྔ་སྟེ་ཉི་ཤུར་ཡོད། ས་མཚམས་ནི། ཐེག་པ་ཆེན་པོའི་ཚོགས་ལམ་ནས། རྒྱུན་མཐའི་བར་ན་ཡོད་དོ། ། གཉིས་པ་སྦྱོར་བའི་སྔོན་འགྲོའི་ཆོས་བཤད་པ་ལ། བླང་བར་བྱ་བའི་ཡོན་ཏན་དང་། དོར་བར་བྱ་བའི་སྐྱོན་གཉིས་སུ་ཡོད།
དང་པོ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། ཐེག་ཆེན་གྱི་སྦྱོར་བ་བསྒོམ་པའི་སྟོབས་ཀྱིས་ཐོབ་པའི་རྣམ་དཀར་གྱི་ཡོན་ཏན་དེ། ཐེག་ཆེན་སྦྱོར་བའི་ཡོན་ཏན་གྱི་མཚན་ཉིད་ཡིན། དབྱེ་ན། ཡོན་ཏན་རྣམ་པ་བཅུ་བཞིར་ཡོད། ས་མཚམས་ནི། ཐེག་པ་ཆེན་པོའི་ཚོགས་ལམ་ནས། སངས་རྒྱས་ཀྱི་སའི་བར་ན་ཡོད། གཉིས་པ་ལ་མཚན་ཉིད་དབྱེ་བ་ས་མཚམས་དང་གསུམ།
མཚན་ཉིད་ནི། ཐེག་ཆེན་གྱི་སྦྱོར་བ་བསྒོམ་པ་ལ་བར་དུ་གཅོད་བྱེད་དེ། ཐེག་ཆེན་སྦྱོར་བའི་སྐྱོན་གྱི་མཚན་ཉིད་ཡིན། དབྱེ་ན། སྐྱོན་བཞི་བཅུ་རྩ་དྲུག་ཏུ་ཡོད། ས་མཚམས་ནི། ས་བདུན་པ་མན་ཆད་ན་ཡོད་དོ། ། གཉིས་པ་དེ་མཚན་ཉིད་ཀྱིས་ཇི་ལྟར་མཚོན་པའི་ཚུལ་བཤད་པ་ལ། མཚན་ཉིད་དང་དབྱེ་བ་གཉིས། མཚན་ཉིད་ནི།
ཐེག་ཆེན་སྦྱོར་བ་མཚོན་བྱེད་དང་། ཐེག་ཆེན་སྦྱོར་བའི་མཚན་གཞི་གང་རུང་དུ་དམིགས་པ་དེ། ཐེག་ཆེན་སྦྱོར་བའི་མཚན་ཉིད་ཀྱི་མཚན་ཉིད་ཡིན། དེ་ལ་དབྱེ་ན། བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་སྦྱོར་བའི་མཚན་ཉིད་དང་། ལས་སྒྲུབ་ཀྱི་དབང་དུ་བྱས་པའི་ཐེག་ཆེན་སྦྱོར་བའི་མཚན་ཉིད་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཐེག་ཆེན་སྦྱོར་བ་རང་གི་མཚན་གཞིའི་སྟེང་དུ་ཐུན་མོངས་མ་ཡིན་པར་མཚོན་བྱེད་དེ། བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་སྦྱོར་བའི་མཚན་ཉིད་ཀྱི་མཚན་ཉིད་ཡིན།
དབྱེ་ན། བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་སྦྱོར་བའི་ཤེས་མཚན། ཁྱད་མཚན། བྱེད་མཚན་དང་གསུམ་དུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཐེག་ཆེན་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མིན་པར་མཚོན་བྱེད་གང་ཞིག གཙོ་བོར་མ་འོངས་པ་ན་རང་དོན་རྟོགས་པ་ཕུན་ཚོགས་ཀྱི་ལག་རྗེས་འཇོག་བྱེད་དེ། བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་སྦྱོར་བའི་ཤེས་མཚན་གྱི་མཚན་ཉིད་ཡིན། དབྱེ་ན།
བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་གཞི་ཤེས་སྦྱོར་བའི་ཤེས་མཚན། ལམ་ཤེས་སྦྱོར་བའི་ཤེས་མཚན། རྣམ་མཁྱེན་སྦྱོར་བའི་ཤེས་མཚན་དང་གསུམ་དུ་ཡོད། དང་པོ་ལ་མཚན་ཉིད་ནི། ཐེག་ཆེན་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མིན་པར་མཚོན་བྱེད་གང་ཞིག མ་འོངས་པ་ན་གཞི་སྐྱེ་མེད་དུ་རྟོགས་པའི་རྟོགས་པ་མཐར་ཐུག་གི་ལག་རྗེས་འཇོག་བྱེད་དེ། བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་གཞི་ཤེས་སྦྱོར་བའི་ཤེས་མཚན་གྱི་མཚན་ཉིད་ཡིན། མཚན་གཞི་ནི། ཡུམ་དེ་བཞིན་གཤེགས་པ་འབྱུང་བར་རྟོགས་པ་སོགས་སེམས་དཔའི་རྣལ་འབྱོར་བཅུ་དྲུག་ལྟ་བུ་ལ་བྱེད། གཉིས་པ་ལ་མཚན་ཉིད་ནི་ཐེག་ཆེན་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མ་ཡིན་པར་མཚོན་བྱེད་གང་ཞིག
མ་འོངས་པ་ན་ལམ་སྐྱེ་མེད་དུ་རྟོགས་པ་མཐར་ཐུག་གི་ལག་རྗེས་འཇོག་བྱེད་དེ། བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་ལམ་ཤེས་སྦྱོར་བའི་ཤེས་མཚན་གྱི་མཚན་ཉིད་ཡིན། མཚན་གཞི་ནི། རྣམ་ཐར་སྒོ་གསུམ་སོགས་ལམ་གྱི་གནས་ལུགས་རྟོགས་པའི་སེམས་དཔའི་རྣལ་འབྱོར་བཅུ་དྲུག་ལྟ་བུ་ལ་བྱེད། གསུམ་པ་ལ་མཚན་ཉིད་ནི། ཐེག་ཆེན་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མིན་པར་མཚོན་བྱེད་གང་ཞིག མ་འོངས་པ་ན་རྣམ་པ་སྐྱེ་མེད་དུ་རྟོགས་པ་མཐར་ཐུག་གི་ལག་རྗེས་འཇོག་བྱེད་དེ། བྱེད་སྒྲུབ་ཀྱི་དབང་དུ་བྱེས་པའི་ཐེག་ཆེན་རྣམ་མཁྱེན་སྦྱོར་བའི་ཤེས་མཚན་ཀྱི་མཚན་ཉིད་ཡིན། མཚན་གཞི་ནི། དེ་བཞིན་གཤེགས་པ་ཡུམ་ལ་རིམ་གྲོ་མཛད་པ་སོགས་རྣམ་པའི་གནས་ལུགས་རྟོགས་པའི་སེམས་དཔའི་རྣལ་འབྱོར་བཅུ་དྲུག་ལྟ་བུ་ལ་བྱེད་དོ། །
གཉིས་པ་བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་སྦྱོར་བའི་ཁྱད་མཚན་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཐེག་ཆེན་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མིན་པར་མཚོན་བྱེད་གང་ཞིག ཐེག་ཆེན་གྱི་སྦྱོར་བ་དེ་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པར་བྱེད་པའི་བྱེད་ཆོས་སོ། ། དེ་ལ་དབྱེ་ན། བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་ལམ་ཤེས་སྦྱོར་བའི་ཁྱད་མཚན་དང་། རྣམ་མཁྱེན་སྦྱོར་བའི་ཁྱད་མཚན་གཉིས་སུ་ཡོད། མཚན་གཞི་ནི། བསམ་གྱིས་མི་ཁྱབ་པ་ལ་སོགས་པའི་ཆོས་ཀྱི་བདག་མེད་རྟོགས་པའི་རྟོགས་རིས་སུ་གྱུར་པའི་སེམས་དཔའི་རྣལ་འབྱོར་བཅུ་དྲུག་ལྟ་བུ་ལ་བྱེད་དོ། ། གསུམ་པ་བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་སྦྱོར་བའི་བྱེད་མཚན་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། ཐེག་ཆེན་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མིན་པར་མཚོན་བྱེད་གང་ཞིག གཙོ་བོར་མ་འོངས་པ་ན་གཞན་དོན་འཕྲིན་ལས་ཕུན་ཚོགས་ཀྱི་ལག་རྗེས་འཇོག་བྱེད་དེའོ། ། དེ་ལ་དབྱེ་ན། བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་གཞི་ཤེས་སྦྱོར་བའི་བྱེད་མཚན། ལམ་ཤེས་སྦྱོར་བའི་བྱེད་མཚན། རྣམ་མཁྱེན་སྦྱོར་བའི་བྱེད་མཚན་དང་གསུམ་དུ་ཡོད། དང་པོ་ལ་མཚན་ཉིད་ནི། ཐེག་ཆེན་གཞིཤེས་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མིན་པར་མཚོན་བྱེད་གང་ཞིག གཙོ་བོར་མ་འོངས་པ་ན་ཕན་བདེ་སྐྱོབ་གསུམ་གྱི་མཛད་པ་ཉེ་བར་སྒྲུབ་པའི་རྟོགས་རིས་སུ་གྱུར་པ་དེའོ། །
མཚན་གཞི་ནི། སངས་རྒྱས་པ་ན་ཕན་བདེ་སྐྱོབ་གསུམ་གྱི་མཛད་པ་ཉེ་བར་སྒྲུབ་པའི་སེམས་དཔའི་རྣལ་འབྱོར་ལྟ་བུ་ལ་བྱེད། གཉིས་པ་ལ་མཚན་ཉིད་ནི། ཐེག་ཆེན་ལམ་ཤེས་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མིན་པར་མཚོན་བྱེད་གང་ཞིག གཙོ་བོར་མ་འོངས་པ་ན་སྐྱབས་སོགས་བདུན་གྱི་མཛད་པ་ཉེ་བར་སྒྲུབ་པའི་རྟོགས་རིས་སུ་གྱུར་པ་དེ། བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་ལམ་ཤེས་སྦྱོར་བའི་བྱེད་མཚན་གྱི་མཚན་ཉིད་ཡིན། མཚན་གཞི་ནི། སངས་རྒྱས་པ་ན་སྐྱབས་སོགས་བདུན་གྱི་མཛད་པ་ཉེ་བར་སྒྲུབ་པའི་སེམས་དཔའི་རྣལ་འབྱོར་ལྟ་བུ་ལ་བྱེད། གསུམ་པ་ལ་མཚན་ཉིད་ནི། ཐེག་ཆེན་རྣམ་མཁྱེན་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མིན་པར་མཚོན་བྱེད་གང་ཞིག
གཙོ་བོར་མ་འོངས་པ་ཆོས་ཀྱི་འཁོར་ལོ་བསྐོར་བའི་བདག་རྐྱེན་ཉེ་བར་སྒྲུབ་པའི་རྟོགས་རིས་སུ་གྱུར་པ་དེ། བྱེད་སྒྲུབ་ཀྱི་དབང་དུ་བྱེད་པའི་ཐེག་ཆེན་རྣམ་མཁྱེན་སྦྱོར་བའི་བྱེད་མཚན་གྱི་མཚན་ཉིད་ཡིན། མཚན་གཞི་ནི། སངས་རྒྱས་པ་ན་ཆོས་ཀྱི་འཁོར་ལོ་བསྐོར་བའི་བདག་རྐྱེན་ཉེ་བར་སྒྲུབ་པར་བྱེད་པའི་སེམས་དཔའི་རྣལ་འབྱོར་ལྟ་བུ་ལ་བྱེད་དོ། ། གཉིས་པ་ལས་སྒྲུབ་ཀྱི་དབང་དུ་བྱས་པའི་ཐེག་ཆེན་སྦྱོར་བའི་མཚན་ཉིད་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཤེས་ཁྱད་བྱེད་པ་གསུམ་གྱིས་ཐེག་ཆེན་སྦྱོར་བའི་ཐ་སྙད་གང་ལ་མཚོན་པར་བྱ་བའི་གཞིར་དམིགས་པ་དེའོ། ། དེ་ལ་དབྱེ་ན། ལས་སྒྲུབ་ཀྱི་དབང་དུ་བྱས་པའི་ཐེག་ཆེན་གཞི་ཤེས་སྦྱོར་བའི་མཚན་ཉིད། ལམ་ཤེས་སྦྱོར་བའི་མཚན་ཉིད།
རྣམ་མཁྱེན་སྦྱོར་བའི་མཚན་ཉིད་དང་གསུམ་དུ་ཡོད། དང་པོ་ལ་མཚན་ཉིད་ནི། ཐེག་ཆེན་གཞི་ཤེས་སྦྱོར་བའི་ཤེས་བྱེད་གཉིས་ཀྱིས་ཐ་སྙད་གང་ལ་མཚོན་པར་བྱ་བའི་གཞིར་དམིགས་པ་དེའོ། ། མཚན་གཞི་ནི། ཉོན་མོངས་ཀྱིས་དབེན་པའི་ངོ་བོ་ཉིད་ཀྱི་སྦྱོར་བ་ལྟ་བུ་ལ་བྱེད། གཉིས་པ་ལ་མཚན་ཉིད་ནི། ཐེག་ཆེན་ལམ་ཤེས་སྦྱོར་བའི་ཤེས་ཁྱད་བྱེད་པ་གསུམ་གྱིས་ཐ་སྙད་གང་ལ་མཚོན་པར་བྱ་བའི་གཞིར་དམིགས་པ་དེ། ལས་སྒྲུབ་ཀྱི་དབང་དུ་བྱས་པའི་ཐེག་ཆེན་ལམ་ཤེས་སྦྱོར་བའི་མཚན་ཉིད་ཀྱི་མཚན་ཉིད་ཡིན། མཚན་གཞི་ནི། བྱ་དཀའ་བའི་ངོ་བོ་ཉིད་ཀྱི་སྦྱོར་བ་ལྟ་བུ་ལ་བྱེད།
གསུམ་པ་ལ་མཚན་ཉིད་ནི། ཐེག་ཆེན་རྣམ་མཁྱེན་སྦྱོར་བའི་ཤེས་ཁྱད་བྱེད་པ་གསུམ་གྱིས་ཐ་སྙད་གང་ལ་མཚོན་པར་བྱ་བའི་གཞིར་དམིགས་པ་དེ། ལས་སྒྲུབ་ཀྱི་དབང་དུ་བྱས་པའི་ཐེག་ཆེན་རྣམ་མཁྱེན་སྦྱོར་བའི་མཚན་ཉིད་ཀྱི་མཚན་ཉིད་ཡིན། མཚན་གཞི་ནི། དམིགས་པའི་ངོ་བོ་ཉིད་ཀྱི་སྦྱོར་བ་ལྟ་བུ་ལ་བྱེད་དོ། ། གཉིས་པ་རྣམ་རྫོགས་སྦྱོར་བ་རྒྱུད་ལ་སྐྱེས་པའི་སྒོམ་རིམ་ལ་དབྱེ་ན། རྣམ་རྫོགས་སྦྱོར་བ་ཙམ་སྐུ་གསུམ་སོ་སོར་མ་ཕྱེ་བའི་རྒྱུར་བསྒོམ་པའི་ཚུལ་དང་། སྦྱོར་བ་ཁྱད་པར་ཅན་སྐུ་གསུམ་འཕྲིན་ལས་དང་བཅས་པའི་རྒྱུར་བསྒོམ་པའི་ཚུལ་གཉིས་སུ་ཡོད། དང་པོ་ལ་དབྱེ་ན། རྣམ་རྫོགས་སྦྱོར་བ་ཙམ་བཤད་པ་དང་།
རྟེན་གྱི་གང་ཟག་ཕྱིར་མི་ལྡོག་པའི་ཕན་ཡོན་གྱི་སྒོ་ནས་བཤད་པ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྐྱེ་མེད་གསུམ་གྱི་རྣམ་པ་ལ་དབང་མ་ཐོབ་པ་ཐོབ་པའི་ཕྱིར་དུ་བསྒོམ་པའི་སེམས་དཔའི་རྣལ་འབྱོར་དེ། སྐབས་བཞི་པའི་བསྟན་བྱ་རྣམ་རྫོགས་སྦྱོར་བའི་མཚན་ཉིད་ཡིན། དབྱེ་ན་ཚོགས་ལམ་གྱི་རྣམ་རྫོགས་སྦྱོར་བ་དང་། སྦྱོར་ལམ་གྱི་རྣམ་རྫོགས་སྦྱོར་བ། གཉིས་སུ་ཡོད། དང་པོ་ལ་ནི་ཐར་པ་ཆ་མཐུན་ཞེས་བྱ་ལ། དེ་ལ་མཚན་ཉིད་ནི།
ཤེས་རབ་ཀྱིས་ཆོས་ཐམས་ཅད་བདེན་པའི་རང་བཞིན་མེད་པར་རྟོགས་ཤིང་། ཐབས་ཀྱིས་སྦྱིན་སོགས་ཀྱི་དགེ་བ་རང་རྒྱུད་ལ་བསྐྱེད་མཁས་པའི་ཐེག་ཆེན་ལས་དང་པོ་པའི་མངོན་རྟོགས་དེ། འདིར་བསྟན་ཐར་པ་ཆ་མཐུན་གྱི་མཚན་ཉིད་ཡིན། གཉིས་པ་ལ་ནི་ངེས་འབྱེད་ཆ་མཐུན་ཞེས་བྱ་ལ། དེ་ལ་མཚན་ཉིད་ནི། རྗེས་ཐོབ་གཙོ་བོར་གྱུར་པའི་ངེས་འབྱེད་ཆ་མཐུན་དེ། འདིར་བསྟན་ངེས་འབྱེད་ཆ་མཐུན་གྱི་མཚན་ཉིད་ཡིན། དེ་ལ་དབྱེ་ན། དྲོད་ཀྱི་ངེས་འབྱེད་ཆ་མཐུན། རྩེ་མོའི་ངེས་འབྱེད་ཆ་མཐུན།
བཟོད་པའི་ངེས་འབྱེད་ཆ་མཐུན། ཆོས་མཆོག་གི་ངེས་འབྱེད་ཆ་མཐུན་དང་བཞིར་ཡོད་དོ། ། གཉིས་པ་ལ་མཚན་ཉིད་དང་། ཕྱིར་མི་ལྡོག་པའི་རྟགས་བཤད་པ་གཉིས་སུ་ཡོད། མཚན་ཉིད་ནི། རྣམ་རྫོགས་སྦྱོར་བ་རྒྱུད་ལ་སྐྱེས་པས་གནས་སྐབས་རྫོགས་བྱང་ལས་ཕྱིར་མི་ལྡོག་པའི་རྒྱལ་སྲས་དེ་ཕྱིར་མི་ལྡོག་པའི་བྱང་སེམས་ཀྱི་མཚན་ཉིད་ཡིན། དབྱེ་ན། སྦྱོར་ལམ་པ་ཕྱིར་མི་ལྡོག་པའི་བྱང་སེམས། མཐོང་ལམ་པ་ཕྱིར་མི་ལྡོག་པའི་བྱང་སེམས། སྒོམ་ལམ་པ་ཕྱིར་མི་ལྡོག་པའི་བྱང་སེམས་དང་གསུམ་དུ་ཡོད།
དང་པོ་ལ་མཚན་ཉིད་ནི། བྱང་སེམས་སྦྱོར་ལམ་པ་ཕྱིར་མི་ལྡོག་པའི་ཚུལ་གསུམ་ཚང་བ་དེ། བྱང་སེམས་སྦྱོར་ལམ་པ་ཕྱིར་མི་ལྡོག་པའི་རྟགས་ཀྱི་མཚན་ཉིད་ཡིན། དེ་ནི་དཔེར་ན་མ་ངེས་པའི་རིགས་ཅན་གྱི་བྱང་སེམས་སྦྱོར་ལམ་པ་ཆོས་ཅན། སྟོང་ཉིད་རྟོགས་པའི་ཤེས་རབ་དང་ལྡན་པ་ཡིན་ཏེ། གཟུགས་སོགས་ལ་མངོན་ཞེན་ཟློག་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་དང་ལྡན་པའི་ཕྱིར། ཞེས་པ་དང་། ཡང་དེ་ཆོས་ཅན། སྙིང་རྗེ་ཆེན་པོ་དང་ལྡན་པ་ཡིན་ཏེ་རྗེས་ཐོབ་ཏུ་གཞན་གྱི་དོན་དུ་དམྱལ་བ་ཡང་ཚོལ་བའི་ཕྱིར། ཞེས་པ་ནི་འབྲས་བུའི་རྟགས་སོ། །
ཡང་དེ་ཆོས་ཅན། བྱེ་བྲག་གཞན་གྱིས་བར་མ་ཆོད་པར་སངས་རྒྱས་ཀྱི་ཡེ་ཤེས་རང་རྒྱུད་ལ་འབྱུང་དུ་རུང་བ་ཡིན་ཏེ། དེ་འབྱུང་བའི་རྒྱུ་ཚོགས་གྲངས་ཚང་བའི་ཕྱིར། ཞེས་པ་ནི་རང་བཞིན་གྱི་རྟགས་སོ། ། གཉིས་པ་ལ་དབྱེ་ན། ཆོས་སྐུའི་རྒྱུ་སྲིད་ཞི་མཉམ་ཉིད་ཀྱི་སྦྱོར་བ། གཟུགས་སྐུའི་རྒྱུ་ཞིང་དག་པའི་སྦྱོར་བ། འཕྲིན་ལས་ཀྱི་རྒྱུ་ཐབས་མཁས་ཀྱི་སྦྱོར་བ་དང་གསུམ་དུ་ཡོད། དང་པོ་ལ་མཚན་ཉིད་དང་ས་མཚམས་གཉིས། མཚན་ཉིད་ནི།
གཙོ་བོར་ཆོས་སྐུའི་ཆེད་དུ་སྲིད་ཞི་རང་བཞིན་མེད་པར་མཉམ་པ་ཉིད་དུ་རྟོགས་ནས་བསྒོམ་པའི་སེམས་དཔའི་རྣལ་འབྱོར་དེའོ། ས་མཚམས་ནི། སྲིད་ཞི་མཉམ་ཉིད་ཀྱི་སྦྱོར་བ་ཙམ་ནི་ཐེག་ཆེན་གྱི་སྦྱོར་ལམ་ནས་ཡོད་ལ། ས་བརྒྱད་པ་ནས་མངོན་དུ་འགྱུར་བ་ཡིན་ནོ། ། གཉིས་པ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། གཙོ་བོར་གཟུགས་སྐུའི་ཆེད་དུ་ཕྱིན་དྲུག་ཉམས་སུ་ལེན་པའི་སེམས་དཔའི་རྣལ་འབྱོར་དེ། གཟུགས་སྐུའི་རྒྱུ་ཞིང་དག་པའི་སྦྱོར་བའི་མཚན་ཉིད་ཡིན། དབྱེ་ན། རང་ཉིད་གང་དུ་སངས་རྒྱ་བའི་སྣོད་ཀྱི་ཞིང་དག་པའི་སྦྱོར་བ་དང་།
བཅུད་ཀྱི་ཞིང་དག་པའི་སྦྱོར་བ་གཉིས་སུ་ཡོད། ས་མཚམས་ལ། ཞིང་དག་པའི་སྦྱོར་བ་ཙམ་ནི་ཐེག་ཆེན་གྱི་སྦྱོར་ལམ་ནས་ཡོད། སྦྱོར་བ་ཁྱད་པར་ཅན་ནི། ས་དགུ་པ་ན་ཡོད་དོ། ། གསུམ་པ་ལ་མཚན་ཉིད་དབྱེ་བ། ཞར་ལ་བདུད་བཞི་བཅོམ་པའི་ས་མཚམས་བཤད་པ་དང་གསུམ་དུ་ཡོད། མཚན་ཉིད་ནི། གཙོ་བོར་གཞན་དོན་འཕྲིན་ལས་ཕུན་ཚོགས་ཀྱི་ཆེད་དུ་སྟོང་པ་ཉིད་ལ་སོགས་པའི་ཡུལ་བཅུ་མངོན་སུམ་དུ་བྱེད་པའི་དུས་དང་དུས་མིན་པ་ཤེས་པར་བྱེད་པའི་སེམས་དཔའི་རྣལ་འབྱོར་དེ། འཕྲིན་ལས་ཀྱི་རྒྱུ་ཐབས་མཁས་ཀྱི་སྦྱོར་བའི་མཚན་ཉིད་ཡིན།
དབྱེ་ན། དགྲ་ལས་འདས་པ་ལ་སོགས་པ་ཐབས་མཁས་ཀྱི་སྦྱོར་བ་བཅུར་ཡོད། ཞར་ལ་བདུད་བཞི་བཅོམ་པའི་ས་མཚམས་བཤད་པ་ལ། བདུད་བཞིའི་མཚན་ཉིད་དང་བཅོམ་པའི་ས་མཚམས་དངོས་བཤད་པ་གཉིས་སུ་ཡོད། མཚན་ཉིད་ནི། ཉེར་ལེན་གྱི་ཕུང་པོ་དེ། ཕུང་པོའི་བདུད་ཀྱི་མཚན་ཉིད་ཡིན། ལས་ཉོན་གྱི་དབང་གིས་རང་དབང་མེད་པར་འཆི་བའི་ངོར་སྐྱེས་པ་དེ། འཆི་བདག་གི་བདུད་ཀྱི་མཚན་ཉིད་ཡིན། ཉོན་མོངས་པ་དང་དེས་ཀུན་ནས་སློང་བའི་ལས་གང་རུང་དེ།
ཉོན་མོངས་པའི་བདུད་ཀྱི་མཚན་ཉིད་ཡིན། བདུད་གཞན་གསུམ་ལས་འདའ་བའི་ཕྱིར་དུ་བརྩོན་འགྲུས་རྩོམ་པ་ལ་བར་དུ་གཅོད་བྱེད་དེ། ལྷའི་བུའི་བདུད་ཀྱི་མཚན་ཉིད་ཡིན། ལྷའི་བུའི་བདུད་ཀྱི་མཚན་གཞི་ནི། མི་མཇེད་ཀྱི་བདག་པོ་ཚངས་པ་ཆུང་མ་དང་བཅས་པས་འདོད་པ་ཁམས་པའི་སེམས་ཅན་རྣམས་ལ་མེ་ཏོག་གི་མདའ་རྣམ་པ་ལྔ་འཕངས་པའི་ལས་ལ་བཤད་ཀྱང་། དོན་ལ་ནི། བརྒྱལ་བར་བྱེད་པ། རྨོངས་པར་བྱེད་པ། འདོད་པ་ལ་འདུན་པ། རྣམ་འཚེ་དང་།
ཕྲག་དོག སེར་སྣ་དང་ལྔ་ལ་ནི། འདོད་པའི་མདའ་ལྔ་ཞེས་བྱ་ལ། འདོད་པའི་འདོད་ཆགས་དང་རྣམ་འཚེ་གཉིས་ལ་ནི། མི་མཇེད་ཀྱི་བདག་པོ་ཚངས་པ་ཆུང་མ་དང་བཅས་པ་ཞེས་བྱའོ། ། གཉིས་པ་བཅོམ་པའི་ས་མཚམས་དངོས་བཤད་པ་ནི། དམན་པའི་ལྷག་མེད་མྱང་འདས་ཀྱི་ཚེ་བདུད་བཞི་མ་ལུས་པར་བཅོམ་པ་ཡིན་ལ། ཐེག་ཆེན་གྱིས་ནི་ས་དང་པོ་ནས་བདུད་བཞི་མ་ལུས་པར་བཅོམ་བ་ཡིན་ཞིང་། བདུད་བཞིའི་གནས་ངན་ལེན་བཅོམ་པ་དང་། སངས་རྒྱས་ཐོབ་པར་དུས་མཉམ་པ་ཡིན་ནོ། །
གཉིས་པ་སྐྱེ་མེད་གསུམ་གྱི་རྣམ་པ་ལ་དབང་ཐོབ་པའི་ཚུལ་གྱིས་བསྒོམ་པའི་རྩེ་མོའི་སྦྱོར་བ་བཤད་པ་ལ། མཚན་ཉིད་དང་དབྱེ་བ་གཉིས། མཚན་ཉིད་ནི། མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་དེ། རྩེ་སྦྱོར་གྱི་མཚན་ཉིད་ཡིན། འདིར་རབ་ཏུ་གྱུར་པའི་དོན་ནི། མི་མཐུན་ཕྱོགས་ཀྱི་སྤོང་གཉེན་དུ་གྱུར་པ་ལ་བྱེད་དོ། ། དབྱེ་ན། སོ་སོ་སྐྱེ་བོའི་རྩེ་སྦྱོར་དང་། འཕགས་པའི་རྩེ་སྦྱོར་གཉིས་སུ་ཡོད།
དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སོ་སོ་སྐྱེ་བོའི་རྒྱུད་ཀྱི་མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་དེའོ། ། དབྱེ་ན། རྟགས་ཀྱི་རྩེ་སྦྱོར། རྣམ་འཕེལ་གྱི་རྩེ་སྦྱོར། ངེས་པར་བརྟན་པའི་རྩེ་སྦྱོར། སེམས་ཀུན་ཏུ་གནས་པའི་རྩེ་སྦྱོར་དང་བཞིར་ཡོད། དང་པོ་ལ་མཚན་ཉིད་ནི། མདོ་ལས་རྟགས་བཅུ་གཉིས་ཀྱིས་དངོས་སུ་མཚོན་ནས་བསྟན་པའི་མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་དེའོ། །
དེ་ནི་དྲོད་ཀྱི་རྩེ་སྦྱོར་དང་དོན་གཅིག མཚན་གཞི་ནི། བྱང་སེམས་ཀྱི་སྦྱོར་ལམ་དྲོད་ཀྱི་མཉམ་གཞག་ཡེ་ཤེས་ལྟ་བུ་ལ་བྱེད། དབྱེ་ན་རྨི་ལམ་གྱི་རྟགས་དྲུག་དང་། སད་པའི་རྟགས་དྲུག་སྟེ་བཅུ་གཉིས་སུ་ཡོད། གཉིས་པ་ལ་མཚན་ཉིད་ནི། མདོ་ལས་རྣམ་འཕེལ་བཅུ་དྲུག་གིས་དངོས་སུ་མཚོན་ནས་བསྟན་པའི་མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་དེ། རྣམ་འཕེལ་རྩེ་སྦྱོར་གྱི་མཚན་ཉིད་ཡིན། དེ་ནི་རྩེ་མོའི་རྩེ་སྦྱོར་དང་དོན་གཅིག མཚན་གཞི་ནི།
བྱང་སེམས་ཀྱི་སྦྱོར་ལམ་རྩེ་མོའི་མཉམ་གཞག་ཡེ་ཤེས་ལྟ་བུ་ལ་བྱེད། གསུམ་པ་ལ་མཚན་ཉིད་ནི། མདོ་ལས་བརྟན་པ་གཉིས་ཀྱིས་དངོས་སུ་མཚོན་ནས་བསྟན་པའི་མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་དེ། ངེས་པར་བརྟན་པའི་རྩེ་སྦྱོར་གྱི་མཚན་ཉིད་ཡིན། དེ་ནི་བཟོད་པའི་རྩེ་སྦྱོར་དང་དོན་གཅིག མཚན་གཞི་ནི། བྱང་སེམས་ཀྱི་སྦྱོར་ལམ་བཟོད་པའི་མཉམ་གཞག་ཡེ་ཤེས་ལྟ་བུ་ལ་བྱེད། བཞི་པ་ལ་མཚན་ཉིད་ནི། མདོ་ལས་རྗེས་སུ་ཡི་རང་བས་དངོས་སུ་མཚོན་ནས་བསྟན་པའི་མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་དེ། སེམས་ཀུན་ཏུ་གནས་པའི་རྩེ་སྦྱོར་གྱི་མཚན་ཉིད་ཡིན།
དེ་ནི་ཆོས་མཆོག་གི་རྩེ་སྦྱོར་དང་དོན་གཅིག མཚན་གཞི་ནི། བྱང་སེམས་ཀྱི་སྦྱོར་ལམ་ཆོས་མཆོག་གི་མཉམ་གཞག་ཡེ་ཤེས་ལྟ་བུ་ལ་བྱེད་དོ། ། གཉིས་པ་འཕགས་པའི་རྩེ་སྦྱོར་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། འཕགས་རྒྱུད་ཀྱི་མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་དེའོ། ། དབྱེ་ན། མཐོང་ལམ་རྩེ་སྦྱོར། སྒོམ་ལམ་རྩེ་སྦྱོར། བར་ཆད་མེད་པའི་རྩེ་སྦྱོར་དང་གསུམ་དུ་ཡོད།
དང་པོ་ལ། སྤང་བྱ་རྟོག་པ་བཤད་པ་དང་། མཐོང་ལམ་རྩེ་སྦྱོར་དངོས་བཤད་པ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཡུལ་གྱི་གནས་ཚུལ་ལ་ཕྱིན་ཅི་ལོག་ཏུ་ཞུགས་པའི་བློ་གང་ཞིག་སྒོམ་སྤངས་མིན་པར་གྱུར་པའི་རྟོག་པ་ཀུན་བཏགས་དེ། འདིར་བསྟན་མཐོང་སྤངས་རྟོག་པའི་མཚན་ཉིད་ཡིན། དབྱེ་ན། མཐོང་སྤངས་གཟུང་རྟོག་དང་། འཛིན་རྟོག་གཉིས།
དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཐོང་སྤངས་རྟོག་པ་གང་ཞིག ཡུལ་གཟུང་བ་ལ་དམིགས་ནས་གཟུང་བར་ཞེན་པའི་བློ་དེའོ། ། དབྱེ་ན། འཇུག་པ་གཟུང་རྟོག་དང་། ལྡོག་པ་གཟུང་རྟོག་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཐོང་སྤངས་གཟུང་རྟོག་གང་ཞིག
ཐེག་ཆེན་གྱི་ཆོས་ལ་དམིགས་ནས་འཇུག་བྱར་ཞེན་པའི་བློ་དེ། མཐོང་སྤངས་འཇུག་པ་གཟུང་རྟོག་གི་མཚན་ཉིད་ཡིན། དབྱེ་ན། ཡུལ་དགུའི་དབྱེ་བས་དགུར་ཡོད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཐོང་སྤངས་གཟུང་རྟོག་གང་ཞིག ཐེག་དམན་གྱི་ཆོས་ལ་དམིགས་ནས་ལྡོག་བྱར་ཞེན་པའི་བློ་དེ། མཐོང་སྤངས་ལྡོག་པ་གཟུང་རྟོག་གི་མཚན་ཉིད་ཡིན། དབྱེ་ན།
ཡུལ་དགུའི་དབྱེ་བས་དགུར་ཡོད་དོ། ། གཉིས་པ་མཐོང་སྤངས་འཛིན་རྟོག་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཐོང་སྤངས་རྟོག་པ་གང་ཞིག ཡུལ་འཛིན་པ་ལ་དམིགས་ནས་འཛིན་པར་ཞེན་པའི་བློ་དེའོ། ། དབྱེ་ན། མཐོང་སྤངས་སུ་གྱུར་པའི་རྫས་འཛིན་རྟོག་པ་དང་། རྟག་འཛིན་རྟོག་པ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི།
མཐོང་སྤངས་འཛིན་རྟོག་གང་ཞིག ཡུལ་འཛིན་པ་ལ་དམིགས་ནས་རྫས་ཡོད་ཀྱི་འཛིན་པར་ཞེན་པའི་བློ་དེའོ། ། དབྱེ་ན། གང་ཟག་ལ་རྫས་འཛིན་རྟོག་པ་དང་། ཆོས་ལ་རྫས་འཛིན་རྟོག་པ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཐོང་སྤངས་འཛིན་རྟོག་གང་ཞིག གང་ཟག་གི་གདགས་གཞིར་གྱུར་པའི་ཕུང་པོ་ལ་དམིགས་ནས་རྫས་ཡོད་ཀྱི་འཛིན་པར་ཞེན་པའི་བློ་དེ། མཐོང་སྤངས་སུ་གྱུར་པའི་གང་ཟག་ལ་རྫས་འཛིན་རྟོག་པའི་མཚན་ཉིད་ཡིན།
དབྱེ་ན། ཡུལ་དགུའི་དབྱེ་བས་དགུར་ཡོད་དོ། ། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཐོང་སྤངས་འཛིན་རྟོག་གང་ཞིག སྐྱེས་བུའི་གདགས་གཞིར་གྱུར་པའི་ཆོས་ལ་དམིགས་ནས་རྫས་ཡོད་ཀྱི་འཛིན་པར་ཞེན་པའི་བློ་དེ། མཐོང་སྤངས་སུ་གྱུར་པའི་ཆོས་ལ་རྫས་འཛིན་རྟོག་པའི་མཚན་ཉིད་ཡིན། དབྱེ་ན། ཡུལ་དགུའི་དབྱེ་བས་དགུར་ཡོད་དོ། ། གཉིས་པ་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། མཐོང་སྤངས་འཛིན་རྟོག་གང་ཞིག ཡུལ་འཛིན་པ་ལ་དམིགས་ནས་བཏགས་པ་ཙམ་དུ་ཞེན་པའི་བློ་དེ། མཐོང་སྤངས་སུ་གྱུར་པའི་བཏགས་འཛིན་རྟོག་པའི་མཚན་ཉིད་ཡིན། དབྱེ་ན། མཐོང་སྤངས་སུ་གྱུར་པའི་སྐྱེས་བུའི་བཏགས་འཛིན་རྟོག་པ་དང་། ཆོས་ལ་བཏགས་འཛིན་རྟོག་པ་གཉིས་སུ་ཡོད། དང་པོ་ལ། མཚན་ཉིད་དང་དབྱེ་བ་གཉིས། མཚན་ཉིད་ནི།
མཐོང་སྤངས་འཛིན་རྟོག་གང་ཞིག ཡུལ་སྐྱེས་བུ་ལ་དམིགས་ནས་བཏགས་པ་ཙམ་དུ་ཞེན་པའི་བློ་དེའོ། ། དབྱེ་ན། ཡུལ་དགུའི་དབྱེ་བས་དགུར་ཡོད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཐོང་སྤངས་འཛིན་རྟོག་གང་ཞིག སྐྱེས་བུའི་གདགས་གཞིར་གྱུར་པའི་ཆོས་ལ་དམིགས་ནས་བཏགས་པ་ཙམ་དུ་ཞེན་པའི་བློ་དེ། མཐོང་སྤངས་སུ་གྱུར་པའི་ཆོས་ལ་བཏགས་འཛིན་རྟོག་པའི་མཚན་ཉིད་ཡིན། དབྱེ་ན།
ཡུལ་དགུའི་དབྱེ་བས་དགུར་ཡོད་དོ། ། གཉིས་པ་མཐོང་ལམ་རྩེ་སྦྱོར་ལ་དབྱེ་ན། མཐོང་ལམ་རྩེ་སྦྱོར་གྱི་སྤང་བྱ་སྤངས་པའི་སྟོབས་ཀྱིས་ཐོབ་པའི་ཉེར་ལེན་ཅན་གྱི་འབྲས་བུ་བཤད་པ་དང་། ཉེར་ལེན་གྱི་རྒྱུ་མཐོང་ལམ་རྩེ་སྦྱོར་དངོས་བཤད་པ་གཉིས། དང་པོ་ལ་བྱང་ཆུབ་ཆེན་པོའི་ལྷན་ཅིག་བྱེད་རྐྱེན་བཤད་པ་དང་། བྱང་ཆུབ་ཆེན་པོ་དངོས་བཤད་པ་གཉིས། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། རང་གི་ཉེར་ལེན་གྱི་འབྲས་བུ་བྱང་ཆུབ་ཆེན་པོའི་རྒྱུའི་ནུས་པ་གོང་ནས་གོང་དུ་འཕེལ་བར་བྱེད་པའི་རྐྱེན་དེའོ། ། དབྱེ་ན།
གཞན་འབྲས་བུ་རྟོགས་པའི་ཆོས་ལ་འགོད་པ། རྒྱུ་ལུང་གི་ཆོས་ལ་འགོད་པ། རང་ཉིད་བྱང་ཆུབ་ཀྱི་རྒྱུ་ལ་སྦྱོར་བ་དང་གསུམ་དུ་ཡོད། གཉིས་པ་ལ་དངོས་དང་། ཞར་ལ་རྣལ་འབྱོར་གྱི་ས་བཤད་པ་གཉིས། དང་པོ་ལ་བྱང་ཆེན་ཙམ་དང་། འདིར་དངོས་སུ་བསྟན་པའི་བྱང་ཆེན་གཉིས། དང་པོ་ལ་མཚན་ཉིད་དང་། དབྱེ་བ་གཉིས། མཚན་ཉིད་ནི།
རྫོགས་པའི་བྱང་ཆུབ་དེ། བྱང་ཆེན་ཙམ་གྱི་མཚན་ཉིད་ནི། དེ་ལ་དབྱེ་ན། སྐུ་གསུམ་དུ་ཡོད་དེ། མདོ་སྡེ་རྒྱན་ལས། སྐུ་གསུམ་དག་གི་བྱང་ཆུབ་ཆེ། ། ཞེས་གསུངས་པའི་ཕྱིར། དྲི་མ་ཟད་སྐྱེ་བདེན་པ་པར་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་དེ། འདིར་བསྟན་བྱང་ཆེན་གྱི་མཚན་ཉིད་ཡིན་ནོ། ། གཉིས་པ་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། ཞི་ལྷག་ཟུང་འབྲེལ་གྱི་རྣལ་འབྱར་དེ། རྣལ་འབྱོར་གྱི་སའི་མཚན་ཉིད་ཡིན། དེ་ལ་དབྱེ་ན། བདག་མེད་རྟོགས་པའི་རྣལ་འབྱོར་གྱི་ས། གཟུང་མེད་རྟོགས་པའི་རྣལ་འབྱོར་གྱི་ས། འཛིན་མེད་རྟོགས་པའི་རྣལ་འབྱོར་གྱི་ས། སྤྲོས་བྲལ་རྟོགས་པའི་རྣལ་འབྱོར་གྱི་ས་དང་བཞིར་ཡོད། དང་པོ་ལ་མཚན་ཉིད་དང་ས་མཚམས་གཉིས། མཚན་ཉིད་ནི།
སྐྱེ་འཇིག་ཅན་གྱི་རྟགས་ལས་ཕུང་པོ་བདེན་མེད་དུ་རྟོགས་ནས་བསྒོམ་པའི་རྣལ་འབྱོར་དེའོ། ། ས་མཚམས་ནི། ཚོགས་ལམ་ནས་ས་བཅུ་པའི་བར་ན་ཡོད། གཉིས་པ་ལ་མཚན་ཉིད་ནི། ལྷག་ཅིག་དམིགས་ངེས་ཀྱི་རྟགས་ལས་གཟུང་འཛིན་རྫས་གཞན་གྱིས་སྟོང་པར་རྟོགས་ནས་བསྒོམ་པའི་རྣལ་འབྱོར་དེ། གཟུང་མེད་རྟོགས་པའི་རྣལ་འབྱོར་གྱི་སའི་མཚན་ཉིད་ཡིན། ས་མཚམས་ནི། སྦྱོར་ལམ་དྲོད་ནས་ས་བཅུ་པའི་བར་ན་ཡོད། གསུམ་པ་ལ་མཚན་ཉིད་ནི། གཟུང་བ་མེད་པའི་རྟགས་ལས་འཛིན་པ་བདེན་མེད་དུ་རྟོགས་ནས་བསྒོམ་པའི་རྣལ་འབྱོར་དེ།
འཛིན་མེད་རྟོགས་པའི་རྣལ་འབྱོར་གྱི་སའི་མཚན་ཉིད་ཡིན། ས་མཚམས་ནི། སྦྱོར་ལམ་བཟོད་པ་ནས་ས་བཅུ་པའི་བར་ན་ཡོད། བཞི་པ་ལ་མཚན་ཉིད་ནི། རྟེན་འབྲེལ་གྱི་རྟགས་ལས་གཉིས་མེད་ཀྱི་ཡེ་ཤེས་བདེན་མེད་དུ་རྟོགས་ནས་བསྒོམ་པའི་རྣལ་འབྱོར། ། སྤྲོས་བྲལ་རྟོགས་པའི་རྣལ་འབྱོར་གྱི་སའི་མཚན་ཉིད་ཡིན། མ་མཚམས་ནི། སྤྲོས་བྲལ་རྟོགས་པའི་རྣལ་འབྱོར་གྱི་ས་ཙམ་ནི་བྱང་སེམས་ཀྱི་སྦྱོར་ལམ་ནས་ས་བཅུ་པའི་བར་ན་ཡོད་ལ། ཁྱད་པར་ཅན་ནི། ས་དང་པོ་ནས་བཅུ་པའི་བར་ན་ཡོད་དོ། །
གཉིས་པ་ལ་བར་ཆད་མེད་དང་ཁྱད་པར་གྱི་ལམ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་གང་ཞིག རང་གི་ངོས་སྐལ་གྱི་མཐོང་སྤངས་རྟོག་པའི་ས་བོན་ལ་དངོས་སུ་གནོད་པ་བྱེད་པ་དེ། མཐོང་ལམ་རྩེ་སྦྱོར་གྱི་མཚན་ཉིད་ཡིན། དེ་ལ་དངོས་བཏགས་མ་ཕྱེ་བའི་སྒོ་ནས་དབྱེ་ན། སྦྱོར་བ་ཉེར་བསྡོགས་དང་འཇུག་པ་བར་ཆད་མེད་གཉིས་སུ་ཡོད། དང་པོ་ལ་མཚན་ཉིད་ནི། མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་གང་ཞིག
རང་གི་ངོས་སྐལ་གྱི་མཐོང་སྤངས་རྟོགས་པའི་ས་བོན་དྲུང་ནས་འབྱིན་པར་མི་ནུས་ཤིང་། མགོ་གནོན་པར་ནུས་པ་དེ། མཐོང་ལམ་རྩེ་སྦྱོར་གྱི་སྦྱོར་བ་ཉེར་བསྡོགས་ཀྱི་མཚན་ཉིད་ཡིན། མཚན་གཞི་ནི། བྱང་སེམས་ཀྱི་སྦྱོར་ལམ་ཆོས་མཆོག་ཆེན་པོའི་ཡེ་ཤེས་ལྟ་བུ་ལ་བྱེད། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་གང་ཞིག་རང་གི་ངོས་སྐལ་གྱི་མཐོང་སྤངས་རྟོག་བའི་ས་བོན་དྲུང་ནས་འབྱིན་པར་ནུས་པ་དེ་མཐོང་ལམ་རྩེ་སྦྱོར་གྱི་མཚན་ཉིད་ཡིན། དབྱེ་ན། བྱང་སེམས་ཀྱི་མཐོང་ལམ་སྡུག་བསྔལ་ལ་ཆོས་བཟོད།
ཀུན་འབྱུང་ཆོས་བཟོད། འགོག་པ་ཆོས་བཟོད། ལམ་ཆོས་བཟོད་དང་བཞིར་ཡོད། གཉིས་པ་ཁྱད་པར་གྱི་ལམ་ལ། མཉམ་གཞག་སེང་གེ་རྣམ་བསྒྱིངས་དང་། རྗེས་ཐོབ་རྟེན་འབྲེལ་ལ་རྟོག་ཚུལ་གཉིས་སུ་ཡོད། དང་པོ་ལ། མཚན་ཉིད་ནི། མཐོང་ལམ་གྱི་ཁྱད་པར་གྱི་ལམ་ལ་གནས་པའི་བྱང་སེམས་ཀྱི་མཐར་གནས་ཀྱི་སྙོམས་འཇུག་དེའོ། ། གཉིས་པ་ལ་མཚན་ཉིད་ནི།
མཐོང་ལམ་རྗེས་ཐོབ་ལ་གནས་པའི་བྱང་སེམས་ཀྱི་རྒྱུད་ཀྱི་རྟེན་འབྲེལ་ལུགས་འབྱུང་ལུགས་ཟློག་ཏུ་རྟོག་པར་བྱེད་པའི་སེམས་དཔའི་རྣལ་འབྱོར་དེའོ། ། གཉིས་པ་བསྒོམ་ལམ་རྩེ་སྦྱོར་ལ། བསྒོམ་ལམ་རྩེ་སྦྱོར་གྱི་སྤང་བྱ་ཇི་ལྟར་སྤོང་བའི་ཚུལ་དང་། དེ་སྤངས་པའི་སྟོབས་ཀྱིས་ཐོབ་པའི་བརྟེན་པ་ཡོན་ཏན་བཤད་པ་གཉིས་སུ་ཡོད། དང་པོ་ལ། སྒོམ་ལམ་རྩེ་སྦྱོར་བཤད་པ་དང་། སྤང་བྱ་རྟོག་པ་བཤད་པ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་གང་ཞིག
རང་གི་ངོས་སྐལ་གྱི་སྒོམ་སྤངས་རྟོག་པའི་ས་བོན་ལ་དངོས་སུ་གནོད་པ་བྱེད་པ་དེའོ། ། དབྱེ་ན། སྦྱོར་བ་སེང་གེ་རྣམ་བསྒྱིངས་དང་། དངོས་གཞི་ཐོད་རྒལ་གཉིས་སུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་གང་ཞིག རང་གི་ངོས་སྐལ་གྱི་སྒོམ་སྤངས་རྟོག་པའི་ས་བོན་དྲུང་འབྱིན་མི་ནུས་ཤིང་མགོ་གནོན་པའི་མཁྱེན་པ་དེའོ། ། དབྱེ་ན། སྦྱོར་བ་སེང་གེ་རྣམ་བསྒྱིངས་ཆུང་ངུའི་ཆུང་དུ་སོགས་དགུར་ཡོད།
གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་གང་ཞིག རང་གི་ངོས་སྐལ་གྱི་སྒོམ་སྤངས་རྟོག་པའི་ས་བོན་དྲུང་འབྱིན་པར་ནུས་པ་དེ། དངོས་གཞི་ཐོད་རྒལ་གྱི་མཚན་ཉིད་ཡིན། དབྱེ་ན། ཐེག་ཆེན་གྱི་དངོས་གཞི་ཐོད་རྒལ་ཆུང་ངུའི་ཆུང་ངུ་སོགས་དགུར་ཡོད་དོ། ། གཉིས་པ་བསྒོམ་སྤངས་རྟོག་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཡུལ་གྱི་གནས་ཚུལ་ལ་ཕྱིན་ཅི་ལོག་ཏུ་ཞུགས་པའི་བློ་གང་ཞིག
མཐོང་ལམ་གྱིས་དྲུང་འབྱིན་པར་མི་ནུས་པའི་རྟོག་པ་དེ། སྒོམ་སྤངས་རྟོག་པའི་མཚན་ཉིད་ཡིན། དེ་ལ་དབྱེ་ན། སྒོམ་སྤངས་གཟུང་འཛིན་གྱི་རྟོག་པ་བཞི་རུ་ཡོད། དེ་རེ་རེ་ལ་ཡང་ཡུལ་གྱི་དབྱེ་བས་དགུ་དགུར་ཡོད། དེ་ཡང་ཁམས་གསུམ་གྱི་དབྱེ་བས་བརྒྱ་རྩ་བརྒྱད་དུ་ཡོད་དོ། ། གཉིས་པ་བརྟེན་པ་ཡོན་ཏན་ལ་མཚན་ཉིད་དང་ས་མཚམས་གཉིས། མཚན་ཉིད་ནི། ཐེག་པ་གསུམ་གྱི་ཡོན་ཏན་ཕུན་སུམ་ཚོགས་པ་ཐམས་ཅད་རང་གི་ངང་གིས་འབྱུང་བའི་འགལ་རྐྱེན་མངོན་འགྱུར་བ་ཟད་ཅིང་། མཐུན་རྐྱེན་ཕུན་སུམ་ཚོགས་པ་དེ།
བརྟེན་པ་ཡོན་ཏན་གྱི་མཚན་ཉིད་ཡིན། ས་མཚམས་ནི། རྒྱུན་མཐའ་ནས། སངས་རྒྱས་ཀྱི་སའི་བར་ན་ཡོད་དོ། ། གསུམ་པ་ལ་མཚན་ཉིད་དང་དམིགས་རྣམ་བཤད་པ་གཉིས་སུ་ཡོད། མཚན་ཉིད་ནི། མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་གང་ཞིག རྣམ་མཁྱེན་སྐད་ཅིག་མ་དང་པོའི་དངོས་རྒྱུར་གྱུར་པ་དེ། བར་ཆད་མེད་པའི་རྩེ་སྦྱོར་གྱི་མཚན་ཉིད་ཡིན། མཚན་གཞི་ནི།
རྒྱུན་མཐའི་ཏིང་ངེ་འཛིན་ལ་བྱེད་དོ། ། དམིགས་རྣམ་ལ་དངོས་དང་། བསལ་བྱ་ལོག་སྒྲུབ་བཤད་པ་གཉིས་སུ་ཡོད། དང་པོ་ལ་མཚན་ཉིད་ནི། བར་ཆད་མེད་པའི་རྩེ་སྦྱོར་གྱིས་སྒྲོ་འདོགས་གཅོད་པའི་གཞིར་དམིགས་པ་དེ། བར་ཆད་མེད་པའི་རྩེ་སྦྱོར་གྱི་དམིགས་པའི་མཚན་ཉིད་ཡིན། མཚན་གཞི་ནི། བདེན་སྟོང་སྒྱུ་མ་ལྟ་བུ་ལ་བྱེད། བར་ཆད་མེད་པའི་རྩེ་སྦྱོར་རང་དབང་དུ་སྐྱེད་བྱེད་དེ། བར་ཆད་མེད་པའི་རྩེ་སྦྱོར་གྱི་བདག་རྐྱེན་གྱི་མཚན་ཉིད་ཡིན།
མཚན་གཞི་ནི། རྒྱུན་མཐའ་མན་ཆད་ཀྱི་སྐྱེ་མེད་གསུམ་གྱི་དམིགས་རྣམ་མི་བརྗེད་པར་འཛིན་པའི་དྲན་པ་ལྟ་བུ་ལ་བྱེད། བར་ཆད་མེད་པའི་རྩེ་སྦྱོར་གྱིས་ཡུལ་ལ་དམིགས་པའི་འཛིན་སྟངས་ཀྱི་བྱེ་བྲག་དེ། དེའི་རྣམ་པའི་མཚན་ཉིད་ཡིན། མཚན་གཞི་ནི། སྤྲོས་བྲལ་མངོན་སུམ་དུ་རྟོགས་པའི་རྒྱུན་མཐའི་ཡེ་ཤེས་ལྟ་བུ་ལ་བྱེད། ཞར་ལ་དེ་མ་ཐག་རྐྱེན་ནི་རིགས་པ་སྔ་མ་ལ་བྱེད་དོ། ། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། བདེན་གཉིས་གང་རུང་རེ་རེ་རྒྱུ་མཚན་དུ་བྱས་ནས་ཅིག་ཤོས་སུན་འབྱིན་པའི་ལོག་རྟོག་གམ་རྩོད་ངག་གང་རུང་དེ་དམིགས་རྣམ་ལ་ལོག་སྒྲུབ་ཀྱིས་རྩོད་པའི་མཚན་ཉིད་ཡིན།
དབྱེ་ན། ལོག་རྟོག་དང་། རྩོད་ངག་གཉིས་སུ་ཡོད། དང་པོ་ནི། བདེན་གཉིས་རྣམ་འབྱེད་ཀྱི་ཤེས་རབ་ཀྱིས་སེལ། གཉིས་པ་ནི། དེ་ལ་བརྟེན་པའི་ལན་གྱིས་སེལ་བར་བྱེད་དོ། ། རྩོད་པའི་ཚུལ་ནི། དོན་དམ་རྟགས་སུ་བཀོད་ནས་ཀུན་རྫོབ་སུན་འབྱིན་པ་དང་། ཀུན་རྫོབ་རྟགས་སུ་བཀོད་ནས་དོན་དམ་སུན་འབྱིན་པ་དང་།
ཀུན་རྫོབ་ཉིད་རྟགས་སུ་བཀོད་ནས་དོན་དམ་ཉིད་སུན་འབྱིན་པ་དང་། དོན་དམ་ཉིད་རྟགས་སུ་བཀོད་ནས་ཀུན་རྫོབ་ཉིད་སུན་འབྱིན་པ་དང་བཞིར་ཡོད། དང་པོ་ལ་ཀུན་རྫོབ་ཀྱི་སྒོ་ནས་ལན་འདེབས། གཉིས་པ་ལ་དོན་དམ་གྱི་སྒོ་ནས་ལན་འདེབས། ཕྱི་མ་གཉིས་ལ་ནི། ཀུན་རྫོབ་དང་དོན་དམ་གཉིས་ཀའི་སྒོ་ནས་ལན་འདེབས་པར་བྱེད་དོ། ། དེས་དབང་དུ་བྱེད་པ་རྒྱུ་འབྲས་བཤད་པ་དེ་སོང་། གཉིས་པ་བརྟན་པ་རྒྱུ་འབྲས་བཤད་པ་ལ། སྐྱེ་མེད་གསུམ་གྱི་རྣམ་པ་ལ་བརྟན་པ་མ་ཐོབ་པ་ཐོབ་ཕྱིར་དུ་བསྒོམ་པ་མཐར་གྱིས་པའི་སྦྱོར་བ་དང་། བརྟན་པ་ཐོབ་ནས།
ཅིག་ཅར་དུ་བསྒོམ་པ་སྐད་ཅིག་མའི་སྦྱོར་བ་བཤད་པ་གཉིས་སུ་ཡོད། དང་པོ་ལ་མཚན་ཉིད་དབྱེ་བ་ས་མཚམས་དང་གསུམ། མཚན་ཉིད་ནི། སྐྱེ་མེད་གསུམ་གྱི་རྣམ་པ་ལ་བརྟན་པ་མ་ཐོབ་པ་ཐོབ་ཕྱིར་དུ་བསྒོམ་པའི་སེམས་དཔའི་རྣལ་འབྱོར་དེ། མཐར་གྱིས་པའི་སྦྱོར་བའི་མཚན་ཉིད་ཡིན། དབྱེ་ན་ཕར་ཕྱིན་དྲུག་གི་མཐར་གྱིས་པའི་སྦྱོར་བ། རྗེས་དྲན་དྲུག་གི་མཐར་གྱིས་པའི་སྦྱོར་བ། དངོས་མེད་ངོ་བོ་ཉིད་དུ་རྟོགས་པའི་མཐར་གྱིས་པའི་སྦྱོར་བ་དང་གསུམ་དུ་ཡོད། དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི།
མཁྱེན་གསུམ་གྱི་རྣམ་པ་དང་ཕར་ཕྱིན་དྲུག་ཟུང་འབྲེལ་དུ་ཉམས་སུ་ལེན་པ་ལ་བརྟན་པ་ཐོབ་ཕྱིར་དུ་བསྒོམ་པའི་སེམས་དཔའི་རྣལ་འབྱོར་དེའོ། ། དབྱེ་ན། སྦྱིན་པའི་ཕར་ཕྱིན་གྱི་མཐར་གྱིས་པའི་སྦྱོར་བ་ནས། ཤེས་རབ་ཀྱི་ཕར་ཕྱིན་གྱི་མཐར་གྱིས་པའི་སྦྱོར་བའི་བར་དྲུག་ཏུ་ཡོད། དང་པོ་ལ་མཚན་ཉིད་དང་དབྱེ་བ་གཉིས་མཚན་ཉིད་ནི། མཁྱེན་གསུམ་གྱི་རྣམ་པ་དང་། སྦྱིན་པའི་ཕར་ཕྱིན་ཟུང་འབྲེལ་དུ་ཉམས་སུ་ལེན་པ་ལ་བརྟན་པ་ཐོབ་ཕྱིར་དུ་བསྒོམ་པའི་སེམས་དཔའི་རྣལ་འབྱོར་དེའོ། ། དབྱེ་ན། སྦྱིན་པའི་ཕར་ཕྱིན་གྱི་མཐར་གྱིས་བྱ་བ། མཐར་གྱིས་བསླབ་པ།
མཐར་གྱིས་སྒྲུབ་པ་དང་གསུམ་དུ་ཡོད། དང་པོ་ནི། སྦྱོར་ལམ་གྱི་གནས་སྐབས་ཀྱི་མཐར་གྱིས་པའི་སྦྱོར་བ་ལ་བྱེད། གཉིས་པ་ནི། མཐོང་ལམ་གྱི་གནས་སྐབས་ཀྱི་མཐར་གྱིས་པའི་སྦྱོར་བ་ལ་བྱེད། གསུམ་པ་ནི། སྒོམ་ལམ་གྱི་གནས་སྐབས་ཀྱི་མཐར་གྱིས་པའི་སྦྱོར་བ་ལ་བྱེད་དོ། ། དེས་ལྷག་མ་རྣམས་ལ་ཡང་རིགས་འགྲེའོ། ། གཉིས་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི།
མཁྱེན་གསུམ་གྱི་རྣམ་པ་དང་རྗེས་དྲན་དྲུག་ཟུང་འབྲེལ་དུ་ཉམས་སུ་ལེན་པ་ལ་བརྟན་པ་ཐོབ་ཕྱིར་དུ་བསྒོམ་པའི་སེམས་དཔའི་རྣལ་འབྱོར་དེ། རྗེས་དྲན་དྲུག་གི་མཐར་གྱིས་པའི་སྦྱོར་བའི་མཚན་ཉིད་ཡིན། དབྱེ་ན། སངས་རྒྱས་རྗེས་སུ་དྲན་པའི་མཐར་གྱིས་པའི་སྦྱོར་བ། ཆོས་རྗེས་སུ་དྲན་པའི། དགེ་འདུན་རྗེས་སུ་དྲན་པའི། ལྷ་རྗེས་སུ་དྲན་པའི། ཚུལ་ཁྲིམས་རྗེས་སུ་དྲན་པའི། གཏོང་བ་རྗེས་སུ་དྲན་པའི་མཐར་གྱིས་པའི་སྦྱོར་བ་དང་དྲུག་ཏུ་ཡོད། དང་པོ་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། མཁྱེན་གསུམ་གྱི་རྣམ་པ་དང་སངས་རྒྱས་རྗེས་སུ་དྲན་པ་ཟུང་འབྲེལ་དུ་ཉམས་སུ་ལེན་པ་ལ་བརྟན་པ་ཐོབ་ཕྱིར་དུ་བསྒོམ་པའི་སེམས་དཔའི་རྣལ་འབྱོར་དེའོ། ། དབྱེ་ན། སངས་རྒྱས་རྗེས་སུ་དྲན་པའི་མཐར་གྱིས་བྱ་བ། མཐར་གྱིས་བསླབ་པ། མཐར་གྱིས་སྒྲུབ་པ་དང་གསུམ་དུ་ཡོད། དེས་ལྷག་མ་རྣམས་ལ་ཡང་རིགས་འགྲེའོ། ། གསུམ་པ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། ཆོས་ཐམས་ཅད་བདེན་པའི་ངོ་བོ་ཉིད་མེད་པར་རྟོགས་ནས་བསྒོམ་པ་ལ་དབང་ཐོབ་ཕྱིར་དུ་བསྒོམ་པའི་སེམས་དཔའི་རྣལ་འབྱོར་དེ།
དངོས་མེད་ངོ་བོ་ཉིད་དུ་རྟོགས་ནས་བསྒོམ་པའི་མཐར་གྱིས་པའི་སྦྱོར་བའི་མཚན་ཉིད་ཡིན། དབྱེ་ན། དངོས་མེད་ངོ་བོ་ཉིད་དུ་རྟོགས་ནས་བསྒོམ་པའི་མཐར་གྱིས་བྱ་བ། མཐར་གྱིས་བསླབ་པ། མཐར་གྱིས་སྒྲུབ་པ་དང་གསུམ་དུ་ཡོད་དོ། ། གསུམ་པ་ས་མཚམས་ནི། ཐེག་ཆེན་གྱི་སྦྱོར་ལམ་དྲོད་ཀྱི་རྗེས་ཐོབ་ནས། ས་བཅུ་པའི་བར་ན་ཡོད་དོ། ། གཉིས་པ་སྐད་ཅིག་མའི་སྦྱོར་བ་ལ་མཚན་ཉིད་དབྱེ་བ་ས་མཚམས་དང་གསུམ་དུ་ཡོད། མཚན་ཉིད་ནི།
སྐྱེ་མེད་གསུམ་གྱི་རྣམ་པ་ལ་བརྟན་པ་ཐོབ་ནས་ཅིག་ཅར་དུ་བསྒོམ་པའི་སེམས་དཔའི་རྣལ་འབྱོར་དེའོ། ། དབྱེ་ན། རྣམ་པར་སྨིན་པའི་སྐད་ཅིག་མའི་སྦྱོར་བ། རྣམ་པར་སྨིན་པ་མིན་པའི་སྐད་ཅིག་མའི་སྦྱོར་བ། གཉིས་སུ་མེད་པའི་སྐད་ཅིག་མའི་སྦྱོར་བ། མཚན་ཉིད་མེད་པའི་སྐད་ཅིག་མའི་སྦྱོར་བ་དང་བཞིར་ཡོད། དང་པོ་ལ་མཚན་ཉིད་ནི། བློ་སྐད་ཅིག་མ་གཅིག་གིས་རྣམ་པར་སྨིན་པའི་ཆོས་གཅིག་མངོན་དུ་བྱས་པ་ན། དུས་སྐད་ཅིག་མ་གཅིག་ལ་རྣམ་པར་སྨིན་པའི་ཆོས་ཐམས་ཅད་མངོན་དུ་བྱེད་ནུས་པའི་སེམས་དཔའི་རྣལ་འབྱོར་མཐར་ཐུག་དེའོ། ། གཉིས་པ་ལ་མཚན་ཉིད་ནི།
བློ་སྐད་ཅིག་མ་གཅིག་གིས་རྣམ་པར་སྨིན་པའི་ཆོས་གཅིག་མངོན་དུ་བྱས་པ་ན། དུས་སྐད་ཅིག་མ་གཅིག་ལ་རྣམ་པར་སྨིན་པ་མ་ཡིན་པའི་ཆོས་ཐམས་ཅད་མངོན་དུ་བྱེད་ནུས་པའི་སེམས་དཔའི་རྣལ་འབྱོར་མཐར་ཐུག་དེ། རྣམ་པར་སྨིན་པ་མིན་པའི་སྐད་ཅིག་མའི་སྦྱོར་བའི་མཚན་ཉིད་ཡིན། འདིར་རྣམ་པར་སྨིན་མ་སྨིན་གྱི་ཁྱད་པར་ནི། སངས་རྒྱས་ཀྱི་སའི་སྦྱིན་པ་ནས་དཔེ་བྱད་ཀྱི་བར་གྱི་ཟག་མེད་ཀྱི་ཆོས་ཐམས་ཅད་ལ་ནི་རྣམ་པར་སྨིན་པ་ཞེས་བྱ་ལ། དག་པ་ས་གསུམ་གྱི་གནས་སྐབས་ཀྱི་སྦྱིན་པ་དང་། དཔེ་བྱད་ཀྱི་བར་གྱི་ཟག་མེད་ཀྱི་ཆོས་རྣམས་ལ་ནི་རྣམ་པར་སྨིན་པ་མིན་པ་ཞེས་བྱའོ། ། གསུམ་པ་ལ་མཚན་ཉིད་ནི། བློ་སྐད་ཅིག་མ་གཅིག་གིས་དུས་སྐད་ཅིག་མ་གཅིག་ལ་ཆོས་ཐམས་ཅད་གཟུང་འཛིན་གཉིས་མེད་དུ་ཤེས་པའི་སེམས་དཔའི་རྣལ་འབྱོར་མཐར་ཐུག་དེ། གཉིས་སུ་མེད་པའི་སྐད་ཅིག་མའི་སྦྱོར་བའི་མཚན་ཉིད་ཡིན།
བཞི་པ་ལ་མཚན་ཉིད་ནི། བློ་སྐད་ཅིག་མ་གཅིག་གིས་དུས་སྐད་ཅིག་མ་གཅིག་ལ་ཆོས་ཐམས་ཅད་བདེན་པའི་མཚན་ཉིད་མེད་པར་ཤེས་པའི་སེམས་དཔའི་རྣལ་འབྱོར་མཐར་ཐུག་དེ། མཚན་ཉིད་མེད་པའི་སྐད་ཅིག་མའི་སྦྱོར་བའི་མཚན་ཉིད་ཡིན། གསུམ་པ་ས་མཚམས་ནི། ས་བཅུ་པ་ཁོ་ན་ན་ཡོད་དོ། དེས་སྦྱོར་བཞི་ཡན་ལག་དང་བཅས་ཏེ་བཤད་པ་དེ་སོང་ནས། གསུམ་པ་ཆོས་སྐུ་ཡན་ལག་དང་བཅས་ཏེ་བཤད་པ་ལ། རྟེན་སྐུ་བཤད་པ། བརྟེན་པ་ཡེ་ཤེས་བཤད་པ། མཛད་པ་འཕྲིན་ལས་བཤད་པ་དང་གསུམ་དུ་ཡོད།
དང་པོ་ལ་མཚན་ཉིད་དང་དབྱེ་བ་གཉིས། མཚན་ཉིད་ནི། སྦྱོར་བཞི་བསྒོམ་པའི་རྣམ་སྨིན་མཐར་ཐུག་དེ། འབྲས་བུ་ཆོས་སྐུའི་མཚན་ཉིད་ཡིན། དེ་ལ་དབྱེ་ན། སྐུ་གཉིས་སུ་དབྱེ་བ། གསུམ་དུ་དབྱེ་བ། བཞིར་དབྱེ་བ། ལྔར་དབྱེ་བ་དང་བཞིར་ཡོད། དང་པོ་ལ།
རང་དོན་དོན་དམ་པའི་སྐུ་དང་། གཞན་དོན་ཀུན་རྫོབ་པའི་སྐུ་གཉིས་སུ་ཡོད། དང་པོ་ནི། སངས་རྒྱས་ཀྱི་སྤངས་རྟོགས་ཀྱི་ཡོན་ཏན་ལྟ་བུ་ལ་བྱེད། གཉིས་པ་ནི། ལོངས་སྤྲུལ་གཉིས་ལྟ་བུ་ལ་བྱེད་དོ། ། དེ་སྐད་དུ་ཡང་། རྒྱུད་བླ་མ་ལས། རང་དོན་གཞན་དོན་དོན་དམ་སྐུ་དང་ནི། ། དེ་ལ་བརྟེན་པ་ཀུན་རྫོབ་སྐུ་ཉིད་དེ། །
ཞེས་གསུངས་པའི་ཕྱིར། གཉིས་པ་ལ་རང་དོན་གྱི་སྐུ། གཞན་དོན་གྱི་སྐུ། དེ་གཉིས་ཀྱི་རྟེན་བྱེད་པའི་སྐུ་དང་གསུམ་དུ་ཡོད། དང་པོ་ནི། ལོངས་སྤྱོད་རྫོགས་པའི་སྐུ་ལྟ་བུ་ལ་བྱེད། གཉིས་པ་ནི། སྤྲུལ་པའི་སྐུ་ལྟ་བུ་ལ་བྱེད། གསུམ་པ་ནི། ཆོས་ཀྱི་སྐུ་ལྟ་བུ་ལ་བྱེད་དེ། །
དེ་སྐད་དུ་ཡང་། མདོ་སྡེ་རྒྱན་ལས། སྐུ་གསུམ་དག་གིས་སངས་རྒྱས་ཀྱི། ། སྐུ་བསྡུས་པར་ནི་ཤེས་པར་བྱ། ། སྐུ་གསུམ་དག་གིས་རང་གཞན་གྱི ། དོན་འདི་བརྟེན་དང་བཅས་པར་བསྟན། ། ཞེས་གསུངས་བའི་ཕྱིར། གསུམ་པ་ལ་ངོ་བོ་ཉིད་ཀྱི་སྐུ། རྟོགས་པ་ཡེ་ཤེས་ཆོས་ཀྱི་སྐུ། ལོངས་སྤྱོད་རྫོགས་པའི་སྐུ།
སྤྲུལ་པའི་སྐུ་དང་བཞིར་ཡོད། དང་པོ་ལ་མཚན་ཉིད་ནི། མཚན་ཉིད་ལྔ་དང་ལྡན་པའི་རང་དོན་གྱི་སྐུ་དེ། ངོ་བོ་ཉིད་སྐུའི་མཚན་ཉིད་ཡིན་ཏེ། དེ་སྐད་དུ་ཡང་། རྒྱུད་བླ་མ་ལས། དེ་ལ་སངས་རྒྱས་རྣམས་ཀྱིས་ནི། ། ངོ་བོ་ཉིད་སྐུ་མཚན་ཉིད་ལྔ། ། མདོར་ན་ཡོན་ཏན་ལྔ་དང་ནི། ། ལྡན་པ་ཉིད་དུ་རིག་པར་བྱ། །
ཞེས་གསུངས་པའི་ཕྱིར། ། མཚན་ཉིད་ལྔ་ནི། འདུས་མ་བྱས་པ། ཡོན་ཏན་གྱི་ཆོས་རྣམས་དང་དབྱེར་མེད་པ། གཟུང་འཛིན་གཉིས་སུ་མེད་པ། སྒྲིབ་པ་མ་ལུས་པར་སྤངས་པ། འོད་གསལ་བ་དང་ལྔ་ལ་བྱེད་དེ། ཇི་སྐད་དུ། རྒྱུད་བླ་མ་ལས། ། འདུས་མ་བྱས་ཤིང་རྣམ་དབྱེར་མེད། །
མཐའ་གཉིས་དག་ནི་རྣམ་པར་སྤངས། ། ཉོན་མོངས་ཤེས་བྱ་སྙོམས་འཇུག་གི ། སྒྲིབ་གསུམ་ལས་ནི་ངེས་གྲོལ་ཏེ། ། དྲི་མེད་རྣམ་པར་རྟོག་མེད་དང་། ། རྣལ་འབྱོར་རྣམས་ཀྱི་ཡུལ་ཡིན་ཕྱིར། ། ཆོས་དབྱིངས་ངོ་བོ་ཉིད་ཀྱིས་ནི། ། དག་པའི་ཕྱིར་ན་འོད་གསལ་བའོ། ། ཞེས་གསུངས་པའི་ཕྱིར། ཡོན་ཏན་ལྔ་ནི། གཞལ་དུ་མེད་པའི་ཡོན་ཏན།
གྲངས་མེད་པའི་ཡོན་ཏན། བསམ་དུ་མེད་པའི་ཡོན་ཏན། མཉམ་དུ་མེད་པའི་ཡོན་ཏན། དག་པའི་ཡོན་ཏན་དང་ལྔ་ལ་བྱེད་དེ། དེ་སྐད་དུ་ཡང་། རྒྱུད་བླ་མ་ལས། གཞལ་མེད་གྲངས་མེད་བསམ་མེད་དང་། ། མཉམ་མེད་དག་པའི་མཐར་ཐུག་པའི། ། ཡོན་ཏན་རྣམས་དང་ཡང་དག་པར། ། ངོ་བོ་ཉིད་ཀྱི་སྐུ་ལྡན་དེ། །
རྒྱ་ཆེའི་ཕྱིར་དང་གྲངས་མེད་ཕྱིར། ། རྟོག་གེའི་ཡུལ་ནི་མིན་ཕྱིར་དང་། ། འབའ་ཞིག་བག་ཆགས་བཅས་སྤངས་ཕྱིར། ། ཞེས་གསུངས་པའི་ཕྱིར། གཉིས་པ་ལ་མཚན་ཉིད་ནི། གནས་གྱུར་མཐར་ཐུག་གི་ཡེ་ཤེས་ཡིན་པ་གང་ཞིག་གཟུགས་སྐུ་གཉིས་ཀྱི་བདག་རྐྱེན་དུ་དམིགས་པ་དེ། རྟོགས་ཡེ་ཆོས་སྐུའི་མཚན་ཉིད་ཡིན། གསུམ་པ་ལ་དབྱེ་ན། སྣང་ཚུལ་གྱི་ལོངས་སྐུ་དང་། གནས་ཚུལ་གྱི་ལོངས་སྐུ་གཉིས་སུ་ཡོད།
དང་པོ་ལ་མཚན་ཉིད་ནི། ངེས་པ་ལྔ་ལྡན་གྱི་གཟུགས་སྐུ་མཐར་ཐུག་དེ། སྣང་ཚུལ་གྱི་ལོངས་སྐུའི་མཚན་ཉིད་ཡིན། (Dངེས་པ་ལྔ་)ནི། (Eགནས་ངེས་པ་འོག་མིན་སྟུག་པོ་བཀོད་པ་ལྟ་བུར་བཞུགས་པ། འཁོར་ངེས་པ་བྱང་སེམས་འཕགས་པ་ཤ་སྟག་གིས་བསྐོར་བ། དུས་ངེས་པ་འཁོར་བ་མ་སྟོང་གི་བར་དུ་བཞུགས་པ། ངོ་བོ་ངེས་པ་མཚན་དང་དཔེ་བྱད་ཀྱིས་བརྒྱན་པ། ཆོས་ངེས་པ་ཐེག་པ་ཆེན་པོའི་ཆོས་འབའ་ཞིག་ལ་ལོངས་སྤྱོད་པ་)དང་ལྔ་ལ་བྱེད། མཚན་གཞི་ནི།
བྱང་སེམས་འཕགས་པའི་མིག་ཤེས་ལ་ལོངས་སྐུར་སྣང་བའི་ལོངས་སྐུ་ལྟ་བུ་ལ་བྱེད་དོ། ། གཉིས་པ་ལ་མཚན་ཉིད་ནི། ཁྱད་པར་ལྔ་དང་ལྡན་པའི་གཞན་དོན་གྱི་སྐུ་དེ། གནས་ཚུལ་གྱི་ལོངས་སྐུའི་མཚན་ཉིད་ཡིན། ཁྱད་པར་ལྔ་ནི། གསུང་བརྗོད་པ་རྒྱུན་མི་ཆད་པ། སྐུ་སྟོན་པ་རྒྱུན་མི་ཆད་པ། མཛད་པ་འཕྲིན་ལས་རྒྱུན་མི་ཆད་པ། སྣ་ཚོགས་སུ་སྣང་ཡང་སྣ་ཚོགས་ཀྱི་ངོ་བོར་མ་གྲུབ་པ། དེ་དག་ལ་ཀུན་ཏུ་རྟོག་པའི་མངོན་པར་འདུ་བྱེད་མེད་པ་དང་ལྔ་ལ་བྱེད་དེ།
རྒྱུད་བླ་མ་ལས། བརྗོད་སྟོན་མཛད་རྒྱུན་མི་ཆད་དང་། ། མངོན་པར་འདུ་བྱེད་མེད་པ་དང་། དེ་ཡི་ངོ་བོ་མི་སྟོན་ལ། ། འདིར་ནི་སྣ་ཚོགས་རྣམ་ལྔར་བརྗོད། ། ཅེས་གསུངས་པའི་ཕྱིར། མཚན་གཞི་ནི། སངས་རྒྱས་ཀྱི་སའི་ལོངས་སྐུ་ལྟ་བུ་ལ་བྱེད་དོ། ། བཞི་པ་ལ་དབྱེ་ན། སྣང་ཚུལ་གྱི་སྤྲུལ་སྐུ་དང་།
གནས་ཚུལ་གྱི་སྤྲུལ་སྐུ་གཉིས་སུ་ཡོད། དང་པོ་ལ་མཚན་ཉིད་ནི། མཛད་པ་བཅུ་གཉིས་ཀྱི་ཚུལ་བསྟན་པའི་སྒོ་ནས་སེམས་ཅན་གྱི་དོན་བྱེད་པའི་གཟུགས་སྐུ་མཐར་ཐུག་དེ། སྣང་ཚུལ་གྱི་སྤྲུལ་སྐུའི་མཚན་ཉིད་ཡིན། མཚན་གཞི་ནི། རྒྱ་གར་རྡོ་རྗེའི་གདན་དུ་མཛད་པ་བཅུ་གཉིས་ཀྱི་ཚུལ་སྟོན་པའི་སྟོན་པ་ཤཱཀྱ་ཐུབ་པ་ལྟ་བུ་ལ་བྱེད། གཉིས་པ་ལ་མཚན་ཉིད་ནི། ཁྱད་པར་བཞི་དང་ལྡན་པའི་གཞན་དོན་གྱི་སྐུ་དེ། གནས་ཚུལ་གྱི་སྤྲུལ་སྐུའི་མཚན་ཉིད་ཡིན། ཁྱད་པར་བཞི་ནི།
གདུལ་བྱ་ཐར་པའི་ལམ་ལ་འགོད་པ། ཐེག་ཆེན་དུ་སྨིན་པ། བྱང་ཆུབ་ཏུ་ལུང་སྟོན་པ། ལོངས་སྐུའི་རྒྱུ་ལས་བྱུང་བ་དང་བཞི་ལ་བྱེད་དེ། རྒྱུད་བླ་མ་ལས། འཇིག་རྟེན་ཞི་བའི་ལམ་ལ་འཇུག་པ་དང་། ། རབ་ཏུ་སྨིན་དང་ལུང་སྟོན་རྒྱུ་ཡི་གཟུགས། ། ཞེས་གསུངས་པའི་ཕྱིར། མཚན་གཞི་ནི། སངས་རྒྱས་ཀྱི་སའི་སྤྲུལ་སྐུ་ལྟ་བུ་ལ་བྱེད་དོ། །
གཉིས་པ་བརྟེན་པ་ཡེ་ཤེས་བཤད་པ་ལ། མཚན་ཉིད་དང་དབྱེ་བ་གཉིས། མཚན་ཉིད་ནི། གནས་གྱུར་མཐར་ཐུག་གི་ཡེ་ཤེས་དེ། སངས་རྒྱས་ཀྱི་ཡེ་ཤེས་ཀྱི་མཚན་ཉིད་ཡིན། དབྱེ་ན། མེ་ལོང་ལྟ་བུའི་ཡེ་ཤེས། མཉམ་པ་ཉིད་ཀྱི་ཡེ་ཤེས། སོ་སོར་རྟོག་པའི་ཡེ་ཤེས། བྱ་བ་གྲུབ་པའི་ཡེ་ཤེས།
ཆོས་ཀྱི་དབྱིངས་ཀྱི་ཡེ་ཤེས་དང་ལྔ་རུ་ཡོད་དོ། ། གསུམ་པ་མཛད་པ་འཕྲིན་ལས་བཤད་པ་ལ་མཚན་ཉིད་དང་། དབྱེ་བ་གཉིས། མཚན་ཉིད་ནི། རང་རྒྱུ་ཆོས་སྐུས་བདག་རྐྱེན་བྱས་པ་ལས་བྱུང་བའི་རྣམ་དཀར་གྱི་དགེ་བ་དེ། སངས་རྒྱས་ཀྱི་འཕྲིན་ལས་ཀྱི་མཚན་ཉིད་ཡིན། དེ་ལ་ས་མཚམས་ཀྱི་སྒོ་ནས་དབྱེ་ན། བྱེད་པ་པོ་ལ་ཡོད་པའི་སངས་རྒྱས་ཀྱི་འཕྲིན་ལས་དང་། བྱ་བ་ཡུལ་ལ་ཡོད་པའི་སངས་རྒྱས་ཀྱི་འཕྲིན་ལས་གཉིས་སུ་ཡོད། ངོ་བོའི་སྒོ་ནས་དབྱེ་ན།
ལྷུན་གྱིས་གྲུབ་པའི་སངས་རྒྱས་ཀྱི་འཕྲིན་ལས་དང་། རྒྱུན་མི་ཆད་པའི་སངས་རྒྱས་ཀྱི་འཕྲིན་ལས་གཉིས་སུ་ཡོད། བྱེད་ལས་ཀྱི་སྒོ་ནས་དབྱེ་ན། གདུལ་བྱ་ལམ་གྱི་རྟེན་ལ་འགོད་པ། ལམ་ལ་འགོད་པ། ལམ་གྱི་འབྲས་བུ་ལ་འགོད་པ་དང་གསུམ་དུ་ཡོད། དང་པོ་ལ་མཚན་ཉིད་ནི། སངས་རྒྱས་ཀྱི་སའི་རྣམ་དཀར་གྱི་དགེ་བ་དེ། བྱེད་པ་པོ་ལ་ཡོད་པའི་སངས་རྒྱས་ཀྱི་འཕྲིན་ལས་ཀྱི་མཚན་ཉིད་ཡིན། མཚན་གཞི་ནི།
སངས་རྒྱས་ཀྱི་སའི་ལོངས་སྤྲུལ་གཉིས་ལྟ་བུ་ལ་བྱེད། གཉིས་པ་ལ་མཚན་ཉིད་ནི། སློབ་པའི་སས་བསྡུས་པའི་རྣམ་དཀར་གྱི་དགེ་བ་དེ། བྱ་བ་ཡུལ་ལ་ཡོད་པའི་སངས་རྒྱས་ཀྱི་འཕྲིན་ལས་ཀྱི་མཚན་ཉིད་ཡིན། མཚན་གཞི་ནི། སྣང་ཚུལ་གྱི་ལོངས་སྤྲུལ་གཉིས་ལྟ་བུ་ལ་བྱེད་དོ། ། གསུམ་པ་གདུལ་བྱ་ལམ་གྱི་རྟེན་ལ་འགོད་པ་ལ་མཚན་ཉིད་ནི། ཡེ་ཤེས་ཆོས་སྐུའི་བདག་རྐྱེན་ལ་བརྟེན་ནས་གདུལ་བྱ་ངན་འགྲོ་ནས་བདེ་འགྲོའི་རྟེན་ལ་འགོད་པའི་བྱ་བ་དེ། གདུལ་བྱ་ལམ་གྱི་རྟེན་ལ་འགོད་པའི་སངས་རྒྱས་ཀྱི་འཕྲིན་ལས་ཀྱི་མཚན་ཉིད་ཡིན། གཉིས་པ་གདུལ་བྱ་ལམ་ལ་འགོད་པ་ལ་མཚན་ཉིད་དང་དབྱེ་བ་གཉིས།
མཚན་ཉིད་ནི། ཡེ་ཤེས་ཆོས་སྐུའི་བདག་རྐྱེན་ལ་བརྟེན་ནས་གདུལ་བྱ་ཐར་པའི་ལམ་ལ་འགོད་པའི་བྱ་བ་དེ། གདུལ་བྱ་ལམ་ལ་འགོད་པའི་སངས་རྒྱས་ཀྱི་འཕྲིན་ལས་ཀྱི་མཚན་ཉིད་ཡིན། དེ་ལ་དབྱེ་ན། གདུལ་བྱ་ཚོགས་ལམ་ལ་འགོད་པ། སྦྱོར་ལམ་ལ་འགོད་པ། མཐོང་ལམ་ལ་འགོད་པ། སྒོམ་ལམ་ལ་འགོད་པ་དང་བཞིར་ཡོད། གདུལ་བྱ་སྒོམ་ལམ་ལ་འགོད་པ་ལ་དབྱེ་ན། གདུལ་བྱ་ས་གཉིས་པ་ནས།
ལྔ་པའི་བར་ལ་འགོད་པ། ས་དྲུག་པ་ལ་འགོད་པ། ས་བདུན་པ་ལ་འགོད་པ། ས་བརྒྱད་པ་ལ་འགོད་པ། ས་དགུ་པ་ལ་འགོད་པ། ས་བཅུ་པ་ལ་འགོད་པ་དང་དྲུག་ཏུ་ཡོད། གདུལ་བྱ་ས་བཅུ་པ་ལ་དབྱེ་ན། ས་བཅུ་ཐོབ་མ་ཐག་པ་ལ་འགོད་པ། སྐྱེ་བ་གཅིག་གིས་ཐོགས་པ་ལ་འགོད་པ། སྲིད་པ་ཐ་མ་ལ་འགོད་པ་དང་གསུམ་དུ་ཡོད།
གདུལ་བྱ་ལམ་གྱི་འབྲས་བུ་ལ་འགོད་པ་ནི། གདུལ་བྱ་སངས་རྒྱས་ཀྱི་ས་ལ་འགོད་པའི་སངས་རྒྱས་ཀྱི་འཕྲིན་ལས་ལ་བྱེད་དོ། ། དགེ་འདིས་མ་ལུས་འགྲོ་བ་རྣམས། ། རྒྱལ་བའི་གོ་འཕང་མྱུར་ཐོབ་ཤོག ། ཅེས་མངོན་པར་རྟོགས་པའི་རྒྱན་གྱི་བརྗོད་བྱའི་གཙོ་བོ་དོན་བདུན་ཅུའི་རྣམ་པར་བཤད་པ་ངོ་མཚར་འོད་ཟེར་གྱི་འཕྲེང་བ་ཞེས་བྱ་བ་འདི་ནི། ཡུལ་དབུས་ཀྱི་ཐོས་པ་འཛིན་པ་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱིས་ལེགས་པར་བཤད་པའི་ཡན་ལག་རྒྱས་བཤད་ལས་ཇི་ལྟར་འབྱུང་བ་བཞིན་དུ། རྒྱལ་བའི་སྲས་པོ་གྲགས་པ་ཐོགས་མེད་ཀྱིས་ཚིག་གོ་བདེར་སྦྱར་བའོ། ། ཕུལ་བྱུང་ལེགས་བཤད་འདི་ཡང་ཐུབ་དབང་ཤཱཀྱ་རཏྣའི་ཞབས་ཀྱི་སྤར་དུ་སྤེལ་རྒྱུའི་ཐུགས་བཞེད་བཞིན་རྣམ་དཀར་ཐུགས་ཀྱི་བང་མཛོད་ཡོངས་སུ་བཀང་ཕྱིར། འཇམ་དབྱངས་ཤཱཀྱ་བསྟན་འཛིན་གྱིས་སྤར་དུ་སྒྲུབ་པའི་དགེ་བས་རྒྱལ་བསྟན་བཤད་སྒྲུབ་ཀྱི་བསྟན་པ་ཕྱོགས་བཅུར་རྒྱས་པར་གྱུར་ཅིག ཡི་གེ་པ་ཀཱ་ལ་བྷི་ཀྵུ་དང་བརྐོས་པ་བཀའ་གདམས་བསྟན་འཛིན་སོགས་ཀྱིའོ།། །།
…རྫ་ཆུང་བྱ་ཅུང་མགོ་ལེགས།། PAGE * MERGEFORMAT 58 གྲགས་པ་ཐོགས་མེད། མངོན་རྟོགས་རྒྱན་གྱི་དོན་བདུན་ཅུའི་རྣམ་བཤད། PAGE * MERGEFORMAT 57
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
