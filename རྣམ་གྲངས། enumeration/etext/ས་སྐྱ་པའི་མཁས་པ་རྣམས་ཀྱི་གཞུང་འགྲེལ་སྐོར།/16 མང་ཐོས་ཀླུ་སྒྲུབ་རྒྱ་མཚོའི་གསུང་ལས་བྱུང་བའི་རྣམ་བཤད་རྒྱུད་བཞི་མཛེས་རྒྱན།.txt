སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༡༦
མང་ཐོས་ཀླུ་སྒྲུབ་རྒྱ་མཚོའི་གསུང་ལས་བྱུང་བའི་རྣམ་བཤད་རྒྱུད་བཞི་མཛེས་རྒྱན།
༄༅། །མང་ཐོས་ཀླུ་སྒྲུབ་རྒྱ་མཚོའི་གསུང་ལས་བྱུང་བའི་རྣམ་བཤད་རྒྱུད་བཞི་མཛེས་རྒྱན་ཞེས་བྱ་བ་བཞུགས།། མོད་རྒྱུད་ཟབ་མོའི་དེ་ཉིད་ལེགས་རྟོགས་པས། ། འབུམ་ཕྲག་གཞུང་ལ་མགྲིན་པའི་དབང་འབྱོར་ཞིང་། ། བློ་གསལ་ཡོངས་ལ་དགའ་སྟོན་འགྱེད་མཛད་པའི། ། ཁོ་བོས་འདྲེན་མཆོག་ཀླུ་སྒྲུབ་རྒྱ་མཚོ་རྒྱལ། ། ཞེས་མཆོད་ནས། ལས་སུ་བྱ་བ་ཇི་ལྟ་བུ་ཞེ་ན། ལས་སུ་བྱ་བ་ནི། བསྟན་བཅོས་སྡོམ་པ་གསུམ་གྱི་རབ་དབྱེའི་དོན་གསལ་བར་བྱེད་པའི་རྣམ་བཤད་རྒྱུད་བཞི་མཛེས་རྒྱན། ཞེས་བྱ་བ་འདི་ཉིད་འཆད་ལ།
འདི་ཡང་མཁས་པའི་གཙུག་རྒྱན་ཁྲི་ཚང་པ་ཆེན་པོ་མང་ཐོས་ཀླུ་སྒྲུབ་རྒྱ་མཚོའི་གསུང་ལས་དངོས་སུ་ཐོབ་པ། ཁོ་བོ་ཤཱཀྱའི་བཙུན་པ་བརྩོན་འགྲུས་ཀྱི་རྩོམ་པ་ཆེར་མི་ལྡན་ཀྱང་། ཤེས་རབ་ཀྱི་ཟེགས་མ་མཚོན་ཙམ་དང་། དད་པའི་ཤུགས་ཅུང་ཟད་དང་ལྡན་པའི་རིན་སྡིངས་པ་ནམ་མཁའ་རྣམ་རྒྱལ་བདག་གིས་ཟིན་བྲིས་སུ་བཀོད་ནས་བརྗོད་ན་གཉིས་ཏེ། ལུས་མདོར་བསྟན་དང་། ཡན་ལག་རྒྱས་བཤད་དོ། ། དང་པོ་ལ་བཞི་སྟེ། བརྗོད་བྱ་བྱེད་ལས་ལྡན་པའི་མཚན་དོན་བཀོད་པ། དགོས་པ་གསུམ་ལྡན་བླ་མ་མཆོད་པ། དགོས་པ་གསུམ་ལྡན་ཁས་ལེན་དམ་བཅའ་བཤད་པ།
དགོས་པ་གསུམ་ལྡན་ལུས་ཀྱི་གཙོ་བོ་བསྡུ་བའོ། ། དང་པོ་འཆད་པ་ལ། གང་བཤད་པར་བྱ་བའི་བསྟན་བཅོས་འདི་ལ་སྡོམ་པ་གསུམ་གྱི་རབ་ཏུ་དབྱེ་བ་ཞེས་འཇོག་པའི་རྒྱུ་མཚན་ཡོད་དེ། བསྟན་པའི་རྩ་བ་སྡོམ་པ་གསུམ་མ་ཐོབ་པ་ཐོབ་པར་བྱེད་པའི་ཆོ་གའི་རྣམ་གཞག དེ་མི་ཉམས་པར་སྲུང་བའི་བསླབ་བྱའི་རྣམ་གཞག ཉམས་ན་ཕྱིར་བཅོས་པའི་ཚུལ། སྡོམ་པ་གསུམ་པོ་དེ་དག་མ་དག་གི་རབ་དབྱེ་རྣམས་ཕྱིན་ཅི་མ་ལོག་པ་སྟོན་པར་བྱེད་པས་ན། དེ་ལྟར་དུ་བཞག་པའི་ཕྱིར། ཞེས་འཆད་པ་ལ། སྡོམ་པ་གསུམ་གྱི་རབ་ཏུ་དབྱེ་བ་ཞེས་བྱ་བ་ཞེས་པ་འདི་བྱུང་།
གཉིས་པ་ལ་གསུམ་སྟེ། བླ་མ་མཆོད་ཚུལ་དངོས། མཆོད་ཡུལ་དམ་པའི་ཡོན་ཏན་བསྡུས་ཏེ་བསྟན་པ། མཆོད་ནས་དམ་པའི་ལས་ལ་འཇུག་པར་གདམས་པའོ། ། དང་པོ་འཆད་པ་ལ། དཔལ་ལྡན་ས་སྐྱ་པཎྜི་ཏ་བདག་གིས་བསྟན་བཅོས་སྡོམ་གསུམ་རབ་དབྱེ་རྩོམ་པའི་ཐོག་མར་རྩ་བའི་བླ་མ་གྲགས་པ་རྒྱལ་མཚན་ལ་ཕྱག་འཚལ་བ་ཆོས་ཅན། དགོས་པ་ཡོད་དེ། བསྟན་བཅོས་འདི་རྩོམ་པའི་འགལ་རྐྱེན་བར་ཆད་ཞི་ཞིང་། མཐུན་སྐྱེན་བསོད་ནམས་འཕེལ་ནས་རྩོམ་མཐར་ཕྱིན་པར་བྱ་བའི་ཆེད་ཡོད་པའི་ཕྱིར་ཞེས་འཆད་པ་ལ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །
ཞེས་པ་འདི་བྱུང་། གཉིས་པ་འཆད་པ་ལ། འོ་ན་ས་པཎ་ཁྱོད་ལ་རྩ་བའི་བླ་མ་དུ་མ་ཡོད་པ་ཡོད་པ་ལས། གྲགས་པ་རྒྱལ་མཚན་ཁོ་ན་ལ་ཕྱག་བྱེད་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་ཡོད་དེ་རྩ་བའི་བླ་མ་གྲགས་པ་རྒྱལ་མཚན་དེ་བདེ་བར་གཤེགས་པའི་བསྟན་པ་འཛིན་པའི་ལུང་དང་རིགས་པའི་སེང་གེའི་ང་རོའི་སྒྲས་ལྟ་བ་ངན་པ་ལ་གནས་པའི་རྒོལ་བ་རི་དྭགས་ཀྱི་ཚོགས་མཐའ་དག་སྐྲག་པར་མཛད་པ་ལོག་སྨྲ་ཚར་གཅོད་པའི་ཡོན་ཏན་དང་། སྡོམ་པ་གསུམ་གྱི་ཉམས་ལེན་སངས་རྒྱས་ཀྱི་དགོངས་པ་ཇི་ལྟ་བ་བཞིན་དུ་སྒྲུབ་ནུས་པའི་སྐལ་ལྡན་རྗེས་སུ་འཛིན་པའི་ཡོན་ཏན་གཉིས་ལ་སོགས་པ་གཞན་དང་མཚུངས་པ་མེད་པའི་ཡོན་ཏན་མངའ་བའི་བླ་མ་དམ་པ་དེ་ཡིན་པས་ན། རྗེ་བཙུན་གྲགས་པ་ཁོ་ན་ལ་ཕྱག་འཚལ་བ་ཡིན་པའི་ཕྱིར། ཞེས་འཆད་པ་ལ། བདེ་གཤེགས་བསྟན་པའི་གསུང་རབ་སེང་གེའི་སྒྲས། ། ལྟ་ངན་རི་དྭགས་མཐའ་དག་སྐྲག་པར་མཛད། །
སངས་རྒྱས་དགོངས་པ་ཇི་བཞིན་ལེགས་སྒྲུབ་པ། ། མཚུངས་མེད་བླ་མ་དེ་ལ་བདག་ཅག་དད། ། ཅེས་པ་འདི་བྱུང་། གསུམ་པ་དེ་འཆད་པ་ལ། ས་སྐྱ་པཎྜི་ཏ་ཁྱོད་སྐུ་གསུང་ཐུགས་ལ་ཉེས་པའི་སྐྱོན་མེད་ཅིང་། སྤང་རྟོགས་ཡོན་ཏན་གྱི་མཛོད་མངའ་བའི་འགྲོ་བའི་བླ་མ་གྲགས་པ་རྒྱལ་མཚན་ལ་ཕྱག་འཚལ་ནས། ལས་སུ་བྱ་བ་གང་ཞེ་ན། ལས་སུ་བྱ་བ་བྱེད་པའི་ཚུལ་ཡོད་དེ། ལས་སུ་བྱ་བ་བསྟན་བཅོས་སྡོམ་གསུམ་འདི་རྩོམ་མོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་འཆད་པ་ལ།
སྐྱོན་མེད་ཡོན་ཏན་ཀུན་གྱི་མཛོད་མངའ་བ། ། འགྲོ་བའི་བླ་མའི་ཞབས་ལ་ཕྱག་འཚལ་ནས། ། ཞེས་པ་འདི་བྱུང་། གསུམ་པ་ཁས་ལེན་དམ་བཅའ་འཆད་པ་ལ་གསུམ་སྟེ། འཆད་པའི་ཡུལ་ལ་བཤད་བྱ་འཆད་ཚུལ་དངོས། སྦྱོར་བ་ཕུན་ཚོགས་གོ་བདེའི་ཚིག་གིས་བཤད། བསམ་པ་ཕུན་ཚོགས་ལྷག་བསམ་དག་པས་བསྒྲུབ་པའོ། ། དང་པོ་འཆད་པ་ལ། ས་སྐྱ་པཎྜི་ཏ་ཁྱོད་བསྟན་བཅོས་སྡོམ་གསུམ་རབ་དབྱེ་འདི་རྩོམ་པའམ། འཆད་པ་ཡིན་ན།
འཆད་ཡུལ་གྱི་གདུལ་བྱ་སུ་ཞིག་ལ་འཆད་ཅེ་ན། དེ་འཆད་ཡུལ་གྱི་གདུལ་བྱ་ཡོད་དེ། སངས་རྒྱས་བསྟན་པ་ལ་དད་པ་གསུམ་དང་ལྡན་ཞིང་། བསྟན་པའི་རྩ་བ་སྡོམ་པ་གསུམ་གྱི་ཉམས་ལེན་སངས་རྒྱས་ཀྱི་དགོངས་པ་ཇི་ལྟ་བ་བཞིན་སྒྲུབ་པར་འདོད་ཀྱང་། རང་སྟོབས་ཀྱིས་སྒྲུབ་མ་ནུས་པའི་གདུལ་བྱ་དེ་ལ་འཆད་པ་ཡིན་པའི་ཕྱིར། ཞེས་འཆད་པ་ལ། དད་ལྡན་སངས་རྒྱས་གསུང་བཞིན་སྒྲུབ་འདོད་པ། ། དེ་ལ་སྡོམ་གསུམ་དབྱེ་བ་བདག་གིས་བཤད། ། ཞེས་པ་འདི་བྱུང་། གཉིས་པ་འཆད་པ་ལ།
འོ་ན་ས་སྐྱ་པཎྜི་ཏ་ཁྱོད་བསྟན་བཅོས་འདི་དེ་ལ་འཆད་པ་ཡིན་ན། ཚིག་གི་སྦྱོར་བ་གང་གི་སྒོ་ནས་འཆད་པ་ཡིན་ཞེ་ན། གོ་བདེ་བའི་སྒོ་ནས་འཆད་ཚུལ་ཡོད་དེ། སྡེབ་སྦྱོར་དམ་པོས་ཚིག་གིས་བཅིངས་པའི་སྦྱོར་བ་རྣམས་སྤངས་ཤིང་། གོ་བདེ་བའི་ངག་གི་སྒོ་ནས་འཆད་པའམ་བཤད་པ་ཡིན་པའི་ཕྱིར་རོ། ། དེས་ན་ས་སྐྱ་པཎྜི་ཏ་བདག་གིས་བསྟན་བཅོས་སྡོམ་གསུམ་རབ་དབྱེ་འདི་གོ་བདེ་བའི་ངག་གིས་བཤད་པ་ཆོས་ཅན། དགོས་པ་ཡོད་དེ། བོད་ཀྱི་གདུལ་བྱ་མཁས་རྨོངས་ཀུན་གྱིས་གོ་བར་བྱ་བའི་ཆེད་ཡིན་པའི་ཕྱིར་ཏེ། རྒྱ་གར་མཁས་པ་རྣམས་དགའ་བའི་མེ་ཏོག་ཕྲེང་འཛིན་ལ་སོགས་པའི་ཡི་གེ་ལྕི་ཡང་གི་སྡེབ་སྦྱོར་གྱིས་བཅིངས་ཤིང་། དོན་རྒྱན་སྒྲ་རྒྱན་གབ་ཚིག་གི་རྒྱན་རྣམས་དང་།
འཆི་མེད་མཛོད་ལ་སོགས་པའི་མངོན་བརྗོད་ཀྱིས་སྤྲས་པའི་སྡེབ་སྦྱོར་དམ་པོ་རྣམས་བོད་ཀྱི་གདུལ་བྱ་བླུན་པོ་རྣམས་ཀྱིས་གོ་དཀའ་བ་ཡིན་པའི་ཕྱིར། ཞེས་འཆད་པ་ལ། མཁས་རྣམས་དགའ་བའི་སྡེབ་སྦྱོར་ནི། ། བླུན་པོ་རྣམས་ཀྱིས་གོ་དཀའ་བས། ། ཚིག་གི་སྦྱོར་བ་སྤངས་ནས་ཀྱང་། ། ཀུན་གྱིས་གོ་བར་བྱ་ཕྱིར་བཤད། ། ཞེས་པ་འདི་བྱུང་། གསུམ་པ་འཆད་པ་ལ་ས་སྐྱ་པཎྜི་ཏ་ཁྱོད་བསྟན་བཅོས་འདི་རྩོམ་པ་ཡིན་ན། དགོས་པ་ཅིའི་ཕྱིར་གཞན་ལ་འགྲན་སེམས་དང་། ཕྲག་དོག་གི་སྒོ་ནས་རྩོམ་པ་ཡིན་ནམ་ཞེ་ན།
དེ་འདྲ་ནི་མ་ཡིན་ཏེ། ས་པཎ་བདག་ནི་སངས་རྒྱས་ཀྱི་བསྟན་པ་དང་། དེ་འཛིན་པའི་སྐྱེས་བུ་ལ་དད་པ་བརྟན་པོ་དང་ལྡན་པ་དེ་ཡིན་པའི་ཕྱིར་རོ། ། འོན་ཀྱང་བདག་ལ་བསྟན་བཅོས་འདི་རྩོམ་པའི་ཀུན་སློང་ཡོད་དེ། སངས་རྒྱས་ཀྱི་བསྟན་པ་ལ་འཁྲུལ་པར་སྤྱོད་པའི་གང་ཟག་རྣམས་ལ་མ་དད་པ་སྟེ། སྙིང་རྗེའི་ཀུན་ནས་བླངས་ཏེ་རྩོམ་པ་ཡིན་པའི་ཕྱིར་ཞེས་འཆད་པ་ལ། བདག་ནི་སངས་རྒྱས་བསྟན་པ་ལ། ། མི་ཕྱེད་པ་ཡི་དད་པ་ཡོད། ། འོན་ཀྱང་སངས་རྒྱས་བསྟན་པ་ལ། ། འཁྲུལ་པར་སྤྱོད་ལ་བདག་མ་དད། །
ཞེས་པ་འདི་བྱུང་། བཞི་པ་དགོས་པ་གསུམ་ལྡན་ལུས་གཙོ་བསྡུ་བ་ལ། འོ་ན་ས་སྐྱ་པཎྜི་ཏ་ཁྱོད་ཆོས་དང་ཆོས་མ་ཡིན་པ་རྣམ་པར་འབྱེད་པའི་བསྟན་བཅོས་སྡོམ་གསུམ་འདི་རྩོམ་པ་ཡིན་ན། རྩོམ་ཚུལ་ཇི་ལྟར་བྱེད་ཅེ་ན། ས་སྐྱ་པཎྜི་ཏ་ཆོས་ཅན། ཁྱོད་ཀྱི་བསྟན་བཅོས་འདི་རྩོམ་པའི་ཚུལ་ཡོད་དེ། འདུལ་བའི་སྡེ་སྣོད་ཀྱི་བརྗོད་བྱ་སོ་སོར་ཐར་པའི་སྡོམ་པ། མདོ་སྡེའི་སྡེ་སྣོད་ཀྱི་བརྗོད་བྱའི་གཙོ་བོ་བྱང་སྡོམ། རྒྱུད་སྡེའི་བརྗོད་བྱའི་གཙོ་བོ་སྔགས་སྡོམ་དང་གསུམ་པོ་དེ། མ་ཐོབ་པ་ཐོབ་པར་བྱེད་པ་ཆོ་གའི་རྣམ་གཞག
ཐོབ་པ་མི་ཉམས་པར་བསྲུང་བ་སོ་སོའི་བསླབ་བྱ། སེམས་བསྐྱེད་པའི་གནད་བདག་གཞན་བརྗེ་བའི་བྱང་ཆུབ་ཀྱི་སེམས། ཐེག་པ་ཆེན་པོའི་ལམ་གྱི་གཙོ་བོ་སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས། གསང་སྔགས་ཀྱི་ལམ་གྱི་གནད་རིམ་པ་གཉིས་ཀྱི་གསང་ཚིག དེའི་ལམ་གྱི་གཙོ་བོ་ཡེ་ཤེས་ཕྱག་རྒྱ་ཆེན་པོ། དེའི་ལམ་གྱི་ཁྱད་ཆོས་ཕྱི་ནང་གསང་གསུམ་གྱིས་བསྡུས་པའི་རྟེན་འབྲེལ། དེའི་ས་ལམ་གྱི་རྣམ་གཞག་རྣམས་ལ་དག་མ་དག་གི་རྣམ་གཞག་ཕྱིན་ཅི་མ་ལོག་པར་གསལ་བར་སྟོན་པའི་སྒོ་ནས་རྩོམ་པ་ཡིན་པའི་ཕྱིར་རོ། ། དེ་ན་བསྟན་བཅོས་འདིའི་ཐོག་མར་ལུས་བསྡུས་ཏེ་བསྟན་པ་ཆོས་ཅན། དགོས་པ་ཡོད་དེ། འཆད་པ་པོ་འཆད་སླ་བ་དང་།
ཉན་པ་པོ་གཟུང་བདེ་ཞིང་། བསྟན་བཅོས་ལ་ངེས་པ་བསྐྱེད་པ་སྟེ་དགོས་པ་གསུམ་ཡོད་པའི་ཕྱིར་ཏེ། མཁས་པ་འཇུག་སྒོ་ལས། འཆད་སླ་བ་དང་གཟུང་བདེ་ཞིང་། ། བསྟན་བཅོས་ལ་ཡང་རྩོད་བྲལ་ཕྱིར། ། མཁས་པ་ལ་ལ་བསྟན་བཅོས་ལུས། ། བསྡུས་ཏེ་ཐོག་མར་འགོད་པར་བྱེད། ། ཞེས་གསུངས་པའི་ཕྱིར་རོ། ། ཞེས་འཆད་པ་ལ། སོ་སོར་ཐར་པའི་སྡོམ་པ་དང་། །
བྱང་ཆུབ་སེམས་དཔའི་སེམས་བསྐྱེད་དང་། ། གསང་སྔགས་ཀྱི་ནི་དབང་བསྐུར་དང་། ། དེ་དག་གི་ནི་ཆོ་ག་དང་། ། སོ་སོའི་བསླབ་པར་བྱ་བ་དང་། ། སེམས་བསྐྱེད་པ་ཡི་གནད་རྣམས་དང་། ། སྟོང་ཉིད་སྙིང་རྗེའི་སྙིང་པོ་དང་། ། རིམ་པ་གཉིས་ཀྱི་གསང་ཚིག་དང་། ། ཡེ་ཤེས་ཕྱག་རྒྱ་ཆེན་པོ་དང་། ། ཕྱི་དང་ནང་གི་རྟེན་འབྲེལ་དང་། ། ས་དང་ལམ་གྱི་རྣམ་གཞག་གི །
རྣམ་པར་དབྱེ་བ་བཤད་ཀྱིས་ཉོན། ། ཞེས་པ་འདི་བྱུང་། དེས་ལུས་མདོར་བསྟན་ལ་སོགས་པའི་གཞུང་རྣམས་ལ་ཚིག་འབྲུ་ཧྲུག་ཙམ་ཅིག་བསྡུས་ཏེ་བསྟན་ནས། གཉིས་པ་ཡན་ལག་རྒྱས་བཤད་ལ་གསུམ་སྟེ། སོ་སོར་ཐར་པ་ཉན་ཐོས་འདུལ་བ་ནས་བཤད་པ་བཞིན་ཉམས་སུ་ལེན་ཚུལ་སྟོན་པའི་སྐབས་དང་པོ་བཤད་པ། བྱང་སྡོམ་མདོ་སྡེ་ནས་བཤད་པ་བཞིན་ཉམས་སུ་ལེན་ཚུལ་སྟོན་པའི་སྐབས་གཉིས་པ་བཤད་པ། སྔགས་སྡོམ་རྒྱུད་སྡེ་ནས་བཤད་པ་བཞིན་ཉམས་སུ་ལེན་ཚུལ་སྟོན་པའི་སྐབས་གསུམ་པ་བཤད་པའོ། ། དེ་ལ་ད་ལམ་དང་པོ་གཉིས་བཏང་སྙོམས་སུ་བཞག་ནས། གསུམ་པ་དེ་ཉིད་འཆད་རྒྱུ་ཡིན་པས། དེ་ལ་གཉིས་ཏེ།
གཞུང་གི་འགྲེལ་དང་། དཀའ་གནས་ཀྱིས་མཐའ་དཔྱད་ཟབ་མོ་བསྟན་པའོ། ། དང་པོ་ལ་སྨིན་བྱེད་དབང་གི་གནད་ལ་འཁྲུལ་པ་དགག་པ། གྲོལ་བྱེད་ཀྱི་ལམ་ལ་འཁྲུལ་པ་དགག་པ། ཡེ་ཤེས་ཕྱག་ཆེན་གྱི་འཁྲུལ་པ་དགག་པ། ཡན་ལག་ལྟ་བའི་འཁྲུལ་པ་དགག་པ། རྒྱུད་སྡེའི་སྒྲུབ་ཐབས་ཀྱི་འཁྲུལ་པ་དགག་པ། བོགས་འབྱིན་སྤྱོད་པའི་འཁྲུལ་པ་དགག་པ། མཐར་ཐུག་འབྲས་བུའི་འཁྲུལ་པ་དགག་པ། གནས་སྐབས་ས་ལམ་གྱི་གནད་ལ་འཁྲུལ་པ་དགག་པ་དང་བརྒྱད་ཡོད་པའི།
བརྒྱད་པ་འཆད་པ་ལ། ལམ་ལ་ཉམས་དང་གོ་བ་དང་། ། རྟོགས་པ་ཞེས་བྱ་རྣམ་པ་གསུམ། ། ཞེས་སོགས་ཀྱིས་འཆད། བདུན་པ། ལ་ལ་སྟོང་ཉིད་སྒོམ་པ་ལས། ། འབྲས་བུ་སྐུ་གསུམ་འདོད་པ་དང་། ། ཞེས་སོགས་ཀྱིས་འཆད། དྲུག་པ། དབང་བཞི་ཡོངས་སུ་རྫོགས་པ་དང་། །
ཞེས་སོགས་ཀྱིས་འཆད། ལྔ་པ། རྒྱུད་སྡེ་བཞི་ཡི་སྒྲུབ་པ་ཡང་། ། ཞེས་སོགས་ཀྱིས་འཆད། བཞི་པ། ལ་ལ་ཐེག་པ་རིམ་དགུ་སོགས་ཀྱིས་འཆད། གསུམ་པ། ཕྱག་རྒྱ་ཆེན་པོ་སྒོམ་ན་ཡང་། ། ཞེས་སོགས་ཀྱིས་འཆད། གཉིས་པ་ལ།
ཁ་ཅིག་འཁྲུལ་དང་མ་འཁྲུལ་མེད། ། ཞེས་སོགས་ཀྱིས་འཆད། དང་པོ་འཆད་པ་ལ་གསུམ་སྟེ། མ་འཁྲུལ་བའི་སྨིན་བྱེད་ངོས་བཟུང་བ། འཁྲུལ་པའི་སྨིན་བྱེད་འགོག་ཚུལ། ཞར་བྱུང་དབང་གི་དམ་ཚིག་ལ་འཁྲུལ་པ་དགག་པའོ། ། དང་པོ་འཆད་པ་ལ། རྡོ་རྗེ་ཐེག་པའི་ལམ་ཞུགས་ཏེ། ། ཞེས་སོགས་འབྱུང་བ་ཡིན་པས། འདི་ཉིད་ལ་ཚིག་འབྲུ་ཅུང་ཟད་ཅིག་བཤད་ན།
བླ་མེད་རྡོ་རྗེ་ཐེག་པའི་ལམ་དུ་ཞུགས་ཏེ། མྱུར་དུ་སངས་རྒྱས་ཐོབ་པར་འདོད་པའི་གང་ཟག་དེ་ཆོས་ཅན། ཁྱོད་ཀྱིས་སྨིན་བྱེད་ཀྱི་དབང་བཞི་དང་། གྲོལ་བྱེད་ཀྱི་ལམ་རིམ་པ་གཉིས་པོ་དེ་ལ་འབད་དགོས་པའི་རྒྱུ་མཚན་ཡོད་དེ། དེ་གཉིས་ནི་ཁྱོད་མྱུར་དུ་འཚང་རྒྱ་བར་བྱེད་པའི་རྒྱུའི་གཙོ་བོ་ཡིན་ཏེ། རབ་ཚེ་འདི། འབྲིང་བར་དོ། ཐ་ན་ཡང་སྐྱེ་བ་ཕྱི་མའམ། སྐྱེ་བ་བདུན་ནམ། སྐྱེ་བ་བཅུ་དྲུག་ཚུན་ཆད་དུ་འཚང་རྒྱ་བའི་རྒྱུ་ཡིན་པའི་ཕྱིར་རོ་ཞེས་འཆད་པ་ལ།
རྡོ་རྗེ་ཐེག་པའི་ལམ་ཞུགས་ཏེ། ། མྱུར་དུ་སངས་རྒྱས་ཐོབ་འདོད་ན། ། སྨིན་གྲོལ་གཉིས་ལ་འབད་པར་བྱ། ། ཞེས་པ་འདི་བྱུང་། སྨིན་བྱེད་དབང་བཞི་དང་། གྲོལ་བྱེད་ཀྱི་ལམ་རིམ་པ་གཉིས་པོ་དེ་ལ་འབད་པས། རབ་ཚེ་འདི། འབྲིང་བར་དོ་ལ་སོགས་པ་དེ་རྣམས་སུ་འཚང་རྒྱ་བའི་ཤེས་བྱེད་ཀྱི་ལུང་ཡོད་པ་ཡིན་ཏེ། རིམ་བཞིན། གསང་བ་འདུས་པ་ལས།
འདི་ཡི་ཆོས་ཀྱི་བདག་ཉིད་ཆེ། ། སྐུ་གསུམ་མི་ཕྱེད་ལས་བྱུང་བ། ། ཡེ་ཤེས་རྒྱ་མཚོས་རྣམ་པར་རྒྱན། ། ཚེ་འདི་ཉིད་ལ་འགྲུབ་པར་འགྱུར། ། ཅེས་དང་། དེ་ཉིད་ལས། ཡང་ན་ལུས་འདི་སྤངས་མ་ཐག ། བརྩོན་པར་མི་ལྡན་པས་ཀྱང་འགྲུབ། ། ཅེས་དང་། གསང་བའི་མཛོད་ལས།
དབང་བསྐུར་ཡང་དག་སྦྱིན་ལྡན་པས། ། སྐྱེ་ཤིང་སྐྱེ་བར་དབང་བསྐུར་འགྱུར། ། དེ་ཡི་སྐྱེ་བ་བདུན་དག་ནས། ། མ་སྒོམ་པར་ཡང་སངས་རྒྱས་འགྱུར། ། ཞེས་དང་། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ནས་འགྲུབ། ། ཞེས་པ་རྣམས་གསུངས་པའི་ཕྱིར་རོ། ། སྨིན་གྲོལ་གཉིས་ལ་འབད་པ་ལ་བརྟེན་ནས།
མྱུར་དུ་སངས་རྒྱ་བ་ཡིན་ན། འོ་ན་སྨིན་བྱེད་ཀྱི་དབང་བཞི་པོ་དེ་ཡུལ་གང་ལས་ལེན། དེ་བླངས་པ་ལ་དགོས་པ་ཅི་ཡོད་ཅེ་ན། ཤེས་བྱ་ཆོས་ཅན། དབང་བཞི་པོ་དེ་བླང་བའི་ཡུལ་ཡོད་དེ། རྡོ་རྗེ་འཆང་ནས་རྩ་བའི་བླ་མའི་བར་དུ་སྙན་བརྒྱུད་བཞིའི་བར་མ་ཆད་པ་སྟེ། བླ་མ་བརྒྱུད་པ་མ་ཉམས་པ། དབང་བསྐུར་བའི་ཆོ་ག་རྣམས་ལ་ལྷག་ཆད་ནོར་གསུམ་གྱི་སྐྱོན་དང་བྲལ་བ་སྟེ། ཆོ་ག་འཁྲུགས་པར་མ་གྱུར་པ། རྟེན་སློབ་མ་ལ་ཕྱི་ནང་གསང་གསུམ་གྱིས་མཚོན་པའི་རྟེན་འབྲེལ་སྒྲིག་མཁྱེན་པ།
རྟེན་སློབ་མའི་དཀྱིལ་འཁོར་བཞི་ལ་སྐུ་བཞིའི་ས་བོན་ནུས་ལྡན་དུ་ཐེབས་ནུས་པ་ཡིན་པ། མདོར་ན་དབང་བསྐུར་བའི་ཆོ་ག་རྣམས་སངས་རྒྱས་ཀྱིས་ཇི་ལྟར་གསུངས་པ་བཞིན་མཛད་པའི་བླ་མ་དམ་པ་ཅིག་བཙལ་ལ་དེ་ལ་དབང་བཞི་པོ་དེ་བླང་དགོས་པའི་ཕྱིར་རོ། ། ཞེས་འཆད་པ་ལ། སྨིན་པར་བྱེད་པའི་དབང་བསྐུར་ཡང་། ། བླ་མ་བརྒྱུད་པ་མ་ཉམས་ཤིང་། ། ཆོ་ག་འཁྲུགས་པར་མ་གྱུར་པ། ། ཕྱི་ནང་རྟེན་འབྲེལ་སྒྲིག་མཁྱེན་ཅིང་། ། སྐུ་བཞིའི་ས་བོན་ཐེབས་ནུས་པ། ། སངས་རྒྱས་གསུང་བཞིན་མཛད་པ་ཡི། ། བླ་མ་བཙལ་ལ་དབང་བཞི་བླང་། །
ཞེས་པ་འདི་བྱུང་། དེ་རྣམས་རྒྱས་པར་བཤད་ན། འོ་ན་སྙན་བརྒྱུད་བཞི་བར་མ་ཆད་པས། བླ་མ་བརྒྱུད་པ་མ་ཉམས་པར་འགྲོ་བ་ཡིན་ན། སྙན་བརྒྱུད་བཞི་པོ་དེ་ཇི་ལྟ་བུ་ཞེ་ན། དེ་བཞི་འཇོག་ཚུལ་ཡོད་དེ། དབང་གི་ཆུ་བོ་མ་ནུབ་པ། བྱིན་བརླབས་ཀྱི་བརྒྱུད་པ་མ་ཉམས་པ། གདམས་ངག་གི་སརྒ་མ་ལོག་པ། མོས་གུས་ཀྱི་བསམ་པ་ཚིམ་པ་དང་བཅས་པའི་བཞི་པོ་དེ་ལ་འཇོག་པ་ཡིན་པའི་ཕྱིར་རོ། །
འོ་ན་དེ་བཞི་གང་ལ་འཇོག་པ་ཡིན་ཞེ་ན། དེ་བཞི་ངོས་འཛིན་པ་ལ། དང་པོ་ལ་གཉིས་ཏེ། དབང་གི་ཆུ་བོ་ངོས་བཟུང་བ་དང་། དེ་མ་ནུབ་པའི་ཚད་བཤད་པའོ། ། དང་པོ་ནི། དབང་གི་ཡེ་ཤེས་རྣམས་ལ་དབང་གི་ཆུ་བོ་ཞེས་འཇོག་པ་ཡིན་ཏེ། དཔེར་ན་ཆུ་དེས་སྣོད་ཀྱི་དྲི་མ་རྣམས་འཁྲུད་པར་བྱེད་པ་དེ་བཞིན་དུ། དབང་གི་ཡེ་ཤེས་དེས་ཀྱང་སློབ་མའི་སྒོ་གསུམ་གྱི་དྲི་མ་རྣམས་འཁྲུད་པར་བྱེད་པ་ཡིན་པའི་ཕྱིར་རོ། ། གཉིས་པ་ལ་གསུམ་སྟེ།
རྒྱུ་དུས་ཀྱི་དབང་གི་ཆུ་བོ་མ་ནུབ་པའི་ཚད། ལམ་དུས་ཀྱི་དབང་གི་ཆུ་བོ་མ་ནུབ་པའི་ཚད། འབྲས་དུས་ཀྱི་དབང་གི་ཆུ་བོ་མ་ནུབ་པའི་ཚད་བཤད་པའོ། ། དང་པོ་ནི། རྒྱུ་དུས་ཀྱི་དབང་གི་ཡེ་ཤེས་རྣམས་ལ་རྒྱུ་དུས་ཀྱི་དབང་གི་ཆུ་བོར་འཇོག་ཅིང་། དེ་མ་ནུབ་པའི་ཚད་ནི། རྒྱུ་དུས་ཀྱི་དབང་ཐོབ་ནས། རྩ་བའི་ལྟུང་བ་བཅུ་བཞི་པོ་གང་རུང་མ་བྱུང་བའི་བར་གྱི་དབང་གི་ཉམས་ལེན་རྣམས་ལ་འཇོག་པ་ཡིན་ནོ། ། གཉིས་པ་ལ་གཉིས་ཏེ། ཐུན་མོང་བ་དང་།
ཐུན་མོང་མ་ཡིན་པའི་ལམ་དུས་ཀྱི་དབང་གི་ཆུ་བོ་མ་ནུབ་པའི་ཚད་བཤད་པའོ། ། དང་པོ་ནི། ལམ་དབང་ཐོབ་ནས་ཞག་བདུན་གྱི་ཁོངས་སུ་དབང་དོན་ཉམས་སུ་ལེན་པའི་ཉམས་ལེན་དང་མ་བྲལ་བ་ཅིག་ལ་འཇོག་གོ ། གཉིས་པ་དེ་འཇོག་ཚུལ་ཡོད་དེ། ལུས་དཀྱིལ་དུ་ལམ་དབང་ཐོབ་ནས། རབ་ཐུན་བཞི། འབྲིང་ཐུན་གསུམ། ཐ་ན་ཡང་ཐུན་གཉིས་མ་ཆག་པར་ལེན་པའི་ཉམས་ལེན་དེ་ལ་འཇོག་པའི་ཕྱིར་རོ། ། གསུམ་པ་འཇོག་ཚུལ་ཡོད་དེ། ས་བཅུ་གསུམ་གྱི་ཕྱེད་འོག་མའི་དབང་གི་ཡེ་ཤེས་དེ་ལ་འབྲས་དུས་ཀྱི་དབང་གི་ཆུ་བོ་ཞེས་འཇོག་ཅིང་།
ས་བཅུ་གསུམ་པའི་ཕྱེད་གོང་མ་ལ་མཚམས་སྦྱོར་བར་བྱེད་པའི་ཕྱེད་འོག་མའི་དབང་གི་ཡེ་ཤེས་སྐྱེས་ཤིང་གནས་པ་དེ་ལ་འཇོག་པའི་ཕྱིར་རོ། ། དབང་གི་ཆུ་བོ་མ་ནུབ་པའི་ཚད་དེ་ལྟར་ཡིན་ན། འོ་ན་བྱིན་རླབས་ཀྱི་བརྒྱུད་པ་མ་ཉམས་པ་དེ་ལ་ཅི་འདྲ་ཅིག་དགོས་ཤེ་ན། དེ་ལ་ཡང་ཁྱད་ཆོས་མཐའ་བཞི་དང་ལྡན་པ་ཅིག་དགོས་ཏེ། ཉམས་སུ་ལེན་པའི་མཐའ། ཉམས་སུ་མྱོང་བའི་མཐའ། བྱིན་གྱིས་བརླབས་པའི་མཐའ། གྲུབ་པའི་མཐའ་སྟེ་གསང་སྔགས་མཐའ་བཞི་དང་བཅས་ཞེས་པ་ལྟ་བུ་ཅིག་དགོས་པའི་ཕྱིར་རོ། ། དེ་བཞི་ཡང་འཇོག་ཚུལ་ཡོད་དེ། བླ་མས་བསྐྱེད་རིམ་དང་རྫོགས་རིམ་ལ་སོགས་པ་སྒོམ་ཚུལ་འདི་ལྟར་གྱིས་གསུངས་པའི་ཉམས་ལེན་བསྟན་པ་དེ་ཉིད།
རང་ཉིད་ཀྱིས་ཉམས་སུ་ལེན་པ་དེ་ལ། ཉམས་སུ་ལེན་པའི་མཐའ་ཞེས་འཇོག དེ་ལྟར་ཉམས་བསྐྱངས་པ་ལ་བརྟེན་ནས། རང་ཉིད་ཀྱི་རྒྱུད་ལ་བུམ་དབང་གི་ལྟ་བ་ངོ་བོ་ཉིད་གསུམ། གསང་དབང་གི་ལྟ་བ་རང་བྱུང་གི་ཡེ་ཤེས་བཞི་ལ་སོགས་པ་སྐྱེས་པ་དེ་ལ། ཉམས་སུ་མྱོང་བའི་མཐའ་ཞེས་འཇོག དེ་ལྟར་སྐྱེས་པ་ལ་བརྟེན་ནས། ཕྱི་ནང་གི་མཁའ་འགྲོའི་བྱིན་གྱིས་བརླབས་པ་དེ་ལ། བྱིན་གྱིས་བརླབས་པའི་མཐའ་ཞེས་འཇོག དེ་ལྟར་བྱིན་གྱིས་བརླབས་པ་ལ་བརྟེན་ནས།
གྲུབ་མཐའ་དང་པོ་འཁོར་འདས་དབྱེར་མེད། གྲུབ་མཐའ་གཉིས་པ་མ་འདྲེས་ལ་ཡོངས་སུ་རྫོགས་པ། གྲུབ་མཐའ་གསུམ་པ་བདེ་སྟོང་རྒྱ་ཆུང་བ། གྲུབ་མཐའ་བཞི་པ་བདེ་སྟོང་རྒྱ་ཆེ་བ་ལ་སོགས་པ་སྙོགས་པ་དེ་ལ་གྲུབ་པའི་མཐའ་ཞེས་འཇོག་པའི་ཕྱིར་རོ། ། དེ་ལྟར་ཡིན་ན་གདམས་ངག་གིས་སརྒ་མ་ལོག་པ་དེ་གང་ལ་འཇོག་ཅེ་ན། འདིར་འགའ་ཞིག གདམས་ངག་གི་སརྒ་མ་ལོག་པ་ཞེས་ཟེར་ཞིང་། འགའ་ཞིག་གདམས་ངག་གི་སར་ཁ་མ་ལོག་པ་ཞེས་གསུང་བ་རྣམས་ནི་རྟོག་པས་བཏགས་པ་ཙམ་དུ་ཟད་དོ། ། དེས་ན་འདི་ནི་སྙན་ངག་མེ་ལོང་ལས། སརྒས་བཅིངས་པ་སྙན་ངག་ཆེ། །
ཞེས་གསུངས་པ་ལྟར་འདི་ལེགས་སྦྱར་གྱི་སྐད་ཡིན་པས། གདམས་ངག་གི་སརྒ་མ་ལོག་པ་ཞེས་བྱ་བ་ཡིན་ལ། དེའི་དོན་ཡང་ཕྱིན་ཅི་མ་ལོག་པའམ། གོ་རིམ་མ་ལོག་པའམ། སྒྲ་ཇི་བཞིན་པ་ཞེས་པའི་དོན་ཡིན་པའི་ཕྱིར་རོ། ། རྗེ་བཙུན་གོང་མ་རྣམས་ཀྱི་ཐུགས་དབྱིངས་རྫོགས་པར་གྱུར་ཅིག དེས་ན་གདམས་ངག་གི་སརྒ་མ་ལོག་པ་དེ་ལའང་། ཁྱད་ཆོས་བཞི་དང་ལྡན་པ་ཅིག་དགོས་ཏེ། བར་ཆད་ངོ་ཤེས་པས་བདུད་ཀྱི་གེགས་སེལ་བ། ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ་བ།
སྐྱོན་ཡོན་ཏན་དུ་སློང་ཤེས་པ། བར་ཆད་དངོས་གྲུབ་ཏུ་ལེན་ཤེས་པ་སྟེ། ཁྱད་ཆོས་དེ་རྣམས་དང་ལྡན་པ་ཅིག་དགོས་པའི་ཕྱིར། བཞི་པ་མོས་གུས་ཀྱི་བསམ་པ་ཚིམ་པ་ནི། བླ་མས་ཉམས་ལེན་བསྟན་ཅིང་། བསྟན་པ་དེ་ཉིད་རང་ཉིད་ཀྱིས་ཉམས་སུ་བླངས་པ་ལ་བརྟེན་ནས། རང་ཉིད་ཀྱི་རྒྱུད་ལ་ཉམས་མྱོང་ཚད་མ་སྐྱེས། དེ་སྐྱེས་པ་ལ་བརྟེན་ནས་རང་ཉིད་ཀྱི་བླ་མ་དེ་ལ་སངས་རྒྱས་དངོས་ཀྱི་འདུ་ཤེས་སྐྱེས་ཏེ། རྐྱེན་གཞན་གྱིས་འཕྲོག་པར་མི་ནུས་པའི་བསམ་པ་དེ་ལ་འཇོག་པ་ཡིན་ནོ། ། བླ་མ་བརྒྱུད་པ་མ་ཉམས་པ་ལ་ཁྱད་ཆོས་དེ་ལྟ་བུ་དགོས་ན།
ཆོ་ག་འཁྲུགས་པར་མ་གྱུར་པ་ལ་ཁྱད་ཆོས་ཇི་འདྲ་བ་ཅིག་ཚང་དགོས་ཤེ་ན། དེ་ལ་ཡང་ཁྱད་ཆོས་བཞི་ལྡན་དགོས་ཏེ། ཞལ་དང་འདྲ་བའི་ཆོ་གའི་སྒོ་བརྒྱད། སྤྱན་དང་འདྲ་བའི་ཆོ་གའི་གཙོ་བོ་ཉི་ཤུ་རྩ་བཞི། ཕྱག་དང་འདྲ་བའི་ཆོ་གའི་ཡན་ལག་བཅུ་དྲུག ཞབས་དང་འདྲ་བའི་ཆོ་གའི་ཆིངས་བཞི་སྟེ། དེ་རྣམས་དང་ལྡན་པ་ཅིག་དགོས་པའི་ཕྱིར་རོ། ། དེ་རྣམས་ཀྱི་ཡང་དང་པོ་བརྒྱད་པོ་དེ་འཇོག་ཚུལ་ཡོད་དེ། སྔོན་དུ་འགྲོ་བ་བསྙེན་པའི་ཆོ་ག སློབ་མ་རྗེས་འཛིན་གྱི་ཆོ་ག
སའི་ཆོ་ག སྟ་གོན་གྱི། བྲི་ཞིང་རྒྱན་བགྲམ་པ། སྒྲུབ་ཅིང་མཆོད་པ། འཇུག་ཅིང་དབང་བླང་བ། དཀྱིལ་འཁོར་ཆེན་པོའི་རྗེས་ཀྱི་ཆོ་ག་དང་བརྒྱད་པོ་དེ་ལ་འཇོག་པ་ཡིན་པའི་ཕྱིར་རོ། ། དང་པོ་བསྙེན་པ་ལ་གསུམ་སྟེ། རབ་མཚན་མའི་བསྙེན་པ། འབྲིང་དུས་བསྙེན། ཐ་མ་གྲངས་ཀྱི་བསྙེན་པའོ། །
དང་པོ་ལ་གསུམ་སྟེ། རབ་ཡི་དམ་ལྷའི་ཞལ་མཐོང་བ། འབྲིང་རྡོ་རྗེ་དྲིལ་བུ་ནམ་མཁའ་ལ་འཇོག་ནུས་པ་ཡིན་པ། ཐ་ན་ཉམས་སམ་རྨི་ལམ་དུ་ལུང་བསྟན་པ་ཅིག་དགོས་ཤིང་། དེ་གསུམ་ཀས་གཞི་བསྙེན་གྱི་གོ་ཆོད་པ་ཡིན་ནོ། ། གཉིས་པ་དུས་བསྙེན་ལ་རབ་འབྲིང་གསུམ་དུ་ཡོད་པའི་གསུམ་པོ་དེ་ལ། རྗེ་བཙུན་བསོད་རྩེའི་རབ་ལོ་དྲུག འབྲིང་ཟླ་བ་དྲུག ཐ་མ་ཟླ་བ་གསུམ་དགོས་སོ་ཞེས་གསུངས་ལ། རྗེ་བཙུན་གྲགས་པས།
རབ་ཟླ་བ་དྲུག འབྲིང་ལ་ཟླ་བ་གསུམ། ཐ་མ་ལ་ཞག་བདུན་དགོས་ཤིང་། གྲངས་བསྙེན་གྱི་རབ་ལ་གཙོ་བོ་ལ་བཞི་འབུམ། འཁོར་ལ་བཞི་ཁྲི། འབྲིང་གི་གཙོ་བོ་ལ་བཞི་ཁྲི། འཁོར་ལ་བཞི་སྟོང་། ཐ་མའི་གཙོ་བོ་ལ་བཞི་སྟོང་། འཁོར་ལ་བཞི་བརྒྱ་དགོས་ལ། དེས་ན་དུས་བསྙེན་དང་གྲངས་བསྙེན་གཉིས་ཀྱི་རབ་གཉིས་པོ་དེས་གཞི་བསྙེན་གྱི་གོ་ཆོད་ཅིང་།
འབྲིང་མན་ཆད་ཀྱིས་གོ་མི་ཆོད་དོ་ཞེས་གསུངས་ལ། གྲངས་བསྙེན་ལ་ས་སྐྱ་པ་ཆེན་པོའི་བརྟག་གཉིས་བཀའ་འགྲེལ་དུ། དེ་ཝ་པི་ཙུ་ལ་བཞི་འབུམ་དང་། རྩ་སྔགས་བཟླས་པ་ན་འབུམ་ཕྲག་ཅིག་དགོས་པ་ཡིན་ནོ། ། ཞེས་སོགས་རྗེ་བཙུན་གོང་མའི་གསུང་དེ་རྣམས་ལས་ད་ལམ་འདིར་རྗེ་གྲགས་པའི་གསུང་དེ་ཚད་མར་ཁས་ལེན་པ་ཡིན་ནོ། ། གཉིས་པ་གཙོ་བོ་ཉི་ཤུ་རྩ་བཞི་འཇོག་ཚུལ་ཡོད་དེ། དཀྱིལ་འཁོར་དུ་འཇུག་པའི་ཆོས་བཅུ། དངོས་གཞི་ལ་སློབ་མའི་དབང་དྲུག སློབ་དཔོན་གྱི་དབང་བཞི་སྟེ་བཅུ། མཐར་རྟེན་ལ།
རྗེས་གནང་། ལུང་བསྟན། དབུགས་དབྱུང་། གཟེངས་བསྟོད་དང་བཞི་སྟེ་ཉེར་བཞི་པོ་དེ་ལ་འཇོག་པའི་ཕྱིར་རོ། ། གསུམ་པ་ཡན་ལག་བཅུ་དྲུག་འཇོག་ཚུལ་ཡོད་དེ། བསྙེན་པ་བྱ་བ། སའི་ཆོ་ག་ལ་ས་བརྟག་པ། སྦྱང་བ། བླང་བ། ས་བཟུང་བ།
ས་བསྲུང་བ་དང་ལྔ། སྟ་གོན་ལ། སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན། སློབ་མ་སྟ་གོན་སྟེ་བཞི། བྲི་ཞིང་རྒྱན་པ་བགྲམ་པ་ལ། བྲི་བ་ལ། ཐིག་གིས་བྲི་བ། ཚོན་གྱིས་བྲི་བ་གཉིས།
དང་པོ་ལ། ཡེ་ཤེས་ཀྱི་ཐིག་གིས་བྲི་བ་དང་། ལས་ཀྱི་ཐིག་གིས་བྲིས་པ་གཉིས་ཏེ། བྲི་བ་ལ་གསུམ། རྒྱན་བགྲམ་པ། སྒྲུབ་པ། མཆོད་པ་དང་བཅས་པའི་བཅུ་དྲུག་པོ་དེ་ལ་འཇོག་པའི་ཕྱིར་རོ། ། དེ་ལྟ་བུའི་རྒྱན་དེ་ལ་ཡང་ས་རྒྱན་དང་། གནམ་རྒྱན་གཉིས་ཡོད་པའི་དང་པོ་དེ་ནི། རྐྱང་ནུལ་བྱ་བ་ཞེས་བྱ་བ་དཀྱིལ་འཁོར་འབྲི་བའི་གཞི་དེར་སྣུམ་ཕྱིས་སམ།
བ་བྱུང་ལྔའི་བྱུག་པ་བྱེད་པ་ལྟ་བུ་ལ་འཇོག་པ་ཡིན་ལ། གཉིས་པ་དེ་ནི། བླ་རེ་དང་། འཕན་ལ་སོགས་པ་ལ་འཇོག་པ་ཡིན་ནོ། ། སྒྲུབ་པ་དེ་ལ་ཡང་གསུམ་ཡོད་དེ། བདུན་བསྲེས་ཀྱི་སྒྲུབ་པ། ལྔ་བསྲེས་ཀྱི་སྒྲུབ་པ། བཞི་བསྲེས་ཀྱི་སྒྲུབ་པ་རྣམས་ཡོངས་སུ་ཡོད་པའི་ཕྱིར་རོ། ། མཆོད་པ་ལ་ཡང་། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་དང་བཞི་ཡོད་དོ། །
བཞི་པ་ཆིངས་བཞི་ནི། བུམ་དབང་། གསང་དབང་། ཤེར་དབང་། དབང་བཞི་པའི་ཆིངས་དང་བཞི་པོ་དེ་ལ་འཇོག་གོ ། ཞེས་འཆད་པ་ལ། ཆོ་ག་འཁྲུགས་པར་མ་གྱུར་པ། ། ཞེས་པ་དང་། ཕ་རོལ་ཕྱིན་གཞུང་མི་ནུས་པར། ། གལ་ཏེ་གསང་སྔགས་སྒོམ་འདོད་ན། །
ནོར་པ་མེད་པའི་དབང་བཞི་ལོང་། ། འཁྲུལ་པ་མེད་པའི་རིམ་གཉིས་སྒོམ། ། ཞེས་པ་འདི་རྣམས་བྱུང་། སྨིན་བྱེད་དབང་བཞི་པོ་དེ་བསྐུར་བར་བྱེད་པའི་རྡོ་རྗེ་སློབ་དཔོན་དེས། རྟེན་སློབ་མ་དེ་ལ་ཕྱི་ནང་གསང་གསུམ་གྱིས་མཚོན་པའི་རྟེན་འབྲེལ་རྣམ་པ་ལྔ་བསྒྲིག་པའི་ཚུལ་ཡོད་དེ། ཕྱིའི་རྟེན་འབྲེལ་གཙོ་བོར་ཡུལ་གྱི་སྟེང་དུ་སྒྲིག ནང་གི་རྟེན་འབྲེལ་དེ་གཙོ་བོ་དེ་སེམས་ཀྱི་སྟེང་དུ་སྒྲིག གསང་བའི་རྟེན་འབྲེལ་གཙོ་བོར་རྩ་ཐིག་རླུང་གསུམ་གྱི་སྟེང་དུ་སྒྲིག དེ་ཁོ་ན་ཉིད་ཀྱི་དེ་གཙོ་བོར་ཆོས་ཐམས་ཅད་ཀྱི་སྟེང་དུ་སྒྲིག མཐར་ཐུག་གི་དེ་གཙོ་བོར་སྤང་བྱ་དང་གཉེན་པོ་གཉིས་མཐར་ཐུག་པའི་གནས་སྐབས་དེར་སྒྲིག་པའི་ཕྱིར་རོ། །
དེ་ནས་གཞལ་ཡས་ཁང་གྲུ་བཞི་སྒོ་བཞི་པ་ལྟ་བུ་སྦྱང་གཞི་ཕྱིའི་རྟེན་འབྲེལ། དེ་ལ་བྱང་ཕྱོགས་སོ་བདུན་གྱི་དག་པ་སྦྱོར་བ་དེ་སྦྱོང་བྱེད་ཀྱི་ཕྱི་རྟེན་འབྲེལ་སྒྲུབ་པ་རང་ཉིད་ཀྱི་ཕུང་པོ་ལྔ། འབྱུང་བ་ལྔ། ཉོན་མོངས་པ་ལྔ། སྐྱེ་མཆེད་བཅུ་གཉིས། ཚིགས་ཆེན་བརྒྱད་ལ་སོགས་པ་རྣམས་སྦྱངས་གཞིའི་ནང་རྟེན་འབྲེལ། ནང་དཀྱིལ་འཁོར་གྱི་ལྷ་གཙོ་འཁོར་ལྔ་དང་། དགུ་དང་། སུམ་ཅུ་རྩ་བདུན་ལ་སོགས་པ་རྣམས་སྦྱོང་བྱེད་ཀྱི་ནང་རྟེན་འབྲེལ་ཡིན་ཞིང་། རྟེན་འབྲེལ་དེ་ལྟར་བསྒྲིགས་པ་ལ་བརྟེན་ནས།
སྒྲུབ་པ་པོ་རང་ཉིད་འཚང་རྒྱ་བའི་ཚེ། སྒྲུབ་པ་པོ་རང་ཉིད། རང་ཉིད་ལ་བྱིན་གྱིས་རློབ་པའི་བླ་མ་ཅིག རང་དང་རྟོགས་པ་མཉམ་པའི་མཚན་ལྡན་གྱི་རིག་མ་ཅིག རང་ཉིད་ལ་དད་པ་ཐོབ་པའི་སློབ་མ་ཅིག རང་ཉིད་ཀྱི་བར་ཆད་སེལ་ནུས་པའི་ཆོས་སྲུང་དཀར་ཕྱོགས་ཀྱི་ལྷ་ཅིག་དང་བཅས་ཏེ་འཁོར་ཚོམ་བུ་ཅན་ཅིག་ཏུ་འཚང་རྒྱ་བ་ཡིན་པའི་ཕྱིར། ཞེས་འཆད་པ་ལ། ཕྱི་ནང་རྟེན་འབྲེལ་སྒྲིག་མཁྱེན་ཅིང་། ། ཞེས་པ་འདི་བྱུང་། དེས་ན་སྨིན་བྱེད་དབང་བསྐུར་བའི་ཚེ་དཀྱིལ་འཁོར་གྱི་ལྷ་ལ་མ་མཐའ་ལྷ་གཙོ་འཁོར་ལྔ་ཚང་དགོས་པའི་གནད་ཀྱང་དེ་ཉིད་ཡིན་ནོ། །
ཕྱི་ནང་རྟེན་འབྲེལ་སྒྲིག་མཁྱེན་ཅིང་། ། ཞེས་པའི་ཚིག་ཟུར་གྱི། ཅིང་ཞེས་པའི་ནུས་པས། དེ་ལྟ་བུས་རྡོ་རྗེ་སློབ་དཔོན་དེས། རྟེན་སློབ་མ་དེ་ལ་རྟེན་འབྲེལ་རྣམ་པ་ལྔ་པོ་དེ་སྒྲིག་པར་མ་ཟད། རྟེན་སློབ་མ་དེའི་དཀྱིལ་འཁོར་བཞི་ལ་སྐུ་བཞིའི་ས་བོན་ཡང་འདེབས་པར་བྱེད་པ་ཡིན་ཏེ། སྨིན་བྱེད་ཀྱི་དབང་བཞི་པོ་དེ་ལ་བརྟེན་ནས་འདེབས་པར་བྱེད་པ་ཡིན་པའི་ཕྱིར་རོ། ། དེ་བཞི་ལ་བརྟེན་ནས། རྟེན་སློབ་མའི་དཀྱིལ་འཁོར་བཞི་ལ་སྐུ་བཞིའི་ས་བོན་ནུས་ལྡན་དུ་ཐེབས་པར་ནུས་པ་ཡིན་ཏེ། སྨིན་བྱེད་བུམ་དབང་ལ་བརྟེན་ནས་ལུས་རྩ་ལ་སངས་རྒྱས་སྤྲུལ་སྐུའི་ས་བོན་ཐེབས་པར་ནུས།
སྨིན་བྱེད་གསང་དབང་ལ་བརྟེན་ནས་རྩ་ཡི་གེ་ལ་སངས་རྒྱས་ལོངས་སྐུའི་ས་བོན་ཐེབས་པར་ནུས། སྨིན་བྱེད་ཤེར་དབང་ལ་བརྟེན་ནས་ཁམས་བདུད་རྩི་ལ་སངས་རྒྱས་ཆོས་སྐུའི་ས་བོན་ཐེབས་པར་ནུས། སྨིན་བྱེད་དབང་བཞི་པ་ལ་བརྟེན་ནས་སྙིང་པོ་ཡེ་ཤེས་རླུང་ལ་སངས་རྒྱས་ངོ་བོ་ཉིད་སྐུའི་ས་བོན་ནུས་ལྡན་དུ་ཐེབས་པར་ནུས་པ་ཡིན་པའི་ཕྱིར། ཞེས་འཆད་པ་ལ། སྐུ་བཞིའི་ས་བོན་ཐེབས་ནུས་པ། ། ཞེས་པ་འདི་བྱུང་། དེས་ན་དེ་ལྟ་བུའི་སློབ་མ་དེའི་དབང་བཞི་པོ་དེ་ལེན་པའི་ཚུལ་ཡང་ཡོད་དེ། དབང་བསྐུར་བའི་ཆོ་ག་རྣམས་སངས་རྒྱས་ཀྱི་རྒྱུད་སྡེ་ནས་ཇི་ལྟར་གསུངས་པ་བཞིན་བྱེད་པའི་བླ་མ་དམ་པ་ཅིག་བཙལ་ཏེ། དེ་ལ་དབང་བཞི་པོ་དེ་ལེན་པའི་ཕྱིར། ཞེས་འཆད་པ་ལ།
བླ་མ་བཙལ་ལ་དབང་བཞི་བླང་། ། ཞེས་པ་འདི་བྱུང་། དེ་ལྟ་བུའི་རྡོ་རྗེ་སློབ་དཔོན་དེས། སློབ་མ་དེ་ལ་དབང་བཞི་པོ་བསྐུར་བ་ཆོས་ཅན། དགོས་པ་ཡོད་དེ། དབང་ལེན་པར་བྱེད་པའི་སློབ་མ་དེ་སྡོམ་པ་གསུམ་ལྡན་དུ་བྱ་བའི་ཆེད་ཡིན་པའི་ཕྱིར། ཞེས་འཆད་པ་ལ། དེ་ཡི་སྡོམ་པ་གསུམ་ལྡན་འགྱུར། ། ཞེས་པ་འདི་བྱུང་། དེ་སྡོམ་པ་གསུམ་ལྡན་དུ་བྱེད་པའི་ཚུལ་ཡང་ཡོད་དེ།
དབང་གི་སྦྱོར་བའི་གནས་སྐབས་སུ་གཙོ་བོར་སོ་ཐར་དང་བྱང་སྡོམ་གཉིས་ཐོབ་པར་བྱེད། དངོས་གཞི་བུམ་དབང་གི་སྐབས་སུ་གཙོ་བོར་བསྐྱེད་རིམ་གྱི་སྡོམ་པ་ཐོབ་པར་བྱེད། དབང་གོང་མ་གསུམ་གྱི་གནས་སྐབས་སུ་གཙོ་བོར་རྫོགས་རིམ་གྱི་སྡོམ་པ་ཐོབ་པར་བྱེད་པ་ཡིན་པའི་ཕྱིར་རོ། ། དེ་ལྟར་སྡོམ་པ་གསུམ་ལྡན་དུ་བྱས་པ་ཆོས་ཅན། དགོས་པ་ཡོད་དེ། གཞི་སྡོམ་པ་གསུམ་ལ་གནས་ནས་ལམ་རིམ་པ་གཉིས་པོ་ཉམས་སུ་བླང་པ་ལ་བརྟེན་ནས། མཐར་ཐུག་ས་བཅུ་གསུམ་རྡོ་རྗེ་འཛིན་པའི་སའི་གོ་འཕང་ཐོབ་པར་བྱ་བའི་ཆེད་ཡོད་པའི་ཕྱིར་རོ། ། ཞེས་པ་ལ། རྡོ་རྗེ་འཛིན་པའི་ས་དགེ་བ། ། བཅུ་གསུམ་པ་ནི་ཐོབ་པར་འགྱུར། །
ཞེས་གསུངས་པའི་ཕྱིར་རོ། ། གསང་སྔགས་བླ་མེད་ཀྱི་སྨིན་བྱེད་ཀྱི་དབང་དེ་ལ། སྨིན་བྱེད་བུམ་དབང་ལ་སོགས་པ་བཞིར་ཡོད་ཅིང་། བཞི་པོ་དེར་གྲངས་ངེས་པ་ཡིན་ན། དེ་བཞིར་གྲངས་ངེས་པའི་རྒྱུ་མཚན་ཇི་ལྟ་བུ་ཞེ་ན། བླ་མེད་ཀྱི་དབང་ལ་སྨིན་བྱེད་བུམ་དབང་ལ་སོགས་པ་བཞིར་གྲངས་ངེས་པའི་རྒྱུ་མཚན་ཡོད་དེ། གང་གིས་བསྐུར་བར་བྱེད་པའི་རྡོ་རྗེ་སློབ་དཔོན་དེ་ལ་བཞིར་གྲངས་ངེས། གང་དུ་བསྐུར་བའི་དཀྱིལ་འཁོར་དེ་ལ་ཡང་བཞིར་གྲངས་ངེས། གང་ལ་བསྐུར་བའི་རྟེན་སློབ་མའི་དཀྱིལ་འཁོར་དེ་ལའང་བཞིར་གྲངས་ངེས། སྦྱང་བྱའི་དྲི་མ་དེ་ལའང་བཞིར་གྲངས་ངེས།
དེ་སྦྱོང་བའི་ལམ་དེ་ལའང་བཞིར་གྲངས་ངེས། ལམ་དེ་བསྐྱངས་པ་ལ་བརྟེན་ནས་སྐྱེས་པའི་ཉམས་མྱོང་གི་ལྟ་བ་དེ་ལའང་བཞིར་གྲངས་ངེས། དེ་ལ་བརྟེན་ནས་ས་ཐོབ་པའི་གྲུབ་མཐའ་དེ་ལའང་བཞིར་གྲངས་ངེས། འདའ་ཁ་མའི་གདམས་ངག་ལའང་བཞིར་གྲངས་ངེས། བར་དོའི་གདམས་ངག་ལའང་བཞིར་གྲངས་ངེས། འགྲོས་བཞི་ཐིམ་ཚུལ་ལའང་བཞིར་གྲངས་ངེས། གནས་གྱུར་འབྲས་བུ་དེ་ལ་ཡང་བཞིར་གྲངས་ངེས་པའི་ཕྱིར་རོ། ། དང་པོ་གྲུབ་སྟེ། དེ་ལ་ཕྱི་སྒྲོ་འདོགས་དཔྱོད་པར་བྱེད་པའི་བླ་མ། ནང་རང་བྱུང་གི་ཡེ་ཤེས་སྟོན་པར་བྱེད་པའི་བླ་མ།
གསང་བ་ལྷན་ཅིག་སྐྱེས་པའི་ཡེ་ཤེས་སྟོན་པར་བྱེད་པའི་བླ་མ། མཐར་ཐུག་ཆོས་ཐམས་ཅད་མཐར་ཐུག་དེ་ཁོ་ན་ཉིད་དུ་སྟོན་པར་བྱེད་པའི་བླ་མ་དང་བཞིར་གྲངས་ངེས་པ་ཡིན་པའི་ཕྱིར་རོ། ། གཉིས་པ་གྲུབ་སྟེ། དེ་ལ་ཕྱི་རྡུལ་ཚོན་གྱི་དཀྱིལ་འཁོར། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར། ཕྱག་རྒྱ་བྷ་གའི་དཀྱིལ་འཁོར། དོན་དམ་བྱང་ཆུབ་སེམས་ཀྱི་དཀྱིལ་འཁོར་དང་བཞིར་ངེས་པའི་ཕྱིར་རོ། ། གསུམ་པ་དེ་གྲུབ་སྟེ། དེ་ལ་ལུས་རྩའི་དཀྱིལ་འཁོར། རྩ་ཡི་གེའི་དཀྱིལ་འཁོར།
ཁམས་བདུད་རྩིའི་དཀྱིལ་འཁོར། སྙིང་པོ་ཡེ་ཤེས་རླུང་གི་དཀྱིལ་འཁོར་དང་བཞིར་ངེས་པའི་ཕྱིར་རོ། ། བཞི་པ་གྲུབ་སྟེ། དེ་ལ་ལུས་ངག་ཡིད་གསུམ་ཀའི་དྲི་མ་དང་བཞིར་ངེས་པའི་ཕྱིར་རོ། ། ལྔ་པ་གྲུབ་སྟེ། དེ་ལ་བསྐྱེད་པའི་རིམ་པ་དབྱིབས་ཀྱི་ལམ། གཏུམ་མོ་ཙཎྜ་ལིའི་ལམ། དཀྱིལ་འཁོར་འཁོར་ལོའི་ལམ། རྡོ་རྗེ་རྦ་རླབས་ཀྱི་ལམ་དང་བཞིར་ངེས་པའི་ཕྱིར་རོ། ། དྲུག་པ་གྲུབ་སྟེ།
དེ་ལ་བུམ་དབང་གི་ལྟ་བ་ངོ་བོ་ཉིད་གསུམ། གསང་དབང་གི་ལྟ་བ་རང་བྱུང་གི་ཡེ་ཤེས་བཞི། ཤེར་དབང་གི་ལྟ་བ་ཡས་བབ་ཀྱི་དགའ་བ་བཞི། དབང་བཞི་པའི་ལྟ་བ་མས་སྟན་གྱི་དགའ་བ་བཞི་དང་བཅས་པའི་བཞི་པོ་དེར་ངེས་པའི་ཕྱིར་རོ། ། དེ་རྣམས་ཀྱི་དང་པོ་ངོ་བོ་ཉིད་གསུམ་གྱི་འཇོག་ཚུལ་ཡོད་དེ། སྣང་ཕྱོགས་ཀྱི་ཏིང་ངེ་འཛིན། སྟོང་ཕྱོགས་ཀྱི་ཏིང་ངེ་འཛིན། ཟུང་འཇུག་གི་ཏིང་ངེ་འཛིན་དང་གསུམ་པོ་དེ་ལ་འཇོག་པའི་ཕྱིར་རོ། ། རང་བྱུང་བཞི་འཇོག་ཚུལ་ཡོད་དེ། ཉོན་མོངས་རང་བྱུང་གི་ཏིང་ངེ་འཛིན།
རྣམ་རྟོག་རང་བྱུང་གི་ཏིང་ངེ་འཛིན། སྣྲེལ་བཞི་རང་བྱུང་གི་ཏིང་ངེ་འཛིན། གསལ་ཞིང་ཡང་ལ་མི་རྟོག་པའི་རང་བྱུང་གི་ཏིང་ངེ་འཛིན་དང་བཞི་པོ་དེ་ལ་འཇོག་པའི་ཕྱིར་རོ། ། ཡས་བབ་བཞི་འཇོག་ཚུལ་ཡོད་དེ། དགའ་བ། མཆོག་དགའ། དགའ་བྲལ། ལྷན་སྐྱེས་དང་བཞི་པོ་དེ་ལ་འཇོག་པའི་ཕྱིར་རོ། ། མས་སྟན་བཞི་འཇོག་ཚུལ་ཡོད་དེ། མས་སྟན་གྱི་དགའ་བ།
མཆོག་དགའ། དགའ་བྲལ། ལྷན་སྐྱེས་དང་བཞི་པོ་དེ་ལ་འཇོག་པའི་ཕྱིར་རོ། ། དེ་རྣམས་ལ་ཉམས་སྐྱོན་ཅན་སྐྱོན་མེད་གང་ཡིན་ཀྱང་དངོས་བརྟགས་འབྱེད་པའི་ཚུལ་ཡོད་དེ། ངོ་བོ་ཉིད་གསུམ་གྱི་དང་པོ་གཉིས་དང་། རང་བྱུང་བཞིའི་དང་པོ་གསུམ་ལ་ཉམས་སྐྱོན་ཅན་ཡིན་པས་ཁྱབ་ཅིང་། དེ་ལྔ་མ་གཏོགས་པར་གྱུར་པའི་གཞན་རྣམས་ལ་ཉམས་སྐྱོན་མེད་ཀྱིས་ཁྱབ་པའི་ཕྱིར་རོ། ། རྩ་བའི་བདུན་པ་གྲུབ་སྟེ། དེ་ལ་བུམ་དབང་གི་གྲུབ་མཐའ་འཁོར་འདས་དབྱེར་མེད། གསང་དབང་གི་གྲུབ་མཐའ་མ་འདྲེས་ལ་ཡོངས་སུ་རྫོགས་པ།
ཤེར་དབང་གི་གྲུབ་མཐའ་བདེ་སྟོང་རྒྱ་ཆུང་བ། དབང་བཞི་པའི་སྒྲུབ་མཐའ་བདེ་སྟོང་རྒྱ་ཆེ་བ་སྟེ་བཞིར་ངེས་པའི་ཕྱིར་རོ། ། བརྒྱད་པ་གྲུབ་སྟེ། བུམ་དབང་གི་འདའ་ཁ་མ་དེ་ལ། སྣང་བ་བསྒྱུར་བའི་འདའ་ཁ་མ། སྒྲས་འཕོ་བའི་འདའ་ཁ་མ། འོད་ཀྱི་གོང་བུའི་འདའ་ཁ་མ། གསང་དབང་གི་འདའ་ཁ་མ། འོད་གསལ་ནས་འཕོ་བའི་འདའ་ཁ་མ། ཤེར་དབང་གི་དེ།
ནམ་འཆི་བའི་ཚེ་ན་རྡོ་རྗེ་སེམས་དཔའ་འབྱོན་པར་འགྱུར་བ། དབང་བཞི་པའི་འདའ་ཁ་མ། ཕྱག་རྒྱ་ཆེན་པོའི་ལམ་ནས་འཕོ་བའི་འདའ་ཁ་མ་དང་བཞིར་ངེས་པའི་ཕྱིར་རོ། ། དགུ་པ་གྲུབ་སྟེ། བུམ་དབང་གི་བར་དོའི་གདམས་ངག སྣམ་བྱ་རྣམ་པ་ལྔ་པོ་དེ་ལྷའི་རྣམ་པར་བསྒྱུར་ཏེ་ཉམས་སུ་ལེན་པ། གསང་དབང་གི་སྣམ་བྱ་ལྔ་པོ་དེ་ཡི་གེ་ཨཱ་ལྀ་དང་ཀཱ་ལྀར་བསྒྱུར་ཏེ་ཉམས་སུ་ལེན་པ། ཤེར་དབང་གི་དེ་བྱང་ཆུབ་ཀྱི་སེམས་མུ་ཏིག་གི་རྡོག་མ་ལྟར་བརྒྱུས་ཏེ་ཉམས་སུ་ལེན་པ། དབང་བཞི་བའི་བར་དོའི་གདམས་ངག་རླུང་ལྡང་འཇུག་གནས་གསུམ་དུ་ཉམས་སུ་ལེན་པ་སྟེ་བཞིར་ངེས་པའི་ཕྱིར་རོ། ། བཅུ་པ་འགྲོས་བཞི་ཐིམ་ཚུལ་ལ་ཡང་བཞིར་ངེས་པ་ཡིན་ཏེ།
དེ་ལ་རྩའི་འགྲོས་ཐམས་ཅད་དབུ་མར་ཐིམ་པ། ཡི་གེའི་འགྲོས་ཐམས་ཅད་ཡི་གེ་ནཱ་དར་ཐིམ། ཁམས་ཀྱི་འགྲོས་ཐམས་ཅད་མི་ཤིགས་པའི་ཐིག་ལེར་ཐིམ། རླུང་གི་འགྲོས་ཐམས་ཅད་དབུ་མར་ཐིམ་པ་དང་བཞིར་ངེས་ནི་ཕྱིར་རོ། ། བཅུ་གཅིག་པ་གནས་གྱུར་འབྲས་བུ་ལ་བཞིར་གྲངས་ངེས་པ་ཡིན་ཏེ། རྩ་གནས་གྱུར་པ་ལ་སངས་རྒྱས་སྤྲུལ་སྐུ། ཡི་གེ་གནས་གྱུར་པ་ལ་སངས་རྒྱས་ལོངས་སྐུ། ཁམས་གནས་གྱུར་པ་ལ་སངས་རྒྱས་ཆོས་སྐུ། སྙིང་པོ་ཡེ་ཤེས་རླུང་གནས་གྱུར་པ་ལ་སངས་རྒྱས་ངོ་བོ་ཉིད་སྐུ་དང་བཞིར་ངེས་པ་ཡིན་པའི་ཕྱིར། དེས་ན་བླ་མེད་སྔགས་སྡོམ་དེ་ལ་བསྐྱེད་རིམ་གྱི་སྡོམ་པ་དང་རྫོགས་རིམ་གྱི་སྡོམ་པ་གཉིས་ཡོད་ཀྱང་།
བླ་མེད་ཀྱི་བུམ་དབང་རྫོགས་པའི་ཚེ། བླ་མེད་ཀྱི་སྔགས་སྡོམ་རྫོགས་པར་ཐོབ་སྟེ། དེའི་ཚེ་རིགས་དྲུག་གི་སྔགས་སྡོམ་རྫོགས་པར་ཐོབ་པ་སོགས་ཀྱིས་ཕྱིར་རོ། ། དེས་གཞུང་འགྲེལ་ཟབ་མོ་ཕུལ་དུ་ཕྱིན་པ་བསྡུས་ཙམ་ཞིག་བཤད་ནས།། ༈ །།གཉིས་པ་དཀའ་གནས་ཀྱི་མཐའ་དཔྱད་ཟབ་མོ་བླ་ན་མེད་པ་འདི་ཉིད་བཤད་ན་གཉིས་ཏེ། རྗོད་བྱེད་རྒྱུད་སྡེའི་རྣམ་གཞག བརྗོད་བྱ་སྔགས་ལམ་གྱི་རྣམ་གཞག་གོ ། དང་པོ་ལ་བཞི་སྟེ། རྒྱུད་སྡེའི་དབྱེ་བ། བསྡུ་བ།
གྲངས་ངེས། སོ་སོར་བཤད་པའོ། ། དང་པོ་ལ། ཡོ་ག་པ་སངས་རྒྱས་གསང་བ་ནི། དེ་ལ་དབྱེ་ན་གཉིས་སུ་བྱེད་བཞེད་དེ། དེ་ལ་ཕྱིའི་དེ་དང་། ནང་གི་རྒྱུད་སྡེ་གཉིས་སུ་བཞེད་ཅིང་། དེ་ཡང་། བྱ་སྤྱོད་གཉིས་ཕྱིའི་དེ་དང་། རྣལ་འབྱོར་རྒྱུད་དང་།
རྣལ་འབྱོར་བླ་མེད་ཀྱི་རྒྱུད་གཉིས་ལ་ནང་གི་རྒྱུད་སྡེ་ཞེས་སམ། ཡང་ན་རྒྱུད་སྡེ་འོག་མ་གསུམ་ཕྱིའི་དང་། བླ་མེད་ཀྱི་རྒྱུད་ལ་ནང་གི་རྒྱུད་སྡེ་ཞེས་པ་ཡིན་ནོ། ། སྒྲུབ་ཆེན་ཀུན་སྙིང་ནི། རྒྱུད་སྡེ་ལ་གསུམ་དུ་བཞེད་དེ། བྱ་སྤྱོད་གཉིས། རྣལ་འབྱོར་རྒྱུད་དང་གསུམ་དུ་བཞེད་ཅིང་། རྣལ་འབྱོར་བླ་མེད་ཀྱི་རྒྱུད་ཀྱང་དེར་མ་འདུས་པའི་སྐྱོན་མེད་དེ། དེ་རྣལ་འབྱོར་རྒྱུད་དུ་འདུས་པའི་ཕྱིར་ཏེ། རྣལ་འབྱོར་རྒྱུད་དེ་ལ་ཏིང་ངེ་འཛིན་སྒོམ་ཚུལ་གྱི་སྒོ་ནས་བླ་མེད་ཀྱི་རྒྱུད་ཀྱི་ཁྱད་པར་འབྱེད་པ་ཡིན་པའི་ཕྱིར་ཏེ།
རྒྱུད་ལས། རྣལ་འབྱོར་སྤྱོད་དང་བྱ་དབྱེ་བས། ། རྒྱུད་སྡེ་གསུམ་དུ་བཤད་པ་ཡིན། ། ཞེས་དང་། སྒེག་པའི་རྡོ་རྗེའི་སྔགས་དོན་རྣམ་གཟིགས་ལས། བྱ་དང་སྤྱོད་དང་རྣལ་འབྱོར་དང་། ། ཤེས་རབ་ཕ་རོལ་ཕྱིན་པའི་ཚུལ། ། ཞེས་གསུངས་པའི་ཕྱིར་རོ། ། ཞེས་བཞེད་པ་ཡིན་ནོ། ། དཔལ་དགེས་པ་རྡོ་རྗེ་པ་རྣམས།
རྒྱུད་སྡེ་ལ་བཞིར་བཞེད་པ་ཡིན་ཏེ། བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་དང་བཞིར་བཞེད་པའི་ཕྱིར་ཏེ། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལའོ། །
ཞེས་གསུངས་པའི་ཕྱིར་རོ། ། ཞེས་བཞེད། ཕ་རྒྱུད་གསང་བ་འདུས་པ་བ་རྣམས་རྒྱུད་སྡེ་ལ་ལྔར་བཞེད་དེ། བྱ་སྤྱོད་གཉིས། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད། གསང་བ་འདུས་པའི་རྒྱུད་ཀྱི་ཆེ་བ་དབྱུང་བའི་ཕྱིར་རྣལ་འབྱོར་ཆེན་པོའི་རྒྱུད་ཅེས་པ་ཅིག་དང་ལྔར་བཞེད་དོ། ། མ་རྒྱུད་འཁོར་ལོ་སྡོམ་པ་བ་རྣམས་རྒྱུད་སྡེ་ལ་དྲུག་ཏུ་བཞེད་དེ། མདོ་སྡེ་རྟོག་པའི་རྒྱུད། བྱ་རྒྱུད།
སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད། རྣལ་འབྱོར་གསང་མཐའི་རྒྱུད་དང་དྲུག་ཏུ་བཞེད་དེ། བདེ་མཆོག་ཉུང་ངུ་ལས། ཇི་སྲིད་མདོ་བྱ་སྤྱོད་པ་དང་། ། རྣལ་འབྱོར་གསང་མཐའི་དབྱེ་བ་ལས། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡིན། ། ཞེས་གསུང་པའི་ཕྱིར།
ཞེས་བཞེད། ཇོ་བོ་རྗེ་དཔལ་ལྡན་ཨ་ཏི་ཤ་ནི། རྒྱུད་སྡེ་ལ་བདུན་དུ་བཞེད་དེ། སྔར་གྱིས་དྲུག་པོའི་སྟེང་དུ། གཉིས་ཀའི་རྒྱུད་དང་བདུན་དུ་བཞེད་ཅིང་། བདུན་པ་དེ་ནི་སྒྱུ་འཕྲུལ་དྲྭ་བའི་རྒྱུད་ཀྱི་ནང་མཚན་འགའ་ཞིག་དང་། པད་མ་གར་གྱི་རྒྱུད་ལྟ་བུ་ལ་འཇོག་པ་ཡིན། ཞེས་གསུང་ངོ་། ། གཉིས་པ་བསྡུ་བ་ལ། ཤེས་བྱ་ཆོས་ཅན།
རྒྱུད་སྡེའི་བསྡུ་ཚུལ་ཡོད་དེ། རྒྱུད་སྡེ་ཐམས་ཅད་བསྡུས་པ་དེའི་ཚེ་ན། བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་དང་བཞིར་འདུས་པ་ཡིན་པའི་ཕྱིར་རོ། ། འོ་ན་རྒྱུད་སྡེ་ལ་ལྔ་དང་། དྲུག་དང་བདུན་ལ་སོགས་པར་བཤད་པའི་རྣལ་འབྱོར་ཆེན་པོའི་རྒྱུད་ལ་སོགས་པ་དེ་རྣམས་བཞི་པོ་དེར་ཇི་ལྟར་འདུ་ཞེ་ན། ཤེས་བྱ་ཆོས་ཅན། རྒྱུད་སྡེ་ལ་ལྔ་རུ་བཞེད་པའི་ལུགས་ཀྱི་རྣལ་འབྱོར་ཆེན་པོའི་རྒྱུད་ཅེས་པ་དེ།
བཞི་པོ་གང་རུང་དུ་མ་འདུས་པའི་སྐྱོན་མེད་དེ། དེ་འདྲ་བ་དེ་རྣལ་འབྱོར་བླ་མེད་ཀྱི་རྒྱུད་དུ་འདུས་པ་ཡིན་པའི་ཕྱིར་ཏེ། གསང་བ་འདུས་པའི་རྒྱུད་དེ་བླ་མེད་ཀྱི་རྒྱུད་ཡིན་པ་གང་ཞིག གསང་བ་འདུས་པའི་རྒྱུད་ཀྱི་ཆེ་བ་དབྱུང་བའི་ཕྱིར་དུ་དེ་ལ་རྣལ་འབྱོར་ཆེན་པོའི་རྒྱུད་ཅེས་བཞག་པ་ཡིན་པའི་ཕྱིར་རོ། ། དང་པོ་དེ་གྲུབ་སྟེ། དེ་ཕ་བླ་ན་མེད་པའི་རྒྱུད་ཡིན་པའི་ཕྱིར་རོ། ། ཡང་རྒྱུད་སྡེ་ལ་དྲུག་ཏུ་བཞེད་པའི་ལུགས་ཀྱི། མདོ་སྡེ་རྟོག་པའི་རྒྱུད་དང་། རྣལ་འབྱོར་གསང་མཐའི་རྒྱུད་གཉིས་པོ་དེ་ཡང་། དེ་བཞི་པོ་གང་རུང་དུ་མ་འདུས་པའི་སྐྱོན་མེད་དེ།
དང་པོ་དེ་བྱ་རྒྱུད་དུ་འདུ་བ་ཡིན་ཞིང་། ཕྱི་མ་དེ་བླ་མེད་ཀྱི་རྒྱུད་དུ་འདུ་བའི་ཕྱིར་རོ། དང་པོ་ཡིན་ཏེ། སྤྱིར་བྱ་རྒྱུད་དེ་ལ། ཐུན་མོང་བའི་དངོས་གྲུབ་གཙོ་བོར་བཏོན་པའི་རྒྱུད་ཅིག་དང་། ཐུན་མོང་མ་ཡིན་པའི་མཆོག་གི་དངོས་གྲུབ་གཙོ་བོར་སྟོན་པའི་རྒྱུད་ཅིག་སྟེ་གཉིས་ཡོད་པ་ལས། དང་པོ་དེ་ལ་མདོ་སྡེ་རྟོག་པའི་རྒྱུད་ཅེས་འཇོག་ཅིང་། གཉིས་པ་དེ་ལ་སྤྱི་མིང་བྱེ་བྲག་ལ་བཏགས་ནས་བྱ་རྒྱུད་ཅེས་འཇོག་པའི་ཕྱིར་རོ། ། རྩ་བའི་རྟགས་ཕྱི་མ་གྲུབ་སྟེ། རྣལ་འབྱོར་གསང་མཐའི་རྒྱུད་ཅེས་བཤད་པ་དེ་ནི་མ་རྒྱུད་འཁོར་ལོ་སྡོམ་པའི་ཆེ་བ་དབྱུང་བའི་ཕྱིར་བཤད་པ་ཡིན་ཞིང་།
མ་རྒྱུད་འཁོར་ལོ་སྡོམ་པ་དེ་ཉིད་བླ་མེད་ཀྱི་རྒྱུད་ཡིན་པའི་ཕྱིར་རོ། ། རྒྱུད་སྡེ་ལ་བདུན་དུ་བཞེད་པའི་ལུགས་ལ་ཡང་། བྱ་སྤྱོད་ལ་སོགས་པའི་བཞི་པོ་གང་རུང་དུ་མ་འདུས་པའི་སྐྱོན་མེད་དེ། མདོ་སྡེ་རྟོག་པའི་རྒྱུད་དང་། རྣལ་འབྱོར་གསང་མཐའི་རྒྱུད་གཉིས་ནི་རིམ་བཞིན་བྱ་རྒྱུད་དང་བླ་མེད་ཀྱི་རྒྱུད་གཉིས་སུ་བསྡུ་ཚུལ་སྔར་བསྟན་ཅིང་། གཉིས་ཀའི་རྒྱུད་ཅེས་པའི་སྒྱུ་འཕྲུལ་དྲྭ་བའི་ནང་ཚན་འགའ་ཞིག་ནི་རྣལ་འབྱོར་རྒྱུད་དུ་འདུ་ལ། དེ་ལས་གཞན་པ་འགའ་ཞིག་ནི་བྱ་སྤྱོད་གཉིས་གང་རུང་དུ་འདུ་བའི་ཕྱིར་རོ། ། རྒྱུད་སྡེ་ལ་ལྔ་དང་དྲུག་ལ་སོགས་པར་བཞེད་པའི་རྣལ་འབྱོར་ཆེན་པོའི་རྒྱུད་དང་། རྣལ་འབྱོར་གསང་མཐའི་རྒྱུད་གཉིས་པོ་དེ་རིམ་བཞིན་གསང་བ་འདུས་པ་དང་། འཁོར་སྡོམ་པའི་ཆེ་བ་དབྱུང་བའི་ཕྱིར་ཡིན་གྱི།
དོན་ལ་དེ་གཉིས་རྣལ་འབྱོར་བླ་མེད་ཀྱི་རྒྱུད་དུ་འདུ་བ་ཡིན་ནོ། ། ཞེས་པ་དེ་ཁྱོད་ཀྱིས་རྟོག་བཏགས་སམ། ཀྱོགས་བཤད་བྱས་པ་མ་ཡིན་ནམ་ཞེ་ན། དེ་ནི་མ་ཡིན་ཏེ། རྒྱུད་སྡེ་འགའ་ཞིག་ལས་རང་རང་གི་ཆེ་བ་དབྱུང་བའམ་ཆེ་བ་བརྗོད་པ་ཅུང་ཟད་གསུངས་པའི་ཕྱིར་ཏེ། རྩ་རྒྱུད་བརྟག་པ་གཉིས་པ་ལས། ཐམས་ཅད་རིག་བྱེད་གྲུབ་མཐའ་དང་། ། དེ་བཞིན་ལས་རྒྱ་ལ་སོགས་པ། ། སྲིད་པ་དགའ་འགྱུར་དངོས་གྲུབ་མིན། ། ཡང་ནི་སྲིད་མཐར་སྐྱེ་བར་འགྱུར། །
གང་གིས་མི་ཤེས་ཀྱེ་རྡོ་རྗེ། ། དེ་ཡི་ངལ་བ་དོན་མེད་ཡིན། ། ཞེས་ཀྱེ་རྡོ་རྗེའི་དཀྱིལ་འཁོར་དུ་ཞུགས་ཏེ་ལམ་ལ་འབད་པ་བྱས་ན། དེ་དོན་ཅན་ཡིན་ཞིང་དེ་ལས་གཞན་པའི་དཀྱིལ་འཁོར་དུ་དབང་བླངས་ནས་འབད་ཀྱང་ངལ་བ་དོན་མེད་ཡིན་ནོ་ཞེས་ཀྱེ་རྡོ་རྗེ་ཆེ་བ་བརྗོད་པའི་ཕྱིར་དང་། བདེ་མཆོག་ལས། རྒྱུད་འདི་རུ་ནི་དབང་བསྐུར་བ། ། རྒྱུད་རྣམས་ཀུན་གྱི་སྒོ་སྒྲུབ་ཡིན། ། ཞེས་འཁོར་ལོ་བདེ་མཆོག་གི་དབང་ཐོབ་པ་དེའི་ཚེ་ན། རྒྱུད་ཀུན་འཆད་དུ་རུང་ཞིང་ཉན་དུ་ཡང་རུང་ངོ་། ། ཞེས་དེའི་ཆེ་བ་བརྗོད་པའི་ཕྱིར་རོ། །
གསུམ་པ་གྲངས་ངེས་ལ། ཤེས་བྱ་ཆོས་ཅན། རྒྱུད་སྡེ་ལ་བྱ་རྒྱུད་ལ་སོགས་པ་བཞི་པོ་དེར་གྲངས་ངེས་པའི་རྒྱུ་མཚན་ཡོད་དེ། ཕྱི་རོལ་པ་ལ་ལོག་པར་སྤྱོད་པ་མི་འདྲ་བ་བཞི་ཡོད། དེ་རྣམས་རྗེས་སུ་གཟུང་བའི་དབང་དུ་བྱས་ནས་ཀྱང་། རྒྱུད་སྡེ་ལ་བཞིར་གྲངས་ངེས། འདོད་པ་ཁམས་པ་ལ་ཆགས་པའི་རིགས་མི་འདྲ་བ་བཞི་ཡོད། དེ་རྣམས་ལམ་དུ་བསྒྱུར་བའི་དབང་དུ་བྱས་ནས་ཀྱང་རྒྱུ་སྡེ་ལ་བཞིར་གྲངས་ངེས། ནང་པ་སངས་རྒྱས་པ་ལ་མཚན་ཉིད་གྲུབ་མཐའ་མི་མཐུན་པ་བཞི་ཡོད། དེ་དང་སྒོ་མཐུན་པའི་དབང་དུ་བྱས་ནས་ཀྱང་རྒྱུད་སྡེ་ལ་བཞིར་གྲངས་ངེས།
མི་ལ་རིགས་མི་འདྲ་བ་བཞི་ཡོད། དེའི་དབང་དུ་བྱས་ནས་ཀྱང་རྒྱུད་སྡེ་ལ་བཞིར་གྲངས་ངེས། དུས་དེ་ལ་རྫོགས་ལྡན་གྱི་དུས་ལ་སོགས་པ་བཞི་ཡོད། དེའི་དབང་དུ་བྱས་ནས་ཀྱང་རྒྱུ་སྡེ་ལ་བཞིར་གྲངས་ངེས། སྤྱིར་སེམས་ཅན་རྣམས་ལ་ཉོན་མོངས་པ་མི་འདྲ་བ་བཞི་ཡོད། དེ་རྣམས་འདུལ་བའི་དབང་དུ་བྱས་ནས་ཀྱང་རྒྱུད་སྡེ་ལ་བཞིར་གྲངས་ངེས་པའི་ཕྱིར་རོ། ། དང་པོ་ཡིན་ཏེ། གཏི་མུག་ཅན་རྣམས་ཚངས་པའི་རྗེས་སུ་འབྲངས་ནས་གཙང་སྦྲ་ཆོས་སུ་འདོད་པ་ཡོད། དེ་རྣམས་རྗེས་སུ་གཟུང་བའི་ཕྱིར་དུ་བྱ་རྒྱུད་གསུངས། ཞེ་སྡང་ཅན་རྣམས་ཁྱབ་འཇུག་གི་རྗེས་སུ་འབྲངས་ནས་འཚེ་བ་ཆོས་སུ་སྨྲ་བ་ཡོད།
དེ་རྣམས་རྗེས་སུ་གཟུང་བའི་ཕྱིར་དུ་སྤྱོད་རྒྱུད་གསུངས། འདོད་ཆགས་ཅན་དབང་ཕྱུག་གི་རྗེས་སུ་འབྲངས་ནས་འདོད་ཆགས་ཆོས་སུ་འདོད་པ་ཡོད། དེ་རྣམས་རྗེས་སུ་གཟུང་བའི་ཕྱིར་དུ་རྣལ་འབྱོར་བླ་མེད་ཀྱི་རྒྱུད་གསུངས། དུག་གསུམ་ཅི་རིགས་ལ་སྤྱོད་པ་རྣམས་དུག་གསུམ་ཅི་རིགས་པ་ཆོས་སུ་འདོད་པ་ཡོད། དེ་རྣམས་རྗེས་སུ་གཟུང་བའི་ཕྱིར་དུ་རྣལ་འབྱོར་རྒྱུད་གསུངས་པའི་ཕྱིར་རོ། ། གཉིས་པ་དེ་གྲུབ་པ་ཡིན་ཏེ། གཞན་འཕྲུལ་དབང་བྱེད་པ་རྣམས་བལྟས་པ་ཙམ་གྱིས་འཁྲིག་པའི་བདེ་བ་ཉམས་སུ་མྱོང་བར་བྱེད། དེ་ལམ་དུ་བསྒྱུར་བའི་དབང་དུ་བྱས་ནས་བྱ་རྒྱུད་གསུངས། འཕྲུལ་དགའ་བ་རྣམས་རྒོད་པ་ཙམ་གྱིས་འཁྲིག་པའི་བདེ་བ་ཉམས་སུ་མྱོང་བར་བྱེད། དེ་ལམ་དུ་བསྒྱུར་བའི་དབང་དུ་བྱས་ནས་སྤྱོད་རྒྱུད་གསུངས།
དགའ་ལྡན་པ་དང་། འཐབ་བྲལ་བ་རྣམས་ལག་བཅངས་ཙམ་གྱིས་སྒོ་ནས་འཁྲིག་པའི་བདེ་བ་ཉམས་སུ་མྱོང་བར་བྱེད། དེ་རྣམས་ལམ་དུ་བསྒྱུར་བའི་དབང་དུ་བྱས་ནས་རྣལ་འབྱོར་རྒྱུད་གསུངས། སུམ་ཅུ་རྩ་གསུམ་པ་མན་ཆད་དབང་པོ་ཉིས་སྦྱོར་གྱི་སྒོ་ནས་འཁྲིག་པའི་བདེ་བ་ཉམས་སུ་མྱོང་བར་བྱེད། དེ་རྣམས་རྗེས་སུ་བཟུང་བའི་སྒོ་ནས་བླ་མེད་ཀྱི་རྒྱུད་གསུངས་པའི་ཕྱིར་རོ། ། གསུམ་པ་དེ་གྲུབ་པ་ཡིན་ཏེ། ཉན་ཐོས་དབང་པོ་བརྟུལ་པོ་ཉི་འོག་བྱེ་བྲག་ཏུ་སྨྲ་བ་དང་། སྣས་མ་བུའི་སྡེ་པ་འགའ་ཞིག་རྟག་མི་རྟག་གང་རུང་བརྗོད་དུ་མེད་པའི་བདག་ཁས་ལེན། དེ་དང་སྒོ་མཐུན་པའི་དབང་དུ་བྱས་ནས་བྱ་རྒྱུད་བཞག ཉན་ཐོས་དབང་པོ་འབྲིང་པོ་ཁ་ཆེ་བྱེ་བྲག་ཏུ་སྨྲ་བ་དང་།
མདོ་སྡེ་པ་རྣམས་གཟུང་བྱ་ཕྱི་དོན་དང་། དེ་འཛིན་བྱེད་ཀྱི་ཤེས་པ་གཉིས་ཀ་བདེན་གྲུབ་ཏུ་ཁས་ལེན། དེ་དང་སྒོ་མཐུན་པའི་དབང་དུ་བྱས་ནས་སྤྱོད་རྒྱུད་བཞག རང་སངས་རྒྱས་ཀྱི་ཐེག་པ་དང་སེམས་ཙམ་པ་རྣམས་བཟུང་བྱ་ཕྱི་དོན་བདེན་པར་མ་གྲུབ་ཀྱང་དེ་འཛིན་བྱེད་ཀྱི་ཤེས་པ་བདེན་གྲུབ་ཏུ་ཁས་ལེན། དེ་དང་སྒོ་མཐུན་པའི་དབང་དུ་བྱས་ནས་རྣལ་འབྱོར་རྒྱུད་གསུངས། ཐེག་པ་ཆེན་པོ་སེམས་ཙམ་པ་དང་དབུ་མ་པ་རྣམས་གཟུང་བྱ་ཕྱི་དོན་དང་། དེ་འཛིན་བྱེད་ཀྱི་ཤེས་པ་གཉིས་ཀ་དོན་དམ་པར་མ་གྲུབ་ཀྱང་། ཐ་སྙད་ཀུན་རྫོབ་ཙམ་དུ་ཁས་ལེན། དེ་དང་སྒོ་མཐུན་པའི་དབང་དུ་བྱས་ནས་རྣལ་འབྱོར་བླ་མེད་ཀྱི་རྒྱུད་བཞག་པ་ཡིན་པའི་ཕྱིར་རོ། ། འོ་ན་སྒོ་མཐུན་ཚུལ་ཇི་ལྟར་ཡིན་ཞེ་ན།
དང་པོ་དེ་ཡིན་ཏེ། བྱ་རྒྱུད་དེས་ཀྱང་སྒྲུབ་པ་པོ་རང་ཉིད་ཀྱི་མདུན་དུ་བྲིས་སྐུ་བཀྲམ་སྟེ། ཡེ་ཤེས་སེམས་དཔའ་སྤྱན་དྲངས་པའི་ཡེ་ཤེས་པ་དེ། སྒྲུབ་པ་པོ་རང་ཉིད་དང་བྲིས་སྐུ་གང་རུང་བརྗོད་དུ་མེད་པ་དེ་སྟོན་པ་ཡིན་པའི་ཕྱིར་རོ། ། གཉིས་པ་དེ་ཡིན་ཏེ། དེས་གཟུང་འཛིན་དེ་གཉིས་བདེན་གྲུབ་ཏུ་འདོད་པ་བཞིན་ཏེ། སྤྱོད་རྒྱུད་དེས་ཀྱང་སྒྲུབ་པ་པོ་རང་ཉིད་དང་། མདུན་བསྐྱེད་གཉིས་ཀ་ལྷར་བསྐྱེད་པའི་སྒོ་ནས། ལྷ་གྲོགས་པོ་ལྟ་བུའི་ཚུལ་གྱིས་དངོས་གྲུབ་ལེན་པ་དེ་སྟོན་པ་ཡིན་པའི་ཕྱིར་རོ། ། གསུམ་པ་དེ་ཡིན་ཏེ།
དེས་དེ་འདོད་པ་བཞིན་དུ། རྣལ་འབྱོར་རྒྱུད་དེས་ཀྱང་བདག་མདུན་གཉིས་ཀ་ལྷར་བསྐྱེད། ཡེ་ཤེས་སེམས་དཔའ་སྤྱན་དྲངས། དེ་ལ་ཕྱག་རྒྱ་བཞིའི་རྒྱས་བཏབ་སྟེ། མཐར་གཤེགས་གསོལ་བྱས་པའི་སྒོ་ནས་དངོས་གྲུབ་ལེན་པ་དེ་གཙོ་བོར་སྟོན་པ་གང་ཞིག གཤེགས་གསོལ་བྱེད་པ་དང་། གཟུང་བྱ་ཕྱི་དོན་མ་གྲུབ་པ་མཚུངས་པའི་ཕྱིར་རོ། ། བཞི་པ་ཡིན་ཏེ། དེས་དེ་འདོད་པ་གང་ཞིག བླ་མེད་འདིས་ཀྱང་བདག་མདུན་གཉིས་ཀ་ལྷར་བསྐྱེད་ཀྱང་མཐར་གཤེགས་གསོལ་མི་བྱེད་པའི་སྒོ་ནས་དངོས་གྲུབ་ལེན་པ་དེ་གཙོ་བོར་སྟོན་པ་གང་ཞིག
གཤེགས་གསོལ་བྱེད་པ་དང་། དེ་གཉིས་བདེན་མེད་དུ་འདོད་པ་དང་ཆོས་མཚུངས་པའི་ཕྱིར་རོ། ། བཞི་པ་དེ་ཡིན་ཏེ། བྲམ་ཟེའི་རིགས་རྣམས་གཙང་སྦྲ་དང་དཀའ་སྤྱད་ལ་སོགས་པ་དྲག་ཏུ་བྱས་པའི་སྒོ་ནས་གྲོལ་བར་འདོད། དེའི་དབང་དུ་བྱས་ནས་བྱ་རྒྱུད་གསུངས། རྗེ་རིགས་རྣམས་དཀའ་ཐུབ་དང་། དཀའ་སྤྱད་དྲག་ཏུ་མི་འདོད་པ་ཡིན་པས། དེའི་དབང་དུ་བྱས་ནས་སྤྱོད་རྒྱུད་གསུངས། རྒྱལ་རིགས་རྣམས་འདོད་ཡོན་གྱི་བདེ་བ་ལ་ལོངས་སྤྱོད་པར་བྱེད། དེའི་དབང་དུ་བྱས་ནས་རྣལ་འབྱོར་རྒྱུད་གསུངས།
དམངས་རིགས་རྣམས་མི་གཙང་བ་ལ་རྣམ་པར་རྟོག་པ་ཤས་ཆུང་། དེའི་དབང་དུ་བྱས་ནས་བླ་མེད་ཀྱི་རྒྱུད་གསུངས་པའི་ཕྱིར་རོ། ། ལྔ་པ་དེ་ཡིན་ཏེ། རྫོགས་ལྡན་གྱི་དབང་དུ་བྱས་ནས་དང་པོ། གསུམ་ལྡན་གྱི་དབང་དུ་བྱས་ནས་གཉིས་པ། གཉིས་ལྡན་གྱི་དབང་དུ་བྱས་ནས་གསུམ་པ། རྩོད་དུས་ཀྱི་དབང་དུ་བྱས་ནས་བཞི་པ་བླ་མེད་ཀྱི་རྒྱུད་བཞག་པ་ཡིན་པའི་ཕྱིར་རོ། དྲུག་པ་དེ་ཡིན་ཏེ། སེམས་ཅན་གཏི་མུག་ཅན་རྣམས་རྗེས་སུ་གཟུང་བའི་ཕྱིར་དུ་བྱ་རྒྱུད། ཞེ་སྡང་ཅན་རྗེས་སུ་གཟུང་བའི་རིང་དུ་སྤྱོད་རྒྱུད།
འདོད་ཆགས་ཅན་རྣམས་རྗེས་སུ་གཟུང་བའི་ཕྱིར་བླ་མེད་ཀྱི་རྒྱུད། དུག་གསུམ་ཅི་རིགས་ལ་སྤྱོད་པ་རྣམས་རྗེས་སུ་གཟུང་བའམ་འདུལ་བའི་དབང་དུ་བྱས་ནས་རྣལ་འབྱོར་རྒྱུད་རྣམས་གསུངས་པའི་ཕྱིར་རོ། ། བཞི་པ་སོ་སོར་བཤད་པ་ལ། རྒྱུད་སྡེ་བཞི་སོ་སོར་བཤད་པ་དང་། བླ་མེད་བྱེ་བྲག་ཏུ་བཤད་པ་གཉིས། དང་པོ་ལ། བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། བླ་མེད་ཀྱི་རྒྱུད་བཤད་པ་དང་བཞི།
དང་པོ་ལ་མཚན་ཉིད། སྒྲ་བཤད། དབྱེ་བ། གཞུང་ཚད་བཤད་པ་དང་བཞི། དང་པོ་ནི། ལྷ་རྗེ་དཔོན་ལྟ་བུའི་ཚུལ་གྱིས་དངོས་གྲུབ་ལེན་པ་གཙོ་བོར་སྟོན་པའི་རིགས་སུ་གནས་པའི་ཆ་ནས། རྒྱུད་སྡེ་རྣམས་ཀྱི་དང་པོར་བཞག་པ་དེ་བྱ་རྒྱུད་ཀྱི་མཚན་ཉིད་ཡིན། གཉིས་པ་སྒྲ་བཤད་ནི། དེ་ལ་བྱ་རྒྱུད་ཞེས་འཇོག་པའི་རྒྱུ་མཚན་ཡོད་དེ། ཕྱི་ལུས་ངག་གི་བྱ་བ་གཙོ་བོར་སྟོན་པར་བྱེད་པས་ན་བྱ་རྒྱུད་ཞེས་འཇོག་པའི་ཕྱིར་རོ། །
གསུམ་པ་དབྱེ་ན། རིགས་སོ་སོའི་དབྱེ་བ་དང་། བྱ་བ་སྤྱིའི་རྒྱུད་ཆེན་བཤད་པ་གཉིས། དང་པོ་ལ་ཡང་། འཇིག་རྟེན་ལས་འདས་པའི་རིགས་གསུམ་དང་། འཇིག་རྟེན་པའི་རིགས་གསུམ། དང་པོ་ནི། དེ་བཞིན་གཤེགས་པའི་རིགས་ཀྱི་རྒྱུད། པདྨའི་རིགས་ཀྱི་རྒྱུད། རྡོ་རྗེའི་རིགས་ཀྱི་རྒྱུད་དང་གསུམ་ཡོད་པའི།
དང་པོ་ནི། དམ་ཚིག་གསུམ་བཀོད་ཀྱི་རྒྱལ་པོའི་རྒྱུད། འཇམ་དཔལ་རྩ་རྒྱུད། འཇམ་དཔལ་དཔའ་བོ་ཆིག་སྒྲུབ་ཀྱི་རྒྱུད། གཙུག་ཏོར་རྣམ་རྒྱལ་གྱི་རྒྱུད། གཙུག་ཏོར་དྲི་མེད་ཀྱི་རྒྱུད་རྣམས་ལ་འཇོག་གོ ། གཉིས་པ་པདྨའི་རིགས་ཀྱི་རྒྱུད་ནི། དོན་ཡོད་ཞགས་པའི་རྒྱུད། དོན་ཡོད་ཞགས་པའི་ཆོ་ག་ཞིབ་མོའི་རྒྱུད། སྤྱན་རས་གཟིགས་སེང་གེ་སྒྲའི་རྒྱུད།
སྒྲོལ་མའི་རྒྱུད། ཚེ་དཔག་ཏུ་མེད་པའི་གཟུངས་ལ་སོགས་པ་རྣམས་ལ་འཇོག གསུམ་པ་རྡོ་རྗེའི་རིགས་ཀྱི་རྒྱུད་ནི། རྡོ་རྗེ་ས་འོག་གི་རྒྱུད། ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་རྒྱུད། ཕྱག་རྡོར་གཏུམ་པོའི་རྒྱུད། རྡོ་རྗེ་རྣམ་པར་འཇོམས་པའི་རྒྱུད་ལ་སོགས་པ་རྣམས་ལ་འཇོག དེས་ན་དེ་བཞིན་གཤེགས་པའི་རིགས་ཀྱི་དཀྱིལ་འཁོར་དུ་དབང་ཐོབ་ན། གཞན་པདྨ་དང་རྡོ་རྗེའི་རིགས་ཀྱི་དཀྱིལ་འཁོར་དུ་དབང་མ་ཐོབ་ཀྱང་དེ་གཉིས་ཀྱི་དཀྱིལ་འཁོར་དུ་དབང་བསྐུར་བས་ཆོག་པ་ཡིན་ཏེ། དེ་གསུམ་གྱི་ནང་ནས་དང་པོ་དེ་མཆོག་ཡིན་པའི་ཕྱིར་རོ། །
དེས་མཚོན་ནས་ཕྱི་མ་གཉིས་ཤེས་པར་གྱིས་ཤིག གཉིས་པ་འཇིག་རྟེན་པའི་རིགས་གསུམ་ནི། ནོར་བུ་བཟང་པོའི་རྒྱུད། སྔ་ཚན་གྱི་རྒྱུད། འཇིག་རྟེན་པའི་རྒྱུད་དང་གསུམ་ཡོད་པའི། དང་པོ་ནི། ནོར་བུ་བཟང་པོའི་གཟུངས་ལྟ་བུ་ལ་འཇོག གཉིས་པ་ནི། མེ་འགལ་ལའི་གཟུངས་ལྟ་བུ། གསུམ་པ་ནི།
དབུགས་ཆེན་མོའི་གཟུངས་ལྟ་བུ་ལ་འཇོག་གོ ། གཉིས་པ་བྱ་བ་སྤྱིའི་རྒྱུད་ཆེན་དེ་ལ་བཞི་ཡོད་དེ། གསང་བ་སྤྱི་རྒྱུད། དཔུང་བཟངས་ཀྱི་རྒྱུད། ལེགས་གྲུབ་ཀྱི་རྒྱུད། བསམ་གཏན་ཕྱི་མའི་རྒྱུད་དང་བཞི་ཡོད་པའི་ཕྱིར་རོ། ། ཁ་ཅིག་ནི། དམ་ཚིག་གསུམ་བཀོད་བྱ་བ་སྤྱིའི་རྒྱུད་ཆེན་དུ་བསྒྲོང་ལ། དེ་ནི་མི་འཐད་དེ། དེ་བཞིན་གཤེགས་པའི་རིགས་ཀྱི་རྒྱུད་ཡིན་པས།
དེའི་རྒྱུད་ཆེན་དུ་བཞག་པ་ལ་འབྲེལ་མེད་པའི་ཕྱིར་རོ། ། ལེགས་གྲུབ་ཀྱི་རྒྱུད་བྱ་བ་སྤྱིའི་རྒྱུད་ཆེན་དུ་འཇོག་པ་དེ་ལ། སྡོམ་གསུམ་ལས། ལེགས་པར་གྲུབ་པ་ཡན་ཆད་དུ། ། ཞེས་གསུངས་པ་ལ་དཔྱད་པ་བྱེད་རྒྱུ་ཡོད་དོ། ། དེས་ན་བྱ་རྒྱུད་ཐམས་ཅད་བསྡུས་ན། གསང་སྔགས་ཀྱི་རྒྱུད། རིགས་སྔགས་ཀྱི་རྒྱུད། གཟུངས་སྔགས་ཀྱི་རྒྱུད་དང་གསུམ་དུ་འདུས་ཏེ། ཐབས་ཡབ་གཙོ་བོར་སྟོན་པའི་བྱ་རྒྱུད་རྣམས་གསང་སྔགས་སུ་འདུ།
ཤེས་རབ་མ་གཙོ་བོར་སྟོན་པའི་བྱ་རྒྱུད་རྣམས་རིགས་སྔགས་སུ་འདུ། དེ་གཉིས་ཀ་ཆ་མཉམ་དུ་གཙོ་བོར་སྟོན་པའི་བྱ་རྒྱུད་རྣམས་གཟུངས་སྔགས་སུ་འདུ་བ་ཡིན་པའི་ཕྱིར་རོ། ། བཞི་པ་གཞུང་ཚད་ནི། བྱ་རྒྱུད་དེ་ལ་སྟོང་ཕྲག་བརྒྱད་ཡོད་དེ། ཡེ་ཤེས་སྙིང་པོ་ཀུན་ལས་བཏུས་པ་ལས། རྟོག་པའི་རྒྱུད་ནི་སྟོང་ཕྲག་བཞིའོ། ། བྱ་བའི་རྒྱུད་ནི་སྟོང་ཕྲག་བཞིའོ། ། ཞེས་གསུངས་པའི་ཕྱིར་རོ། ། གཉིས་པ་སྤྱོད་རྒྱུད་ལ་སྔར་ལྟར་བཞི་ལས། དང་པོ་ནི།
ལྷ་གྲོགས་པོ་ལྟ་བུའི་ཚུལ་གྱིས་དངོས་གྲུབ་ལེན་པ་གཙོ་བོར་སྟོན་པའི་རིགས་སུ་གནས་པའི་ཆ་ནས་རྒྱུད་སྡེ་གཉིས་པར་བཞག་པ་དེ། སྤྱོད་རྒྱུད་ཀྱི་མཚན་ཉིད་ཡིན། གཉིས་པ་སྒྲ་བཤད་ནི། ནང་སེམས་ཀྱི་སྤྱོད་པ་དང་། ཕྱི་ལུས་ངག་གི་སྤྱོད་པ་གཉིས་ཀྱི་ནང་ནས། ཕྱི་ལུས་ངག་གི་སྤྱོད་པ་གཙོ་བོར་སྟོན་པས་ན། སྤྱོད་རྒྱུད་ཅེས་བཞག་གོ ། གསུམ་པ་དབྱེ་ན། སྐུ་གསུང་ཐུགས་ཀྱི་རྒྱུད་གསུམ་མམ། ཡང་ན་སྤྱོད་རྒྱུད་ཀྱི་དེ་བཞིན་གཤེགས་པའི་རིགས་ལ་རྒྱུད་ལ་སོགས་པ་གསུམ་ཡོད་པའི།
དང་པོ་ནི། རྣམ་སྣང་མངོན་བྱང་གི་རྒྱུད་ལྟ་བུ་ལ་འཇོག གཉིས་པ་ནི། བོད་དུ་མ་འགྱུར་བས་ངོས་འཛིན་མེད། གསུམ་དེའི་རྡོ་རྗེའི་རིགས་ཀྱི་རྒྱུད་ནི། ཕྱག་རྡོར་དབང་བསྐུར་བའི་རྒྱུད་ལྟ་བུ་ལ་འཇོག འོ་ན་དང་པོ་དེ་སྟོན་པ་གང་གིས་ཡུལ་གང་དུ་གསུངས་ཤེ་ན། གསུང་བ་པོ་ནི་སྟོན་པ་ཐུབ་པའི་དབང་པོའི་ལོངས་སྐུ་ཐུབ་པ་རྣམ་སྣང་གངས་ཅན་འཚོ་ཞེས་པ་དེས་གསུངས་ཤིང་། ཡུལ་ལམ་གནས་ནི་གཞི་དང་སྙིང་པོ་མེ་ཏོག་གིས་རྒྱན་པའི་ཞིང་ཁམས་དེར་གསུངས་སོ། ། འོ་ན་དེ་གང་ལ་ངོས་འཛིན་ཞེ་ན།
དེ་ངོས་འཛིན་ཚུལ་ཡོད་དེ། གླིང་བཞི་གླིང་ཕྲན་བརྒྱད་རི་རབ་ཉི་ཟླ་དང་བཅས་པ་སྟོང་ཐམ་པ་ཕྱིའི་ལྕགས་རིས་བསྐོར་བ་ཅིག་ལ་སྟོང་དང་པོ། དེ་འདྲ་སྟོང་ལྕགས་རིས་བསྐོར་བ་ཅིག་ལ་སྟོང་གཉིས་པ། དེ་སྟོང་ལྕགས་རིས་བསྐོར་བ་ཅིག་ལ། སྟོང་གསུམ་གྱི་འཇིག་རྟེན་ཞེས་འཇོག་ཅིང་། དེ་ལ་གླིང་བཞི་རི་རབ་ལ་སོགས་པ་བྱེ་བ་ཕྲག་བརྒྱ་ཡོད་ལ། དེ་འདྲ་བྱེ་བ་ཕྲག་བརྒྱ་ལ། གཞི་དང་སྙིང་པོ་མེ་ཏོག་གིས་བརྒྱན་པའི་རྒྱུད་དང་པོ་ཞེས་འཇོག དེ་བྱེ་བ་ཕྲག་བརྒྱ་ལ། གཞི་དང་སྙིང་པོ་མེ་ཏོག་གིས་བརྒྱན་པའི་རྒྱུད་གཉིས་པ་ཞེས་འཇོག
དེ་བྱེ་བ་ཕྲག་བརྒྱ་ལ་གཞི་དང་སྙིང་པོ་མེ་ཏོག་གིས་བརྒྱན་པའི་རྒྱུད་རབ་འབྱམས་ཞེས་འཇོག དེ་འདྲ་བྱེ་བ་ཕྲག་བརྒྱ་ལ།་་་་་ ཕྱི་ལྕགས་རིས་བསྐོར་བ་མཐའི་གསལ་བྱེད་དུ་སྦྱོར་ཅིག གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་ཁམས་བཀོད་པ་དེ་ལ་ངོས་འཛིན་པའི་ཕྱིར་རོ། ། བཞི་པ་གཞུང་ཚད་ནི་སྟོང་ཕྲག་བརྒྱད་ཡོད་དེ། ཡེ་ཤེས་སྙིང་པོ་ཀུན་ལས་བཏུས་པའི་རྒྱུད་ལས། སྤྱོད་པའི་རྒྱུད་ནི་སྟོང་ཕྲག་བརྒྱད། ། ཅེས་གསུངས་པའི་ཕྱིར། གསུམ་པ་རྣལ་འབྱོར་རྒྱུད་ལ་སྔར་ལྟར་བཞི་ལས། དང་པོ་ནི།
བདག་མདུན་གཉིས་ཀ་ལྷར་བསྐྱེད། ཡེ་ཤེས་སེམས་དཔའ་སྤྱན་དྲངས། དེ་ལ་ཕྱག་རྒྱ་བཞིའི་རྒྱས་བཏབ་སྟེ། མཐར་གཤེགས་གསོལ་བྱས་པའི་སྒོ་ནས་དངོས་གྲུབ་ལེན་པ་གཙོ་བོར་སྟོན་པའི་རིགས་སུ་གནས་པའི་ཆ་ནས་རྒྱུད་སྡེ་གསུམ་པར་བཞག་པ་དེ་རྣལ་འབྱོར་རྒྱུད་ཀྱི་མཚན་ཉིད། གཉིས་པ་སྒྲ་བཤད་ནི། ཕྱི་ལུས་ངག་དང་ནང་སེམས་གཉིས་ཀྱི་ནང་ནས་ནང་སེམས་ཀྱི་རྣལ་འབྱོར་གཙོ་བོར་བཏོན་པས་ན་རྣལ་འབྱོར་རྒྱུད་ཅེས་བཞག་གོ ། གསུམ་པ་དབྱེ་ན། རྩ་རྒྱུད། བཤད་རྒྱུད། ཆ་མཐུན་གྱི་རྒྱུད་དང་གསུམ་ཡོད་དེ།
པདྨ་མྱུ་གུ་ཞེས་པས་མཛད་པའི་བསྟན་བཅོས་ལས། རྩ་རྒྱུད་ཤིན་ཏུ་ཟབ་ཅིང་རྟོགས་དཀའི་དོན། ། བཤད་དང་ཆ་མཐུན་རྒྱུད་ཀྱི་རྣམ་དབྱེ་བ། ། ཞེས་གསུངས་པའི་ཕྱིར་རོ། ། དེ་ཡང་དང་པོ་རྩ་རྒྱུད་ནི། དེ་ཉིད་འདུས་པ་ལ་འཇོག་ཅིང་། དེ་ལ་ཡང་དུམ་བུ་བཞི་ཡོད་དེ། དུམ་བུ་དང་པོ་རྡོ་རྗེ་དབྱིངས་ཀྱི་རྒྱུད། དེ་གཉིས་པ་ཁམས་གསུམ་རྣམ་རྒྱལ་གྱི་རྒྱུད། དེ་གསུམ་པ་འགྲོ་འདུལ་གྱི་རྒྱུད།
དེ་བཞི་པ་དོན་གྲུབ་ཀྱི་རྒྱུད་དང་བཞི་ཡོད་པའི་ཕྱིར་རོ། ། གཉིས་པ་བཤད་རྒྱུད་ནི། རྒྱུད་རྡོ་རྗེ་རྩེ་མོ་ལྟ་བུ་ལ་འཇོག གསུམ་པ་ཆ་མཐུན་ནི། ངན་སོང་སྦྱོང་རྒྱུད་ལྟ་བུ་ལ་འཇོག་གོ ། བཞི་པ་གཞུང་ཚད་ནི། དྲུག་བརྒྱ་ཡོད་དེ། ཡེ་ཤེས་སྙིང་པོ་ཀུན་ལས་བཏུས་པ་ལས། རྣལ་འབྱོར་རྒྱུད་ནི་དྲུག་བརྒྱ་ཡིན། ། ཞེས་གསུངས་པའི་ཕྱིར་རོ། །
བཞི་པ་རྣལ་འབྱོར་བླ་མེད་ཀྱི་རྒྱུད་ལ། མཚན་ཉིད། སྒྲ་བཤད། དབྱེ་བ། ཁྱད་ཆོས་དང་བཞི། དང་པོ་ནི། དབང་བཞི་དང་། རིམ་གཉིས་གང་རུང་གཙོ་བོར་སྟོན་པའི་རིགས་སུ་གནས་པའི་ཆ་ནས་རྒྱུད་སྡེ་བཞི་པར་བཞག་པ་དེ་དེའི་མཚན་ཉིད་ཡིན། གཉིས་པ་ནི། ཏིང་འཛིན་བླ་ན་མེད་པ་གཙོ་བོར་སྟོན་པའི་རྒྱུད་ཡིན་པས་ན།
བླ་མེད་ཀྱི་རྒྱུད་ཅེས་བཞག་གོ ། གསུམ་པ་དབྱེ་ན། ཕ་བླ་ན་མེད་པའི་རྒྱུད། མ་བླ་ན་མེད་པའི་རྒྱུད། གཉིས་སུ་མེད་པ་བླ་ན་མེད་པའི་རྒྱུད་བཤད་པ་དང་གསུམ། དང་པོ་ལ་ཡང་། འདོད་ཆགས་ཅན་རྗེས་སུ་འཛིན་པ་རྣལ་འབྱོར་གསང་བ་འདུས་པའི་རྒྱུད། ཞེ་སྡང་ཅན་རྗེས་སུ་འཛིན་པ་གཤིན་རྗེ་གཤེད་ཀྱི་རྒྱུད། གཏི་མུག་ཅན་རྗེས་སུ་འཛིན་པ་རྣམ་སྣང་མངོན་བྱང་སྒྱུ་འཕྲུལ་དྲྭ་བའི་རྒྱུད་དང་གསུམ་ཡོད་དེ། འདོད་ཆགས་ཞེ་སྡང་གཏི་མུག་གི་རྒྱུད་སྡེ་རྣམ་པ་གསུམ་དུ་བཤད། །
ཅེས་གསུངས་པའི་ཕྱིར་རོ། ། དང་པོ་དེ་ལ་ཡང་། རྩ་རྒྱུད་དང་། བཤད་རྒྱུད་གཉིས་ཡོད་པའི། དང་པོ་ནི། གསང་བ་འདུས་པའི་ལེའུ་བཅུ་བདུན་པ་ལྟ་བུ་ལ་འཇོག་ཅིང་། གཉིས་པ་བཤད་རྒྱུད་དེ་ལ་དབྱེ་ན། རྡོ་རྗེ་ཕྲེང་བའི་རྒྱུད། དགོངས་པ་ལུང་སྟོན་པའི་རྒྱུད། རྣལ་འབྱོར་མ་བཞིའི་ཞུས་རྒྱུད།
རྡོ་རྗེ་སྙིང་པོ་རྒྱན་གྱི་རྒྱུད། ཡེ་ཤེས་སྙིང་པོ་ཀུན་ལས་བཏུས་པའི་རྒྱུད་དང་ལྔ་ཡོད་དོ། ། གཉིས་པ་གཤིན་རྗེ་གཤེད་ཀྱི་རྒྱུད་དེ་ལ། གཤིན་རྗེ་གཤེད་དམར་པོའི་རྒྱུད་དང་། དེ་ནག་པོའི་རྒྱུད་གཉིས་ཡོད་པའི། དང་པོ་ནི། གཤིན་རྗེ་གཤེད་ལེའུ་བཅུ་བདུན་པ་དང་། ལེའུ་ཉི་ཤུ་རྩ་གཉིས་པ་ལྟ་བུ་ལ་འཇོག་ཅིང་། དེ་ཡང་ཕྱི་མ་དེ་བུ་སྟོན་གྱིས་བསྒྱུར་བ་ཡིན་པས། དེ་གོང་བོད་དུ་མི་བཞུགས་པ་ཡིན་ནོ། །
གཉིས་པ་གཤིན་རྗེ་གཤེད་ནག་པོའི་རྒྱུད་དེ་ལ་གསུམ་དུ་ཡོད་དེ། སྒྲ་གདོང་འཇིགས་གསུམ། ཞེས་གསུངས་པ་ལྟར་གྱིས། སྒྲ་ནག་གི་རྒྱུད། གདོང་དྲུག་གི་རྒྱུད། རྡོ་རྗེ་འཇིགས་བྱེད་ཀྱི་རྒྱུད་དང་གསུམ་ཡོད་པའི་ཕྱིར་རོ། ། གསུམ་པ་སྒྱུ་འཕྲུལ་དྲྭ་བ་ལ་དབྱེ་བ་མེད་དོ། ། གཉིས་པ་མ་བླ་ན་མེད་པའི་རྒྱུད་ལ། བདེ་མཆོག་མ་ཧཱ་མ་ཡ། སངས་རྒྱས་ཐོད་པ་དང་གསུམ་ཡོད་པའི་ཕྱིར།
དང་པོ་དེ་ལ་ཡང་། རྩ་རྒྱུད་དང་། བཤད་བརྒྱུད་གཉིས། དང་པོ་ལ་ཡང་། རྩ་རྒྱུད་རྒྱས་པ་དང་། བསྡུས་པ་གཉིས་ལས། དང་པོ་ནི། བདེ་མཆོག་གི་རྩ་རྒྱུད་རྒྱས་པ་འབུམ་ཕྲག་གསུམ་ཞེས་པ་དེ་ལ་འཇོག་ཅིང་། དེ་ནི་རྡོ་རྗེ་འཆང་གིས་སྔོན་གྱི་གདུལ་བྱ་ལ་གསུངས་ཤིང་། དེང་སང་མཁའ་སྤྱོད་ན་བཞུགས་པ་ཡིན་གྱི།
མི་ཡུལ་ན་ནི་མི་བཞུགས་པ་ཡིན་ཏེ། སྙིགས་དུས་ཀྱི་གདུལ་བྱ་རྣམས་ཚེ་ཐུང་བས་མི་མཁོ་བ་ལ་དགོངས་སོ། ། གཉིས་པ་དེ་བསྡུས་པ་དང་། བདེ་མཆོག་ཉུང་ངུ་ཞེས་པ་དང་། དེང་སང་གི་བདེ་མཆོག་རྩ་རྒྱུད་ཅེས་པ་འདི་རྣམས་རྣམ་གྲངས་ཡིན་ནོ། ། གཉིས་པ་བཤད་རྒྱུད་དེ་ལ་དབྱེ་ན་དགུ་ཡོད་དེ། ཧེ་རུ་ཀ་མངོན་བྱུང་ངམ། ཁྲག་འཐུང་མངོན་བྱུང་གི་རྒྱུད། བདེ་མཆོག་སྡོམ་བྱུང་། ཕག་མོ་མངོན་བྱུང་གི་རྒྱུད།
རྡོ་རྗེ་མཁའ་འགྲོའི་རྒྱུད། རྣལ་འབྱོར་མ་ཀུན་སྤྱོད་ཀྱི་རྒྱུད། སམྦུ་ཊིའི་རྒྱུད། མོས་སྤྱོད་བླ་མའི་རྒྱུད། ཨ་བྷི་དྷ་ནའི་རྒྱུད། རྣལ་འབྱོར་མ་བཞི། ཁ་སྦྱོར་གྱི་རྒྱུད་དང་དགུ་ཡོད་པའི་ཕྱིར་རོ། ། གསུམ་པ་གཉིས་སུ་མེད་པ་བླ་ན་མེད་པའི་རྒྱུད་ལ་གཉིས་ཏེ། རྒྱ་ཆེ་བ་གཉིས་སུ་མེད་པའི་དེ་དང་། ཟབ་པ་གཉིས་སུ་མེད་པ་བླ་ན་མེད་པའི་རྒྱུད་གཉིས་ཡོད་པའི།
དང་པོ་ནི། དུས་འཁོར་གྱི་རྒྱུད་ལྟ་བུ་ལ་འཇོག་ལ། དེ་ལ་ཡང་། དུས་འཁོར་རྩ་རྒྱུད། དེའི་རྒྱུད་ཕྱི་མ་དུས་འཁོར་བསྡུས་རྒྱུད་དང་གསུམ་ཡོད་དོ། ། དེ་ལྟར་དུ་ཡོད་ན། འོ་ན་དུས་འཁོར་གྱི་རྒྱུད་འདི། ཡུལ་གང་དུ། སྟོན་པ་གང་གིས། དུས་ནམ་གྱི་ཚེ་གསུངས་ཤེ་ན།
འདི་ཉིད་ཀྱི་དོན་ལ་རང་ལུགས་བཞག་པ་དང་། གཞན་ལུགས་དགག་པ་གཉིས་ལས། དང་པོ་ནི། ཤེས་བྱ་ཆོས་ཅན། དུས་འཁོར་གྱི་རྒྱུད་འདི་གསུངས་ཚུལ་ཡོད་དེ། སྟོན་པས་དགུང་ལོ་བརྒྱད་ཅུ་བཞེས་པའི་དུས་ན། དཔལ་འབྲས་སྤུངས་ཀྱི་མཆོད་རྟེན་དུ། བྱང་ཤམ་བྷ་ལའི་རྒྱལ་པོ་ཟླ་བ་བཟང་པོ་ཞེས་པ་ལོ་གོ་དགུ་ལོན་པ། རྒྱལ་ཕྲན་གོ་དྲུག་དང་བཅས་པས་རྫུ་འཕྲུལ་གྱིས་བྱོན་ཏེ་གསོལ་བ་བཏབ་པའི་ངོར། དུས་འཁོར་རྩ་རྒྱུད་སྟོང་ཕྲག་བཅུ་གཉིས་པ་དང་།
རྒྱུད་ཕྱི་མ་བརྒྱ་ལྔ་བཅུ་པ་འདི་གཉིས་གསུངས། དེ་ནས་ལོ་དྲུག་བརྒྱ་ཙམ་ནས། རིགས་ལྡན་འཇམ་དཔལ་གྲགས་པས། མེ་ཏོག་ཕྲེང་འཛིན་ལ་སོགས་པའི་སྡེབ་སྦྱོར་གྱི་སྒོ་ནས། དེའི་རྩ་རྒྱུད་དང་། རྒྱུད་ཕྱི་མ་གཉིས་ལས་བཏུས་ཏེ། དུས་འཁོར་བསྡུས་རྒྱུད་ཞེས་པ། ལེའུ་ལྔ་པ་ཤླཽ་ཀ་སྟོང་སུམ་ཅུ་ལྷག་པ་འདི་གསུངས་པ་ཡིན་ནོ། ། ལེའུ་ལྔ་ནི། འཇིག་རྟེན་ཁམས་ལེ།
ནང་ལེ། དབང་ལེ། སྒྲུབ་ཐབས་ཀྱི་ལེའུ། ཡེ་ཤེས་ཀྱི་ལེའུ་དང་ལྔའོ། ། དེའི་སྲས་རིགས་ལྡན་པདྨ་དཀར་པོའི་བསྡུས་རྒྱུད་ཀྱི་འགྲེལ་པ། འགྲེལ་ཆེན་དྲི་མེད་འོད་མཛད་དོ། ། འགའ་ཞིག་བསྡུས་རྒྱུད་བཀའ་མ་ཡིན་ནོ་གསུང་བ་ཡང་མི་འཐད་དེ། བསྡུས་རྒྱུད་དེས་རྩ་རྒྱུད་དང་། རྒྱུད་ཕྱི་མ་གཉིས་ཀྱི་ཚིག་སྣ་རྣམས་བསྡུས་ནས་གསུངས་པའི་ཕྱིར་དང་། འདི་ཉིད་བྱིན་གྱིས་བརླབས་པའི་བཀའ་རུ་ཡང་འགྱུར་བ་ཡིན་ཏེ།
དུས་འཁོར་རྩ་རྒྱུད་རང་ལས། འཇམ་པའི་དབྱངས་ཀྱི་བསྡུས་རྒྱུད་ལ། ། འགྲེལ་བཤད་བྱེད་པ་པད་དཀར་འཛིན། ། ཞེས་གསུངས་པའི་ཕྱིར་རོ། ། གཉིས་པ་གཞན་ལུགས་དགག་པ་ལ། ཕྱོགས་སྔ་བརྗོད་པ་དང་། དེ་དགག་པ་གཉིས། དང་པོ་ལ། བདག་ཆེན་རྣམ་རྒྱལ་གྲགས་པ་བཟང་པོ་ལ་སོགས་པ་ཁ་ཅིག་ན་རེ། ས་ག་ཟླ་བ་ལ་སྟོན་པ་མངོན་པར་རྫོགས་པར་སངས་རྒྱས་པའི་ཚུལ་བསྟན་ནས་དེའི་ཕྱི་ལོ་ནག་པ་ཟླ་བ་ལ་དུས་འཁོར་གྱི་རྒྱུད་གསུངས་པ་ཡིན།
ཞེས་བཞེད། དུས་ཞབས་པ་སོགས་ཁ་ཅིག སྟོན་པ་མྱ་ངན་ལས་འདས་པའི་ཚུལ་བསྟན་པའི་ཕྱི་ལོ། འཁོར་ལོས་བསྒྱུར་རྒྱལ་གྱི་ཚུལ་དུ་བྱས་ནས་གསུངས་པ་ཡིན་ནོ། ། ཞེས་བཞེད་དོ། ། གཉིས་པ་དེ་དགག་པ་ལ་དང་པོ་དགག་པ་དང་། ཕྱི་མ་དགག་པ་གཉིས་ལས། དང་པོ་ལ། རྣམ་རྒྱལ་གྲགས་བཟང་གི་ལུགས་དེ་འཐད་པ་མ་ཡིན་ཏེ། དེ་ལ་དུས་འཁོར་རང་གི་རྒྱུད་དང་འགལ་བ་དང་།
ལོ་རྒྱུས་ལ་སོགས་པའི་འགལ་བའི་སྐྱོན་ལ་སོགས་པ་དུ་མ་ཡོད་པའི་ཕྱིར་རོ། ། དུས་འཁོར་རང་དང་འགལ་བའི་སྐྱོན་ཡོད་དེ། དེ་ལས་སྟོན་པ་ཐུབ་པའི་དབང་པོའི་བཀའ་བར་པ་ཤེར་ཕྱིན་གྱི་མདོ་རྒྱས་འབྲིང་བསྡུས་གསུམ་གསུངས་པའི་རྗེས་ནས་དཔལ་ལྡན་འབྲས་སྤུངས་ཀྱི་མཆོད་རྟེན་དུ་དུས་འཁོར་གྱི་རྒྱུད་གསུངས་པར་བཤད་པ་གང་ཞིག སྟོན་པས་མངོན་པར་རྫོགས་པར་སངས་རྒྱས་པའི་ཚུལ་བསྟན་ནས། དང་པོར་གཙོ་ཆེར་བཀའ་དང་པོ་བདེན་པ་བཞིའི་ཆོས་འཁོར་རྣམས་གསུངས་པའི་ཕྱིར་རོ། ། དང་པོ་གྲུབ་སྟེ། དུས་འཁོར་རྩ་རྒྱུད་ལས། ཐུབ་པས་བྱ་རྒོད་ཕུང་པོ་རུ། ། ཤེས་རབ་ཕ་རོལ་ཕྱིན་ཚུལ་བཞིན། ། ཆོས་བསྟན་དཔལ་ལྡན་འབྲས་སྤུངས་སུ། །
དེ་བཞིན་སྔགས་ཀྱི་ཚུལ་རབ་གསུངས། ། ཞེས་གསུངས་པའི་ཕྱིར་རོ། ། འོ་ན་ལོ་རྒྱུས་སོགས་དང་འགལ་བའི་སྐྱོན་ཡོད་ན། ལོ་རྒྱུད་ཇི་ལྟར་ཡིན། དེ་དང་འགལ་བའི་ཚུལ་ཇི་ལྟ་བུ་ཞེ་ན། དང་པོ་ལོ་རྒྱུས་མཚོན་ཙམ་བརྗོད་ན། སྟོན་པ་མངོན་པར་རྫོགས་པར་འཚང་རྒྱ་བའི་ཚུལ་བསྟན་པའི་རྗེས་དེ་ནས། ཤཱཀྱའི་ཚོགས་མང་པོ་རབ་ཏུ་བྱུང་བ་དང་། བསྙེན་པར་རྫོགས་པར་བྱས་ཏེ། ཕལ་ཆེ་བ་རྣམས་ཀྱིས་འཕགས་པ་ཐོབ་ཅིང་།
དེ་རྣམས་སེར་སྐྱའི་གྲོང་ཁྱེར་དུ་བཞུགས་པའི་ཚེ། རྒྱལ་པོ་གསལ་རྒྱལ་གྱི་སྲས་འཕགས་སྐྱེས་པོ་དང་། དེའི་བློན་པོ་གཉིས་ཀྱིས་དམག་བསྐུལ་ཏེ་སེར་སྐྱའི་གྲོང་ཁྱེར་བཅོམ་དུ་ཡོང་། དེ་ཡོང་བ་ཐོས་ནས་ཤཱཀྱའི་ཚོགས་དེ་རྣམས་ཀྱིས་ངེད་རྣམས་རབ་ཏུ་བྱུང་བ་དང་། འཕགས་པའི་འབྲས་བུ་ཐོབ་པ་ཡིན་པས། ཕར་དབྱུག་པ་སོགས་རྡེག་འཚོག་བྱེད་པ་མ་གཏོགས། མཚོན་བསྣུན་པ་དང་། སྲོག་གཅོད་པ་ལ་སོགས་པ་གཏན་ནས་མི་བྱེད་དོ། ། ཞེས་བཅའ་སྒྲིགས་བྱས་པ་ལས། དམག་དཔུང་དེ་རྣམས་ཀྱིས་ཤཱཀྱའི་ཚོགས་ཤིན་ཏུ་མང་བ་བསད།
དེའི་ཚེ་ཤཱཀྱ་ཤམྦྷ་ཀ་ཞེས་པའི་སྤྲུལ་པའི་གང་ཟག་དེས། ཕར་འཁྲུགས་ཏེ་མི་མང་པོ་བསད། དེ་ནས་དམག་ཕྱིར་ལོག་ཟིན་ནས། ཤཱཀྱའི་ཚོགས་ལྷག་མ་རྣམས་འདུས་ནས། ཤཱཀྱ་ཤམྦྷ་ཀ་ལ་ཁྱོད་ཀྱིས་བཅས་པ་ལས་འདས་པ་ཡིན་པས། ཞེས་གནས་དབྱུང་བྱས་པས། ཤཱཀྱ་ཤམྦྷ་ཀས་བྱང་ཤམ་བྷ་ལར་བྱོན་ཞིང་། དེའི་སྲས་ནི་རྒྱལ་པོ་ཟླ་བ་བཟང་པོ་ཡིན་ནོ། ། དེས་ན་རྣམ་རྒྱལ་གྲགས་པ་བཟང་པོའི་ལུགས་དེ་ལ་ལོ་རྒྱུས་དང་འགལ་བའི་སྐྱོན་ཡང་ཡོད་དེ། རྒྱལ་པོ་ཟླ་བ་བཟང་པོ་དེའི་དགུང་ལོ་གོ་དགུ་བཞེས་པའི་དུས་སུ།
སྟོན་པ་ཐུབ་པའི་དབང་པོ་ལ་དུས་འཁོར་གྱི་རྒྱུད་ཞུས་པ་གང་ཞིག ཤཱཀྱ་ཤམྦྷ་ཀ་དེ་རྒྱལ་པོ་ཟླ་བ་བཟང་པོའི་ཡབ་ཀྱང་ཡིན་ལ། དེ་ནི་སྟོན་པ་མངོན་པར་རྫོགས་པར་སངས་རྒྱས་པའི་ཚུལ་བསྟན་པའི་རྗེས་སུ་ཤམ་བྷ་ལར་བྱོན་པའི་ཕྱིར་རོ། ། དང་པོ་གྲུབ་སྟེ། དེས་དེ་ཞུས་ཏེ། དེས་དུས་འཁོར་གྱི་རྒྱུད་དེ་བྱང་ཤམྦྷ་ལར་གདན་ཡང་དྲངས་ཤིང་འགྲེལ་པ་ཡང་བརྩམས་ལ། དེའི་ཕྱི་ལོ་དེས་བྱང་ཤམྦྷ་ལར་དུས་འཁོར་གྱིས་བློས་བླངས་ཀྱང་བཞེངས་པའི་ཕྱིར་རོ། ། གཉིས་པ་དུས་ཞབས་པའི་ལུགས་དེ་ཡང་མི་འཐད་དེ། དུས་འཁོར་གྱི་རྒྱུད་ཞུ་བ་པོ་རྒྱལ་པོ་ཟླ་བ་བཟང་པོ་ཡིན་པ་གང་ཞིག སྟོན་པ་མྱ་ངན་ལས་འདས་པའི་ཚུལ་སྟོན་པའི་གོང་དུ།
རྒྱལ་པོ་ཟླ་བཟང་དེ་མི་བཞུགས་པའི་ཕྱིར་ཏེ། རྒྱལ་པོ་ཟླ་བ་བཟང་པོ་དེ་སྟོན་པ་ཐུབ་པའི་དབང་པོ་ལས་ལོ་བཅུ་དགུའི་བགྲེས་པ་གང་ཞིག རྒྱལ་པོ་དེས་ལོ་བརྒྱ་ལས་ལྷག་པ་མ་བཞུགས་པའི་ཕྱིར་ཏེ། རྒྱལ་པོ་ཟླ་བ་བཟང་པོ་དེ། ཆོས་རྒྱལ་བདུན་དང་། རིགས་ལྡན་ཉི་ཤུ་རྩ་དྲུག་གམ། རྩ་ལྔ་ལ་སོགས་པ་འབྱུང་བའི་དང་པོ་དེ་ཡིན་པ་གང་ཞིག རིགས་ལྡན་འཇམ་དཔལ་གྲགས་པ་མ་གཏོགས་པའི་གཞན་ཕལ་ཆེ་བ་རྣམས་ལོ་བརྒྱ་ལས་ལྷག་པ་མི་བཞུགས་པའི་ཕྱིར་རོ།། ༈ །།གཉིས་པ་ཟབ་པ་གཉིས་སུ་མེད་པ་བླ་ན་མེད་པའི་རྒྱུད་ནི་ཀྱེ་རྡོ་རྗེའི་རྒྱུད་ལྟ་བུ་ལ་འཇོག་ལ། དེ་ལ་ཡང་།
རྩ་རྒྱུད། བཤད་རྒྱུད། ཆ་མཐུན་གྱི་རྒྱུད་དང་གསུམ་ཡོད་པའི། དང་པོ་ལ་ཡང་། རྩ་རྒྱུད་རྒྱས་པའི་རྒྱས་པ། རྩ་རྒྱུད་རྒྱས་པ། རྩ་རྒྱུད་བསྡུས་པ་དང་གསུམ་ཡོད་པའི་དང་པོ་ནི། རྩ་རྒྱུད་འབུམ་ཕྲག་བདུན་པ་ཞེས་པ་ཅིག་ཁས་བླངས་དགོས་པ་དེ་ལ་འཇོག་གོ ། གཉིས་པ་ནི། ལེའུ་སྟོང་སུམ་ཅུ་པ།
བརྟག་པ་སུམ་ཅུ་སོ་གཉིས་པ། ཤླཽ་ཀ་འབུམ་ཕྲག་ལྔ་པ་འདི་ལ་འཇོག་པ་ཡིན་ཏེ། རྡོ་རྗེ་གུར་ལས། སྟོང་ཕྲག་སུམ་ཅུའི་གྲངས་ཀྱི་ནི། ། འབུམ་ཕྲག་ལྔ་ཡི་རྒྱ་མཚོ་ཆེ། ། ཞེས་གསུངས་པའི་ཕྱིར། གསུམ་པ་ནི། ལེའུ་ཉེར་གསུམ་པ། ཤླཽ་ཀ་བདུན་བརྒྱ་ཉི་ཤུ་པ་བརྟག་པ་གཉིས་པ་འདི་ལ་འཇོག་གོ ། འོ་ན་རྩ་རྒྱུད་བརྟག་པ་གཉིས་པ་འདི།
རྩ་རྒྱུད་རྒྱས་པ་དེ་ལས་ཕྱུང་བ་ཡིན་ནམ། རྒྱུད་ལོགས་པ་ཡིན་ཞེ་ན། ཕམ་ཐིང་པ་ལ་སོགས་པ་ཁ་ཅིག་ན་རེ། འདི་ལོགས་པ་ཡིན་ཏེ། དེའི་རྒྱུད་དེ་ལ་བརྟག་པ་སོ་གཉིས་པ། བརྟག་པ་བཅུ་གཉིས་པ། བརྟག་པ་དགུ་པ། བརྟག་པ་གཉིས་པ་དང་བཞི་ཡོད་པའི་བརྟག་པ་གཉིས་པ་ཁོ་ཡིན་པའི་ཕྱིར་ཞེ་ན། མི་འཐད་དེ། བརྟག་པ་རང་གི་མཇུག་ཏུ།
རྒྱུད་ཀྱི་རྒྱལ་པོ་ཆེན་པོ་སྒྱུ་མའི་རྒྱལ་པོ་བརྟག་པ་སོ་གཉིས་པ་ལས་བྱུང་བ་ཞེས་གསུངས་པའི་ཕྱིར། ནཱ་རོ་པའི་རྗེས་འབྲང་དང་བཅས་པ་ཁ་ཅིག་ན་རེ། བརྟག་པ་གཉིས་པ་འདི་རྒྱས་པ་འབུམ་ཕྲག་ལྔ་ལས་བྱུང་བ་ཡིན་ལ། དེའི་ནང་ནས་ཀྱང་བརྟག་པ་དང་པོ་གཉིས་ལས་ཕྱུང་བ་ཡིན་ཏེ། རྡོ་རྗེ་གུར་ལས། རྡོ་རྗེ་སྙིང་པོ་སྔོན་བྱང་ཆུབ། ། བརྟག་པའི་རྒྱལ་པོ་དང་པོ་སྟེ། སྒྱུ་མའི་བརྟག་པ་གཉིས་པ་འོ། ། ཞེས་བརྟག་པ་སོ་གཉིས་པའི་བརྟག་པ་དང་པོ་ལ་མངོན་པར་བྱང་ཆུབ་པ་ཞེས་དང་། གཉིས་པ་ལ་སྒྱུ་མའི་བརྟག་པ་ཞེས་བཤད་པ་གང་ཞིག
བརྟག་གཉིས་འདིར་ཡང་བརྟག་པ་དང་པོ་དང་གཉིས་པ་གཉིས་ལ། རིམ་བཞིན་མིང་དེ་ལྟར་དུ་བཤད་པའི་ཕྱིར་དང་། འདིར་གླེང་གཞི་ཡང་དང་པོར་བཤད་པའི་ཕྱིར་རོ། ། ཞེ་ན་དེ་ནི་མི་འཐད་དེ། བརྟག་གཉིས་རང་གི་བརྟག་པ་དང་པོ་ལས། གོང་དུ་བརྟག་པ་བཅུ་གཉིས་པར། ། རྒྱས་པར་བཤད་པ་མདོ་རུ་བསྡུ། ། ཞེས་དང་། གོང་མའི་རྒྱུད་ཀྱི་ཆོག་རིམ་པས། ། མཆོད་ཡོན་ཞབས་སིལ་གོང་མ་བཞིན། །
ཞེས་གསུངས་པའི་ཕྱིར་དང་། གླེང་གཞི་ལ་ཡང་ངེས་པ་མེད་དེ། གླེང་གཞི་བར་སྐབས་སུ་འབྱུང་བ་དེ་འདྲའང་ཡོད་པའི་ཕྱིར་དང་། བརྟག་པའི་མིང་ཅིག་པ་ཙམ་ལའང་ངེས་པ་མེད་དེ། བརྟག་གཉིས་འདིར་ཡང་། ལེའུ་བཞི་པ་དང་། བཅུ་པ་གཉིས་ཆར་ལ་དབང་ལེ་ཞེས་བཤད་པ་གང་ཞིག དེ་གཉིས་ཀྱང་བརྗོད་བྱའི་དོན་སོ་སོ་བ་ཡིན་པའི་ཕྱིར་རོ། ། དེས་ན་རང་གི་ལུགས་ནི། རྩ་རྒྱུད་བརྟག་པ་གཉིས་པ་འདི།
རྩ་རྒྱུད་རྒྱས་པ་འབུམ་ཕྲག་ལྔ་པ་ལས་ཕྱུང་བ་ཡིན་ཅིང་། དེའི་ནང་ནས་ཀྱང་བརྟག་པ་སོ་ཅིག་པ་དང་སོ་གཉིས་པ་གཉིས་ལས་ཕྱུང་བ་ཡིན་ཏེ། རྡོ་རྗེ་གུར་ལས། རྡོ་རྗེ་སྙིང་པོ་མངོན་བྱང་ཆུབ། ། བརྟག་པའི་རྒྱལ་པོ་དང་པོ་སྟེ། ། སྒྱུ་མའི་བརྟག་པ་གཉིས་པ་འོ། ། ཞེས་པ་ནས་བཟུང་སྟེ། དེ་ནི་གསུམ་ཅུ་པར་ཡང་བཤད། ། ཅེས་བརྟག་པ་དང་པོ་ནས་སུམ་ཅུའི་བར་བཤད་ནས། བརྟག་པ་སོ་གཅིག་པ་དང་སོ་གཉིས་པ་གཉིས་ངོས་འཛིན་པ་ལ།
མཁའ་འགྲོ་མཁའ་འགྲོ་མ་ཡི་རྒྱུད། ། དག་པའི་སྙིང་པོ་ཡོངས་བསྡུས་པ། ། རྡོ་རྗེ་མཁའ་འགྲོས་གསུངས་པ་སྟེ། ། འདི་ནི་རྒྱུད་ཀྱི་ངེས་པ་འོ། ། ཞེས་སོ་གཅིག་པ་ལ་མཁའ་འགྲོའི་རྒྱུད་དང་། སོ་གཉིས་པ་ལ་མཁའ་འགྲོ་མའི་རྒྱུད་ཅེས་བཤད་ལ། དེ་ཡང་། དང་པོ་དེ་རྒྱལ་བས་རྡོ་རྗེ་འཆང་གི་ཚུལ་དུ་བྱས་ནས། གཙོ་བོར་སྐྱེས་པ་འདུལ་བའི་ཕྱིར་དུ་གསུངས། གཉིས་པ་དེ་བདག་མེད་མས་མཁའ་འགྲོ་མའི་ཚུལ་དུ་བྱས་ནས་གཙོ་བོར་བུད་མེད་འདུལ་བའི་ཕྱིར་དུ་གསུངས་པ་གང་ཞིག
བརྟག་པ་གཉིས་པ་འདིས་ཀྱང་། བརྟག་པ་དང་པོ་དེ་གཙོ་བོར་སྐྱེས་པ་འདུལ་བའི་ཕྱིར་དུ་གསུངས་ལ། གཉིས་པ་དེ་གཙོ་བོར་བུད་མེད་འདུལ་བའི་ཕྱིར་དུ་གསུངས་པའི་ཕྱིར། དང་པོ་གྲུབ་སྟེ། རྡོ་རྗེ་གུར་ལས། ཀྱེ་རྡོ་རྗེ་ཡི་རྣལ་འབྱོར་རྒྱུད། ། དང་པོ་རྒྱལ་བ་རྣམས་ཀྱིས་གསུངས། ། ཕྱི་མ་རྣལ་འབྱོར་མ་ཡི་རྒྱུད། ། དེ་ནི་བུད་མེད་གཟུང་ཕྱིར་རོ། ། ཞེས་གསུངས་པའི་ཕྱིར་རོ། །
གཉིས་པ་བཤད་རྒྱུད་ལ། ཐུན་མོང་མ་ཡིན་པའི་བཤད་རྒྱུད་དང་། ཐུན་མོང་བའི་བཤད་རྒྱུད་གཉིས་ཡོད་པའི། དང་པོ་ནི། ཤླཽ་ཀ་སྟོང་ཉིས་བརྒྱ་པ་རྡོ་རྗེ་གུར་ལྟ་བུ་ལ་འཇོག གཉིས་པ་ནི། ཤླཽ་ཀ་གཉིས་སྟོང་བརྒྱད་བརྒྱ་དང་གསུམ་པ། སཾ་པུ་ཊའི་རྒྱུད་ལྟ་བུ་ལ་འཇོག འོ་ན་དང་པོ་དེ་ལ་ཐུན་མོང་མ་ཡིན་པའི་དེ་དང་། གཉིས་པ་དེ་ལ་ཐུན་མོང་བའི་བཤད་རྒྱུད་ཅེས་འཇོག་པའི་རྒྱུ་མཚན་ཅི་ཡིན་ཞེ་ན།
ཤེས་བྱ་ཆོས་ཅན། རྡོ་རྗེ་གུར་དེ་ལ་ཀྱེ་རྡོ་རྗེའི་ཐུན་མོང་མ་ཡིན་པའི་བཤད་རྒྱུད་དུ་འཇོག་པའི་རྒྱུ་མཚན་ཡོད་དེ། རྡོ་རྗེ་གུར་དེས་རྩ་རྒྱུད་རྒྱས་པ་བརྟག་པ་སོ་གཉིས་པ་དང་། བསྡུས་པ་བརྟག་པ་གཉིས་པ་འདི་གཉིས་ཁོ་ནའི་དོན་གསལ་བར་བྱེད་པས་ན། དེ་ལྟར་དུ་བཞག་པའི་ཕྱིར་རོ། ། སམྦུ་ཊའི་རྒྱུད་དེ་ལ་དེའི་ཐུན་མོང་བའི་བཤད་རྒྱུད་ཞེས་འཇོག་པའི་རྒྱུ་མཚན་ཡོད་དེ། སམྦུ་ཊའི་རྒྱུད་དེས།

བོད་འདིར་ཡང་རྒྱུད་སྡེ་བཅུ་དྲུག་གམ་བཅུ་བདུན་ཙམ་གྱི་དོན་གསལ་བར་བྱེད་པས་ན། དེ་ལྟར་བཞག་པའི་ཕྱིར་དང་། རྒྱལ་པོ་ཨིནྡྲ་བྷུ་ཏི་ལ་སོགས་པ་རྣམས་ནི། རྒྱུད་སྡེ་འབུམ་ཕྲག་སོ་དྲུག་ཙམ་གྱིས་དོན་གསལ་བར་བྱེད་པ་ཡང་ཡིན་ནོ་ཞེས་བཞེད་དོ། ། གསུམ་པ་ཆ་མཐུན་གྱི་རྒྱུད་ནི། ཕྱག་ཆེན་ཐིག་ལེའི་རྒྱུད། ཡེ་ཤེས་ཐིག་ལེའི་རྒྱུད། ཡེ་ཤེས་སྙིང་པོའི་རྒྱུད་དང་བྱས་པ་རྣམས་ལ་འཇོག བཞི་པ་ཁྱད་ཆོས་བཤད་པ་ལ། ཕ་རྒྱུད་མ་རྒྱུད་གཉིས་མེད་ཀྱི་རྒྱུད་གསུམ་གྱི་ཁྱད་པར་བཤད་པ། རྩ་རྒྱུད་དང་བཤད་རྒྱུད་གཉིས་ཀྱི་ཁྱད་པར་བཤད་པ།
རྒྱུ་རྒྱུད། ཐབས་རྒྱུད། འབྲས་རྒྱུད་གསུམ་གྱི་ཁྱད་པར་བཤད་པ་དང་གསུམ་གྱི། དང་པོ་ལ་ཡང་། རྗོད་བྱེད་གླེང་གཞི་མི་འདྲ་བའི་ཁྱད་པར། བརྗོད་བྱ་མི་འདྲ་བའི་ཁྱད་པར་ཞུ་བ་པོའམ། གདུལ་བྱ་མི་འདྲ་བའི་ཁྱད་པར་དང་གསུམ། དང་པོ་ལ། དེ་གསུམ་གྱི་རྗོད་བྱེད་གླེང་གཞི་མི་འདྲ་བའི་ཁྱད་པར་ཡོད་དེ། འདི་སྐད་བདག་གིས་ཐོས་པ་དུས་ཅིག་ན།
ཞེས་སོགས་གླེང་གཞིའི་ཡི་གེ་བཞི་བཅུའི་ཐོག་དྲངས་པའི་རྒྱུད་རྣམས་ལ་ཕ་རྒྱུད་དང་། གསང་བ་མཆོག་གི་དགེས་པ་ན། ། ཞེས་སོགས་ཀྱི་ཐོག་དྲངས་པའི་རྒྱུད་རྣམས་ལ་མ་རྒྱུད་དང་། དེ་གཉིས་ཀ་ཆ་མཉམ་དུ་བཞུགས་པའི་རྒྱུད་རྣམས་ལ་གཉིས་མེད་ཀྱི་རྒྱུད་དུ་འཇོག་པ་ཡིན་ཏེ། ནག་པོ་དམ་ཚིག་རྡོ་རྗེའི་གསང་བའི་དེ་ཁོ་ན་ཉིད་གསལ་བ་ལས། རྣལ་འབྱོར་རྒྱུད་དུ་དེ་བཞིན་གཤེགས། ། འདི་སྐད་ལ་སོགས་གང་གསུང་པ། ། དེ་ཉིད་རྣལ་འབྱོར་མ་རྒྱུད་དུ། ། གསང་བ་མཆོག་གི་དགེས་པ་ན། ། ཐམས་ཅད་བདག་ཉིད་དག་ཏུ་བཞུགས། །
ཞེས་གསུངས་པའི་ཕྱིར། གཉིས་པ་བརྗོད་བྱ་མི་འདྲ་བའི་ཁྱད་པར་ལ། ཤེས་བྱ་ཆོས་ཅན། དེ་གསུམ་བརྗོད་བྱ་མི་འདྲ་བའི་ཁྱད་པར་ཡོད་དེ། བསྐྱེད་རིམ་གཙོ་བོར་སྟོན་པའི་རྒྱུད་རྣམས་ལ་ཕ་རྒྱུད་དང་། རྫོགས་རིམས་གཙོ་བོར་སྟོན་པའི་རྒྱུད་རྣམས་ལ་མ་རྒྱུད་དང་། དེ་གཉིས་ཆ་མཉམ་དུ་སྟོན་པའི་རྒྱུད་རྣམས་ལ་གཉིས་མེད་ཀྱི་རྒྱུད་དུ་འཇོག་པའི་ཕྱིར་ཏེ། གསང་བའི་དེ་ཁོ་ན་ཉིད་གསལ་བ་ལས། བསྐྱེད་དང་རྫོགས་པའི་དབྱེ་བ་ལས། ། རྣལ་འབྱོར་ཕ་དང་རྣལ་འབྱོར་མ། །
བསྐྱེད་པ་རྣལ་འབྱོར་ཕ་ཞེས་བརྗོད། ། རྫོགས་པ་རྣལ་འབྱོལ་མ་ཞེས་བྱ། ། ཞེས་གསུངས་པའི་ཕྱིར། གཞན་ཡང་། དེ་གསུམ་ལ་བསྐྱེད་རིམ་སྟོན་ཚུལ་མི་འདྲ་བའི་ཁྱད་པར་ཡང་ཡོད་དེ། རགས་པ་ཕུང་ཁམས་རྣམས་ལྷར་སྒོམ་ཚུལ་གཙོ་བོར་སྟོན་པའི་རྒྱུད་རྣམས་ལ་ཕ་རྒྱུད་དང་། ཕྲ་བ་རྩ་སུམ་ཅུ་རྩ་གཉིས་ལ་སོགས་པ་ལྷར་སྒོམ་ཚུལ་གཙོ་བོར་སྟོན་པའི་རྒྱུད་རྣམས་མ་རྒྱུད་དང་། དེ་གཉིས་ཀ་ཆ་མཉམ་དུ་སྟོན་པའི་རྒྱུད་རྣམས་གཉིས་མེད་ཀྱི་རྒྱུད་དུ་འཇོག་པའི་ཕྱིར་ཏེ། གསང་བ་འདུས་པ་ལས། མདོར་ན་ཕུང་པོ་ལྔ་རྒྱལ་བ། །
དེ་བཞིན་གཤེགས་པ་ཐམས་ཅད་ཡིན། ། ཞེས་དང་། བདེ་མཆོག་ལས། འདི་དག་གནས་སུ་རྣལ་འབྱོར་མ། ། རྩ་གཟུགས་མཛེས་པའི་ཡང་དག་གནས། ། ཞེས་པ་དང་། བརྟག་གཉིས་ལས། གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལ་ཡང་དཀར་མོར་བརྗོད། ། ཅེས་སོགས་དང་།
རྩ་ནི་གཉིས་གཉིས་རྣལ་འབྱོར་མ། ། རེ་རེའི་རྣམ་པ་རྣམས་སུ་བརྗོད། ། ཞེས་སོགས་གསུངས་པའི་ཕྱིར་རོ། ། དེ་གསུམ་ཐབས་ཤེས་སྟོན་ཚུལ་གྱི་སྒོ་ནས་ཀྱང་འཇོག་ཚུལ་མི་འདྲ་བའི་ཁྱད་པར་ཡོད་དེ། ཐབས་གཙོ་བོར་སྟོན་པའི་རྒྱུད་རྣམས་ལ་ཕ་རྒྱུད་དང་། ཤེས་རབ་གཙོ་བོར་སྟོན་པའི་རྒྱུད་རྣམས་ལ་མ་རྒྱུད་དང་། དེ་གཉིས་ཆ་མཉམ་དུ་སྟོན་པའི་རྒྱུད་རྣམས་གཉིས་མེད་ཀྱི་རྒྱུད་དུ་འཇོག་པ་ཡིན་ཏེ། རྩ་རྒྱུད་རྒྱས་པ་འབུམ་ཕྲག་ལྔ་པ་ལས། གང་དུ་ཐབས་ནི་ཀུན་སྟོན་ཅིང་། ། ཤེས་རབ་རྣམ་པར་སྤྱོད་པས་ཏེ། །
ཀུན་རྫོབ་རྣལ་འབྱོར་ཕ་ཡི་རྒྱུད། ། གང་ཡིན་དེ་ནི་ངས་བསྟན་ཏོ། ། ཞེས་པ་དང་། གང་དུ་ཤེས་རབ་ཀུན་སྟོན་ཅིང་། ། ཐབས་ནི་རྣམ་པར་སྤྱོད་པས་ཏེ། ། ཀུན་རྫོབ་རྣལ་འབྱོར་མ་ཡི་རྒྱུད། ། གང་ཡིན་དེ་ནི་ངས་བསྟན་ཏོ། ། ཞེས་གསུངས་པའི་ཕྱིར་རོ། ། གསུམ་པ་ཞུ་བ་པོའམ་གདུལ་བྱ་མི་འདྲ་བའི་ཁྱད་པར་ལ། ཤེས་བྱ་ཆོས་ཅན།
དེ་གསུམ་གྱི་ཞུ་བ་པོའམ་གདུལ་བྱ་མི་འདྲ་བའི་ཁྱད་པར་ཡོད་དེ། ཞུ་བ་པོ་སྐྱེས་པས་བྱས་ཤིང་། སྐྱེས་པ་འདུལ་བའི་ཕྱིར་དུ་གཙོ་བོར་གསུངས་པའི་རྒྱུད་རྣམས་ལ་ཕ་རྒྱུད་དང་། བུ་མེད་ཀྱིས་ཞུས་ཤིང་། བུད་མེད་འདུལ་བའི་ཕྱིར་དུ་གཙོ་བོར་གསུངས་པའི་རྒྱུད་རྣམས་ལ་མ་རྒྱུད་དང་། དེ་གཉིས་ཀ་ཆ་མཉམ་དུ་བཞུགས་པའི་རྒྱུད་རྣམས་ལ་གཉིས་མེད་ཀྱི་རྒྱུད་དུ་འཇོག་པའི་ཕྱིར་ཏེ། རྡོ་རྗེ་གུར་ལས། སྐྱེས་པ་རྣམས་ནི་འདུལ་བའི་ཕྱིར། ། རྣལ་འབྱོར་གྱི་ནི་རྒྱུད་ཅེས་བྱ། ། བཙུན་མོ་རྣམས་ནི་གཟུང་བའི་ཕྱིར། །
རྣལ་འབྱོར་མ་ནི་རྒྱུད་ཅེས་བྱ། ། ཞེས་གསུངས་པའི་ཕྱིར་རོ། ། དེས་ན་ཀྱེ་རྡོ་རྗེའི་རྒྱུད་གཉིས་མེད་དུ་ཁས་བླངས་པ་ལ། ཁོ་ན་རེ། ཀྱེ་རྡོ་རྗེའི་རྒྱུད་འདི་གཉིས་མེད་ཀྱི་རྒྱུད་མ་ཡིན་པར་ཐལ། འདི་མ་རྒྱུད་ཡིན་པའི་ཕྱིར་ཏེ། ཀྱེ་རྡོ་རྗེའི་རྒྱུད་ལས། རྣལ་འབྱོར་མ་རྒྱུད་ཀྱེ་རྡོ་རྗེ། ། ཞེས་གསུངས་པའི་ཕྱིར་ཟེར་ན། གཞུང་དེ་དང་འགལ་བའི་སྐྱོན་མེད་དེ།
གཞུང་དེས་ཀྱེ་རྡོར་གྱི་རྒྱུད་ཀྱི་ཤེས་རབ་སྟོན་ཚུལ་བསྟན་པ་ཡིན་གྱི། མ་རྒྱུད་དུ་བསྟན་པ་ནི་མ་ཡིན་པའི་ཕྱིར་ཏེ། དེ་ཡིན་ན་ཀྱེ་རྡོར་རང་དང་ནང་འགལ་བའི་སྐྱོན་ཡོད་པའི་ཕྱིར་ཏེ། ཀྱེ་རྡོར་རང་ལས། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱིས་ཉོན། ། ཞེས་གསུངས་པའི་ཕྱིར་རོ། ། གཉིས་པ་རྩ་བཤད་གཉིས་ཀྱི་ཁྱད་པར་ལ། རྩ་རྒྱུད་དང་། བཤད་རྒྱུད་གཉིས་ཀྱི་ངོ་བོ་བཤད་པ་དང་།
བཤད་རྒྱུད་དུ་ཇི་ལྟར་འགྲོ་བའི་ཚུལ་བཤད་པ་གཉིས་ལས། དང་པོ་ནི། རང་གི་བཤད་རྒྱུད་རྣམས་ཀྱི་དང་པོར་བྱུང་ཞིང་། བཤད་པའི་གཞིར་གྱུར་པའི་རྒྱུད་དེ་ལ། རྩ་རྒྱུད་དུ་འཇོག་ལ། དེ་ལ་དབྱེ་ན། རྩ་རྒྱུད་རྒྱས་པ་དང་། བསྡུས་པ་གཉིས་ཡོད་པའི། དང་པོ་ནི། ཆོས་འཁོར་བསྐོར་བའི་དུས་ཀྱི་གདུལ་བྱ་ལ་གསུངས་པ་གཙོ་ཆེ་ལ།
ཕྱི་མ་ནི་ཕྱིས་ཀྱི་གདུལ་བྱ་རྣམས་ལ་གསུངས་པ་གཙོ་ཆེ་་་་་་གསུངས་ཀྱང་བརྟག་པར་བྱའོ། ། བཤད་རྒྱུད་ནི། རྩ་རྒྱུད་ཀྱི་ཕྱིས་འབྱུང་ཞིང་། མཆེད་དུ་གྱུར་པའི་རྒྱུད་ཅིག་ལ་འཇོག་ཅིང་། དེ་ལ་དབྱེ་ན། ཐུན་མོང་བ་དང་། ཐུན་མོང་མ་ཡིན་པའི་བཤད་རྒྱུད་གཉིས་ཡོད་དེ། གཉིས་པ་བཤད་པ་ལ། དོན་མི་གསལ་བ་གསལ་བར་བྱེད་པའི་སྒོ་ནས་བཤད་རྒྱུད་དུ་འགྲོ་བ་ཅིག་མ་ཚང་བ་ཁ་བསྐང་བའི་སྒོ་ནས་དེར་འགྲོ་བ་ཅིག རྒྱས་པ་བསྡུས་ཏེ་སྟོན་པའི་སྒོ་ནས་དེར་འགྲོ་བ་ཅིག
ཚུལ་མི་འདྲ་བ་ཅིག བསྟན་པའི་སྒོ་ནས་དེར་འགྲོ་བ་ཅིག ཆ་མཐུན་ངེས་པ་བསྐྱེད་པའི་སྒོ་ནས་དེར་འགྲོ་བ་ཅིག ཚིག་དོན་རྣམ་པར་ཕྱེ་བའི་སྒོ་ནས་བཤད་རྒྱུད་དུ་འགྲོ་བ་ཅིག་དང་དྲུག་ཡོད་པའི་དང་པོར་ནི། རྩ་བའི་བརྟག་པའི་རྒྱུད་འདིར། གང་ཞིག་དབང་གིས་རབ་ཕྱེ་བར། ། རང་གི་དཀྱིལ་འཁོར་ཆོ་གས་སྦྱིན། ། ཞེས་པ་དང་། ཞེ་སྡང་རྡོ་རྗེའི་བྱིན་བརླབས་འདིས། ། རིགས་ནི་ལྔ་དང་དྲུག་ཏུ་འགྱུར། །
ཞེས་དབང་གི་དབྱེ་བ་ལ་སོགས་པ་དང་། རིགས་ཀྱི་དབྱེ་བ་མཚོན་ཙམ་བསྟན་པ་རྣམས། རྡོ་རྗེ་གུར་དུ། དབང་གི་དབྱེ་བ་གྲངས་ངེས་ལ་སོགས་པ་རྣམས་དང་། རིགས་ཀྱི་དབྱེ་བསྡུ་ལ་སོགས་པ་རྒྱས་པར་བཤད་པ་ལྟ་བུ་ལ་འཇོག གཉིས་པ་ནི། རྩ་བའི་རྒྱུད་བརྟག་པ་གཉིས་པ་འདིར། གསལ་པོར་མི་བཞུགས་པ་རྣམས། རྡོ་རྗེ་གུར་དང་། སམྦུ་ཊའི་རྒྱུད་གཉིས་ནས།
ཁ་བསྐང་ནས་བཤད་པ་ལྟ་བུ་ལ་འཇོག གསུམ་པ་ནི། རྩ་བའི་བརྟག་པའི་རྒྱུད་འདིར་སྤྱོད་པའི་རྣམ་པར་བཞག་པ་རྒྱས་པར་བཤད་པ་དེ། རྡོ་རྗེ་གུར་དུ་བསྡུས་ཏེ་བཤད་པ་ལྟ་བུ་ལ་འཇོག བཞི་པ་ནི། རྩ་བའི་བརྟག་པའི་རྒྱུད་འདིར། གཽ་རཱི་ལ་སོགས་པའི་ལྷ་མོ་བརྒྱད་ཀྱི་སྔགས་དང་ཕྱག་རྒྱ་ལ་སོགས་བཤད་པ་དེ་དང་། རྡོ་རྗེ་གུར་ལས། དེ་དང་ཅུང་མི་འདྲ་བར་བཤད་པ་ལྟ་བུ་ལ་འཇོག ལྔ་པ་ནི།
རྩ་བའི་བརྟག་པའི་རྒྱུད་འདིར་བདག་མེད་ལྷ་མོ་བཅོ་ལྔའི་སྐུ་མདོག་དང་། ཕྱག་མཚན་བསྟན་པ་ཇི་ལྟ་བར་རྡོ་རྗེ་གུར་ལས་ཀྱང་དེ་ལྟར་དུ་བསྟན་པ་ལྟ་བུ་ལ་འཇོག དྲུག་པ་ནི། རྩ་བའི་བརྟག་པ་གཉིས་པའི་རྒྱུད་འདིར། རྩ་རྣམས་ནི་སུམ་ཅུ་རྩ་གཉིས་ཏེ། མི་ཕྱེད་མ་དང་། ཞེས་མདོར་བསྟན་པ་ཙམ་ཞིག་གསུངས་པ་དེ། སམྦུ་ཊ་ལས། རྩའི་ངོ་བོ་གནས་ཚུལ། བྱེད་པ།
དེ་ལ་བརྟེན་ནས་ས་དང་པོ་རབ་ཏུ་དགའ་བ་ལ་སོགས་པ་ཐོབ་ཚུལ་རྒྱས་པར་བཤད་པ་ལྟ་བུ་ལ་འཇོག་གོ ། གསུམ་པ་རྒྱུ་རྒྱུད། ཐབས་རྒྱུད། འབྲས་རྒྱུད་གསུམ་གྱི་ཁྱད་པར་བཤད་པ་ལ། གསང་བ་འདུས་པའི་རྒྱུད་ཕྱི་མ་ལས། རྒྱུད་ནི་རྒྱུན་ཆགས་ཞེས་བྱ་སྟེ། ། རྒྱུད་དེ་རྣམ་པ་གསུམ་དུ་འགྱུར། ། གཞི་དང་དེ་ཡི་རང་བཞིན་དང་། ། མི་འཕྲོག་པ་ཡི་རབ་ཕྱེ་བའོ། ། རང་བཞིན་རྣམ་པ་རྒྱུ་ཡིན་ཏེ། །
གཞི་ནི་ཐབས་ཞེས་བྱ་བར་བརྗོད། ། དེ་བཞིན་མི་འཕྲོགས་འབྲས་བུ་སྟེ། ། རྒྱུད་དེ་རྣམ་པ་གསུམ་དུ་འདུ། ། ཞེས་རྒྱུ་རྒྱུད་ལ་སོགས་པ་གསུམ་བཤད་ཅིང་། དེ་གསུམ་ངོས་འཛིན་པ་ལ། འཁྲུལ་པའི་དྲི་མ་ཐམས་ཅད་ཟད་པའི་རྗེ་བཙུན་གྲགས་པ་རྒྱལ་མཚན་གྱི་ཞལ་ནས། རང་སེམས་གདོད་ནས་སྤྲོས་བྲལ་རྒྱུ་རྒྱུད་དང་། ། དབང་གི་ཡེ་ཤེས་ལམ་གྱི་ལྟ་བ་དང་། ། ཉམས་མྱོང་སངས་རྒྱས་ས་དང་ངོ་བོ་ཅིག ། རྟོགས་པའི་ཁྱད་པར་ཟླ་བའི་དཔེ་ཡིས་བསྟན། །
ཞེས་གསུངས་པ་ལྟར་གྱི། དང་པོ་རྒྱུ་རྒྱུད་ནི། སྤྲོས་པའི་མཐའ་ཐམས་ཅད་དང་བྲལ་ཞིང་། གསལ་སྟོང་ཟུང་དུ་ཆུད་པའི་རང་རྒྱུད་ཀྱི་སེམས་རང་བཞིན་གྱིས་འོད་གསལ་བ་འདི་ལ་འཇོག་གོ ། འོ་ན་དེ་ལ་རྒྱུ་རྒྱུད་ཅེས་འཇོག་པའི་རྒྱུ་མཚན་ཇི་ལྟར་ཡིན་ཞེ་ན། དེ་ལ་རྒྱུ་རྒྱུད་ཅེས་འཇོག་པའི་རྒྱུ་མཚན་ཡོད་དེ། རྐྱེན་དང་འཕྲད་ན་ནུས་པ་བསྐྱེད་པས་ན་རྒྱུ། དེ་རྒྱུན་མི་འཆད་པས་ན་རྒྱུད། ཅེས་འཇོག་པ་ཡིན་པའི་ཕྱིར། བརྟག་གཉིས་ལས།
སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་ཉིད་གསལ་ན་སངས་རྒྱས་ཉིད། ། ཅེས་པ་དང་། སམྦུ་ཊ་ལས། ནམ་མཁའ་ཇི་སྲིད་མི་འཇིག་པ། ། ནམ་མཁའ་ཇི་སྲིད་སེམས་དེ་སྲིད། ། ཅེས་སོགས་གསུངས་པའི་ཕྱིར་རོ། ། གཉིས་པ་ཐབས་རྒྱུད་ནི། དབང་བཞི་བསྐུར་བའི་དུས་སུ་སྐྱེས་པའི་ཡེ་ཤེས་རྣམས་དང་།
ལམ་བཞི་བསྒོམ་པ་ལས་བྱུང་བའི་ལྟ་བ་རྣམས་དང་། ཉམས་མྱོང་ས་བཅུ་གསུམ་པའི་ཕྱེད་འོག་མ་མན་ཆད་ཀྱི་མཚོན་བྱ་དོན་གྱི་ཡེ་ཤེས་རྣམས་ལ་འཇོག་གོ ། དེ་རྣམས་ལ་ཐབས་རྒྱུད་ཅེས་འཇོག་པའི་རྒྱུ་མཚན་ཡང་ཡོད་དེ། རྒྱུ་རྒྱུད་ལ་གནས་པའི་ནུས་པ་དེ། མ་སྨིན་པ་སྨིན་པར་བྱེད་པ་དང་། སྨིན་པ་གོང་དུ་འཕེལ་བར་བྱེད་པ་ཆུ་ལུད་ལྟ་བུའི་རྐྱེན་བྱེད་པས་ན་ཐབས། དེ་རྒྱུན་མི་འཆད་པས་ན་རྒྱུད། ཅེས་འཇོག་པའི་ཕྱིར་ཏེ། སམྦུ་ཊ་ལས། བསྟན་བཅོས་ཚད་མ་སློབ་དཔོན་དང་། །
ལུང་གི་རྗེས་འབྲངས་དེ་ཉིད་རིག ། གསང་དོན་དེ་ཉིད་དངོས་པོ་ནི། ། གཅིག་ནས་གཅིག་བརྒྱུད་ཤེས་པར་བྱ། ། བླ་མ་རབ་ཀྱི་ཞལ་ལས་བླང་། ། ཞེས་པ་དང་། བརྟག་གཉིས་ལས། ཆུ་བོའི་རྒྱུན་ནི་རབ་འབབ་དང་། ། མར་མེའི་རྩེ་མོ་རབ་བཅིངས་ལྟར། ། ཞེས་གསུངས་པའི་ཕྱིར་རོ། ། གསུམ་པ་འབྲས་རྒྱུད་ནི།
སངས་རྒྱས་ཀྱི་སྐུ་ལྔ་དང་། ཡེ་ཤེས་ལྔ་ལ་སོགས་པ་ལ་འཇོག་ཅིང་། དེ་ལ་འབྲས་རྒྱུད་ཅེས་འཇོག་པའི་རྒྱུ་མཚན་ཡང་ཡོད་དེ། རྒྱུ་རྒྱུད་ལ་གནས་པའི་ནུས་པ་དེ། ཐབས་རྒྱུད་ཀྱིས་སྨིན་པ་དང་གོང་དུ་འཕེལ་བ་ལ་སོགས་པའི་འབྲས་བུ་ལོ་ཏོག་ལྟ་བུ་ཡིན་པས་ན། འབྲས་བུ་དེ་རྒྱུན་མི་འཆད་པས་ན་རྒྱུད་ཅེས་བཞག་པ་ཡིན་པའི་ཕྱིར། མདོ་སྡེ་རྒྱན་ལས། རང་བཞིན་དང་ནི་རྒྱུན་མི་འཆད། ། རྒྱུན་གྱི་དེ་དག་རྟག་པ་ཉིད། ། ཅེས་གསུངས་པའི་ཕྱིར།
དེ་ལྟར་རྒྱུ་རྒྱུད་སོགས་གསུམ་གྱི་རྣམ་གཞག་སྤྱིར་བསྟན་ནས། དེ་གསུམ་དགེས་པ་རྡོ་རྗེ་ལ་ཡང་སྦྱོར་ཚུལ་བཤད་ན། ཀྱེ་རྡོ་རྗེ་ལ་ཡང་འབྲས་བུའི་ཀྱེ་རྡོ་རྗེ་སོགས་སྦྱོར་ཚུལ་ཡོད་དེ། དམིགས་པ་མེད་པའི་སྙིང་རྗེ་ཆེན་པོ་དང་། ཤེས་རབ་ཆེན་པོ་ཟུང་དུ་ཆུག་པ་མཐར་ཐུག་པ་ཅིག་ལ་འབྲས་བུའི་ཀྱེ་རྡོ་རྗེ་ཞེས་དང་། འབྲས་བུ་དེ་ཐོབ་པར་བྱེད་པའི་ལམ་དེ་ལ་ཐབས་ལམ་གྱི་ཀྱེ་རྡོ་རྗེ་ཞེས་དང་། དེ་ཐོབ་པར་བྱེད་པའི་རྒྱུ་དེ་ལ། རྒྱུའི་ཀྱེ་རྡོ་རྗེ་ཞེས་དང་། དེ་རྣམས་བརྗོད་བྱར་སྟོན་པའི་བཀའ་དང་བསྟན་བཅོས་རྣམས་ལ། གཞུང་གི་ཀྱེ་རྡོ་རྗེ་ཞེས་འཇོག་པའི་ཕྱིར་རོ། །
དེས་ན་དེ་རྣམས་ཀྱི་ནང་ནས། འབྲས་བུའི་ཀྱེ་རྡོ་རྗེ་དེ་ཀྱེ་རྡོ་རྗེ་མཚན་ཉིད་པ་ཡིན་ཞིང་། གཞན་རྣམས་དེ་བཏགས་པ་བ་ཡིན་ཏེ། རྗེ་བཙུན་བསོད་རྩེའི་རྒྱུད་སྡེ་སྤྱིའི་རྣམ་གཞག་ལས། དེ་བས་ན་སངས་རྒྱས་ཀྱིས་དམིགས་པ་མེད་པའི་ཐུགས་རྗེ་ཆེན་པོ་དང་། ཤེས་རབ་ཆེན་པོ་ཟུང་དུ་ཆུད་པ་ཀྱེ་རྡོ་རྗེ་འབྲས་བུའི་རྒྱུད་ཡིན་ལ། འབྲས་བུའི་རྒྱུད་དེ་ཐོབ་པར་བྱེད་པའི་ཐབས་དང་། རྒྱུ་ལ་ཡང་། ཀྱེ་རྡོ་རྗེའི་མིང་གིས་བཏགས་པ་ཡིན་ཏེ། དཔེར་ན།
ཕྱོགས་ཀྱི་གླང་པོས། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། སྒྲུབ་བྱ་དེ་དོན་སྦྱོར་བ་ཡིས། ། གཞུང་ལམ་དག་ལ་དེ་སྒྲས་བཏགས། ། ཞེས་པ་ལྟར་རོ། ། ཞེས་གསུངས་པའི་ཕྱིར་རོ། ། གཉིས་པ་བརྗོད་བྱ་སྔགས་ལམ་གྱི་རྣམ་གཞག་ལ་བཞི་སྟེ། བྱ་རྒྱུད། སྤྱོད་རྒྱུད།
རྣལ་འབྱོར་རྒྱུད། རྣལ་འབྱོར་བླ་མེད་ཀྱི་རྒྱུད་ཀྱི་སྔགས་ལམ་གྱི་རྣམ་གཞག་གོ ། དང་པོ་ལ་བྱ་རྒྱུད་ཀྱི་དབང་གི་རྣམ་གཞག་དངོས་དང་། དེ་ལ་བརྟེན་པའི་གྲོལ་བྱེད་ལམ་གྱི་རྣམ་གཞག་གཉིས་ཡོད་པའི། དང་པོ་ལ་དྲུག་སྟེ། གང་གིས་བསྐུར་བའི་རྡོ་རྗེ་སློབ་དཔོན་གྱི་རྣམ་གཞག གང་ལ་བསྐུར་བའི་སློབ་མའི་རྣམ་གཞག གང་དུ་བསྐུར་བའི་དཀྱིལ་འཁོར་གྱི་རྣམ་གཞག ཇི་ལྟར་བསྐུར་བའི་ཆོ་གའི་རྣམ་གཞག གང་བསྐུར་བའི་དབང་གི་རྣམ་གཞག
དེ་ལྟར་བསྐུར་བ་ལ་བརྟེན་ནས་བྱ་རྒྱུད་ཀྱི་སྡོམ་པའི་རྣམ་གཞག་གོ ། དང་པོ་ལ་སྤྱིར་བཏང་། ཁྱད་ཆོས་ལྔ་དང་ལྡན་པ་ཅིག་དགོས་ཏེ། བྱ་རྒྱུད་ཀྱི་དབང་རྫོགས་པར་ཐོབ་པ་ཡིན་པ། དེའི་དམ་ཚིག་དང་སྡོམ་པ་ལ་གནས་པ་ཡིན་པ། དེའི་དབང་བསྐུར་བའི་ཆོ་ག་ལ་མཁས་པ་ཡིན་པ། རྟེན་སློབ་མ་ལ་ཕྱི་ནང་གི་རྟེན་འབྲེལ་སྒྲིག་མཁྱེན་པ་ཡིན་པ། སློབ་མའི་ལུས་ངག་ཡིད་གསུམ་ལ་སྐུ་གསུང་ཐུགས་ཀྱི་ས་བོན་ཐེབས་པར་ནུས་པ་དང་བཅས་པའི་ལྔ་པོ་དེ་དང་ལྡན་པ་ཅིག་དགོས་པའི་ཕྱིར་རོ། ། དམིགས་བསལ་བྱ་རྒྱུད་ཀྱི་དབང་བསྐུར་བ་ལ་བྱ་རྒྱུད་ཀྱི་དབང་ཐོབ་པ་ཅིག་མི་དགོས་ཏེ། བླ་མེད་ཀྱི་དབང་ཐོབ་པ་ཞིག་གིས་བྱ་སྤྱོད་གཉིས་ཀྱི་དབང་བསྐུར་དུ་རུང་བ་ཡིན་པའི་ཕྱིར་ཏེ།
རྗེ་བཙུན་བསོད་རྩེའི་དབང་བཅུ་ལས། དབང་བསྐུར་བ་དྲུག་པོ་འདི་དག་ཐོབ་པས་ནི་རྟོག་པ་དང་དཔྱོད་པ་དང་རྣལ་འབྱོར་གྱི་རྒྱུད་མཐའ་དག་ཉན་དུ་རུང་ལ། རྣལ་འབྱོར་རྒྱུད་བཤད་དུ་མི་རུང་ཡང་། བྱ་སྤྱོད་གཉིས་བཤད་དུ་རུང་བ་ཡིན་ནོ། ། ཞེས་གསུངས་པའི་ཕྱིར་རོ། ། གཉིས་པ་དེ་ལ་ཁྱད་ཆོས་གཉིས་དང་ལྡན་པ་ཅིག་དགོས་ཏེ། བྱ་རྒྱུད་ཀྱི་ལྷ་དང་བླ་མ་ལ་དད་གུས་ཡོད་པ། དེའི་དམ་ཚིག་དང་སྡོམ་པ་ཚུལ་བཞིན་དུ་བསྲུང་ནུས་པ་སྟེ། དེ་ཡང་གཅིག་ནས་ཉི་ཤུ་རྩ་ལྔའི་བར་ལའང་ཡིན་པ་གཅིག་དགོས་པའི་ཕྱིར་ཏེ། གསང་བ་སྤྱི་རྒྱུད་ལས།
མཁས་པ་སློབ་མ་གཅིག་གམ་གསུམ། ། ལྔ་འམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་གཟུང་། ། ཞེས་གསུངས་པའི་ཕྱིར། གསུམ་པ་གང་དུ་བསྐུར་བའི་དཀྱིལ་འཁོར་དེ་ལ་དྲུག་ཏུ་ཡོད་དེ། ཡེ་ཤེས་ཀྱི། སྤྲུལ་པའི། ཏིང་ངེ་འཛིན་གྱི་རྡུལ་ཚོན་གྱི། རས་བྲིས།
ལུས་དཀྱིལ་སོགས་དྲུག་ཏུ་ཡོད་ཅིང་། ངོས་འཛིན་འོག་ཏུ་འབྱུང་ངོ་། ། བཞི་པ་ཇི་ལྟར་བསྐུར་བའི་ཆོ་ག་འཇོག་ཚུལ་ཡོད་དེ། གསང་བ་སྤྱི་རྒྱུད་ལས། རྣམ་དཔྱད་དང་པོ་ས་གཞི་གཟུང་། ། གཉིས་པ་སྟ་གོན་གནས་པ་སྟེ། ། གསུམ་པ་ལ་ནི་འཇུག་པ་ཤིས། ། ཞེས་གསུངས་པ་ལྟར་གྱི། ནུབ་དང་པོ་ལ་སའི་ཆོ་ག ། གཉིས་པ་ལ་སྟ་གོན་གྱི་ཆོ་ག
གསུམ་པ་ལ་དངོས་གཞིའི་ཆོ་ག་དང་གསུམ་པོ་དེ་ལ་འཇོག་པའི་ཕྱིར་རོ། ། ལྔ་པ་གང་བསྐུར་བའི་དབང་དེ་ལ། སྒྲས་བརྗོད་རིགས་ཀྱི་སྒོ་ནས་ཕྱེ་ན་བཞི་ཡོད་དེ། སློབ་དཔོན་དུ་བྱེད་པའི་དབང་། རིག་སྔགས་བཟླས་ལུང་དུ་བྱེད་པའི་དབང་། བྱབ་བཀྲུ་བསྲུང་གསུམ་གྱི་དབང་། བཀྲ་ཤིས་རྫས་བརྒྱད་པའི་དབང་བཞི་ཡོད་པའི་ཕྱིར་རོ། ། དེ་བཞི་ལ་དངོས་བརྟགས་འབྱེད་པའི་ཚུལ་ཡང་ཡོད་དེ། དང་པོ་དེ་སྨིན་བྱེད་ཀྱི་དབང་མཚན་ཉིད་པ་ཡིན་ལ། ཕྱི་མ་གསུམ་པོ་དེ་དེ་ལྟར་བཏགས་པ་ཡིན་པའི་ཕྱིར་ཏེ།
མཐའ་རྟེན་གྱི་དབང་ཡིན་པའི་ཕྱིར་རོ། ། དེ་སྐད་དུ་ཡང་། གསང་བ་སྤྱི་རྒྱུད་ལས། དབང་བསྐུར་བ་ནི་རྣམ་པ་བཞི། ། སློབ་དཔོན་གོ་འཕང་རབ་སྒྲུབ་ཕྱིར། ། དང་པོ་ཡོངས་སུ་བསྒྲགས་པ་ཡིན། ། རིག་སྔགས་རབ་ཏུ་སྒྲུབ་པ་ཡིས། ། གཉིས་པ་ལེགས་པར་བཤད་པ་ཡིན། ། བགེགས་རྣམས་གཞོམ་པར་བྱ་བའི་ཕྱིར། ། གསུམ་པ་རབ་ཏུ་བསྒྲགས་པ་ཡིན། །
བཞི་པ་འབྱོར་པ་ཐོབ་པའི་ཕྱིར། ། ཆོ་ག་རྒྱས་པ་འདི་བཤད་དོ། ། ཞེས་གསུངས་པའི་ཕྱིར། ཡང་བྱ་རྒྱུད་ཀྱི་དབང་དེ་ཆོས་ཅན། ཁྱོད་ལ་ངོ་བོའི་སྒོ་ནས་དབྱེ་ན་གཉིས་སུ་ཡོད་དེ། ཆུའི་དབང་དང་། ཅོད་པན་གྱི་དབང་གཉིས་ཡོད་པའི་ཕྱིར་ཏེ། ཡེ་ཤེས་ཐིག་ལེའི་རྒྱུད་ལས། ཆུ་ཡི་དབང་བསྐུར་ཅོད་པན་དག ། བྱ་བའི་རྒྱུད་ལ་རབ་ཏུ་གྲགས། །
ཞེས་གསུངས་པའི་ཕྱིར་རོ། ། དེ་ཆོས་ཅན། ཁྱོད་ལ་རིགས་ཀྱི་སྒོ་ནས་ཕྱེ་ན་གསུམ་དུ་ཡོད་དེ། བྱ་རྒྱུད་དེ་བཞིན་གཤེགས་པའི་རིགས་ཀྱི་དཀྱིལ་འཁོར་དུ་བསྐུར་བའི་དབང་། དེའི་པདྨའི་རིགས་ཀྱི་དཀྱིལ་འཁོར་དུ་བསྐུར་བའི་དབང་། དེའི་རྡོ་རྗེའི་དཀྱིལ་འཁོར་དུ་བསྐུར་བའི་དབང་དང་གསུམ་ཡོད་པའི་ཕྱིར་རོ། ། དྲུག་པ་དེའི་སྡོམ་པའི་རྣམ་གཞག་འཆད་པ་ལ། བྱ་རྒྱུད་རང་རྐང་ལ། སྐྱབས་འགྲོའི་སྡོམ་པ་དང་། བྱང་ཆུབ་སེམས་དཔའི་སྡོམ་པ་ཙམ་ཞིག་བཤད་པ་ཡིན་གྱི།
དེ་ལས་གཞན་རིགས་ལྔའི་སྡོམ་གཟུང་དང་། རིགས་ལྔའི་སྡོམ་པ་ནི་མ་བཤད་དེ། སྐབས་དེར་རྡོ་རྗེ་སློབ་དཔོན་གྱི་དབང་དང་། དེ་སློབ་མའི་དབང་གི་ཐ་སྙད་མ་བཤད་པའི་ཕྱིར་དང་། སངས་རྒྱས་རྣམས་རིགས་ལྔར་བསྡུ་ཚུལ་མ་བཤད་པའི་ཕྱིར་དང་། བྱ་རྒྱུད་ཀྱི་ལྷ་རྣམས་རིགས་ལྔར་བསྡུ་ཚུལ་མ་བཤད་པའི་ཕྱིར་དང་། བྱ་སྤྱོད་གཉིས་ཀྱི་རྒྱུད་དུ་ཡང་། ། སངས་རྒྱས་རིགས་ལྔར་བསྡུས་པ་མེད། ། སྤྱོད་རྒྱུད་ལ་ནི་རིགས་ལྔ་ཡི། ། དོན་གྲུབ་ན་ཡང་ཐ་སྙད་མེད། །
ཞེས་གསུངས་པའི་ཕྱིར་རོ། ། དེས་ན་བྱ་རྒྱུད་ཀྱི་སྡོམ་པ་ཐོབ་ཚུལ་དེ་ལ་ལྔ་ཡོད་དེ། སྟ་གོན་གྱི་རྒྱུན་བཤགས་ཀྱི་སྐབས་སུ་ཐོབ་པའི་སྡོམ་པ་ཅིག ཕྱི་ནང་གི་སེམས་དཔའིྎ ཡེ་ཤེས་དབབ་པའིྎ རིག་སྔགས་བཟླས་ལུང་གིྎ ཆུའི་དབང་བསྐུར་གྱིྎ ཅོད་པན་གྱི་དབང་བསྐུར་གྱི་སྐབས་སུ་ཐོབ་པའི་སྡོམ་པ་དང་ལྔ་ཡོད་པའི་ཕྱིར་རོ། ། བྱ་རྒྱུད་ཀྱི་སྡོམ་པ་དེ་རྫོགས་པར་ཐོབ་པའི་དུས་ཀྱང་ཡོད་པ་ཡིན་ཏེ། ཆུ་དང་ཅོད་པན་གྱི་དབང་བསྐུར་རྫོགས་པར་ཐོབ་པའི་ཚེ་ན་དེ་རྫོགས་པར་ཐོབ་པ་ཡིན་ཏེ། དེ་གཉིས་རྫོགས་པ་དང་། དེའི་དབང་གི་དངོས་གཞི་རྫོགས་པར་ཐོབ་པའི་ཕྱིར་རོ། ། འོ་ན་བྱ་རྒྱུད་ལ་སྔགས་སྡོམ་མེད་དམ་མཉམ་ན། བྱ་སྤྱོད་གཉིས་ལ་རིགས་ལྔའི་སྔགས་སྡོམ་མེད་ཀྱང་།
སྤྱིར་སྔགས་སྡོམ་ཡོད་པ་ཡིན་ཏེ། བྱ་སྤྱོད་ཀྱི་སྐྱབས་སེམས་ཀྱི་སྡོམ་པ་དེ་སྔགས་སྡོམ་ཡིན་པའི་ཕྱིར། འདིའི་གནད་གོ་དགོས་སོ། ། གཉིས་པ་གྲོལ་བྱེད་ལམ་བསྟན་པ་ལ་གཉིས་ཏེ། མཚན་བཅས་དང་། མཚན་མེད་ཀྱི་རྣལ་འབྱོར་རོ། ། དང་པོ་ནི། རང་ཉིད་ཐ་མལ་དུ་བྱས། མདུན་དུ་བྲིས་སྐུ་བཀྲམ། དེ་ལ་ཡེ་ཤེས་པ་བསྐྱེད་དེ།
རྗེ་དཔོན་གྱི་ཚུལ་དུ་དངོས་གྲུབ་ལེན་པ་དེ་ལ། མཚན་བཅས་ཀྱི་རྣལ་འབྱོར་ཞེས་འཇོག་པ་ཡིན་ཏེ། སྡོམ་གསུམ་རབ་དབྱེ་ལས། འོན་ཀྱང་བྱ་བའི་རྒྱུད་དུ་ནི། ། བྲིས་སྐུ་ལྷ་རུ་སྒོམ་ནས་ཀྱང་། ། དེ་ལ་དངོས་གྲུབ་ལེན་པ་ཡིན། ། ཞེས་གསུངས་པའི་ཕྱིར་རོ། ། གཉིས་པ་མཚན་བཅས་ཀྱི་དེ་ལ་གསུམ་ཡོད་དེ། མེར་གནས་ཀྱི་རྣལ་འབྱོར། སྒྲར་གནས་ཀྱི་རྣལ་འབྱོར།
སྒྲ་མཐར་ཐར་པ་སྟེར་བའི་རྣལ་འབྱོར་དང་གསུམ་ཡོད་པའི་ཕྱིར་རོ། ། གཉིས་པ་སྤྱོད་རྒྱུད་ཀྱི་དེ་འཆད་པ་ལ་གཉིས་ཏེ། དེའི་དབང་བཤད་པ་དང་། དེ་ལ་བརྟེན་པའི་ལམ་གྱི་རྣམ་གཞག་གོ ། དང་པོ་ལ་གང་གིས་དབང་བསྐུར་བའི་རྡོ་རྗེ་སློབ་དཔོན་ལ་སོགས་པ་ལྔ་ཡོད་པའི། དང་པོ་དེ་ལ་སྤྱོད་རྒྱུད་ཀྱི་དབང་རྫོགས་པར་ཐོབ་པ་ལ་སོགས་པའི་ཁྱད་ཆོས་ལྔ་དང་ལྡན་པ་ཅིག་དགོས་པ་གོང་དང་འདྲ་ཞིང་། ངེས་པར་དེའི་དབང་ཐོབ་དགོས་པ་ནི་མ་ཡིན་ཏེ། བླ་མེད་ཀྱི་དབང་ཐོབ་པ་ཞིག་གིས་བྱ་སྤྱོད་གཉིས་ཀྱི་དབང་མ་ཐོབ་ཀྱང་། དེའི་དབང་བསྐུར་ཆོག་པའི་ཕྱིར་རོ། ། གཉིས་པ་གང་ལ་བསྐུར་བའི་སློབ་མ་དེ་ལ་ཁྱད་ཆོས་གཉིས་དང་ལྡན་པ་ཅིག་དགོས་ཏེ།
སྤྱོད་རྒྱུད་ཀྱི་ལྷ་དང་བླ་མ་ལ་དད་གུས་ཡོད་པ། དེའི་དམ་ཚིག་དང་སྡོམ་པ་ཚུལ་བཞིན་དུ་བསྲུང་ནུས་པ་དང་བཅས་པའི་ཁྱད་ཆོས་གཉིས་དང་ལྡན་པ་ཅིག་དགོས་པའི་ཕྱིར་རོ། ། དེ་ཡང་སློབ་དཔོན་དུ་འོས་པའི་དབང་དེ་ལ་སློབ་མའི་གྲངས་ངེས་གཅིག་ནས་བཅུའི་བར་ཅི་རིགས་པས་ཆོག་གིས། གྲངས་ཁ་ཡར་བ་དགོས་པའི་ངེས་པ་མེད་དེ། རྣམ་སྣང་མངོན་བྱང་ལས། དཔལ་ལ་ཡི་རབ་བརྟན་པ་ནི། ། བཅུ་འམ་བརྒྱད་དམ་བདུན་ནམ་ལྔ། ། གཅིག་གཉིས་བཞི་ལས་ལྷག་ཀྱང་རུང་། ། དཔྱད་མི་དགོས་པས་གཟུང་བར་བྱ། ། ཞེས་དང་།
དེའི་ཚིག་ལྷུག་པ་ལས། གསང་བའི་བདག་པོ་སྔོན་ཐེག་པ་ཆེན་པོའི་སྤྱོད་པའི་སྒོ་མཐའ་ཡས་པ་སྒྲུབ་པ་ལ་གོམས་པ་དེ་དག་ནི་རྡོ་རྗེ་སེམས་དཔའ་ཡིན་ཏེ། དེ་རྣམས་ཉིད་ཀྱི་དོན་གྱི་ཕྱིར་གྲངས་ཀྱི་ཚད་འདི་བྱས་སོ། ། ཞེས་གསུངས་པའི་ཕྱིར་རོ། ། སྤྱོད་རྒྱུད་ཀྱི་སློབ་མར་འོས་པའི་དབང་དེ་ལ། སློབ་མའི་གྲངས་ངེས་ཡོད་པ་མ་ཡིན་ཏེ། དེ་ཉིད་ལས། འོན་ཀྱང་སློབ་དཔོན་སྙིང་རྗེ་ཆེན་པོ་དང་ལྡན་པས་སེམས་ཅན་གྱི་ཁམས་མ་ལུས་པར་བསྒྲལ་བར་ཡིད་དམ་བཅས་པ་ཁོ་ནར་བྱས་ཏེ། དེས་བྱང་ཆུབ་ཀྱི་རྒྱུར་འགྱུར་བར་བྱ་བའི་ཕྱིར། སེམས་ཅན་ཚད་མེད་པ་རྣམས་ཡོངས་སུ་གཟུང་བར་བྱའོ། །
ཞེས་གསུངས་པའི་ཕྱིར་རོ། ། གསུམ་པ་གང་དུ་བསྐུར་བའི་དཀྱིལ་འཁོར་དང་། བཞི་པ་ཇི་ལྟར་བསྐུར་བའི་ཆོ་ག་གཉིས་གོང་དང་འདྲ་ལ། ལྔ་པ་གང་ལ་བསྐུར་བའི་དབང་དེ་ལ་ལྔར་ཡོད་དེ། ཆུ། ཅོད་པན། རྡོ་རྗེ། དྲིལ་བུ། མིང་གི་དབང་དང་ལྔ་ཡོད་པའི་ཕྱིར་ཏེ། ཡེ་ཤེས་ཐིག་ལེའི་རྒྱུད་ལས།
ཆུའི་དབང་བསྐུར་ཅོད་པན་དང་། ། རྡོ་རྗེ་དྲིལ་བུ་མིང་གི་དབང་། ། སྤྱོད་པའི་རྒྱུད་དུ་གསལ་བར་ཕྱེ། ། ཞེས་གསུངས་པའི་ཕྱིར་རོ། ། དྲུག་པ་དེ་ལ་བརྟེན་ནས་ཐོབ་པའི་སྡོམ་པ་དེ་ལ་ལྔ་རུ་ཡོད་དེ། སྟ་གོན་ནམ་རྒྱུན་བཤགས་ཀྱི་སྐབས་སུ་ཐོབ་པའི་སྔགས་སྡོམ་ནས། རིག་སྔགས་བཟླས་ལུང་གི་བར་གྱི་སྔགས་སྡོམ་ལྔ་ཡོད་པའི་ཕྱིར་རོ། ། གཉིས་པ་གྲོལ་བྱེད་ཀྱི་ལམ་ལ་མཚན་བཅས་མཚན་མེད་ཀྱི་རྣལ་འབྱོར་གཉིས་ཡོད་པའི། དང་པོ་མཚན་བཅས་ཀྱི་རྣལ་འབྱོར་འཇོག་ཚུལ་ཡོད་དེ། རང་ཉིད་ལྷར་བསྐྱེད་མདུན་དུ་རས་བྲིས་བཀྲམ།
ཡེ་ཤེས་སེམས་དཔའ་སྤྱན་དྲངས་ཏེ་གྲོགས་པོ་ལྟ་བུའི་དངོས་གྲུབ་ལེན་པའི་རྣལ་འབྱོར་དེ་ལ་འཇོག་པའི་ཕྱིར་ཏེ། སྡོམ་གསུམ་ལས། སྤྱོད་པའི་རྒྱུད་དུ་བྲིས་སྐུ་དང་། ། རང་ཉིད་གཉིས་ཀ་ལྷར་སྒོམ་ནས། ། གྲོགས་པོ་ལྟ་བུའི་དངོས་གྲུབ་ལེན། ། ཞེས་གསུངས་པའི་ཕྱིར། གཉིས་པ་མཚན་མེད་ཀྱི་རྣལ་འབྱོར་གོང་དང་འདྲའོ། ། གསུམ་པ་རྣལ་འབྱོར་རྒྱུད་ཀྱི་དེའི་རྣམ་གཞག་འཆད་པ་ལ་གཉིས་ཏེ། དེའི་དབང་གི་རྣམ་གཞག་དང་། དེ་ལ་བརྟེན་པའི་གྲོལ་བྱེད་ལམ་གྱི་རྣམ་གཞག་གོ །
དང་པོ་ལ་གང་གིས་བསྐུར་བའི་རྡོ་རྗེ་སློབ་དཔོན་ལ་སོགས་པ་ལྔ་ཡོད་པའི་དང་པོ་ལ། རྣལ་འབྱོར་རྒྱུད་ཀྱི་དབང་རྫོགས་པར་ཐོབ་པ་ལ་སོགས་པའི་ཁྱད་ཆོས་ལྔ་ཚང་དགོས་པ་གོང་དང་འདྲའོ། ། གཉིས་པ་སློབ་མ་དེ་ལ། ཆོས་མི་ལྡན་གྱི་སློབ་མ་དང་། ཆོས་ལྡན་གྱི་སློབ་མ་གཉིས་ཡོད་པའི། དང་པོ་དེ་ལ་ནི། འཇུག་པ་ཙམ་སྦྱིན་པར་བྱ་བ་ཡིན་གྱི། གཞན་དངོས་གཞི་ལ་སོགས་པ་ནི་སྦྱིན་པར་མི་བྱ་ཞིང་། དེ་ལ་གྲངས་ངེས་ཀྱང་དགོས་པ་མ་ཡིན་ཏེ། རྒྱུད་རྡོ་རྗེ་རྩེ་མོ་ལས།
གང་ཞིག་སྡོམ་པ་མི་འཛིན་ཞིང་། ། སེམས་ཅན་འདུལ་དཀའ་དད་མེད་ལ། ། འཇུག་པ་ཙམ་ཞིག་སྦྱིན་བྱ་ཡིས། ། རྣམ་པ་ཐམས་ཅད་ཉིད་མི་བྱ། ། ཞེས་དང་། བཅོམ་ལྡན་འདས་རྡོ་རྗེ་དབྱིངས་ཀྱི་དཀྱིལ་འཁོར་འདིར་བཞུགས་པ་ལ་ནི། སྣོད་དུ་གྱུར་པ་དང་སྣོད་དུ་མ་གྱུར་པ་བརྟག་མི་དགོས་སོ། ། ཞེས་གསུངས་པའི་ཕྱིར་རོ། ། གཉིས་པ་དེ་ལ་ཁྱད་ཆོས་གཉིས་དང་ལྡན་པ་ཅིག་དགོས་ཏེ། རྣལ་འབྱོར་རྒྱུད་ཀྱི་ལྷ་དང་བླ་མ་ལ་དད་གུས་ཡོད་པ།
དེའི་དམ་ཚིག་དང་སྡོམ་པ་ཚུལ་བཞིན་དུ་བསྲུང་ནུས་པ་ཡིན་པ། དེའང་གཅིག་ནས་ཉི་ཤུ་རྩ་ལྔའི་བར་གང་རུང་ཡིན་པ་ཅིག་དགོས་པའི་ཕྱིར་ཏེ། ལྷག་མ་དམིགས་བསལ་མ་མཛད་པའི། ། སློབ་མ་ལ་ནི་གྲངས་ངེས་ཡོད། ། ཅེས་པ་ཅིག་ཐོབ་པའི་ཕྱིར་དང་། དེའང་འཐད་དེ། དེ་ཉིད་འདུས་པ་ལས། ང་དང་གསང་བ་སྤྱི་རྒྱུད་དང་། ། འཇམ་དཔལ་རྩ་བའི་རྟོག་པ་དང་། ། ཆོ་ག་བསྡུས་དང་མཆོག་བཤད་ལས། །
མཁས་པས་ཆོ་ག་གང་བཤད་པ། ། དཀྱིལ་འཁོར་ཆོ་ག་ཀུན་ལ་སྦྱར། ། ཞེས་གསུངས་པའི་ཕྱིར་རོ། ། གསུམ་པ་དང་བཞི་པ་གཉིས་ནི་གོང་དང་འདྲའོ། ། ལྔ་པ་གང་བསྐུར་བའི་དབང་དེ་ལ་གཉིས་སུ་ཡོད་དེ། རྡོ་རྗེ་སློབ་དཔོན་གྱི་དབང་དང་། དེ་སློབ་མའི་དབང་གཉིས་ཡོད་པའི་ཕྱིར་ཏེ། ཡེ་ཤེས་ཐིག་ལེའི་རྒྱུད་ལས། ཕྱིར་མི་ལྡོག་པ་ཡི་ནི་དབང་། ། རྣལ་འབྱོར་རྒྱུད་དུ་གསལ་བར་ཕྱེ། །
དེ་ནི་དྲུག་གི་བྱེ་བྲག་དབང་། ། དེ་ནི་སློབ་དཔོན་དབང་ཞེས་བྱ། ། ཞེས་གསུངས་པའི་ཕྱིར། དེས་ན་རྒྱུད་སྡེ་གོང་མ་གཉིས་ལ་རིགས་ལྔའི་སྡོམ་པ་འཇོག་པའི་གནད་ཡོད་དེ། དེ་གཉིས་ལ་རྡོ་རྗེ་སློབ་དཔོན་གྱི་དབང་ཡོད་པའི་ཕྱིར་དང་། སངས་རྒྱས་རིགས་ལྔ་དང་དྲུག་ལ་སོགས་པར་བསྡུ་ཚུལ་ཡང་བཤད་པའི་ཕྱིར་རོ། ། དྲུག་པ་དེ་ལ་བརྟེན་ནས་ཐོབ་པའི་སྡོམ་པ་དེ་ལ་ལྔ་ཡོད་དེ། རྒྱུན་བཤགས། རིགས་ལྔའི་སྡོམ་བཟུང་། ཕྱི་ནང་གི་སེམས་བསྐྱེད་པའི་ཡེ་ཤེས་དབབ་པའི།
དངོས་གཞིའི་སྐབས་སུ་ཐོབ་པའི་སྔགས་སྡོམ་དང་ལྔ་ཡོད་པའི་ཕྱིར་རོ། ། དེ་རྫོགས་པར་ཐོབ་པའི་དུས་ཀྱང་ཡོད་དེ། དེའི་རྡོ་རྗེ་སློབ་དཔོན་གྱི་དབང་ཐོབ་པ་དང་། དེ་རྫོགས་པར་ཐོབ་པའི་ཕྱིར་དང་། དེ་ཐོབ་པ་དང་། དེའི་དངོས་གཞི་རྫོགས་པའི་ཕྱིར་རོ། ། གཉིས་པ་ལ། མཚན་བཅས་མཚན་མེད་ཀྱི་རྣལ་འབྱོར་གཉིས་ལས། དང་པོ་མཚན་བཅས་ཀྱི་རྣལ་འབྱོར་འཇོག་པའི་ཚུལ་ཡོད་དེ། རང་ཉིད་ལྷར་བསྐྱེད།
མདུན་དུ་རས་བྲིས་བཀྲམ། ཡེ་ཤེས་སེམས་དཔའ་སྤྱན་དྲངས་ཏེ། དེ་ལ་ཕྱག་རྒྱ་བཞིའི་རྒྱས་བཏབ་མཐར་གཤེགས་གསོལ་བྱས་ཏེ། དངོས་གྲུབ་ལེན་པའི་རྣལ་འབྱོར་དེ་ལ་འཇོག་པའི་ཕྱིར་ཏེ། སྡོམ་གསུམ་རབ་དབྱེ་ལས། རྣལ་འབྱོར་རྒྱུད་དུ་ཕྱི་རོལ་ལ། ། དམིགས་པ་ཡི་རྐྱེན་ཙམ་བྱས་ནས། ། རང་ཉིད་དམ་ཚིག་སེམས་དཔའ་ལ། ། ཡེ་ཤེས་འཁོར་ལོར་སྤྱན་དྲངས་ནས། ། ཇི་སྲིད་ཕྱག་རྒྱ་མ་དཀྲོལ་བ། །
དེ་ཡི་བར་དུ་སངས་རྒྱས་བཞུགས། ། ཕྱག་རྒྱ་དཀྲོལ་ནས་སངས་རྒྱས་གཤེགས། ། དེ་ནས་རང་ཉིད་ཐ་མལ་གྱུར། ། ཞེས་གསུངས་པའི་ཕྱིར། གཉིས་པ་ལ་བཞི་ཡོད་དེ། རྣལ་འབྱོར། རྗེས་སུ་རྣལ་འབྱོར། ཤིན་ཏུ་རྣལ་འབྱོར། རྣལ་འབྱོར་ཆེན་པོ་དང་བཞི་ཡོད་པའི་ཕྱིར་རོ། ། བཞི་པ་གསང་སྔགས་བླ་མེད་ཀྱི་སྔགས་ལམ་གྱི་རྣམ་གཞག་འཆད་པ་ལ་ལྔ་སྟེ།
སྨིན་བྱེད་དབང་གི་རྣམ་གཞག གྲོལ་བྱེད་ལམ་གྱི་རྣམ་གཞག དེ་ལས་སྐྱེས་པའི་ཡེ་ཤེས་ཕྱག་ཆེན་གྱི་རྣམ་གཞག སྤྱོད་པ་རྣམ་གསུམ་རྒྱུ་བའི་ཚུལ། དེ་རྒྱུ་བ་སྤྱད་པ་ལ་བརྟེན་ནས་ས་ལམ་བགྲོད་ཚུལ་གྱི་རྣམ་གཞག་བཤད་པའོ། ། དང་པོ་ལ་བཞི་སྟེ། གང་དུ་བསྐུར་བའི་དཀྱིལ་འཁོར། གང་ལ་བསྐུར་བའི་སློབ་མ། གང་གིས་བསྐུར་བའི་རྡོ་རྗེ་སློབ་དཔོན། གང་བསྐུར་བའི་དབང་གི་རྣམ་གཞག་གོ །
དང་པོ་དེ་ལ་དྲུག་ཏུ་ཡོད་དེ། ཡེ་ཤེས་ཀྱི་དཀྱིལ་འཁོར། སྤྲུལ་པའི་དཀྱིལ་འཁོར། ཏིང་ངེ་འཛིནྎ རྡུལ་ཚོན་གྱིྎ རས་བྲིས་ཀྱིྎ ལུས་དཀྱིལ་དང་དྲུག་ཡོད་པའི་ཕྱིར་རོ། ། དེ་རྣམས་ཀྱི་མཚན་གཞི་རིམ་བཞིན་གཟུང་ན། དང་པོ་དེ་ནི། རྡོ་རྗེ་འཆང་གི་རྒྱུད་གསུངས་པའི་དུས་སུ། ཡེ་ཤེས་ཀྱི་དཀྱིལ་འཁོར་དུ་སློབ་མ་ལ་དབང་བསྐུར་བའི་དུས་ཀྱི་དཀྱིལ་འཁོར་ལྟ་བུ་ལ་བྱེད། གཉིས་པ་དེ་ནི། རྗེ་བཙུན་རྡོ་རྗེ་བདག་མེད་མས་སྤྲུལ་པའི་དཀྱིལ་འཁོར་དུ་རྣལ་འབྱོར་དབང་ཕྱུག་བིརྺ་པ་ལ།
བདག་མེད་ལྷ་མོ་བཅོ་ལྔའི་དབང་བསྐུར་བའི་དུས་ཀྱི་དཀྱིལ་འཁོར་ལྟ་བུ་ལ་འཇོག གསུམ་པ་དེ་ནི་ཏིང་ངེ་འཛིན་གྱི་བརྟན་པ་ཐོབ་པའི་རྣལ་འབྱོར་པ་རྣམས་ཀྱིས་ལུས་ངག་གི་བྱེད་པ་ལ་མ་ལྟོས་པར། རང་གི་སློབ་མ་ལ་ཏིང་ངེ་འཛིན་གྱི་དཀྱིལ་འཁོར་དུ་དབང་བསྐུར་བའི་དུས་ཀྱི་དཀྱིལ་འཁོར་ལྟ་བུ་ལ་བྱེད། ཕྱི་མ་གསུམ་པོ་དེ་ངོས་འཛིན་པ་ལ། སློབ་དཔོན་རྡོ་རྗེ་དྲིལ་བུ་པས། དབང་བསྐུར་དཀྱིལ་འཁོར་སྔོན་འགྲོ་བ། ། རྡོ་རྗེ་འཆང་གིས་གསུངས་པ་སྟེ། ། འོན་ཀྱང་དཀྱིལ་འཁོར་དེའི་རང་བཞིན། ། ཅི་ཡིན་དེ་ནི་གསལ་བར་བཤད། ། རི་མོར་གནས་པའི་ལས་དང་ནི། །
ཐིག་ལ་ཚོན་བཀྱེའི་རིམ་པས་བསྟན། ། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པའོ། ། བཅོས་མ་ཡི་ནི་ངོ་བོ་གང་། ། དེ་ནི་གདུལ་བྱའི་དབང་ལས་འདོད། ། མཁས་པས་སྒྲུབ་བྱ་དེ་མིན་ཏེ། ། ཡང་དག་དོན་མཐོང་གྲོལ་ཕྱིར་རོ། ། ཞེས་གསུངས་པ་ལྟར་ཡིན་ནོ། ། དེས་ན། དུས་འཁོར་གྱི་ནཱ་རོ་འགྲེལ་ཆེན་ལས།
དབང་བསྐུར་བདུན་པོ་འདི་དག་ནི། ། རྡུལ་ཚོན་གྱི་དཀྱིལ་འཁོར་རྣམ་པར་སྤངས་ཏེ། གཞན་རས་བྲིས་ལ་སོགས་པར་བསྐུར་བར་མི་བྱ་སྟེ། རྡོ་རྗེ་འཆང་གིས་བཀག་པའི་ཕྱིར་རོ། ། ཞེས་པའི་ལུང་དེ་ལ་བརྟེན་ནས། ཆོས་ཀྱི་རྒྱལ་པོ་ས་སྐྱ་པཎྜི་ཏས། སྡོམ་གསུམ་རབ་དབྱེར། དེང་སང་གང་ཟག་རབ་འབྲིང་ཀུན། ། རྡུལ་ཚོན་གྱི་ནི་དཀྱིལ་འཁོར་དུ། ། དབང་བསྐུར་བྱ་བར་གསུངས་མོད་ཀྱི། །
གཞན་གྱིས་སྨིན་བྱེད་རྒྱུད་ལས་བཀག ། ཞེས་དེང་སང་གི་གང་ཟག་དབང་པོ་རྣོ་བརྟུལ་ཀུན་ལ་སྨིན་བྱེད་ཀྱི་དབང་བསྐུར་བའི་ཚེ། རྡུལ་ཚོན་གྱི་དཀྱིལ་འཁོར་ཁོ་ནར་བསྐུར་དགོས་པ་ལྟ་བུར་བཤད་ལ། རྗེ་བཙུན་བསོད་རྩེའི་རས་བྲིས་ཀྱི་དཀྱིལ་འཁོར་དུ་ཡང་བསྐུར་དུ་རུང་བར་བཤད་པས། སྤྱིར་བཏང་དམིགས་བསལ་གྱི་སྒོ་ནས། དེ་གཉིས་དཀར་བསྐུར་བས་ཆོག་པར་ཁས་ལེན་ནོ། ། གཉིས་པ་སློབ་མ་དེ་ལ། སྐལ་དམན་རིམ་འཇུག་པ་དང་། སྐལ་ལྡན་ཅིག་ཅར་བ་བཤད་པ་གཉིས་ལས། དང་པོ་ལ་ཡང་།
སྤྱོད་པ་རིམ་འཇུག་པ་དང་། ལྟ་བ་རིམ་འཇུག་པ་གཉིས་ཡོད་དེ། དང་པོ་ནི། མངོན་མཐོ་ལྷ་མིའི་གོ་འཕང་ཙམ་ཐོབ་པར་བྱེད་པའི་བསྙེན་གནས་ཀྱི་སྡོམ་པ་དེ་ཐོག་མར་སྦྱིན་པར་བྱེད། དེ་རྗེས་མི་དགེ་བ་བཅུ་སྤོང་བའི་དགེ་བསྙེན་གྱི་བསླབ་བྱ། དགེ་ཚུལ་གྱི་བསླབ་བྱ། དགེ་སློང་གི་བསླབ་བྱ་རྣམས་སྦྱིན་པར་བྱེད། དེ་རྗེས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་འདོད་བྱུང་བ་དེའི་ཚེ་ན་བྱང་ཆུབ་སེམས་དཔའི་སྡོམ་པ་སྦྱིན་པར་བྱེད། དེ་རྗེས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་འདོད་བྱུང་བ་དེའི་ཚེ་ན། རྒྱུད་སྡེ་བཞི་ལ་རིམ་གྱིས་སློབ་ཏུ་བཞུགས་པར་བྱེད་དོ། །
གཉིས་པ་ལྟ་བ་རིམ་འཇུག་པ་ནི། ཐོག་མར་བྱེ་བྲག་སྨྲ་བའི་ལྟ་བ་བསྟན་ཏེ། ཤེས་བྱ་བཞི་ལྔ་ལ་སློབ་པར་བྱེད། དེ་རྗེས་མདོ་སྡེའི་ལྟ་བ་བསྟན་ཏེ། གཞལ་བྱ་རང་སྤྱི་གཉིས་ལ་སློབ་པར་བྱེད། དེ་རྗེས་རྣམ་རིག་པའི་ལྟ་བ་སྟོན་ཏེ། མཚན་ཉིད་ངོ་བོ་ཉིད་གསུམ་ལ་སློབ་པར་བྱེད། དེ་རྗེས་དབུ་མའི་ལྟ་བ་བསྟན་ཏེ། བདེན་པས་གཉིས་ལ་སློབ་པར་བྱེད། དེ་རྗེས་གསང་སྔགས་ཀྱི་ཐབས་ཟབ་མོ་རྣམས་སྦྱིན་པར་བྱེད་པ་ཡིན་ནོ། །
དེ་རྣམས་ཀྱང་འཐད་དེ། བརྟག་པ་གཉིས་པ་ལས། དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་སྦྱིན། ། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། རྣལ་འབྱོར་སྤྱོད་པ་དེ་ལས་ཕྱིས། ། དེ་ཡི་རྗེས་སུ་དབུ་མ་བསྟན། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱེ་ཡི་རྡོ་རྗེ་བརྩམས། །
ཞེས་གསུངས་པའི་ཕྱིར་རོ། ། དེས་ན་བསླབ་པའི་གནས་བཅུ་ཞེས་པ་དེ་ལ། བཤད་པའི་སྲོལ་མང་དུ་འདུག་ཀྱང་། རྗེ་བཙུན་གྲགས་པའི་མངོན་རྟོགས་ལྗོན་ཤིང་ལས། དགེ་བསྙེན་གྱི་སྡོམ་པའི་བསླབ་བྱ་ལྟ་བུ་ཅིག་སྦྱིན་པས་ཀ། མི་དགེ་བ་བཅུ་སྤོང་ངམ། བསླབ་པའི་གནས་བཅུ་སྦྱིན་པར་འགྲོ་བ་ཡིན་ནོ། ། ཞེས་གསུངས་པ་བཞིན་ཁས་ལེན་ནོ། ། དགེ་བསྙེན་གྱི་སྡོམ་པའི་བསླབ་བྱ་ལྟ་བུ་ཅིག་སྦྱིན་པས། མི་དགེ་བ་བཅུ་སྤོང་བར་འགྲོ་བ་ཡིན་ན།
འོ་ན་དགེ་བསྙེན་གྱི་བསླབ་བྱ་ལྔ་ལས་མི་གསུང་བའི་རྒྱུ་མཚན་ཅི་སྙམ་ན། དེའི་རྒྱུ་མཚན་ཡོད་དེ། དགེ་བསྙེན་ལ་རགས་སྡོམ་བཅུ་ལ་སོགས་པ། བསྲུང་དགོས་ཚུལ་བརྗོད་པའི་ཚེ་ན། བསྲུང་དགོས་མངས་པས་བསྲུང་མི་ནུས་མཉམ་པར་འགྱུར་བ་ལ། དེ་ལྟར་གྱུར་ན། དེ་སྡོམ་ལྡན་དུ་མི་འགྱུར་བའི་སྐྱོན་ཡོད་ལ། བསླབ་བྱ་ལྔ་ཙམ་དངོས་སུ་སྦྱིན་པས་བསྲུང་དགོས་ཉུང་བས། བསྲུང་ནུས་པར་འགྱུར་བས་ན་དེ་སྡོམ་ལྡན་དུ་འགྱུར་བའི་ཡོན་ཏན་ཡོད་དོ། ། དེས་ན་དགེ་བསྙེན་དངོས་སུ་བསླབ་བྱ་ལྔ་ཙམ་བརྗོད་པ་ཆོས་ཅན།
དགོས་པ་ཡོད་དེ། དགེ་བསྙེན་རྣམས་སྡོམ་ལྡན་དུ་བཞུགས་པར་བྱ་བའི་ཆེད་ཡིན་པའི་ཕྱིར་ཏེ། གནས་བརྟན་བྱང་སེང་གི་དགེ་བསྙེན་སྡོམ་བརྒྱད་ལས། ཡན་ལག་ལྔ་ཡི་ཆོ་ག་ནི། ། གཞུག་པ་རུ་ནི་འདོད་པས་སོ། ། ཞེས་གསུངས་པའི་ཕྱིར་གཉིས་པ་སྐལ་ལྡན་ཅིག་ཅར་བ་ནི། སྐྱེ་བ་སྔ་མ་རྣམས་སུ་གསང་སྔགས་བླ་མེད་ཀྱི་དབང་གིས་སྦྱངས་པ་སྔོན་དུ་སོང་བ་ཅིག་ལ། ཚེ་འདིར་སྤྱོད་པ་དང་ལྟ་བ་རིམ་ཅན་སོགས་ལ་སློབ་མི་དགོས་པར། བླ་མེད་ཀྱི་དབང་བསྐུར་བས་ཆོག་པ་ཡིན་ཏེ། བརྟག་པ་གཉིས་པ་ལས།
གདོལ་པ་མིག་མཁན་ལ་སོགས་པ། ། གསོད་དོན་དོན་དུ་སེམས་པ་འོ། ། དེ་རྣམས་ཀྱེ་རྡོ་རྗེར་ཤེས་ན། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་གསུངས་པའི་ཕྱིར། གསུམ་པ་གང་གིས་བསྐུར་བའི་རྡོ་རྗེ་སློབ་དཔོན་དེ་ལ་ཁྱད་ཆོས་ཀྱི་རྣམ་གྲངས་དུ་མ་བཤད་པ་ལས། གྲས་དོན་ཞུས་ལན་ལས། གསང་སྔགས་བླ་མེད་དབང་བཞི་རྫོགས་བསྐུར་བར་བྱེད་པའི་རྡོ་རྗེ་སློབ་དཔོན་དེ་ལ། ཁྱད་ཆོས་དྲུག་དང་ལྡན་པ་ཅིག་དགོས་པར་བཤད་དེ། རྡོ་རྗེ་འཆང་ནས་རྩ་བའི་བླ་མའི་བར་དུ་སྙན་བརྒྱུད་བཞི་བར་མ་ཆད་པ་སྟེ་བླ་མ་བརྒྱུད་པ་མ་ཉམས་པའི་ཡོན་ཏན།
རྒྱུད་ཀྱི་དོན་རིག་པའི་ཡོན་ཏན། དམ་ཚིག་མཆོག་ཏུ་བསྲུང་ནུས་པ། མན་ངག་དུ་མས་བརྒྱན་པ། སྙིང་རྗེས་རྒྱུད་བརླན་པ། བསྟན་བཅོས་དུ་མ་ཤེས་པ་དང་བཅས་པའི་ཡོན་ཏན་དྲུག་དང་ལྡན་པ་ཅིག་དགོས་པར་བཤད་པའི་ཕྱིར་ཏེ། དེ་ཉིད་ལས། བླ་མ་བརྒྱུད་པ་དང་ལྡན་རྒྱུད་དོན་རིག ། དམ་ཚིག་མཆོག་བསྲུང་མན་ངག་དུ་མས་བརྒྱན། ། སྙིང་རྗེས་རྒྱུད་བརླན་བསྟན་བཅོས་དུ་མ་ཤེས། ། དེ་ཡི་ཞབས་ལ་གསོལ་བ་ལན་མང་བཏབ། །
དེ་ཡིས་གནང་སྟེ་དཀྱིལ་འཁོར་ཆེན་པོ་རུ། ། ཞུགས་ཏེ་དབང་བཞི་པོ་རྣམས་རྫོགས་པར་བླང་། ། བྱིན་བརླབས་ཕྲ་མོ་ཙམ་གྱིས་མ་ཡིན་པར། ། སྔགས་ཀྱི་རྩ་བ་དམ་ཚིག་ཡིན་པས་སོ། ། ཞེས་གསུངས་པའི་ཕྱིར་རོ། ། དེའི་བླ་མ་དེ་ལ། སྡོམ་གསུམ་རབ་དབྱེ་ལས། ཁྱད་ཆོས་ལྔ་དང་ལྡན་པ་ཅིག་དགོས་པར་བཤད་དེ། བླ་མ་བརྒྱུད་པ་མ་ཉམས་པའི་ཡོན་ཏན། དེའི་ཆོ་ག་ལྷག་ཆད་མེད་པར་ཤེས་པ།
རྟེན་འབྲེལ་རྣམ་པ་ལྔ་བསྒྲིག་མཁྱེན་པ། སློབ་མའི་དཀྱིལ་འཁོར་བཞི་ལ་སྐུ་བཞིའི་ས་བོན་ནུས་ལྡན་དུ་ཐེབས་པར་ནུས་པ་ཡིན་པ། ཆོ་ག་སངས་རྒྱས་ཀྱི་རྒྱུད་སྡེ་ནས་ཇི་ལྟར་གསུངས་པ་བཞིན་མཛད་པ་དང་བཅས་པའི་ཁྱོད་ཆོས་ལྔ་དང་ལྡན་པ་ཅིག་དགོས་པར་བཤད་པ་ཡིན་པའི་ཕྱིར་ཏེ། དེ་ཉིད་ལས། སྨིན་པར་བྱེད་པའི་དབང་བསྐུར་ཡང་། ། བླ་མ་བརྒྱུད་པ་མ་ཉམས་ཤིང་། ། ཆོ་ག་འཁྲུགས་པར་མ་གྱུར་པ། ། ཕྱི་ནང་རྟེན་འབྲེལ་བསྒྲིག་མཁྱེན་ཅིང་། ། སྐུ་བཞིའི་ས་བོན་ཐེབས་ནུས་པ། ། སངས་རྒྱས་གསུང་བཞིན་མཛད་པ་ཡི། །
བླ་མ་བཙལ་ལ་དབང་བཞིན་བླང་། ། ཞེས་གསུངས་པའི་ཕྱིར། གཞན་ཡང་། བླ་མེད་ཀྱི་དབང་བཞི་རྫོགས་བསྐུར་བར་བྱེད་པའི་རྡོ་རྗེ་སློབ་དཔོན་དེ་ལ། གཞི་བསྙེན་ཚད་དང་ལྡན་པ་སོང་བ་ཅིག་ཀྱང་དགོས་ཏེ། དེ་མ་སོང་ན། དེ་བསྐུར་དུ་སྤྱིར་བཏང་ལ་མི་རུང་བའི་ཕྱིར་རོ། ། དེའི་རྡོ་རྗེ་སློབ་དཔོན་དེས་གཞི་བསྙེན་ཚད་དང་ལྡན་པ་མ་སོང་ན། དེའི་དབང་བཞི་རྫོགས་གཏན་ནས་བསྐུར་དུ་མི་རུང་བ་དང་། སློབ་མའི་དབང་མི་ཐོབ་པ་ལ་སོགས་པ་ནི་མ་ཡིན་ཏེ།
དེས་དེ་ལ་དབང་བསྐུར་ན་སློབ་མ་དེའི་དབང་ཐོབ་པར་འགྱུར་ཀྱང་རང་ཉིད་ལ་ཡན་ལག་གི་ཉེས་བཅས་ཙམ་ཞིག་འབྱུང་བ་ཡིན་པའི་ཕྱིར་ཏེ། བསྙེན་སོགས་དག་པར་མ་བྱས་པར། ། ཆོ་གའི་ལས་ལ་འཇུག་པ་དང་། ། ཞེས་གསུངས་པའི་ཕྱིར་རོ། ། གཞན་ཡང་། སྔགས་བླ་མེད་ཀྱི་དབང་བཞི་རྫོགས་བསྐུར་བར་བྱེད་པའི་རྡོ་རྗེ་སློབ་དཔོན་དེས། གཞི་བསྙེན་ཚད་དང་ལྡན་པ་འགྲོ་བ་ལ། དུས་བསྙེན་དང་། གྲངས་བསྙེན་ཚད་དང་ལྡན་པ་ངེས་པར་འགྲོ་དགོས་པ་ནི་མ་ཡིན་ཏེ། མཚན་མའི་བསྙེན་པ་རབ་འབྲིང་ཐ་མ་གསུམ་ཀའི་གཞི་བསྙེན་གྱི་གོ་ཆོད་ཅིང་།
དུས་བསྙེན་དང་གྲངས་བསྙེན་ལ་རབ་འབྲིང་ཐ་གསུམ་དུ་ཡོད་པའི་རབ་གཉིས་ཀྱི་གཞི་བསྙེན་གྱི་གོ་ཆོད་ལ། འབྲིང་དང་ཐ་མ་དེ་གཉིས་ཀྱི་གོ་མི་ཆོད་པའི་ཕྱིར་རོ། ། དེ་འཐད་དེ། རྗེ་བཙུན་གྲགས་པས། དེ་ལྟར་དུས་དང་། གྲངས་ཀྱི་འབྲིང་དང་ཐ་མ་གཉིས་ནི་བསྙེན་པ་ཁ་བསྐོང་བས་དང་པོ་གཉིས་ནི་གཞིའི་ཡིན་ནོ། ། ཞེས་གསུངས་པའི་ཕྱིར་རོ། ། བཞི་པ་གང་བསྐུར་བའི་བླ་མེད་ཀྱི་དབང་འཆད་པ་ལ་གཉིས་ཏེ། དབྱེ་བ་དང་། གྲངས་ངེས་པ་ལས།
གྲངས་ངེས་ནི་གཞུང་འགྲེལ་གྱི་སྐབས་སུ་བཤད་ཟིན་ལ། དང་པོ་དབྱེ་བ་ལ་གསུམ་སྟེ། བླ་མེད་ཀྱི་རྒྱུ་དུས་ཀྱི་དབང་། ལམ་དུས་ཀྱི་དབང་། འབྲས་དུས་ཀྱི་དབང་ངོ་། ། དང་པོ་ལ། ངོ་བོ། དབྱེ་བ། ཁྱད་ཆོས་དང་གསུམ་ཡོད་པའི་དང་པོ་ནི། སྟ་གོན་གྱི་སྐབས་སུ་ཐོབ་པའི་དབང་གི་ཡེ་ཤེས་ལྟ་བུ་ལ་བྱེད།
གཉིས་པ་དེ་ལ་ཕྱི་འཇུག ནང་འཇུག དངོས་གཞིའི་དབང་དང་གསུམ་ཡོད་པའི་དང་པོ་ནི་རྒྱུན་བཤགས་ཀྱི་སྐབས་སུ། བྱང་ཆུབ་སེམས་གཉིས་བསྐྱེད་པའི་གནས་སྐབས་སུ་རིགས་ལྔའི་སྡོམ་གཟུང་གི་སྐབས་སུ་ཐོབ་པའི་སྔགས་སྡོམ་རྣམས་ལ་འཇོག གཉིས་པ་དེ་ནི། ཡེ་ཤེས་དབབ་པའི་སྐབས་སུ་ཐོབ་པའི་སྔགས་སྡོམ་ལྟ་བུ་ལ་འཇོག གསུམ་པ་དེའི་དངོས་གཞིའི་དབང་ལ་དབྱེ་ན། ཐུན་མོང་བའི་དབང་དྲུག་དང་། ཐུན་མོང་མ་ཡིན་པའི་དབང་བཞི་ཡོད་པའི་དང་པོ་ནི། མི་བསྐྱོད་པ་ཆུའི་དབང་ལ་སོགས་པ་རིག་པའི་དབང་ལྔ།
རྡོ་རྗེ་སེམས་དཔའ་བརྟུལ་ཞུགས་ཀྱི་དབང་དང་དྲུག་པོ་དེ་ལ་འཇོག དེས་ན་བླ་མེད་ཀྱི་དབང་དེ་དྲུག་ཐོབ་པའི་གང་ཟག་དེས། རྒྱུད་སྡེ་འོག་མ་གསུམ་ཉན་དུ་རུང་ཞིང་། བྱ་སྤྱོད་དེ་གཉིས་བཤད་དུ་ཡང་རུང་བའི་རྒྱུ་མཚན་ཡོད་དེ། བྱ་སྤྱོད་གཉིས་ལ་མི་བསྐྱོད་པ་ཆུའི་དབང་ལ་སོགས་པ་ལྔ་ཡོད་པ་ལས་ལྷག་པ་མ་གསུངས་པ་གང་ཞིག དེ་ལྔ་གང་ཟག་དེས་རྫོགས་པར་ཐོབ་པས་དེའི་དབང་བསྐུར་བའི་ནུས་པ་དང་ལྡན་པའི་ཕྱིར་རོ། ། དེ་འདྲ་བའི་གང་ཟག་དེས། རྣལ་འབྱོར་རྒྱུད་ཉན་དུ་རུང་ཡང་། བཤད་དུ་མི་རུང་བའི་རྒྱུ་མཚན་ཡོད་དེ། དེས་རྣལ་འབྱོར་རྒྱུད་ཀྱི་རྡོ་རྗེ་སློབ་དཔོན་གྱི་དབང་།
སྐུའི་དམ་ཚིག གསུང་གི་དམ་ཚིག ཐུགས་ཀྱི་དམ་ཚིག་སྦྱིན་པ་ལ་སོགས་པའི་རྡོ་རྗེ་སློབ་དཔོན་གྱི་དབང་དེ་མ་ཐོབ་པའི་ཕྱིར་རོ། ། གཉིས་པ་ཐུན་མོང་མ་ཡིན་པ་བཞི་ནི། བུམ་དབང་། གསང་དབང་། ཤེར་དབང་། དབང་བཞི་པ་དང་བཅས་པའི་བཞི་ལ་འཇོག དང་པོ་བུམ་དབང་གི་དབྱེ་བ་ནི། གོང་ལས་ཤེས་ལ།
གསང་དབང་ལ་ཕྱེ་ན་ལྔར་ཡོད་དེ། རྗེ་བཙུན་ཡབ་ལས་ཐོབ་པ། ཡུམ་ལས་ཐོབ་པ། གྲོལ་བའི་སྟོབས་ཀྱིས་ཐོབ་པ་དང་གསུམ། གསུམ་པ་ལ་ཡང་། རྣམ་རྟོག་ཤས་ཆུང་བས། རྗེ་བཙུན་ཡབ་ཡུམ་གྱི་ཐིག་ལེ་ལྕེ་ཐོག་ཏུ་ལེན་པ། དེ་ལས་རྣམ་རྟོག་རགས་པས། དེའི་ཐིག་ལེ་ཉ་ཕྱིས་དང་། དངུལ་ལ་སོགས་པས་བླངས་ཏེ་ལྕེ་ཐོག་ཏུ་ལེན་པ།
དེ་ལས་ཀྱང་རྣམ་རྟོག་རགས་པས་ཞོ་དང་སྨན་ལ་སོགས་པ་དང་སྦྱར་ཏེ་ལེན་པའམ། མགྲིན་པར་འཇུག་པར་བྱེད་པ་དང་ལྔ་ཡོད་པའི་ཕྱིར་རོ། ། ཤེར་དབང་དེ་ལ་གཉིས་སུ་ཡོད་དེ། དངོས་ཀྱི་ཕྱག་རྒྱ་དང་། ཡེ་ཤེས་ཀྱི་ཕྱག་རྒྱ་ལས་ཐོབ་པ་གཉིས་སམ། ཡང་རྟེན་ཕྱག་རྒྱ་བསྟོད་པ་དང་། བརྟེན་པ་དགའ་བ་བསྟོད་པའི་ཤེར་དབང་གཉིས་སུ་ཡོད་དོ། ། དབང་བཞི་པ་དེ་ལ་ཕྱེ་ན་ལྔར་ཡོད་དེ། ཚིག་གི་བཞི་པ། དོན་གྱི་བཞི་པ།
ལམ་གྱི་བཞི་པ། བཞི་པ་བརྟེན་ཅན། འབྲས་བུ་མངོན་དུ་བྱེད་པའི་བཞི་པ་དང་ལྔ་ཡོད་པའི་ཕྱིར་རོ། ། གསུམ་པ་རྗེས་ཀྱི་དབང་ངམ་མཐའ་རྟེན་གྱི་དབང་དེ་ལ་བཞི་ཡོད་དེ། བུམ་དབང་གི་མཐའ་རྟེན་རྗེས་གནང་། གསང་དབང་གི་མཐའ་རྟེན་ལུང་བསྟན། ཤེར་དབང་གི་མཐའ་རྟེན་དབུགས་དབྱུང་། དབང་བཞི་པའི་མཐའ་རྟེན་གྱི་དབང་གཟེངས་བསྟོད་དང་བཞི་ཡོད་པའི་ཕྱིར་རོ། ། གཉིས་པ་བླ་མེད་ཀྱི་ལམ་དུས་ཀྱི་དབང་ལ། མཚན་ཉིད་དང་།
དབྱེ་བ་གཉིས་ལས། དང་པོ་ནི། བླ་མེད་ཀྱི་རྒྱུ་དུས། ལམ་དུས། འབྲས་དུས་གསུམ་པོ་གང་རུང་གི་དབང་གང་ཞིག གདུལ་བྱ་སྨིན་ཟིན་གྲོལ་བར་བྱེད་པའི་དབང་དེ་དེའི་མཚན་ཉིད་ཡིན། དེ་ལ་དབྱེ་ན། བླ་མེད་ཀྱི་ལམ་དུས་ཀྱི་དབང་ལ་སོགས་པ་བཞི་ཡོད། གསུམ་པ་བླ་མེད་ཀྱི་འབྲས་དུས་ཀྱི་དབང་གི་ངོ་བོ་ནི། བླ་མེད་ཀྱི་རྒྱུ་དུས་ཀྱི་དབང་ལ་སོགས་པ་གསུམ་པོ་གང་རུང་ཡང་ཡིན།
ས་བཅུ་གསུམ་པའི་ཕྱེད་གོང་མ་ལ་མཚམས་སྦྱོར་བར་བྱེད་པའི་ཕྱེད་འོག་མའི་དབང་གི་ཡེ་ཤེས་དེ། དེའི་ངོ་བོ་ཡིན་ལ། དེས་ན་རྒྱུ་དུས། ལམ་དུས། འབྲས་དུས་ཀྱི་དབང་གསུམ་གྱི་ཟླས་ཕྱེ་བའི་འབྲས་དུས་ཀྱི་དབང་ས་བཅུ་གསུམ་པའི་ཕྱེད་འོག་མའི་དབང་གི་ཡེ་ཤེས་དབང་བཞི་པ་ས་ཕྱེད་ཅེས་པ་དེ་རྣམས་རྣམ་གྲངས་ཡིན་ནོ། ། གཉིས་པ་གྲོལ་བྱེད་རིམ་གཉིས་ཀྱི་རྣམ་གཞག་འཆད་པ་ལ་དྲུག་སྟེ། རིམ་པ་གཉིས་སོ་སོའི་ངོ་བོ། ངེས་ཚིག གྲངས་ངེས། དབྱེ་བ།
དེ་གཉིས་ལ་བརྟེན་ནས་གྲོལ་ནུས་པའི་རྒྱུ་མཚན། དེ་གཉིས་ཀྱི་མཚམས་སོ། ། དང་པོ་ནི། དེ་གཉིས་གང་རུང་གང་ཞིག བླ་མེད་ཀྱི་ལྷའི་རྣལ་འབྱོར་དེ། བསྐྱེད་རིམ་གྱི་ངོ་བོ་དང་། དེ་གཉིས་གང་རུང་གང་ཞིག བླ་མེད་ཀྱི་རྫོགས་པའི་རྣལ་འབྱོར་དེ་རྫོགས་རིམ་གྱི་ངོ་བོ་ཡིན་ནོ། ། གཉིས་པ་ངེས་ཚིག་ལ་གསུམ་སྟེ། སྦྱང་གཞི་རྒྱུའི་སྒོ་ནས་བཞག་པ་ཅིག
སྦྱང་འབྲས་འབྲས་བུའི་སྒོ་ནས་བཞག་པ་ཅིག སྦྱོང་བྱེད་ལམ་གྱི་སྒོ་ནས་བཞག་པའོ། ། དང་པོ་དེ་སུ་བཞེད་ན། སློབ་དཔོན་ཀླུ་སྒྲུབ་བཞེད་དོ། ། བཞེད་ཚུལ་ནི། སྦྱང་གཞི་སེམས་ཅན་སྐྱེ་བའི་རིམ་པ་དང་། སྦྱང་གཞི་སེམས་ཅན་འཆི་བའི་རིམ་པ་གཉིས། སྦྱོང་བྱེད་ཀྱི་ལམ་གཉིས་ལ་བསྐྱེད་རིམ་དང་རྫོགས་རིམ་ཞེས་བཞག་པ་ཡིན་ནོ། ། དེ་ཡང་སེམས་ཅན་སྐྱེ་བའི་ཚེ། སྐྱེ་གནས་བཞི་ལ་སོགས་པར་སྐྱེ་བས་ན་བསྐྱེད་པ།
མའི་མངལ་ལ་སོགས་པ་རྣམས་སུ་དབང་པོ་རྣམས་རིམ་པས་འགྲུབ་པས་ན། རིམ་པ་ཞེས་བཞག་ལ། བསྐྱེད་རིམ་དུ་གྱུར་པའི་བླ་མེད་ཀྱི་ལྷའི་རྣལ་འབྱོར་དེ། དེ་སྦྱོང་བྱེད་ཀྱི་ལམ་ཡིན་པས་ན། དེ་ལ་བསྐྱེད་རིམ་ཞེས་བཞག་པ་ཡིན་ལ། སེམས་ཅན་འཆི་བའི་ཚེ་ཕུང་པོ་དང་དབང་པོ་ཐིམ་པའམ་རྫོགས་པར་གྱུར་པས་ན་རྫོགས་པ། དེ་ཡང་། ས་ཆུ། ཆུ་མེ་ལ་ཐིམ་པ་ལ་སོགས་པ་རིམ་བཞིན་ཐིམ་པས་ན། རིམ་པ་ཞེས་བཞག་ལ།
བླ་མེད་ཀྱི་རྫོགས་པའི་རྣལ་འབྱོར་དེ། དེ་སྦྱོང་བྱེད་ཀྱི་ལམ་ཡིན་པས་ན། རྫོགས་རིམ་ཞེས་བཞག་པའི་ཕྱིར་རོ། ། གཉིས་པ་དེ་སུ་བཞེད་ན། སེམས་འགྲེལ་བསྐོར་གསུམ་པ་རྣམས་བཞེད་དོ། ། དེ་གསུམ་ནི། ཕྱག་རྡོར་སྟོད་འགྲེལ། རྡོ་རྗེ་སྙིང་འགྲེལ། འགྲེལ་ཆེན་དྲི་མེད་འོད་དང་གསུམ་མོ། ། བཞེད་ཚུལ་ནི།
རིམ་པ་གཉིས་པོ་དེའི་ངེས་ཚིག་ཡོད་དེ། བླ་མེད་ཀྱི་ཐུན་མོང་བའི་དངོས་གྲུབ་ལ་བསྐྱེད་རིམ་དང་། དེའི་མཆོག་གི་དངོས་གྲུབ་ལ་རྫོགས་རིམ་ཞེས་འཇོག་པའི་ཕྱིར་རོ། ། དང་པོ་གྲུབ་སྟེ། དེ་མཆོག་གི་དངོས་གྲུབ་ལ་དྲོད་པ་སྐྱེས་པ་ན། བསྐྱེད་པ་ཞེས་བཞག་ཅིང་། བླ་མེད་ལྷའི་རྣལ་འབྱོར་དེ། དེ་ཐོབ་བྱེད་ཀྱི་ལམ་ཡིན་པས་ན། བསྐྱེད་རིམ་ཞེས་བཞག་པའི་ཕྱིར་རོ། ། གཉིས་པ་ཡིན་ཏེ།
མཆོག་གི་དངོས་གྲུབ་དེ་ལས་གོང་དུ་བོགས་དབྱུང་དུ་མེད་པས་ན། དེ་ལ་རྫོགས་པ་ཞེས་བཞག་ཅིང་། བླ་མེད་ཀྱི་རྫོགས་པའི་རྣལ་འབྱོར་དེ། དེ་ཐོབ་བྱེད་ཀྱི་ལམ་ཡིན་པས་ན། དེ་ལ་རྫོགས་རིམ་ཞེས་བཞག་པའི་ཕྱིར་རོ། ། གསུམ་པ་དེ་སུ་བཞེད་ན། རྣལ་འབྱོར་དབང་ཕྱུག་བིརྺ་པ་བཞེད་དོ། ། བཞེད་ཚུལ་ནི། དེ་གཉིས་ཀྱི་ངེས་ཚིག་ཡོད་དེ། བརྟེན་པ་ལྷ་དང་།
རྟེན་གཞལ་ཡས་ཁང་རྣམས་བསྐྱེད་ཅིང་། དེ་ཡང་གཞལ་ཡས་ཁང་བསྐྱེད་པའི་ཚེ། མངོན་བྱང་ལྔ་ལ་སོགས་པའི་སྒོ་ནས་རིམ་ཅན་དུ་བསྐྱེད་པ་དང་། ལྷ་བསྐྱེད་པའི་ཚེ། བསྙེན་སྒྲུབ་བཞི་ལ་སོགས་པའི་སྒོ་ནས་རིམ་བཞིན་བསྐྱེད་པའི་བླ་མེད་ཀྱི་ལྷའི་རྣལ་འབྱོར་དེ་ལ་བསྐྱེད་རིམ་ཞེས་འཇོག་ཅིང་། ལུས་རྩ་རྫོགས་པ། ངག་ཡི་གེ་རྫོགས་པ། ཡིད་ཐིག་ལེ་རྫོགས་ཤིང་། ལུས་རྩའི་རྣལ་འབྱོར། རྩ་ཡི་གེའི་རྣལ་འབྱོར།
ཁམས་བདུད་རྩིའི་རྣལ་འབྱོར་རྣམས་རིམ་བཞིན་རྫོགས་པའི་བླ་མེད་ཀྱི་རྣལ་འབྱོར་དེ་ལ་རྫོགས་རིམ་ཞེས་འཇོག་པའི་ཕྱིར་རོ། ། དེས་ན་རང་རེ་ས་སྐྱ་པ་རྣམས་རྣལ་འབྱོར་དབང་ཕྱུག་གི་ལུགས་ལྟར་ཁས་ལེན་ནོ། ། གསུམ་པ་གྲངས་ངེས་ལ། ཤེས་བྱ་ཆོས་ཅན། བླ་མེད་ཀྱི་ལམ་དེ་ལ། བསྐྱེད་རིམ་དང་། རྫོགས་རིམ་གཉིས་སུ་གྲངས་ངེས་པའི་རྒྱུ་མཚན་ཡོད་དེ། བླ་མེད་ཀྱི་ལམ་གྱི་མི་མཐུན་ཕྱོགས་སྤང་བྱ་དེ་ལ། ཐ་མལ་སྣང་ཞེན་གྱི་རྟོག་པ་དང་། གྱ་ནོམ་ལྷར་ཞེན་གྱི་རྟོག་པ་གཉིས་སུ་ཡོད་ཅིང་།
དེ་གཉིས་སྦྱོང་བའི་དབང་དུ་བྱས་ནས་ཀྱང་དེ་གཉིས་སུ་གྲངས་ངེས། ལམ་སྒོམ་པའི་འབྲས་བུ་དེ་ལ་གཟུགས་སྐུ་དང་ཆོས་སྐུ་གཉིས་སུ་ཡོད་ལ། དེ་གཉིས་ཐོབ་པའི་དབང་དུ་བྱས་ནས་ཀྱང་། དེ་གཉིས་སུ་གྲངས་ངེས། དེའི་ལམ་དེ་ལ། རྟེན་དང་བརྟེན་པ་གཉིས་སུ་ཡོད་པ་ལ་དེ་གཉིས་ཀྱི་དབང་དུ་བྱས་ནས་ཀྱང་དེ་གཉིས་སུ་གྲངས་ངེས་པའི་ཕྱིར་རོ། ། དང་པོ་ཡིན་ཏེ། ཐ་མལ་སྣང་ཞེན་གྱི་རྟོག་པ་སྦྱོང་བའི་དབང་དུ་བྱས་ནས་བསྐྱེད་རིམ་བཞག གྱ་ནོམ་ལྷར་ཞེན་གྱི་རྟོག་པ་སྦྱོང་བའི་དབང་དུ་བྱས་ནས་རྫོགས་རིམ་བཞག་པས་སོ། ། གཉིས་པ་དེ་ཡིན་ཏེ།
བསྐྱེད་རིམ་བསྒོམ་པ་ལས། གཟུགས་སྐུ་ཐོབ་པར་བྱེད། རྫོགས་རིམ་བསྒོམ་པ་ལས་ཆོས་སྐུ་ཐོབ་པར་བྱེད་དོ། ། གསུམ་པ་དེ་ཡིན་ཏེ། རྟེན་གྱི་དབང་དུ་བྱས་ནས་བསྐྱེད་རིམ་བཞག བརྟེན་པའི་དབང་དུ་བྱས་ནས་རྫོགས་རིམ་བཞག་པའི་ཕྱིར་ཏེ། བསྐྱེད་རིམ་ལ་མ་བརྟེན་པར། རྫོགས་རིམ་རྣལ་མ་འབྱུང་བ་མི་སྲིད་པའི་ཕྱིར་རོ། ། བཞི་པ་དབྱེ་བ་ལ། ཤེས་བྱ་ཆོས་ཅན།
བསྐྱེད་རིམ་གྱི་དབྱེ་བ་ཡོད་དེ། ཐུན་མོང་བའི་དངོས་གྲུབ་དང་། མཆོག་གི་དངོས་གྲུབ་སྒྲུབ་པའི་བསྐྱེད་རིམ་གཉིས་སམ། ཟབ་པ་དང་། མི་ཟབ་པའི་དེ་གཉིས་སམ། མཚན་བཅས་དང་། མཚན་མེད་ཀྱི་བསྐྱེད་རིམ་གཉིས་རྣམས་སུ་ཡོད་པའི་ཕྱིར་རོ། ། རྫོགས་རིམ་གྱི་དབྱེ་བ་ཡོད་དེ། མཚན་བཅས་ཀྱི་དེ་དང་། མཚན་མེད་ཀྱི་རྫོགས་རིམ་གཉིས་སམ།
ལུས་རྩའི་རྣལ་འབྱོར། རྩ་ཡི་གེའི་རྣལ་འབྱོར། ཁམས་བདུད་རྩིའི་རྣལ་འབྱོར་གསུམ་མམ། གསུམ་མོ་ཙཎྜ་ལིའི་རྣལ་འབྱོར། མྱུར་མགྱོགས་ཕོ་ཉའི་རྣལ་འབྱོར། རྡོ་རྗེ་རྦ་རླབས་ཀྱི་རྣལ་འབྱོར་རྣམས་སུ་ཡོད་པའི་ཕྱིར་རོ། ། ལྔ་པ་ལ། ཤེས་བྱ་ཆོས་ཅན། རིམ་གཉིས་སྒོམ་པ་ལས་གྲོལ་ནུས་པའི་རྒྱུ་མཚན་ཡོད་དེ། རང་ཉིད་ཀྱི་ཕུང་ཁམས་སྐྱེ་མཆེད་རྣམས་ལྷ་དང་ལྷ་མོའི་རིགས་སམ་རྒྱུ་ཡིན་པའི་ཕྱིར་དང་།
ཐབས་ཤེས་ཁྱད་པར་ཅན་གྱིས་ཟིན་པའི་ཕྱིར་དང་། དག་པ་གསུམ་གྱི་བདག་ཉིད་ཅན་ཡིན་པའི་ཕྱིར་རོ། ། དང་པོ་ཡིན་ཏེ། རང་ཉིད་ཀྱི་ཕུང་པོ་ལྔ་པོ་འདི་རྒྱལ་བ་རིགས་ལྔར་གནས་འགྱུར། འབྱུང་བ་བཞི་བདེ་བ་ཆེན་པོ་དང་ལྔ་པོ་དེ། ཡུམ་ལྔར་གནས་འགྱུར། ཉོན་མོངས་པ་ལྔ་པོ་དེ། ཡེ་ཤེས་ལྔར་གནས་འགྱུར། ནང་གི་སྐྱེ་མཆེད་རྣམས་བྱང་སེམས་དང་ཕྱིའི་སྐྱེ་མཆེད་གཟུགས་སྒྲ་ལ་སོགས་པ་རྣམས་ལྷ་མོ་དང་། ཚིགས་ཆེན་བརྒྱད།
སྤྱི་བོ། རྐང་མཐིལ་གཉིས་ཏེ་བཅུ་པོ་དེ། ཁྲོ་བོ་དང་ཁྲོ་མོར་གནས་འགྱུར་བའི་ཕྱིར་རོ། ། རྩ་བའི་རྟགས་གཉིས་པ་གྲུབ་སྟེ། རིམ་པ་གཉིས་པོ་དེ། ཐབས་ཁྱད་པར་ཅན་བྱང་ཆུབ་ཀྱི་སེམས་དང་། ལྟ་བ་འཁོར་འདས་དབྱེར་མེད་གཉིས་ཀྱིས་ཟིན་པའི་ཕྱིར་རོ། ། རྩ་བའི་རྟགས་གསུམ་པ་དེ་གྲུབ་པ་ཡིན་ཏེ། སྣང་གྲགས་ཀྱིས་བསྡུས་པའི་ཆོས་ཐམས་ཅད་དག་པ་གསུམ་གྱི་བདག་ཉིད་ཡིན་པའི་ཕྱིར་རོ། ། དག་པ་གསུམ་གང་ཞེ་ན།
རྒྱུ་དུས་ཀྱི་དག་པ་གསུམ། ཐབས་རྒྱུད་ཀྱི་དག་པ་གསུམ། འབྲས་རྒྱུད་ཀྱི་དག་པ་གསུམ་མོ། ། དང་པོ་གསུམ་ནི། རྒྱུ་དུས་ཀྱི་དེ་བཞིན་ཉིད་ཀྱི་དག་པ། དེའི་ལྷ་སོ་སོའི་དག་པ། དེའི་རང་རིག་པའི་དག་པ་དང་གསུམ་ཡོད་ཅིང་། དང་པོ་ནི། ཆོས་ཐམས་ཅད་ཀྱི་ཆོས་དབྱིངས་རང་བཞིན་རྣམ་དག་ལྟ་བུ་ལ་བྱེད། གཉིས་པ་ནི་སེམས་ཅན་ཐམས་ཅད་སྐྱེས་ཙམ་ཉིད་ནས་ལྷ་དང་ལྷ་མོ་སོགས་ཀྱི་ཞལ་ཕྱག་གི་རྣམ་པ་ཅན་དུ་རང་བཞིན་གྱིས་དག་པ་ལྟ་བུ།
གསུམ་པ་ནི་སེམས་ཅན་རྣམས་ཀྱི་རྒྱུད་ཀྱི་གདོད་མ་ནས་ཞི་བའི་གཟུང་འཛིན་གཉིས་སུ་མེད་པའི་སེམས་རིག་གསལ་ལྟ་བུ་ལ་འཇོག གཉིས་པ་ཐབས་རྒྱུད་ལ་ཡང་། ཐབས་རྒྱུད་ཀྱི་དེ་བཞིན་ཉིད་ཀྱི་དག་པ་ལ་སོགས་པ་གསུམ་ཡོད་པའི། དང་པོ་ནི། འཁོར་འདས་དབྱེར་མེད་ཀྱི་ལྟ་བ་ལྟ་བུ། གཉིས་པ་ནི་བསྐྱེད་རིམ་ལྟ་བུ། གསུམ་པ་ནི་རྫོགས་རིམ་ལྟ་བུ་ལ་འཇོག གསུམ་པ་འབྲས་རྒྱུད་ལའང་། དེ་ལྟར་གསུམ་དུ་ཡོད་པའི་དང་པོ་ནི། ངོ་བོ་ཉིད་སྐུ།
གཉིས་པ་ནི་གཟུགས་སྐུ་ལྟ་བུ། གསུམ་པ་ནི་རྟོགས་ཡེ་ཆོས་སྐུ་ལ་འཇོག་གོ ། རིམ་གཉིས་ཀྱི་གོ་རིམ་ལ། དཔལ་མགོན་འཕགས་པ་ཀླུ་སྒྲུབ། དང་པོར་བསྐྱེད་རིམ་བརྟན་བརྟན་སྒོམ་ནས། དེ་རྗེས་རྫོགས་རིམ་སྒོམ་པ་ཡིན། ཞེས་གསུངས། སེམས་འགྲེལ་བསྐོར་གསུམ་པ་རྣམས། བསྐྱེད་རིམ་བརྟན་ཀྱང་རུང་། མི་བརྟན་ཡང་རུང་།
དང་པོར་བསྐྱེད་རིམ་ལོ་དྲུག་བསྒོམ་ནས། དེ་རྗེས་རྫོགས་རིམ་བསྒོམ་པ་ཡིན། ཞེས་གསུངས་རང་རེ་ས་སྐྱ་པ་རྣམས་རྣལ་འབྱོར་དབང་ཕྱུག་བིརྺ་པའི་ལུགས་ལྟར་དུ་གདན་ཐོག་ཅིག་ཏུ་བསྐྱེད་རྫོགས་གཉིས་པོ་དེ་ཉམས་སུ་ལེན་པ་ཡིན་ཏེ། ཐུན་སྟོད་ལ་བསྐྱེད་རིམ་དང་། ཐུན་སྨད་ལ་རྫོགས་རིམ་ཉམས་སུ་ལེན་པ་ཡིན་པའི་ཕྱིར་རོ། ། སངས་རྒྱས་ཡེ་ཤེས་ཞབས་ནི། བསྐྱེད་རིམ་ལ་རྫོགས་རིམ་གྱི་རྒྱས་བཏབ་ནས་ཉམས་སུ་ལེན་པ་ཡིན། ཞེས་གསུངས་ལ། དེ་ལ་རྗེ་བཙུན་གྲགས་པས། ཁོ་བོས་ནི་དེ་འདྲ་མ་ཤེས་སོ། །
ཞེས་ཅོ་ཡང་མཛད་དོ། ། དྲུག་པ་ས་མཚམས་ནི། བླ་མེད་ཀྱི་དབང་བཞི་རྫོགས་པ་ནས་བཟུང་སྟེ། སངས་མ་རྒྱས་ཀྱི་བར་ན་ཡོད་ཀྱི་སངས་རྒྱས་པ་ན་མེད་དེ། སངས་རྒྱས་ནས་དེ་གཉིས་སྒོམ་པ་ལ་དགོས་པ་མེད་པའི་ཕྱིར་རོ། ། གསུམ་པ་ཡེ་ཤེས་ཕྱག་ཆེན་འཆད་པ་ལ་གཉིས་ཏེ། ས་པཎ་གྱི་ཕྱག་ཆེན་གྱི་དབྱེ་བ་ལྟར་བཤད་པ་དང་། ས་པཎ་གྱི་རྟོགས་ལྡན་རྒྱན་བུའི་དྲིས་ལན། ཕྱག་རྒྱ་ཆེན་པོའི་མིག་ཐུར་ལྟར་བཤད་པའོ། ། དང་པོ་ལ་ཕྱག་ཆེན་གྱི་ངོ་བོ་དང་།
དབྱེ་བ་གཉིས། དང་པོ་ནི་རང་རྒྱུ་བླ་མེད་ཀྱི་དབང་བཞི་དང་། རིམ་གཉིས་གང་རུང་སྒོམ་པ་ལ་བརྟེན་ནས་བྱུང་བའི་བདེ་སྟོང་གི་ཡེ་ཤེས་དེ། དེའི་མཚན་ཉིད་ཡིན། གཉིས་པ་དབྱེ་བ་ལ། སྒྲའི་བརྗོད་རིགས་ཀྱི་སྒོ་ནས་དབྱེ་ན། བརྗོད་པ་ཚིག་གི་ཕྱག་རྒྱ་ཆེན་པོ། སྒོམ་པ་དམིགས་པའི་ཕྱག་རྒྱ་ཆེན་པོ། མྱོང་བ་ཉམས་མྱོང་གི་ཕྱག་རྒྱ་ཆེན་པོ། རྟོགས་པ་དཔེའི་ཕྱག་རྒྱ་ཆེན་པོ།
མཐོང་བ་དོན་གྱི་ཕྱག་རྒྱ་ཆེན་པོ། གྲུབ་པ་འབྲས་བུའི་ཕྱག་རྒྱ་ཆེན་པོ་དང་དྲུག་ཡོད་པའི་དང་པོ་ནི། ཕྱག་ཆེན་སྟོན་པའི་བཀའ་དང་བསྟན་བཅོས་རྣམས་ལ་འཇོག གཉིས་པ་ནི། ལྷ་སྒོམ་པ་ལ་སོགས་པའི་ཏིང་ངེ་འཛིན་རྣམས་ལ་འཇོག གསུམ་པ་ནི། ཉམས་མྱོང་ཁྱད་པར་ཅན་རྣམས་ལ་འཇོག བཞི་པ་ནི། མཚོན་བྱེད་དཔེའི་ཕྱག་མཚན་དང་དོན་ཅིག་པས། བླ་མེད་ཀྱི་ཚོགས་སྦྱོར་དུ་གྱུར་པའི་ཕྱག་ཆེན་ལ་འཇོག
ལྔ་པ་ནི། མཚོན་བྱ་དོན་གྱི་ཕྱག་ཆེན་དང་དོན་ཅིག་པས། ས་དང་པོ་སོགས་ཀྱི་ཕྱག་ཆེན་རྣམས་ལ་འཇོག་གོ ། དྲུག་པ་ནི་སངས་རྒྱས་པའི་ཕྱག་ཆེན་ལ་འཇོག དེས་ན་དངོས་རྟགས་ཕྱེ་བ་དེའི་ཚེ་ན། དང་པོ་དེ་ལ་ཕྱག་ཆེན་མ་ཡིན་པས་ཁྱབ། གཉིས་པ་དང་གསུམ་པ་ལ། ཡིན་མིན་གཉིས་གཉིས་ཡོད་ཅིང་། བཞི་པ་དང་། ལྔ་པ་ལ་ཕྱག་ཆེན་ཡིན་པས་ཁྱབ་ལ།
དྲུག་པ་ལ་ཡང་ཕྱག་ཆེན་ཡིན་མིན་གཉིས་ཡོད་དོ། ། ཕྱག་ཆེན་གྱི་ཡེ་ཤེས་དེ་ལ། ངོ་བོའི་སྒོ་ནས་དབྱེ་ན། མཚན་བཅས་ཀྱི་དེ་དང་། མཚན་མེད་ཀྱི་ཡེ་ཤེས་གཉིས་སུ་ཡོད་དོ། ། གཉིས་པ་མིག་ཐུར་ལྟར་བཤད་པ་ལ། ཕྱག་ཆེན་གྱི་ངོ་བོ་དང་། དབྱེ་བ་གཉིས་ལས། དང་པོ་ནི། རང་རྒྱུ་བླ་མེད་ཀྱི་དབང་བཞི་དང་།
རིམ་གཉིས་གང་རུང་སྒོམ་པ་ལ་བརྟེན་ནས་བྱུང་བའི་གསང་སྔགས་བླ་མེད་ཀྱི་ཉམས་སྐྱོན་མེད་དེ། དེའི་མཚན་ཉིད་ཡིན། གཉིས་པ་དེ་ལ་དབྱེ་ན། ཕྱག་ཆེན་ལྟར་སྣང་དང་། ཡང་དག་གཉིས། དང་པོ་ལ་ཡང་། ཆ་མཐུན་པ་དུག་དང་བཅས་པའི་དེ་དང་། འབའ་ཞིག་པ་སྐྱོན་དང་བཅས་པའི་ཕྱག་ཆེན་གཉིས་ཡོད་པའི། དང་པོ་ནི། ཐོས་བྱུང་གིས་བསྡུས་པ།
བསམ་བྱུང་གིས་བསྡུས་པ། སྒོམ་བྱུང་ཡིན་ཡང་རྣམ་རྟོག་གི་དུག་མ་ཡལ་བའི་ཕྱག་ཆེན་རྣམས་ལ་འཇོག་གོ ། གཉིས་པ་ནི། སྣང་ཕྱོགས་སྟོང་ཕྱོགས་འབའ་ཞིག་སོགས་ཉེ་ཚེ་བ་རྣམས་ལ་འཇོག གཉིས་པ་ཡང་དག་ལ་དབྱེ་ན། མཚན་བཅས་ཀྱི་དེ་དང་། མཚན་མེད་ཀྱི་ཕྱག་ཆེན་གཉིས་ཡོད་པའི། དང་པོ་ནི། ས་མ་ཐོབ་གོང་གི་བླ་མེད་ཀྱི་ཉམས་སྐྱོན་མེད་རྣམས་ཡིན་ལ། དེ་ནི་བླ་མེད་ཀྱི་ཚོགས་སྦྱོར་གང་རུང་དུ་གྱུར་པའི་ཕྱག་ཆེན་ལ་འཇོག
གཉིས་པ་ནི། ས་དང་པོ་ཐོབ་པ་ནས་བཟུང་སྟེ། རྡོ་རྗེ་འཛིན་པའི་སའི་བར་གྱི་ཉམས་རྣམས་ཡིན་ལ། དེ་ནི་ས་དང་པོ་ནས་བཅུ་གསུམ་པའི་བར་གང་རུང་དུ་གྱུར་པའི་ཕྱག་ཆེན་རྣམས་ལ་འཇོག་གོ ། དེ་རྣམས་འཐད་པ་ཡིན་ཏེ། སྡོམ་གསུམ་རབ་དབྱེ་ལས། དེ་ལས་བྱུང་བའི་ཡེ་ཤེས་ནི། ། ཕྱག་རྒྱ་ཆེན་པོ་གོམས་པར་བྱ། ། ཞེས་གསུངས་པའི་ཕྱིར་རོ། ། བཞི་པ་སྤྱོད་པ་རྣམས་གསུམ་རྒྱུ་ཚུལ་ལ་གཉིས་ཏེ།
སྤྱོད་པའི་སྔོན་དུ་འགྲོ་བ་དྲོད་བཤད་པ་དང་། དེ་ལ་བརྟེན་ནས་ཐོབ་པའི་སྤྱོད་པ་དངོས་བཤད་པའོ། ། དང་པོ་ལ་དྲུག་སྟེ། དྲོད་ཀྱི་ངོ་བོ། དབྱེ་བ། དབྱེ་བ་སོ་སོའི་རང་བཞིན། དྲོད་མ་ཐོབ་པ་ཐོབ་པར་བྱེད་པའི་ཐབས། ཐོབ་པ་བརྟན་པར་བྱེད་པའི་དུས། དྲོད་དང་སྤྱོད་པ་མཚམས་སྦྱར་བའོ། ། དང་པོ་ནི།
རང་རྒྱུ་བླ་མེད་ཀྱི་དབང་དང་། རིམ་གཉིས་གང་རུང་སྒོམ་པ་ལ་བརྟེན་ནས་བྱུང་བའི་ལུས་ངག་ཡིད་གསུམ་གྱི་མཐུའམ། ནུས་པ་ཁྱད་པར་ཅན་དེ་དྲོད་ཀྱི་མཚན་ཉིད་ཡིན། གཉིས་པ་དབྱེ་ན་དྲོད་ཆུང་འབྲིང་ཆེ་གསུམ་དུ་ཡོད། གསུམ་པ་སོ་སོའི་རང་བཞིན་ལ་དྲོད་ཆུང་འབྲིང་ཆེ་གསུམ་པོ་དེའི་ངོ་བོ་ལ་འཇོག་ཚུལ་ཡོད་དེ། རང་རྒྱུ་བླ་མེད་ཀྱི་དབང་རིམ་གཉིས་གང་རུང་བསྒོམ་པ་ལ་བརྟེན་ནས་བྱུང་བའི་ཐབས་ཁྱད་པར་ཅན་ཡིན་པ་གང་ཞིག ཚར་བཅད་དང་རྗེས་འཛིན་གང་རུང་མི་ནུས་པའི་ཐབས་དེ། དྲོད་ཆུང་ངུའི་ངོ་བོ། དེ་གང་ཞིག ཚར་བཅད་དང་རྗེས་འཛིན་གང་རུང་ནུས།
གཉིས་ཀ་མི་ནུས་པའི་ཐབས་དེ་དྲོད་འབྲིང་གི་མཚན་ཉིད། དེ་གང་ཞིག ཚར་བཅད་དང་རྗེས་འཛིན་གཉིས་ཀ་ནུས་པའི་ཐབས་དེ། དྲོད་ཆེན་པོའི་མཚན་ཉིད་ཡིན་ནོ། ། བཞི་པ་ཐོབ་པར་བྱེད་པའི་ཐབས་ནི། བསྐྱེད་རིམ་དང་། རྫོགས་རིམ་སྒོམ་པ་དེ། དྲོད་ཆུང་ངུ་ཐོབ་པར་བྱེད་པའི་ཐབས་ཡིན། ཀུན་འདར་གསང་སྤྱོད་བྱེད་པ་དེ། དྲོད་འབྲིང་ཐོབ་བྱེད་ཀྱི་ཐབས་ཡིན།
དྲག་ཤུལ་གྱི་ལས་བྱེད་པ་དེ་དྲོད་ཆེན་པོ་ཐོབ་བྱེད་ཀྱི་ཐབས་ཡིན་ནོ། ། ལྔ་པ་ཐོབ་པ་བརྟན་པར་བྱ་བའི་ཐབས་ལ། ཤེས་བྱ་ཆོས་ཅན། དྲོད་ཆུང་འབྲིང་ཆེ་གསུམ་པོ་དེ་བརྟན་པར་བྱ་བའི་ཐབས་བྱེད་ཚུལ་ཡོད་དེ། དྲོད་ཆུང་འབྲིང་གཉིས་བརྟན་པར་བྱེད་པ་ལ་ཟླ་བ་དྲུག དེས་མ་ཆོག་ན་ཟླ་བ་བཅོ་བརྒྱད་ཀྱི་བར་དུ་བརྟན་པར་བྱེད་དགོས། དྲོད་ཆེན་པོ་བརྟན་པར་བྱེད་པ་ལ། ཟླ་བ་ཕྱེད་དགོས་པའི་ཕྱིར་ཏེ། བརྩེ་བས་དངོས་གྲུབ་དོན་དུ་ཡང་། ། ཟླ་བ་ཕྱེད་དུ་ཡོངས་སུ་རྟོགས། །
ཞེས་གསུངས་པའི་ཕྱིར་རོ། ། དྲུག་པ་མཚམས་སྦྱར་བ་ན། དྲོད་ཆུང་ངུ་ཐོབ་ནས་ཀུན་འདར་གསང་སྤྱོད་བྱེད། དྲོད་འབྲིང་ཐོབ་ནས་ཀུན་འདར་འཇིག་རྟེན་པའི་མངོན་དུ་སྤྱོད་པར་བྱེད། དྲོད་ཆེན་པོ་ཐོབ་ནས། ཀུན་ཏུ་བཟང་པོ་སྤྱོད་པ་བྱེད་དོ། ། ཀུན་འདར་ཞེས་བྱ་བ་ནི། རྣམ་པར་རྟོག་པ་ཀུན་འདར་བར་བྱེད་པ་ཡིན་པས། དེ་ལྟར་བཞག་པའི་ཕྱིར་རོ། ། གཉིས་པ་སྤྱོད་པ་དངོས་བཤད་པ་ལ་བཞི་སྟེ།
སྤྱོད་པའི་ངོ་བོ། དབྱེ་བ། སྤྱོད་པ་བྱ་བའི་ཡུལ། སྤྱོད་པ་ལ་བརྟེན་ནས་ཉམས་མྱོང་སྐྱེས་པའི་རིམ་པ་བཤད་པའོ། ། དང་པོ་ནི། མྱོང་བ་དྲོད་བརྟན་པར་བྱེད་པའི་ཐབས་ཡིན་པ་གང་ཞིག ལུས་ངག་ཡིད་གསུམ་རྒྱུ་བའམ་གཡོ་བར་ནུས་པའི་ཐབས་ཁྱད་པར་ཅན་དེ། སྤྱོད་པའི་མཚན་ཉིད་ཡིན། གཉིས་པ་དེ་ལ་དབྱེ་ན། ཀུན་འདར་གསང་སྤྱོད།
ཀུན་འདར་མངོན་སྤྱོད། ཀུན་ཏུ་བཟང་པོའི་སྤྱོད་པ་དང་གསུམ་ཡོད་ལ། དེ་ཡང་དང་པོ་དེ་ལ། རྒྱལ་པོ་གཞོན་ནུའི་སྤྱོད་པ་ཞེས་འཇོག གཉིས་པ་དེ་ལ་སྨྱོན་པ་བརྟུལ་ཞུགས་ཅན་གྱི་སྤྱོད་པ་ཞེས་འཇོག གསུམ་པ་དེ་ལ། ཕྱོགས་ལས་རྣམ་པར་རྒྱལ་བའམ། སྟོབས་དང་ལྡན་པའི་སྤྱོད་པ་ཞེས་འཇོག གསུམ་པ་སྤྱོད་པ་སྤྱོད་པའི་གནས་དེ་ལ་གསུམ་ཡོད་དེ། ལས་དང་པོ་པ་རྣམས་ཀྱིས་རང་གི་ཁྱིམ་དུ་སྒོམ་དགོས།
བརྟན་པ་ཅུང་ཟད་ཐོབ་ནས། དུར་ཁྲོད་ལ་སོགས་པ་རྣམས་སུ་སྒོམ་པར་བྱེད། བརྟན་པ་ཆེན་པོ་ཐོབ་ནས་ཡུལ་ཉི་ཤུ་རྩ་བཞི། ཡུལ་ཆེན་སུམ་ཅུ་རྩ་གཉིས་དང་། ཡུམ་ཆེན་སུམ་ཅུ་རྩ་བདུན་ལ་སོགས་པ་རྣམས་སུ་སྒོམ་པར་བྱེད་པ་ཡིན་ཏེ། སྡོམ་གསུམ་རབ་དབྱེ་ལས། དབང་བཞི་ཡོངས་སུ་རྫོགས་པ་དང་། ། དང་པོ་རང་གི་ཁྱིམ་དུ་བསྒོམ། ། བརྟན་པ་ཐོབ་ནས་དུར་ཁྲོད་སོགས། ། བརྟན་པ་ཆེན་པོ་ཐོབ་ནས་ནི། །
ལུས་དང་ངག་གི་བརྡ་རྣམས་ལ། ། ལེགས་པར་སྦྱངས་ཤིང་དེ་ཉིད་རྟོགས། ། ས་རྣམས་བགྲོད་པར་བྱ་བ་དང་། ། ཡུལ་རྣམས་དབང་དུ་བསྡུ་བའི་ཕྱིར། ། གནས་དང་ཉེ་བའི་གནས་ལ་སོགས། ། ཡུལ་ཆེན་སུམ་ཅུ་སོ་བདུན་དུ། ། རིག་པ་བརྟུལ་ཞུགས་སྤྱོད་ཕྱིར་རྒྱུ། ། ལུགས་འདི་རྣལ་འབྱོར་ཆེན་པོ་ཡི། ། རྒྱུད་དང་བསྟན་བཅོས་རྣམས་ལས་གསུངས། ། འདི་འདྲའི་སྤྱོད་པ་ཤེས་ནས་ནི། །
ཚེ་འདི་ཉིད་ལ་རྫོགས་སངས་རྒྱས། ། ཞེས་དང་། རིམ་པ་གཉིས་པོ་མི་སྒོམ་ན། ། ཡུལ་ཆེན་སུམ་ཅུ་སོ་བདུན་དུ། ། འགྲོ་བ་སངས་རྒྱས་ཀྱིས་མ་གསུངས། ། རིམ་པ་གཉིས་པོ་མི་སྒོམ་པའི། ། སྒོམ་ཆེན་བཟང་ཡང་ཕ་རོལ་དུ། ། ཕྱིན་པའི་སྒོམ་ཆེན་ལས་མ་འདས། ། མདོ་ལས་ཡུལ་ཆེན་དེ་དག་ཏུ། ། འགྲོ་བའི་ཆོ་ག་བཤད་པ་མེད། །
ཞེས་གསུངས་པའི་ཕྱིར། ལྔ་པ་ས་ལམ་བགྲོད་ཚུལ་གྱི་རྣམ་གཞག་འཆད་པ་ལ་གསུམ་སྟེ། སྤྱིར་ཐེག་དམན་ས་ལམ་གྱི་རྣམ་གཞག བྱེ་བྲག་ཐེག་ཆེན་ས་ལམ་གྱི་རྣམ་གཞག ཁྱད་པར་གསང་སྔགས་ས་ལམ་གྱི་རྣམ་གཞག་བཤད་པའོ། ། དང་པོ་ལ། ས་བཤད་པ། ལམ་བཤད་པ་གཉིས་ལས། དང་པོ་ལ། དམན་པ་ས་བརྒྱད་ཞེས་གྲགས་ཏེ།
དཀར་པོ་རྣམ་པར་མཐོང་བའི་ས། རིགས་ཀྱི་ས། བརྒྱད་པའི་ས། མཐོང་བའི་ས། སྲབས་པའི་ས། འདོད་ཆགས་དང་བྲལ་བའི་ས། བྱས་པ་རྟོགས་པའི་ས། རང་སངས་རྒྱས་ཀྱི་ས་དང་བརྒྱད་ལས། དང་པོ་དང་། ཉན་ཐོས་ཀྱི་ཚོགས་ལམ་དོན་གཅིག
གཉིས་པ་དང་། ཉན་ཐོས་ཀྱི་སྦྱོར་ལམ་དོན་གཅིག གསུམ་པ་དང་། རྒྱུན་ཞུགས་ཞུགས་པའི་ལམ་དོན་གཅིག བཞི་པ་དང་། རྒྱུན་ཞུགས་ཀྱི་ལམ་དོན་གཅིག ལྔ་པ་དང་། ཕྱིར་འོང་གི་ལམ་དོན་གཅིག དྲུག་པ་དང་། ཕྱིར་མི་འོང་གི་ལམ་དོན་གཅིག
བདུན་པ་དང་། ཉན་ཐོས་དགྲ་བཅོམ་པའི་ལམ་དོན་གཅིག བརྒྱད་པ་དང་། རང་སངས་རྒྱས་ཀྱི་ལམ་དོན་གཅིག་གོ ། གཉིས་པ་ལམ་ལ་གཉིས་ཏེ། ཉན་ཐོས་ཀྱི་ལམ་དང་། རང་སངས་རྒྱས་ཀྱི་ལམ་མོ། ། དང་པོ་ལ་ལྔ་སྟེ། ཉན་ཐོས་ཀྱི་ཚོགས་ལམ་ནས་མི་སློབ་ལམ་གྱི་བར་རོ། ། རང་རྒྱལ་ལམ་ཡང་ལྔ་སྟེ།
རང་རྒྱལ་གྱི་ཚོགས་ལམ་ནས། རང་རྒྱལ་གྱི་མི་སློབ་ལམ་གྱི་བར་ལའོ། ། གཉིས་པ་ཐེག་ཆེན་ཕ་རོལ་དུ་ཕྱིན་པའི་ལུགས་ལ་ནི། མངོན་རྟོགས་རྒྱན་ལ་ས་བཅུར་ཕྱེ་ནས་བཅུ་པ་སངས་རྒྱས་ཀྱི་སར་བཤད་པ་དང་། བྱང་ས་ལས། ཐེག་ཆེན་མོས་སྤྱོད་ལ་ས་གཉིས་དང་། བྱང་སེམས་འཕགས་པའི་ས་བཅུ་དང་། སངས་རྒྱས་ཀྱི་ས་དང་བཅུ་གསུམ་དུ་བཤད་པའང་ཡོད་མོད་ཀྱི། མདོ་སྡེ་རྒྱན་རྩ་འགྲེལ་ལས། བྱང་སེམས་འཕགས་པའི་ས་རབ་དགའ་སོགས་བཅུ་དང་།
བཅུ་གཅིག་པ་སངས་རྒྱས་ཀྱི་ས་དང་བཅུ་གཅིག་ཏུ་བཤད་པ་འདི་སྙིང་པོར་བཟུང་ངོ་།། ༈ །།གསུམ་པ་བླ་མེད་རྡོ་རྗེ་ཐེག་པའི་ལུགས་ལ། ཁ་ཅིག ས་བཅུ་གཅིག་ཁོ་ནར་བཞེད་པ་དང་། ལ་ལ་ས་བཅུ་གཉིས་ཁོ་ནར་བཞེད་པ་དང་། གཞན་དག་ས་བཅུ་བཞི་དང་། བཅུ་དྲུག་སོགས་སུ་བཞེད་པའང་སྣང་མོད་ཀྱི། ཁོ་བོ་ཅག་འཁྲུལ་པའི་དྲི་མ་ཟད་པ་འཇམ་མགོན་ས་སྐྱ་པའི་རིང་ལུགས་འཛིན་པ་དག་གིས་ས་བཅུ་གསུམ་གྱི་རྣམ་གཞག་འདི། ལུང་རིགས་མན་ངག་གསུམ་གྱི་གཏན་ལ་ཕབ་སྟེ་འཐད་ལྡན་དུ་ཁས་བླངས་པ་ཡིན་ནོ། ། དེས་ན།
འདི་ལ་གཉིས། ས་བཅུ་གསུམ་གྱིས་བགྲོད་ཚུལ་དང་། ལམ་ལྔ་དང་བྱང་ཕྱོགས་སོ་བདུན་གྱིས་བགྲོད་ཚུལ་གཉིས། དང་པོ་ལ་བཞི། ཡུལ་ཆེན་སོ་བདུན་གྱི་སྒོ་ནས་ས་ལམ་བགྲོད་ཚུལ། རྩ་དབུ་མའི་མདུད་པ་གྲོལ་ཚུལ་གྱི་སྒོ་ནས་ས་ལམ་བགྲོད་ཚུལ། དགའ་བ་བཅུ་དྲུག་འཆར་ཚུལ་གྱི་སྒོ་ནས་ས་ལམ་བགྲོད་ཚུལ། དེ་ལ་ས་ལམ་གྱི་འཇུག་ལྡོག་གཏན་ལ་ཕབ་པའོ། ། དང་པོ་ལ་འཁོར་ལོ་བདེ་མཆོག་ནས་བཤད་ཚུལ་དང་། དགེས་པ་རྡོ་རྗེ་ནས་བཤད་པའི་ཚུལ་ལོ། །
དང་པོ་ལ་གསུམ། ཕྱིའི་ཡུལ་ཆེན་སོ་བདུན་ངོས་བཟུང་བ་དང་། ནང་གི་ཡུལ་ཆེན་སོ་བདུན་ངོས་བཟུང་བ། དེ་ལས་ས་ལམ་བགྲོད་ཚུལ་དངོས་སུ་བཤད་པའོ། ། དང་པོ་ལ། ཐུགས་འཁོར་གྱི་གནས་བརྒྱད། གསུང་འཁོར་གྱི་གནས་བརྒྱད། སྐུ་འཁོར་གྱི་གནས་བརྒྱད། དམ་ཚིག་འཁོར་ལོའི་གནས་བརྒྱད། བདེ་ཆེན་འཁོར་ལོའི་གནས་ལྔའོ། །
དང་པོ་ནི། འཛམ་གླིང་གི་ལྟེ་བ་རྡོ་རྗེ་གདན་དབུས་སུ་བཞག་པའི། ཕྱོགས་བཞི་མཚམས་བརྒྱད་ན་གནས་པའི་པུལླི་ར་མ་ཡ་སྟེ་རྒྱས་པའི་རིགས། ཛྭ་ལནྡྷ་རའམ། ཛ་ལནྡྷ་ར་སྟེ། འབར་བ་འཛིན་པའམ། དྲ་བ་འཛིན་པ། ཨཽཌྱི་ན་སྟེ། ཨུ་རྒྱན། ཨར་བུ་ཏ་སྟེ།
མཆོད་འོས། གོ་ད་ཝ་རི་སྟེ། བ་ཡི་མཆོག་སྦྱིན། རསྨི་ཤྭ་ར་སྟེ། དགའ་བྱེད་དབང་ཕྱུག དེ་ཝི་ཀོ་ཊ་སྟེ། ལྷ་མོའི་མཁར། མ་ལ་ཝ་སྟེ། ཕྲེང་བ་ཅན་དང་བརྒྱད་གནས་པ་དེའོ། ། གཉིས་པ་ནི།
དེའི་ཕྱིའི་སྐོར་གྱི་ཕྱོགས་མཚམས་བརྒྱད་ན། ཀ་མ་རཱུ་པ་སྟེ། འདོད་པའི་གཟུགས། ཨོ་ཏྲེ་སྟེ། རོལ་པ་ཅན། ཏྲི་ཤ་ཀུ་ནེ་སྟེ། དགེ་མཚན་སུམ་པ། ཀོ་ས་ལ་སྟེ། མཛོད་ལེན་ནམ། དགེ་བ་ཅན།
ཀ་ལིངྐ་སྟེ། སྨྲ་བའི་རྟགས། ལམྤ་ཀ་སྟེ། འཕྲེང་བ་ཅན། ཀཉྩི་ཀ་སྟེ། ཀྱུར་བག་ཅན། ཧི་མཱ་ལ་ཡ་སྟེ། གངས་ཅན་དང་བརྒྱད་གནས་པ་དེའོ། ། གསུམ་པ་ནི། དེའི་ཕྱི་རོལ་གྱི་ཕྱོགས་མཚམས་བརྒྱད་ན།
པྲེ་ཏ་པུ་རི་སྟེ། ཡི་དྭགས་ཀྱི་གྲོང་ཁྱེར། གྲྀ་ཧ་དེ་བ་སྟེ། ཁྱིམ་གྱི་ལྷ། སཽ་རཥྚ་སྟེ། ཡུལ་འཁོར་བཟང་པོ། སུ་ཝརྞ་སྟེ། གསེར་དང་ལྡན་པའི་གླིང་། ནཱ་ག་ར་སྟེ། གྲོང་ཁྱེར།
སིནྡུ་ར་སྟེ། ལེགས་སྦྱར་སོར་བཞག མ་རོ་སྟེ། མྱ་ངམ་གྱི་ཐང་ངམ་ཆུ་མེད་པའི་ཐང་། ཀུ་ལཱུསྟ་སྟེ། རིགས་དང་ལྡན་པའི་གླིང་ཞེས་གནས་བརྒྱད་གནས་པ་དེའོ། ། བཞི་པ་ནི། དེའི་ཕྱི་རོལ་ན། གླིང་བཞི་དང་། ཤར་ལྷོའི་གླིང་ཕྲན་གཉིས་གཅིག་ཏུ་རྩིས་པ་སོགས་གླིང་ཕྲན་བཞི་སྟེ་བརྒྱད་གནས་པ་དེའོ། །
ལྔ་པ་ནི་དབུས་ཀྱི་རི་བོ་མཆོག་རབ་ཀྱི་རྩེ་དབུས་དང་ཕྱོགས་བཞིའི་གནས་ཏེ་ལྔ་པོ་དེ་ལ་བྱེད། འདི་དག་ཀྱང་ཤར་ནས་བརྩམས་པའི་ཕྱོགས་གཡོན་བསྐོར་དང་། ཤར་ལྷོ་ནས་བརྩམས་པའི་མཚམས་གཡས་བསྐོར་དུ་གནས་པ་ནི་འཁོར་ལོ་བདེ་མཆོག་གི་སྲོལ་ལོ། ། གཉིས་པ་ནང་གི་ཡུལ་ཆེན་སོ་བདུན་ནི། བྱང་སེམས་འབབ་པའི་རྩ་སུམ་ཅུ་རྩ་གཉིས། སྙིང་ཁ་ན་གནས་པའི་སྦས་པའི་རྩ་ལྔ་སྟེ། རྩ་སུམ་ཅུ་རྩ་བདུན་དེ་དག་གི་ནང་ན་གནས་པའི་རྩ་ཡིག་སུམ་ཅུ་རྩ་བདུན། ཁམས་སུམ་ཅུ་རྩ་བདུན། རླུང་སུམ་ཅུ་རྩ་བདུན་རྣམས་ལ་འཇོག་པ་ཡིན་ཏེ། དེ་ཡང་བྱང་སེམས་འབབ་པའི་རྩ་སོ་གཉིས་ལས།
སྤྱི་བོ་ནས་གྱེས་པའི་རྩ་བརྒྱད། དེ་དག་གི་རྩ་མདུད་པཱུ་ཛ་ཨཽ་ཨ། གོ་ར་དེ་མ་བརྒྱད་ཁམས་བདུད་རྩི་རླུང་དང་བཅས་པ་རྣམས། ནང་གི་ཐུགས་འཁོར་གྱི་གནས་བརྒྱད། མགྲིན་པ་ནས་གྱེས་པའི་རྩ་བརྒྱད་དང་། དེ་དག་གི་དབྱིབས་ཀཱ་ཨོ་ཏྲི་ཀོ ཀ་ལ་ཀ་ཧིའི་རྣམ་པ་ཅན་ཁམས་བདུད་རྩི་རླུང་དང་བཅས་པ་རྣམས་གསུང་འཁོར་གྱི་གནས་བརྒྱད། ལྟེ་བ་ནས་གྱེས་པའི་རྩ་བརྒྱད་དང་དེ་དག་གི་དབྱིབས། པྲེ་གྲྀ་སཽ་སུ་ན་སི་མ་ཀུའི་རྣམ་པ་ཅན། ཁམས་བདུད་རྩི་རླུང་དང་བཅས་པ་རྣམས།
སྐུ་འཁོར་གྱི་གནས་བརྒྱད། སྙིང་ཁ་ནས་གྱེས་པའི་ཕྱིས་བསྐོར་འདབ་མ་བརྒྱད། དེ་དག་གི་དབྱིབས་ཧཱུྃ་རིང་པོ་བརྒྱད་ཀྱི་རྣམ་པ་ཅན་ཁམས་བདུད་རྩི་རླུང་དང་བཅས་པ་རྣམས་དམ་ཚིག་འཁོར་ལོའི་གནས་བརྒྱད། སྙིང་ཁ་ནས་ནང་བསྐོར་གྱི་འདབ་མ་བཞི་དང་། དེ་དག་གི་དབྱིབས་རྩ་མདུད། བྷྲཱུྃ་ཨྃ་ཛྲཱིཾ་ཁྃ་ཧཱུྃ་གི་རྣམ་པ་ཅན། ཁམས་བདུད་རྩི་རླུང་དང་བཅས་པ་རྣམས་ནང་གི་བདེ་ཆེན་འཁོར་ལོའི་གནས་ལྔར་འཇོག་པའི་ཕྱིར་རོ། ། དེ་ཡང་པཱུལླི་ར་མ་ལ་སོགས་བརྒྱད་ལ་ཐུགས་འཁོར་གྱི་གནས་དང་མཁའ་སྤྱོད་ཀྱི་གནས་ཞེས་བྱ་སྟེ། སངས་རྒྱས་ཀྱི་ཐུགས་ལས་སྤྲུལ་པའི་དཔའ་བོ་དང་རྣལ་འབྱོར་མས་བྱིན་གྱིས་བརླབས་པ་དང་། དབང་ཕྱུག་གི་ཐུགས་ལས་སྤྲུལ་པའི་སྟེང་ལྷ་ལས་བབས་པའི་འཇིགས་བྱེད་བརྒྱད་དང་པོར་བྱུང་བའི་གནས་ཡིན་པའི་ཕྱིར་རོ། །
ཀ་མ་རུ་པ་སོགས་བརྒྱད་ལ་གསུང་འཁོར་གྱི་གནས་དང་། ས་སྤྱོད་ཀྱི་གནས་ཞེས་བྱ་སྟེ། སངས་རྒྱས་ཀྱི་གསུང་ལས་སྤྲུལ་པའི་དཔའ་བོ་དང་རྣལ་འབྱོར་མས་བྱིན་གྱིས་བརླབས་པ་དང་། དབང་ཕྱུག་གི་གསུང་ལས་སྤྲུལ་པའི་གནོད་སྦྱིན་གཙོ་འཁོར་བཞི་དང་། སྲིན་པོ་གཙོ་འཁོར་བཞི་སྟེ། ས་སྟེངས་ན་སྤྱོད་པའི་འཇིགས་བྱེད་བརྒྱད་དང་པོར་བྱུང་བའི་གནས་ཡིན་པའི་ཕྱིར་རོ། ། པྲེ་ཏ་པཱུ་རི་སོགས་བརྒྱད་ལ་སྐུ་འཁོར་གྱི་གནས་དང་། ས་འོག་ན་སྤྱོད་པའི་གནས་ཞེས་འཇོག་སྟེ། སངས་རྒྱས་ཀྱི་སྐུ་ལས་སྤྲུལ་པའི་དཔའ་བོ་དང་རྣལ་འབྱོར་མས་བྱིན་གྱིས་བརླབས་པ་དང་། དབང་ཕྱུག་གི་སྐུ་ལས་སྤྲུལ་པའི་རྒྱ་མཚོའི་ཀླུ་གཙོ་འཁོར་བཞི་དང་།
རི་རབ་ཀྱི་ཆུ་མཚམས་མན་ན་གནས་པའི་ལྷ་མིན་གཙོ་འཁོར་བཞི་སྟེ་ས་འོག་ན་སྤྱོད་པའི་འཇིགས་བྱེད་བརྒྱད་དང་པོར་བྱུང་བའི་གནས་ཡིན་པའི་ཕྱིར་རོ། ། ཤར་ལུས་འཕགས་པོ་སོགས་བརྒྱད་ལ་དམ་ཚིག་འཁོར་ལོའི་གནས་དང་། འཕྲིན་ལས་ཀྱི་གནས་ཞེས་བྱ་སྟེ། ཤར་ལུས་འཕགས་པོའི་ལྟེ་བ་ན་ཁ་གདོང་མ་གནས། སྒྲ་མི་སྙན་ན་འུག་གདོང་མ། བ་ལང་སྤྱོད་ན་ཁྱི་གདོང་མ། འཛམ་བུ་གླིང་ན་ཕག་གདོང་མ། ཤར་ལྷོའི་གླིང་ཕྲན་གཉིས་ན་གཤིན་རྗེ་བརྟན་མ། ལྷོ་ནུབ་ཀྱི་གླིང་ཕྲན་གཉིས་ན་གཤིན་རྗེའི་ཕོ་ཉ་མོ། ནུབ་བྱང་གི་གླིང་ཕྲན་གཉིས་ན་གཤིན་རྗེ་མཆེ་བ་མ།
བྱང་ཤར་གྱི་གླིང་ཕྲན་གཉིས་ན་གཤིན་རྗེ་འཇོམས་མ་སྟེ། སངས་རྒྱས་ཀྱི་དམ་ཚིག་ལས་སྤྲུལ་པའི་སྒོ་མཚམས་མ་བརྒྱད་ཀྱིས་བྱིན་གྱིས་བརླབས་པ་དང་། དབང་ཕྱུག་གི་འཕྲིན་ལས་ལས་སྤྲུལ་པའི་མ་མོ་བརྒྱད་དང་པོར་བྱུང་བའི་གནས་ཡིན་པའི་ཕྱིར་རོ། ། རི་རབ་རྩེའི་དབུས་ན་འཁོར་བདེ་མཆོག་ཡབ་ཡུམ། ཤར་ན་མཁའ་འགྲོ་མ་སྔོན་མོ། བྱང་ན་ལ་མ་ལྗང་གུ། ནུབ་ན་ཁཎྜ་རོ་ཧི་དམར་མོ། ལྷོ་ན་གཟུགས་ཅན་མ་སེར་མོ་སྟེ་ལྷ་ལྔ་བཞུགས་པའི་གནས་ལྔ་པོ་དེ་ལ་བདེ་ཆེན་འཁོར་ལོའི་གནས་ཞེས་བྱ་སྟེ། བདེ་ཆེན་འཁོར་ལོའི་ལྷ་གཙོ་འཁོར་ལྔ་ལས་བྱིན་གྱིས་བརླབས་པའི་གནས་ཡིན་པའི་ཕྱིར། དེ་ལྔ་ལ་སྦས་པའི་ཡུལ་ལྔ་ཞེས་ཀྱང་བྱ་སྟེ།
ནང་སྦས་པའི་རྩ་ལྔས་མཚོན་པའི་ཕྱིའི་གནས་ཡིན་པའི་ཕྱིར་རོ། ། གསུམ་པ་དེ་ལས་ལམ་བགྲོད་ཚུལ་དངོས་ལ་གཉིས། སྤྱིར་བཏང་རྒྱུད་ལུགས་དང་། དམིགས་བསལ་མན་ངག་ལུགས་སོ། ། དང་པོ་ལ་སྤྱིར་ཕྱི་ནང་གི་ཡུལ་ཆེན་པོ་བདུན་ལ་བརྟེན་ནས་ས་བཅུ་གསུམ་བགྲོད་ཚུལ་འདི་ལྟར་ཡིན་ཏེ། གནས་དང་ཉེ་བའི་གནས་གཉིས་ལས་ཕྱེ་བའི་ཐུགས་འཁོར་གྱི་ཡུལ་ཆེན་དང་པོ་བཞི་ལས་ས་དང་པོ་བགྲོད། ཕྱི་མ་བཞི་ལས་ས་གཉིས་པ་བགྲོད། ཞིང་དང་ཉེ་བའི་ཞིང་། ཚནྡོ་དང་ཉེ་བའི་ཚནྡོ་སྟེ། གནས་བཞི་ལ་གཉིས་གཉིས་སུ་ཕྱེ་བའི་གསུང་འཁོར་གྱི་གནས་བརྒྱད་ལས།
ས་གསུམ་པ་བཞི་པ་ལྔ་པ་དྲུག་པ་སྟེ་བཞི་བགྲོད། འདུ་བ་དང་ཉེ་བའི་འདུ་བ། དུར་ཁྲོད་དང་ཉེ་བའི་དུར་ཁྲོད་དེ་བཞི་ལས་ཕྱེ་བའི་ནང་ཚན། སྐུ་འཁོར་གྱི་གནས་བརྒྱད་ལས། ས་བདུན་པ་བརྒྱད་པ་དགུ་པ་བཅུ་པ་བཞི་བགྲོད། འཐུང་སྤྱོད་དང་ཉེ་བའི་འཐུང་སྤྱོད། གཉིས་ལས་ཕྱེ་བའི་དམ་ཚིག་འཁོར་ལོའི་གནས་བརྒྱད་ལས། ས་བཅུ་གཅིག་པ་དང་བཅུ་གཉིས་པ་གཉིས་བགྲོད། སྦས་པའི་ཡུལ་ལྔའམ་བདེ་ཆེན་འཁོར་ལོའི་གནས་ལྔ་ལས་ས་བཅུ་གསུམ་པ་བགྲོད་པ་ཡིན་པའི་ཕྱིར་རོ། ། དེས་ན་ས་དང་པོ་དང་།
གཉིས་པ་གཉིས་དང་། ས་བཅུ་གཅིག་པ་དང་བཅུ་གཉིས་པ་གཉིས་ཏེ། བཞི་ཐོབ་པ་ལ། ཡུལ་ཆེན་བཞི་བཞི་བགྲོད་དགོས་ལ། བར་གྱིས་ས་བརྒྱད་ཐོབ་པ་ལ། ཡུལ་ཆེན་གཉིས་གཉིས་བགྲོད་པས་ཆོག་པ་ཡིན་ནོ། ། ཞེས་མདོར་བསྟན་ནས། དེ་ཉིད་ཞིབ་ཏུ་བཤད་ན། ས་དང་པོ་ཐོབ་པ་ལས་ཡུལ་ཆེན་བཞི་བགྲོད་དགོས་ཏེ། རྩ་མི་ཕྱེད་མ་དང་།
ཕྲ་གཟུགས་མ་དང་། རྩེ་བ་མ་དང་། གཡོན་པ་མ་སྟེ་ནང་གི་རྩ་བཞི་དང་། རྩ་དེ་བཞིའི་མདུད་པ་པུ་ཛ་ཨཽ་ཨའི་རྣམ་པས་སྤྱི་བོ་སྤྱི་གཙུག་རྣ་བ་གཡས་ལྟག་པ་དང་བཞིར་གནས་པའི་ཡི་གེ་བཞི་དང་། རྩ་དེ་དག་ནས་སོ་དང་སེན་མོའི་ཁམས་སོགས་ཁམས་བདུད་རྩི་བཞི་དང་། ནང་གི་ཡུལ་བཞི་རེ་རེ་ནས་ལས་ཀྱི་རླུང་དྲུག་བརྒྱ་བདུན་ཅུ་རྩ་ལྔ་པ་རེ་རྒྱུ་བ་རྣམས་དབུ་མར་ཐིམ་པ་དང་། ཕྱིའི་པུལླི་ར་མ་ལ་སོགས་ཡུལ་བཞིའི་དཔའ་བོ་དང་རྣལ་འབྱོར་མ་རྣམས་དབང་དུ་འདུས་པ་ལས། ས་དང་པོའི་རྟོགས་པ་སྐྱེ་བ་ཡིན་པའི་ཕྱིར་ཞེས་བཤད་པ་ལ། རྗེ་བཙུན་རིན་པོ་ཆེས། བདག་མེད་མའི་བསྟོད་པ་ལས།
པཱུ་ལིར་མི་ཕྱེད་སོ་དང་སེན་མོའི་ཁམས། ། འབར་འཛིན་ཕྲ་གཟུགས་སྐྲ་དང་སྤུ་འབབ་ཅིང་། ། གཟུགས་ཕུང་གཏི་མུག་མིག་སྦྱོང་ཨ་ལས་བྱུང་། ། འཁོར་ལོའི་ཤར་གནས་རྡོ་རྗེ་མ་ཕྱག་འཚལ། ། ཨུ་རྒྱན་རྩེ་བ་ལྤགས་པ་དྲི་མ་སྐྱེད། ། ཨརྦུ་གཡོན་པ་མ་སྟེ་བྲ་འབབ་ཅིང་། ། ཚོར་བ་སེར་སྣ་སྣ་སྦྱོང་ཨི་ལས་བྱུང་། ། ལྷོ་ཕྱོགས་གསང་བའི་དཀར་མོ་བདག་ཕྱག་འཚལ། ། སྤྱི་བོ་སྤྱི་གཙུག་རྣ་བ་ལྟག་པར་བཞུགས། ། ལུས་དང་ཚོར་བ་སེམས་དང་ཆོས་ཀྱི་ངོས། །
རླུང་དང་བྱང་ཆུབ་སེམས་རྣམས་དབུ་མར་ཐིམ། ། གནས་དེ་རབ་དགའ་ས་ལ་བདག་ཕྱག་འཚལ། ། ཞེས་པའི་ཤླཽ་ཀ་གསུམ་མོ། ། དེ་བཞིན་དུ་ས་གཉིས་པ་ཐོབ་པ་ལ་ཡུལ་བཞི་བགྲོད་དགོས་ཏེ།

ཐུང་ངུ་མ་དང་། རུ་སྦལ་སྐྱེས་མ་དང་། སྒོམ་པ་མ་དང་། དབང་མ་སྟེ་རྩ་བཞི་དང་། རྩ་དེ་བཞིའི་མདུད་པ། གོ་ར་དེ་མའི་རྣམ་པས། རྣ་བ་གཡོན་པ། སྨིན་ཕྲག་མིག་གཉིས། ཕྲག་པ་གཉིས་ཏེ་གནས་བཞི་གནས་པའི་རྩ་ཡི་གེ་བཞི་དང་། ཆུ་རྒྱུད་ཀྱི་ཁམས་ལ་སོགས་པ་ཁམས་བཞི་དང་། ཡུལ་བཞི་པོ་རེ་རེ་ནས་ལས་རླུང་དྲུག་བརྒྱ་བདུན་ཅུ་རྩ་ལྔ་རེ་རྒྱུ་བ་རྣམས་དབུ་མར་ཐིམ་ཞིང་།
གོ་ད་ཝ་རི་སོགས་ཕྱིའི་ཡུལ་བཞིའི་དཔའ་བོ་དང་རྣལ་འབྱོར་མ་དབང་དུ་འདུས་པ་ལས། ས་གཉིས་པའི་རྟོགས་པ་སྐྱེ་བ་ཡིན་པའི་ཕྱིར། ཞེས་འཆད་པ་ལ། བདག་མེད་བསྟོད་པ་ལས། གོ་ད་ཝ་རིར་ཐུང་ངུ་ཆུ་རྒྱུས་འབབ། ། རསྨི་རུས་སྦལ་སྐྱེས་མ་རུས་ཕྲེང་བསྐྱེད། ། འདུ་ཤེས་འདོད་ཆགས་ལྕེ་སྦྱོང་ཨི་ལས་བྱུང་། ། ཆུ་བདག་ཆུ་ཡི་རྣལ་འབྱོར་མ་ཕྱག་འཚལ། ། དེ་ཝི་ཀོ་ཊར་སྒོ་མ་མཁལ་མ་བསྐྱེད། ། མ་ལར་དབང་མ་སྙིང་འབབ་འདུ་བྱེད་དང་། །
ཕྲག་དོག་ལུས་སྦྱོང་ཨུ་སྐྱེས་ཡང་དག་སྤོང་། ། རྡོ་རྗེ་མཁའ་འགྲོ་གཉིས་པའི་ས་ལ་བསྟོད། ། ཞེས་སོ། ། ཡང་ས་གསུམ་པ་ནས་དྲུག་པའི་བར་ཐོབ་པ་ལ་ཡུལ་གཉིས་གཉིས་བགྲོད་དགོས་པ་ཡིན་ཏེ། སྐྱོན་མ། འཇུག་མ། མ་མོ། མཚན་མོ་སྟེ་རྩ་བཞི་དང་། དེ་དག་གི་མདུད་པ། ཀ་ཨཽ་ཏྲི་ཀོའི་རྣམ་པས་མཚན་ཁུང་གཉིས།
ནུ་མ་གཉིས། ལྟེ་བ་སྣ་རྩེ་སྟེ་གནས་བཞིར་གནས་པའི་ཡི་གེ་བཞི་དང་། རྩ་དེ་དག་གི་ནང་གི་མིག་གི་ཁམས་སོགས་བཞི་དང་། ཡུལ་རེ་རེ་ནས་ལས་རླུང་སྔར་བཞིན་རྒྱུ་བ་རྣམས་དབུ་མར་ཐིམ་ཞིང་། ཀ་མ་རུ་པ་སོགས་ཕྱིའི་ཡུལ་བཞིའི་མཁའ་འགྲོ་དབང་དུ་འདུས་པ་ལས་རིམ་བཞིན། ས་གསུམ་པ་དང་། བཞི་པའི་རྟོགས་པ་སྐྱེ། བསིལ་སྦྱིན་མ་དང་། ཚ་བ་མ་དང་། གཞོལ་མ་དང་།
རེངས་མ་སྟེ་རྩ་བཞི་དང་། རྩ་མདུད་ཀ་ལ་ཀ་ཧིའི་རྣམ་པས། ཁ་དང་། མགྲིན་པ་དང་། སྙིང་ཁ་དང་། འདོམ་བར་ན་གནས་པའི་ཡི་གེ་བཞི་དང་། ཆུ་རྒྱུས་ཀྱི་ཁམས་སོགས་བཞི་དང་། ཡུལ་རེ་རེ་ནས་ལས་རླུང་སྔ་མ་བཞིན་རྒྱུ་བ་རྣམས་དབུ་མར་ཐིམ་ཞིང་། ཀ་ལིངྐ་སོགས་ཕྱིའི་ཡུལ་བཞིའི་མཁའ་འགྲོ་དབང་དུ་འདུས་པ་ལས་རིམ་བཞིན་ས་ལྔ་པ་དང་དྲུག་པའི་རྟོགས་པ་སྐྱེ་བའི་ཕྱིར། ཞེས་བཤད་པ་ལ།
ཀ་མ་རུ་པ་སྐྱོན་མ་མིག་འབབ་ཅིང་། ། ཨཽ་ཏྲེར་མཇུག་མ་འཁྲིས་འབབ་ཆུ་ཡི་ཁམས། ། ཨུ་སྐྱེས་པུཀྐ་སིས་སྦྱོང་རྫུ་འཕྲུལ་གཉིས། ། བྱང་ཤར་འོད་བྱེད་ཞིང་ལ་ཕྱག་འཚལ་ལོ། ། ཏྲི་ཤ་ཀོ་ནོར་མ་མོ་གློ་བ་འབབ། ། ཀོ་སལ་མཚན་མོ་སྒྱུ་མ་ཆུ་ཡི་ཁམས། ། རི་སྐྱེས་ཤ་བ་རིས་སྦྱོང་རྫུ་འཕྲུལ་གཉིས། ། ཤར་ལྷོ་ཉེ་ཞིང་འོད་འཕྲོ་ཕྱག་འཚལ་ལོ། ། ཀ་ལིངྐ་ནི་སིལ་སྦྱིན་ཆུ་རྒྱུས་འབབ། ། ལམྦར་ཚ་བ་ལྟོ་བ་འབབ་པ་མེད། །
རཱི་སྐྱེས་ཙཎྜ་ལིས་སྦྱོང་དབང་པོ་གཉིས། ། ལྷོ་ནུབ་ཚནྡོ་སྦྱང་དཀའ་ཕྱག་འཚལ་ལོ། ། ཀོ་ནོར་གཞོལ་མ་མིག་འབབ་ཁ་བའི་རི། ། རེངས་མ་རུས་པའི་ཁམས་འབབ་རླུང་གི་ཁམས། ། མི་སྐྱེས་གཡུང་མོས་སྦྱོང་ཞིག་དབང་མོ་གཉིས། ། ནུབ་བྱང་མངོན་གྱུར་ཉེ་བའི་ཚནྡོར་བསྟོད། ། ཞེས་སོ། ། དེ་བཞིན་དུ་ས་བདུན་པ་ནས་བཅུ་པའི་བར་ཐོབ་པ་ལ་ཡང་ཡུལ་གཉིས་གཉིས་བགྲོད་དགོས་པ་ཡིན་ཏེ། ཤིན་ཏུ་གཟུགས་ཅན་མ་དང་། སྤྱི་མ་དང་།
རྒྱུས་བྱིན་མ་དང་། སྦྱོར་བྲལ་མ་སྟེ། རྩ་བཞི་དང་། རྩ་མདུད་པྲེ་གྲི་སཽ་སུའི་རྣམ་པས། མཚན་མ་དང་། བཤང་ལམ་དང་། བརླ་གཉིས་དང་། བྱིན་པ་གཉིས་ཏེ། གནས་བཞིར་གནས་པའི་ཡི་གེ་བཞི་དང་། རྩ་དེ་དག་གི་ནང་གི་བད་ཀན་གྱི་ཁམས་སོགས་བཞི་དང་།
ཡུལ་རེ་རེ་ནས་ལས་རླུང་སྔར་བཞིན་དྲུག་བརྒྱ་བདུན་ཅུ་རྩ་ལྔ་རེ་རྒྱུ་བ་རྣམས་དབུ་མར་ཐིམ་ཞིང་། ཕྱིའི་ཡུལ་པྲེ་ཏ་པུ་རི་སོགས་བཞིའི་མཁའ་འགྲོ་དབང་དུ་འདུས་པ་ལས། རིམ་བཞིན་ས་བདུན་པ་དང་བརྒྱད་པའི་རྟོགས་པ་སྐྱེ། ཡང་སྡུ་གུ་མ་དང་། གྲུབ་མ་དང་། འཚེད་མ་དང་། ཡིད་བཟང་མ་སྟེ་རྩ་བཞི་དང་། རྩ་མདུད་ན་སི་མ་ཀུའི་རྣམ་པས། སོར་མོ་བཅུ་དྲུག་དང་། བོལ་གོང་གཉིས་དང་།
མཐེ་བོང་བཞི་དང་། པུས་མོ་གཉིས་ཏེ་གནས་བཞིར་གནས་པའི་ཡི་གེ་བཞི་དང་། རྩ་དེ་དག་གི་ནང་གི་ཚིལ་བུའི་ཁམས་སོགས་བདུད་རྩི་བཞི་དང་། ཡུལ་རེ་རེ་ནས་ལས་རླུང་སྔར་བཞིན་རྒྱུ་བ་རྣམས་དབུ་མར་ཐིམ་ཞིང་། ཕྱིའི་ཡུལ་ན་ག་ར་སོགས་བཞིའི་མཁའ་འགྲོ་དབང་དུ་འདུས་པ་ལས། ས་དགུ་པ་བཅུ་པ་གཉིས་ཀྱི་རྟོགས་པ་སྐྱེ་བ་ཡིན་པའི་ཕྱིར། ཞེས་འཆད་པ་ལ། པྲེ་ཏར་ཤིན་ཏུ་གཟུགས་ཅན་བད་ཀན་འབབ། ཁྱིམ་གྱི་ལྷ་ནི་སྤྱི་ལ་རྣག་འབབ་གཟུགས། ། ལཱི་སྐྱེས་གཽ་རི་སྦྱོང་མཛད་དབང་པོ་སྟོབས། །
ཤར་ཕྱོགས་འདུ་བ་རིང་དུ་སོང་བར་བསྟོད། ། སོ་སོ་རཥྚྲ་རྒྱུས་སྦྱིན་ཁྲག་འབབ་ཅིང་། ། གསེར་གླིང་སྦྱོར་བྲལ་རྡུལ་འབབ་སྒྲ་ཡི་ཁམས། ། ཨེ་སྐྱེས་ཙཽ་རིས་སྦྱོང་མཛད་སྟོབས་གཉིས་ལྷོར། ། མི་གཡོ་ཉེ་བའི་འདུ་བར་བདག་ཕྱག་འཚལ། ། ནཱ་ག་རར་ནི་སྡུ་གུ་ཚིལ་དུ་འབབ། ། སིནྡྷུར་གྲུབ་མ་མཆིན་འབབ་རྣ་ཡི་ཡུལ། ། ཨཻ་སྐྱེས་བཻ་ཏ་ལིས་སྦྱོང་སྟོབས་གཉིས་ལྷོར། ། དུར་ཁྲོད་ལེགས་པའི་བློ་གྲོས་ལ་ཕྱག་འཚལ། ། མ་དུར་མཚེད་མ་མཆིལ་མ་འབབ་པ་འཛིན། །
ཀུ་ལུར་ཡིད་བཟང་རྣམས་འབབ་ལྕེ་ཡི་ཡུལ། ། ཨོ་སྐྱེས་གྷསྨ་རིས་སྦྱོང་བྱང་ཆུབ་གཉིས། ། ཉེ་བའི་དུར་ཁྲོད་ཆོས་ཀྱི་སྤྲིན་ལ་འདུད། ། ཞེས་སོ། ། དེ་ནས་ས་བཅུ་གཅིག་པ་དང་། བཅུ་གཉིས་པ་གཉིས་ཐོབ་པ་ལ། ཡུལ་ཆེན་བཞི་བཞི་བགྲོད་དགོས་པ་ལས། ཐོག་མར་ས་བཅུ་གཅིག་པ་ལ་ཡུལ་ཆེན་བཞི་བགྲོད་དགོས་ཏེ། སུམ་སྐོར་མ་དང་། འདོད་མ་དང་།
ཁྱིམ་མ་དང་། གཏུམ་མོ་སྟེ་རྩ་བཞི་དང་། རྩའི་མདུད་པ་ཧཱུྃ་གིས་རྣམ་པས་སྙིང་ཁ་ཆོས་ཀྱི་འཁོར་ལོའི་ཕྱི་སྐོར་འདབ་མ་བརྒྱད་ཀྱི་མཚམས་བཞིར་གནས་པའི་ཡི་གེ་བཞི་དང་། རྩ་དེ་དག་གི་ནང་ན་རླུང་ལྔ་དང་བདུད་རྩི་ལྔ་འདྲེས་ནས་འབབ་པའི་ཁམས་བདུད་རྩི་བཞི་སྟེ། དེ་དག་གི་ནང་ནས་ལས་རླུང་གྲངས་སྔར་བཞིན་རྒྱུ་བ་རྣམས་དབུ་མར་ཐིམ་ཞིང་། ཕྱིའི་གླིང་ཕྲན་བཞིའི་མཁའ་འགྲོ་དབང་དུ་འདུས་པ་ལས། ས་བཅུ་གཅིག་པའི་རྟོགས་པ་སྐྱེ་བ་ཡིན་པའི་ཕྱིར། ཞེས་འཆད་པ་ལ། སུམ་སྐོར་འདོད་མ་རེག་བྱ་ས་སྤྱོད་སྦྱོང་། ། ཨཽ་སྐྱེས་བྱང་ཆུབ་ལམ་གཉིས་ལ་བཏུད་ནས། །
ཨཾ་སྐྱེས་བྱང་ཆུབ་ལམ་གཉིས་ལ་ཕྱག་འཚལ། ། འདི་བཞི་སྙིང་གི་འདབ་བརྒྱད་ལྟེ་བ་ཡི། ། མཚམས་ནས་རླུང་དང་བདུད་རྩི་ལྔ་འདྲེས་འབབ། ། འདི་རྣམས་དབུ་མར་ཐིམ་པས་འཐུང་སྤྱོད་སྟེ། ། དཔེ་མེད་ཡེ་ཤེས་བཅུ་གཅིག་པར་ཕྱག་འཚལ། ། ཞེས་སོ། ། ཡང་ས་བཅུ་གཉིས་པ་ཐོབ་པ་ལ་ཡུལ་བཞི་བགྲོད་དགོས་ཏེ། ཀུན་འདར་མ། རོ་མ། རྐྱང་མ།
མདུད་བྲལ་མ་སྟེ་རྩ་བཞི། ཧཱུྃ་རིང་པོའི་རྣམ་པས་སྙིང་ཁའི་ཕྱི་སྐོར་ཤར་ལ་ཉེ་བའི་དབུས་དང་གཡས་གཡོན་རྒྱབ་ཀྱི་ཆ་ན་གནས་པའི་ཡི་གེ་བཞི། དེ་དག་གི་ནང་གི་ཁམས་བདུད་རྩི་བཞི། དེ་བཞི་རེ་རེ་ནས་ལས་རླུང་དྲུག་བརྒྱ་བདུན་ཅུ་རྩ་ལྔ་རེ་རྒྱུ་བ་རྣམས་དབུ་མར་ཐིམ་ཞིང་ཕྱིའི་གླིང་བཞིའི་མཁའ་འགྲོ་དབང་དུ་འདུས་པ་ལས། ས་བཅུ་གཉིས་པའི་རྟོགས་པ་སྐྱེ་བ་ཡིན་པའི་ཕྱིར། ཞེས་འཆད་པ་ལ། དབུས་ནས་གཡས་གཡོན་རྒྱབ་ཀྱི་ཆ་ན་བཞུགས། ། ཀུན་འདར་རོ་རྐྱང་མདུད་བྲལ་ཆ་དང་བཅས། ། ཁུ་ཞག་དྲི་ཆུ་དྲི་ཆེན་མི་རྟོག་བསྐྱེད། ། འཕགས་པའི་ལམ་གསུམ་བྱང་ཆུབ་ལ་ཕྱག་འཚལ། །
གནས་བཞི་དབུ་མར་སྟོངས་པས་བཅུ་གཉིས་པ། ། ཉེ་བའི་འཐུང་སྤྱོད་ཡེ་ཤེས་ཆེན་པོ་སྟེ། ། སྤང་བྱ་ཀུན་སྤངས་ཐོབ་བྱ་ཀུན་རྫོགས་པའི། ། འཁོར་ལོའི་དབུས་ན་བཞུགས་ན་ཕྱག་འཚལ་ལོ། ། རྣ་བ་ཞེ་སྡང་རྣམ་ཤེས་ཕུང་པོ་སྦྱོང་། ། སེམས་དག་ཆོས་དབྱིངས་ཡེ་ཤེས་ངོ་བོ་ཉིད། ། སྤྲོས་བྲལ་ཨ་ལས་བྱུང་བའི་བདག་མེད་མ། ། རྡོ་རྗེ་བདག་མེད་མ་དཔལ་བདག་ཕྱག་འཚལ། ། ཞེས་སོ། ། དེས་ན་འདིར།
འདི་བཞི་སྙིང་གི་འདབ་བརྒྱད་ལྟེ་བ་ཡི། ། མཚམས་ན་རླུང་དང་བདུད་རྩི་ལྔ་འདྲེས་འབབ། ། ཅེས། འཐུང་སྤྱོད་ས་བཅུ་གཅིག་པའི་གནས་ཀྱི་རྩ། སུམ་སྐོར་མ་སོགས་བཞི་པོ་འདི། སྙིང་གི་འདབ་མ་བརྒྱད་ཀྱི་མཚམས་བཞིར་བཤད་པའི་གནད་ཀྱིས། བྱང་སེམས་འབབ་པའི་རྩ་སོ་གཉིས་ཀྱི་ཟླས་ཕྱེ་བའི། ཀུན་འདར་རོ་རྐྱང་མདུད་བྲལ་མ་བཞི་པོ་འདི་སྙིང་གི་འདབ་བརྒྱད་ཀྱི་རྩ་ཕྱོགས་མ་བཞིར་གྲུབ་སྟེ། བརྒྱད་པོ་དེ་སྙིང་ཁ་ནས་གྱེས་པའི་འདབ་མ་བརྒྱད་དུ་གནས་པ་གང་ཞིག སུམ་སྐོར་མ་སོགས་བཞི་པོ་དེ་མཚམས་ཀྱི་རྩ་བཞིར་བཤད་པའི་ཕྱིར།
དེས་ན། རྩ་སོ་གཉིས་ཀྱི་ནང་ཚན་རོ་རྐྱང་དབུ་གསུམ་པོ་དེ་ཡང་སྙིང་ཁ་ཆོས་ཀྱི་འཁོར་ལོ་ལ་གནས་པའི་རོ་རྐྱང་དབུ་མའི་ཆ་ཤས་རེ་ལ་འཇོག་དགོས་ཀྱི། དེ་གསུམ་ཡོངས་རྫོགས་ལ་འཁྲུལ་པར་མི་བྱ་སྟེ། གནས་བཞི་དབུ་མར་སྟོངས་པས་བཅུ་གཉིས་པ། ། ཞེས་དབུ་མར་སྟོངས་རྒྱུའི་དབུ་མ་དང་། སྟོང་པའི་དབུ་མ་གཉིས་ལ་ཞིབ་ཆ་མ་ཕྱེད་པའི་སྐྱོན་འབྱུང་བའི་ཕྱིར་དང་། སུམ་སྐོར་མ་སོགས་འཐུང་སྤྱོད་ཀྱི་གནས་བཞི་དང་། ཀུན་འདར་མ་སོགས་ཉེ་བའི་འཐུང་སྤྱོད་ཀྱི་རྩ་བཞི་སྟེ་བརྒྱད་པོ་དེ་སྙིང་ཁ་ནས་གྱེས་པར་འཆད་དགོས་པའི་ཕྱིར་ཏེ། རྩ་ཡི་གེ་སོ་བདུན་གྱི་ནང་ཚན་ཧཱུྃ་བརྒྱད་པོ་དེ། སྙིང་ཁའི་ཕྱི་སྐོར་འདབ་བརྒྱད་ལ་བཀོད་འདུག་པའི་ཕྱིར་རོ། །
དེས་ན། རྡོ་རྗེ་ལུས་ཀྱི་སྦས་བཤད་ལས་ཀྱང་བྱང་སེམས་འབབ་པའི་རྩ་སོ་གཉིས་ལ། སྤྱི་བོ་ནས་གྱེས་པ་བརྒྱད་སོགས་བཤད་པ་འདི། རྗེ་བཙུན་ས་སྐྱ་པའི་གསུང་གི་ཉིང་ཁུ་སྦས་བཤད་ཀྱི་ཞལ་གདམས་ཡིན་གསུང་བ་ཡང་རྣ་བའི་བཅུད་ལེན་བླ་ན་མེད་པ་སྟེ། འཐུང་སྤྱོད་ཉེ་བའི་འཐུང་སྤྱོད་ཀྱི་གནས་རྩ་བརྒྱད་པོ་དེ་སྙིང་ཁ་ནས་གྱེས་པར་བཤད་པའི་གནད་ཀྱིས། གནས་དང་ཉེ་བའི་གནས་ཀྱི་རྩ་བརྒྱད་པོ་དེ་སྤྱི་བོ་ནས་གྱེས་པ་དང་། ཞིང་དང་ཉེ་བའི་ཞིང་། ཚནྡོ་དང་ཉེ་བའི་ཚནྡོའི་གནས་ཀྱི་རྩ་བརྒྱད་པོ་དེ་མགྲིན་པ་ནས་གྱེས་པ་དང་། འདུ་བ་དང་ཉེ་བའི་འདུ་བ། དུར་ཁྲོད་དང་ཉེ་བའི་དུར་ཁྲོད་ཀྱི་གནས་ཀྱི་རྩ་བརྒྱད་པོ་དེ།
ལྟེ་གསང་གཉིས་ནས་གྱེས་པར་ཤེས་པའི་ཕྱིར་ཏེ། བདག་མེད་བསྟོད་འགྲེལ་ལས་ཀྱང་། སུམ་སྐོར་མ་དང་འདོད་མ་དང་། ཁྱིམ་མ་དང་གཏུམ་མོ་སྟེ་རྩ་བཞི་སྙིང་ཁ་ཆོས་ཀྱི་འཁོར་ལོའི་ནང་སྐོར་རྩ་འདབ་བཞི་ལས་ཕྱི་སྐོར་བརྒྱད་དུ་གྱེས་པའི་མཚམས་ན་རླུང་དང་བདུད་རྩི་ལྔ་པོ་འདྲེས་ནས་འབབ་པའི་བཞི་པོ་སྟེ། འདི་དག་ལ་དགོངས་ནས། བཅོམ་ལྡན་འདས་ཀྱི་རྒྱུད་ལས་གསུངས་པའི་དགོངས་པ། སློབ་དཔོན་རྡོ་རྗེ་དྲིལ་བུ་ཞབས་ཀྱིས་བླངས་ནས་ནང་སྐོར་བཞི་ལ་སྙིང་པོའི་རྣལ་འབྱོར་མ་བཞི་དང་། ཕྱི་སྐོར་བརྒྱད་ལ་སྒོ་མཚམས་མ་བརྒྱད་དང་། སྒོ་མཚམས་མ་བརྒྱད་ཀྱི་ཁ་དོག་ཐ་དད་པར་འབྱུང་བ་ཡང་། རླུང་དང་བདུད་རྩི་ལྔ་ཐ་དད་པར་འདྲེས་པ་ལ་དགོངས་པ་ཡིན་ནོ། །
ཞེས་གསུངས་སོ། ། ས་བཅུ་གསུམ་པ་ཐོབ་པ་ལ་ཡུལ་ཆེན་ལྔ་བགྲོད་དགོས་ཏེ། སྦས་པའི་རྩ་ལྔར་གྲགས་པ་སྙིང་ཁ་ཆོས་ཀྱི་འཁོར་ལོའི་དབུས་ནང་སྐོར་གྱི་རྩ་འདབ་ཕྱོགས་བཞི་དབུས་དང་ལྔ། དེ་དག་ན་གནས་པའི་བྷྲཱུྃ་སོགས་ཡི་གེ་ལྔ། ཁམས་བདུད་རྩི་ལྔ། དབུས་ནས་ནམ་མཁའི་རླུང་། ཤར་ནས་ཆུ་རླུང་། ལྷོ་ནས་ས་རླུང་། ནུབ་ནས་མེ་རླུང་། བྱང་ནས་རླུང་གི་རླུང་སྟེ་དྭངས་མའི་རླུང་ལྔ་དང་བཅས་པ་རྩ་དབུ་མའི་གཙུག་ཏོར་མཆོག་ཏུ་ཐིམ་ཞིང་ཕྱི་སྦས་པའི་ཡུམ་ལྔའི་མཁའ་འགྲོ་དབང་དུ་འདུས་པ་ལས།
ས་བཅུ་གསུམ་པའི་རྟོགས་པ་སྐྱེ་བའི་ཕྱིར། ཞེས་འཆད་པ་ལ། སྦས་པའི་རྩ་ལྔ་བདུད་བྲལ་ཆ་དང་བཅས། ། སྙིང་ཁའི་དབུས་ནས་གཙུག་ཏོར་མཆོག་ཏུ་ཐིམ། ། འཕགས་པའི་ལམ་ལྔ་དྲུག་པའི་ཆ་ཡི་དངོས། ། རྡོ་རྗེ་འཛིན་པ་བཅུ་གསུམ་པར་ཕྱག་འཚལ། ། ཞེས་སོ། ། གནད་དེས་ན་རྒྱུད་གསུམ་གྱི་དངོས་བསྟན་ལམ་མེ་བ་ཞིག་འཆད་པའི་ཚེ། སྦས་པའི་ཡུལ་ལྔའི་རྟེན་དཀྱིལ་འཁོར་བཞི་དབུ་མར་ཐིམ་མ་ཐག་པ་དེར། བཅུ་གསུམ་རྡོ་རྗེ་འཛིན་པའི་ས་ཞེས་བྱ་བ་སངས་རྒྱས་ཀྱི་ཡེ་ཤེས་མངོན་དུ་གྱུར་པ་ཡིན་པས།
ས་བཅུ་གསུམ་པ་དེ་ལ་ཕྱེད་སྔ་ཕྱིའི་རིམ་པ་མི་འབྱེད་པར། ས་བཅུ་གསུམ་པ་སངས་རྒྱས་ཀྱི་ས་ཡིན་པས་ཁྱབ་པ་ལྟ་བུར་བཤད་པ་ཡིན་ཏེ། རྗེ་བཙུན་ས་པཎ་གྱི་བདག་མེད་བསྟོད་འགྲེལ་ལས། སྦས་པའི་རྩ་ལྔ་ནི་གནས་སྙིང་ཁ་ན་གནས་ཏེ། ཡང་དག་པར་སྦྱོར་བ་ལས། ལུས་ཅན་སྙིང་གི་དབུས་སུ་ནི། ། རྩ་རྣམས་ལྔ་ནི་ཡང་དག་གནས། ། ཞེས་བཤད་པའི་ཕྱིར་རོ། ། བདུད་བྲལ་མ་ནི་དེ་དག་གི་རྒྱབ་ཀྱི་ཆ་ལ་བརྟེན་པའོ། ། རྩ་གཞན་བསམ་གྱིས་མི་ཁྱབ་པའི་ནུས་པ་འདུས་ཏེ།
ཡི་གེ་བསམ་གྱིས་མི་ཁྱབ་པ་ཡང་བྷྲཱུྃ་ཨྃ་ཛྲཱིཾ་ཁྃ་ཧཱུྃ་ལྔར་འདུས། བདུད་རྩི་ལྔ་ཡང་ཤིན་ཏུ་དྭངས་པར་བྱས། རླུང་རྣམས་ཀྱང་ཤིན་ཏུ་སྦྱངས་པས་དཀྱིལ་འཁོར་བཞི་དབུ་མར་ཐིམ་པས་དབུའི་གཙུག་ཏོར་ལྟར་མི་མངོན་པ་སྐྱེའོ། ། བྱང་ཆུབ་ཀྱི་ཕྱོགས་ཀྱི་ས་མཚམས་འཇོག་ནའང་ཡང་དག་པའི་ཏིང་ངེ་འཛིན་ལ་སོགས་པ་ལྔ་དང་། དྲུག་པའི་ཆ་ལ་ཡང་དག་པའི་ངག་གོ ། རྡོ་རྗེ་འཛིན་པ་ནི་སངས་རྒྱས་ཀྱི་ས་བཅུ་གསུམ་པ་སྟེ། དེ་ལ་སྒོ་གསུམ་གུས་པས་ཕྱག་འཚལ་བའི་དོན་ཏོ། ། ཞེས་བཤད་པས་སོ། ། ཞེས་བྱ་བ་འདི་ནི་སྤྱིར་བཏང་རྒྱུད་ཀྱི་ལུགས་སོ། ། གཉིས་པ་དམིགས་བསལ་མན་ངག་ལུགས་ལ།
སྦས་པའི་ཡུལ་ལྔ་བགྲོད་པ་ཙམ་གྱིས་བཅུ་གསུམ་རྡོ་རྗེ་འཛིན་པའི་ས་ཐོབ་མི་ནུས་ཏེ། སྦས་པའི་རྩ་ལྔའི་རྟེན་དང་བརྟེན་པའི་དཀྱིལ་འཁོར་བཞི་དབུ་མར་ཐིམ་པ་ལས། ས་བཅུ་གསུམ་པའི་ཕྱེད་འོག་མ་དེར་སླེབ་ཅིང་། དབུའི་གཙུག་ཏོར་ཕྱེད་འཕགས་པ་ཙམ་ཡིན་ལ། རྟེན་དེ་ལ་ཉེ་རྒྱུའི་ཉམས་ལེན་གྱི་གནད་ཀྱིས། སྲོག་རྩོལ་གྱི་རླུང་ཨ་བ་དྷཱུ་ཏིར་འགགས། དབུའི་གཙུག་ཏོར་ཧྲིལ་ཁམས་དྭངས་མས་བརྟན་པར་བྱས་ཏེ། བཅུ་གསུམ་ཕྱེད་གོང་མ་རྡོ་རྗེ་འཛིན་པ་སངས་རྒྱས་ཀྱི་ས་མཚན་ཉིད་པ་མངོན་དུ་འགྱུར་བ་འདི་གསུང་ངག་རྡོ་རྗེ་ཚིག་རྐང་གི་དགོངས་པ་དཔྱིས་ཕྱིན་པ་ཡིན་ནོ། ། ཞེས་འཆད་པར་འགྱུར་བའི་ཕྱིར་རོ། ། དེས་ན་ཡུལ་ཆེན་སོ་བདུན་ངོས་འཛིན་བཤད་ཟིན་པ་དེ་ནི་གཙོ་བོར་འཁོར་ལོ་བདེ་མཆོག་གི་འཁོར་ལོ་ལྔ་ལ་སྦྱར་བ་སྟེ།
ཨ་བྷི་དྷ་ན་ལས། རབ་ཏུ་དགའ་དང་དྲི་མ་མེད། ། འོད་བྱེད་པ་དང་འོད་འཕྲོ་དང་། ། སྦྱང་དཀའ་དང་ནི་མངོན་དུ་གྱུར། ། རིང་དུ་སོང་དང་མི་གཡོ་བ། ། ལེགས་པའི་བློ་གྲོས་ཆོས་ཀྱི་སྤྲིན། ། དཔེ་མེད་པ་དང་ཡེ་ཤེས་ལྡན། ། རྡོ་རྗེའི་ས་ནི་བཅུ་གསུམ་པ། ། ཞེས་བཤད་པའི། ས་བཅུ་གསུམ་པོ་དེ།
ཡུལ་ཆེན་སོ་བདུན་དང་སྦྱར་ཏེ་གསལ་བར་བྱེད་པ་ཡིན་ནོ། ། གཉིས་པ་ཀྱེ་རྡོ་རྗེའི་རྒྱུད་ལས་བཤད་ཚུལ་ལ། བརྟག་པ་དང་པོའི་ལེའུ་བདུན་པ་ལས། ཀྱེ་བཅོམ་ལྡན་འདས་ཀྱིས་བཀའ་རྩལ་པ། གནས་དང་ཉེ་བའི་གནས་དང་ནི། ། ཞི་དང་ཉེ་བའི་ཞི་དང་ནི། ། ཚནྡོ་ཉེ་བའི་ཚནྡོ་དང་། ། དེ་བཞིན་འདུ་བ་ཉེ་འདུ་བ། ། འཐུང་སྤྱོད་ཉེ་བའི་འཐུང་སྤྱོད་ཉིད། ། དུར་ཁྲོད་ཉེ་བའི་དུར་ཁྲོད་དེ། །
འདི་རྣམས་ས་ནི་བཅུ་གཉིས་ཏེ། ། ས་བཅུའི་དབང་ཕྱུག་མགོན་པོ་ཉིད། ། འདིས་ནི་གཞན་གྱིས་བརྗོད་མི་བྱ། ། ཞེས་མདོར་བསྟན་ནས། ། དེ་དག་རྒྱས་བཤད་ཀྱི་སྒོ་ནས། ཡུལ་སུམ་ཅུ་སོ་གཉིས་ངོས་བཟུང་ཡོད་མོད་ཀྱང་། དངོས་བསྟན་ལྟར་ན་གོ་རིམ་འཁྲུགས་པ་དང་། ཡུལ་བཞི་བཞི་དགོས་པར་མ་ཚང་བ་དང་། གཉིས་གཉིས་དགོས་པར་ལྷག་པ་སོགས་ཡོད་པས། བླ་མའི་མན་ངག་གིས་ཕྱེ་སྟེ་བཤད་དགོས་པ་ཡིན་ནོ། །
དེ་ཡང་མདོར་བསྟན་དུ། འདི་རྣམས་ས་ནི་བཅུ་གཉིས་ཏེ། ། ཞེས་པ་ཡན་གྱིས་གནས་དང་ཉེ་བའི་གནས་སོགས་ས་བཅུ་གཉིས་བཤད་ནས། ས་བཅུའི་དབང་ཕྱུག་མགོན་པོ་ཉིད། ། ཅེས་པས་ས་བཅུ་གསུམ་པ་བསྟན་པ་ཡིན་ཏེ། ས་བཅུ་གཉིས་པ་མན་ལ་གནས་པའི་བྱང་སེམས་རྣམས་ཀྱི་མགོན་ནམ་གཙོ་བོ་ནི་ས་བཅུ་གསུམ་པ་ལ་གནས་པ་དེ་ཡིན་ནོ། ། ཞེས་པའི་དོན་དུ། སྣ་ཆེན་འགའ་ཞིག་དང་། ཐེག་ཆེན་ཆོས་རྗེའི་གསུང་ཊིཀ་སོགས་ལས་བཤད་པ་དེ་ལེགས་བཤད་དུ་སྣང་བས་སོ། ། ད་ནི་ཡུལ་སོ་གཉིས་གསལ་པོར་ས་བཅུ་གཉིས་དང་སྦྱར་ཏེ་ངོས་བཟུང་ན།
ས་དང་པོ་གཉིས་ལ་ཡུལ་བཞི་བཞི་ས་བཅུ་གཅིག་པ་དང་། ས་བཅུ་གཉིས་པ་ལ་ཡུལ་བཞི་བཞི། བར་གྱི་ས་བརྒྱད་ལ་ཡུལ་གཉིས་གཉིས་ཚང་དགོས་པས། ཐོག་མར་ས་དང་པོ་གནས་ཀྱི་ས་ཐོབ་པ་ལ། ཕྱི་ནང་ཡུལ་ཆེན་བཞི་བགྲོད་དགོས་ཏེ། ཛ་ལན་དྷ་ར་སྟེ། འབར་བ་འཛིན་པ་ནི། ཕྱིའི་ཁ་ཆེ་དང་རྒྱ་གར་གྱི་བར་ན་ཡོད་ཅིང་། ནང་གི་སྤྱི་གཙུག་ཨཽ་ཌྱི་ན་སྟེ་འཕུར་འགྲོའི་ཨུ་རྒྱན་ནི། ཕྱིའི་རྒྱ་གར་ནུབ་ཕྱོགས་ན་ཡོད་ཅིང་།
ནང་གི་སྤྱི་གཙུག་ཀོལླ་གི་རི་ནི། ལྷོ་ནུབ་ལངྐ་པུ་རིའི་གྲོང་ན་ཡོད་ཅིང་། ནང་གི་མཚོག་མ། ཀ་མ་རུ་པ་སྟེ། འདོད་པའི་གཟུགས་ནི། མཉལ་གྱི་མདའ་རྒྱ་གར་ཤར་ཕྱོགས་ན་ཡོད་ཅིང་། ནང་གི་སྨིན་ཕྲག་སྟེ། དེ་བཞིའི་རླུང་སེམས་དབུ་མར་ཐིམ་པ་ལས། ས་དང་པོའི་རྟོགས་པ་སྐྱེ་བའི་ཕྱིར་རོ། ། ཞེས་བཤད་པ་ལས།
ཀྱེ་བཅོམ་ལྡན་འདས། གནས་ལ་སོགས་པ་གང་ལགས། བཀའ་སྩལ་པ། གནས་ནི་ཛ་ལནྡ་རར་བཤད། ། དེ་བཞིན་དུ་ནི་ཨུ་རྒྱན་ཉིད། ། གནས་ནི་ཀོ་ལ་གི་རི་ཉིད། ། དེ་བཞིན་དུ་ཡང་ཀམ་རུ་ཉིད། ། ཅེས་གསུངས་སོ། ། དེ་བཞིན་དུ་ས་གཉིས་པ་ཉེ་བའི་གནས་ཐོབ་པ་ལ་ཡུལ་བཞི་བགྲོད་དགོས་ཏེ། མ་ལ་བ་སྟེ་ཕྲེང་བ་ཅན་ནི་ལྷོའི་གླིང་ཕྲན་ཏེ།
ནང་གི་སྣ་རྩེའོ། ། སིནྡྷུ་ནི་ཆུ་བོ་སིདྷུ་འབབ་པའི་ས་ན་ཡོད་ཅིང་། མིག་གཉིས་སོ། ། ན་ག་ར་སྟེ། གྲོང་ཁྱེར་ནི་ཡུལ་དབུས་ན་ཡོད་ཅིང་། རྣ་བ་གཉིས་སོ། ། ལྕགས་པའི་བྲང་ནི་སིངྒ་གླིང་སྟེ་ནང་གི་ཁ་ནང་སྟེ། དེ་བཞི་ལས་ས་གཉིས་པའི་རྟོགས་པ་སྐྱེ་བའི་ཕྱིར་རོ། ། ཞེས་བཤད་པ་ལ་འཁྲུགས་སྡེབས་ན། ཉེ་གནས་མ་ལ་ཝ་ཞེས་བརྗོད། །
སིནྡྷུ་ནཱ་ག་ར་ཉིད་དོ། ། ཡང་ནི་ལྕགས་ཀྱི་གྲོང་ཉིད་དོ། ། ཞེས་སོ། ། ཞིང་དང་ཉེ་ཞིང་ས་གསུམ་པ་དང་། བཞི་པ་གཉིས་ལ་ཡུལ་གཉིས་གཉིས་བགྲོད་དགོས་ཤིང་། ཚནྡོ་དང་ཉེ་བའི་ཚནྡོ་ས་ལྔ་པ་དང་དྲུག་པ་གཉིས་ལས་ཡུལ་གཉིས་གཉིས་བགྲོད་དགོས་ཏེ། མུ་མུ་ནི་ཞེས་པ་ལྷོ་ཕྱོགས་རྒྱ་མཚོའི་འགྲམ་ན་ཡོད་ཅིང་། ནང་གི་ཀོས་ཀོ དེ་ཝི་ཀོ་ཊ་སྟེ། ལྷ་མོའི་མཁར་ནི།
རྡོ་རྗེ་གདན་གྱི་ཤར་ན་སྟེ་ནང་མགྲིན་པའོ། ། དེ་གཉིས་ལས་ས་གསུམ་པ་ཐོབ། ཀུ་ལུ་ཏ། ཞེས་པ་ལྷོ་ནུབ་རྡོ་པུས་མོ་ལྟ་བུ་ཡོད་པ་སྟེ་ནང་རྒྱབ་ཀྱི་ཚིགས་པ། ཨརྦྷུ་ཏ་ཞེས་པ་ལྷོ་ཕྱོགས་ན་རྡོ་ནུ་མ་ལྟ་བུ་ཡོད་པ་སྟེ་ནང་ནུ་མ་གཉིས་སོ། ། དེ་གཉིས་ལས་ས་བཞི་པ་ཐོབ། ཧ་རི་ཀེ་ལ་ཞེས་པ། ཤར་ལྷོ་ན་ནམ་མཁའི་ཤིང་ལྡན་ཏེ། ནང་སྙིང་ཁའོ། ། གོ་ར་ཝ་རི་སྟེ་བ་ཡི་མཆོག་སྦྱིན་ནི།
ལྷོ་ཕྱོགས་དཔལ་གྱི་རིའི་ངོས་ན་སྟེ་ནང་ལྟེ་བའོ། ། དེ་གཉིས་ལས་ས་ལྔ་པ་ཐོབ། ལམྤ་ཀ་ཞེས་པ་རྒྱ་གར་ནུབ་ཕྱོགས་ན་སྟེ་ནང་གསང་གནས་སོ། ། ཀཉྩི་ཞེས་པ་ལྷོ་ནུབ་ན་སྟེ་ནང་རྟགས་ཀྱི་དབུས་སོ། ། དེ་གཉིས་ལས་ས་དྲུག་པ་ཐོབ་པའི་ཕྱིར། ཞེས་བཤད་པ་ལ། གཞུང་ཐོབ་རྩིས་ན། ཞིང་ནི་མུ་མུ་ནིར་བཤད་དེ། ། དེ་ཝི་ཀོ་ཊ་དེ་བཞིན་ཞིང་། ། ཉེ་ཞིང་ཀུལླུ་ཏ་ཞེས་བརྗོད། །
དེ་བཞིན་ཨརྦུ་ཏ་ཉིད་དོ། ། ཚནྡོོ་ཧ་རི་ཀེ་ལ་དང་། ། དེ་བཞིན་བ་ཡི་མཆོག་སྦྱིན་ནོ། ། ཉེ་བའི་ཚནྡོ་ལམྤ་ཀ ། དེ་བཞིན་ཀཉྩི་ཀ་ཉིད་དོ། ། ཞེས་སོ། ། དེ་བཞིན་དུ་འདུ་བ་དང་ཉེ་བའི་འདུ་བ་ས་བདུན་པ་དང་བརྒྱད་པ་གཉིས་དང་། དུར་ཁྲོད་དང་ཉེ་བའི་དུར་ཁྲོད་ས་དགུ་པ་དང་བཅུ་པ་གཉིས་ལ་ཡང་ཡུལ་གཉིས་གཉིས་བགྲོད་དགོས་ཏེ། བྱེད་པའི་བྲང་ཞེས་པ་ལྷོ་ཕྱོགས་རྒྱ་མཚོའི་གླིང་ཕྲན་ཏེ་ནང་རྟགས་ཀྱི་རྩེ་མོའོ། ། གསེར་དང་ལྡན་པའི་གླིང་ནི།
ལྷོ་ཕྱོགས་མི་མེད་པའི་གླིང་སྟེ་ནང་གཞལ་ཡས་ཁང་པའོ། དེ་གཉིས་ལས་ས་བདུན་པ་ཐོབ། ཀོངྐ་ན་ཞེས་པ་ལྷོ་ཕྱོགས་ན་མཧཱ་བི་བྷ་ཞེས་པའི་མཆོད་རྟེན་རང་བྱོན་ཡོད་པའི་གནས་ཏེ་ནང་བརླ་གཉིས་སོ། ། བིནྡྷ་ཞེས་པ་རི་བོ་འབིགས་བྱེད་དེ། ལྷོ་ཕྱོགས་ན་ཡོད་ཅིང་ནང་པུས་མོ་གཉིས་སོ། ། དེ་གཉིས་ལས་ས་བརྒྱད་པ་ཐོབ། རབ་སོང་དགེ་འདུན་ཞེས་པ། རོ་མང་དུ་གནས་པ་ཡི་དྭགས་འདུས་པ་སྟེ་ནང་བྱིན་པ་གཉིས་སོ། ། རྒྱ་མཚོའི་འགྲམ་ནི། རསྨི་ཤྭ་ར་སྟེ་ཡི་དྭགས་རྒྱུ་བའི་གནས་ཡིན་ཞིང་།
ནང་རྐང་བོལ་གཉིས་སོ། ། དེ་གཉིས་ལས་ས་དགུ་པ་ཐོབ། ཙ་རི་ཊ་ཞེས་པ་ལྷོ་ཕྱོགས་རྒྱ་མཚོའི་འགྲམ་ན་ཡོད་ཅིང་སོར་མོ་གཉིས་སོ། ། གཞོན་ནུའི་གྲོང་ཁྱེར་ཞེས་པ་བུ་མོ་གཟུགས་བཟང་བ་སྐྱེ་བའི་གནས་རྒྱ་མཚོའི་གླིང་ཕྲན་སྟེ་ནང་མཐེ་བོང་གཉིས་སོ། ། དེ་གཉིས་ལས་ས་བཅུ་པ་ཐོབ་པ་ཡིན་པའི་ཕྱིར། ཞེས་འཆད་པ་ལ། གཞུང་ཕན་ཚུན་སྡེབས་ན། འདུ་བ་བྱེད་པའི་བྲང་ཉིད་དོ། ། དེ་བཞིན་གསེར་དང་ལྡན་པའི་གླིང་། ། ཉེ་བའི་འདུ་བ་ཀངྐོ་ན། །
དེ་བཞིན་དུ་ནི་འབིགས་བྱེད་ཉིད། ། དུར་ཁྲོད་རབ་སོང་དགེ་འདུན་གྱི། ། དུར་ཁྲོད་རྒྱ་མཚོའི་འགྲམ་ཉིད་དོ། ། ཉེ་བའི་དུར་ཁྲོད་ཙ་རི་ཊ། ། དེ་བཞིན་གཞོན་ནུའི་གྲོང་ཁྱེར་རོ། ། ཞེས་སོ། ། ཡང་འཐུང་སྤྱོད་ས་བཅུ་གཅིག་པ་དང་། ཉེ་བའི་འཐུང་སྤྱོད་ས་བཅུ་གཉིས་པ་གཉིས་ལ་ཡུལ་བཞི་བཞི་བགྲོད་དགོས་ཏེ། གྲོང་ཁྱེར་ཞེས་པ་ཁ་ཆེའི་བྱེ་བྲག་སྟེ་ནང་ཕྲག་པ། གྲོང་མཐའ་ཞེས་པ་མོན་ཡུལ་ཏེ་ནང་རྐང་མཐིལ།
ལཉྪ་རྒྱ་མཚོའི་ནང་སྐྱེས་ཞེས་པ་ཁྱབ་འཇུག་གིས་བྱས་པའི་རྣམ་སྣང་གི་སྐུ་བཞུགས་པའི་གནས་ཏེ། སཽ་རཥྚ་ཡུལ་འཁོར་བཟང་པོ་སྭ་ཝ་ན་ཐ་ན་ཡོད་པ་སྟེ། དེ་གཉིས་ནང་སྙིང་ཁའི་ཕྱོགས་ན་ཡོད་པས་དེ་བཞི་ལས་ས་བཅུ་གཅིག་པ་ཐོབ། ཁ་བའི་རི་ཞེས་པ། ཧི་མཱ་ལ་ཡ་ནི། བལ་པོར་གཏོགས་པའི་བོད་སྟེ་ནང་ལྟག་པ། ཀོ་ས་ལ་ཞེས་པ་རྡོ་རྗེ་གདན་གྱི་ནུབ་མཉན་ཡོད་ཀྱི་ཕྱོགས་ཏེ་ནང་རྐེད་པ། ཀ་ལིངྐ་ཞེས་པ་ལྷོ་ཕྱོགས་རྒྱ་མཚོའི་འགྲམ་ནང་ལིངྐ་དང་ཉེ་བའི་ཡུལ་འཁོར་དང་། སྐྱེད་ཚལ་ར་བའི་རྫིང་བུའི་འགྲམ། ཞེས་པ་མ་སྐྱེས་དགྲའི་སྐྱེད་ཚལ་གྱི་ཕྱོགས་ཏེ་དེ་གཉིས་ཀྱང་སྙིང་ཁའི་ཕྱོགས་ཡིན་ལ།
དེ་བཞི་ལས་ས་བཅུ་གཉིས་པ་ཐོབ་པའི་ཕྱིར། ཞེས་འཆད་པ་ལ། འཐུང་སྤྱོད་གྲོང་ཁྱེར་གྱི་ས་དང་། ། འཐུང་སྤྱོད་གྲོང་གི་མཐར་གནས་པ། ། ལཉྩ་རྒྱ་མཚོའི་ནང་སྐྱེས་དང་། ། དེ་བཞིན་སཽ་རཥྚ་ཉིད་དོ། ། ཉེ་བའི་འཐུང་སྤྱོད་ཁ་བའི་རི། ། ཀོ་ས་ལ་དང་ཀ་ལིང་ཀ ། སྐྱེད་ཚལ་ར་བའི་རྫིང་བུའི་འགྲམ། ། ཉེ་བའི་འཐུང་སྤྱོད་མདོར་བསྡུས་པའོ། །
ཞེས་སོ། ། འདིར་སྐབས་ཀྱི་ཧི་མཱ་ལ་ཡ་ཞེས་པ་དེ་གངས་ཅན་གྱི་སྐད་དོ་ཡིན་མོད། མངོན་པ་དང་དུས་འཁོར་ནས་བཤད་པའི་གངས་ཅན་མཚན་ཉིད་པ་ནི་མ་ཡིན་ཏེ། འདི་བལ་བོད་ཀྱི་མཚམས་ན་ཡོད་པའི་ཕྱིར་དང་། གངས་ཅན་མཚན་ཉིད་པ་དེའི་ཁྱད་ཆོས་མ་ཚང་བའི་ཕྱིར་རོ། ། དེས་ན་གངས་ཅན་མཚན་ཉིད་པ་ནི་བདེ་ཀྱེ་ནས་བཤད་པའི་ཡུལ་ཆེན་པོ་བདུན་གྱི་ནང་ཚན་མ་ཡིན་པར་གོ་དགོས་སོ། ། འོ་ན་ཡུལ་གྱི་ངོས་འཛིན་བདེ་ཀྱེ་གཉིས་མི་མཐུན་པ་ཅི་སྙམ་ན། འདི་དག་རྩའི་སྐྱེ་ས་དང་། འབྲས་བུ་སྨིན་པའི་དབང་གིས་ཐ་དད་པ་ཙམ་ཡིན་གྱི། དོན་ལ་འགལ་བ་མེད་དོ། །
དཔེར་ན་རྐང་པའི་བོལ་ལ་བཀུ་མཉེ་བྱས་པས་མིག་བདེ་བར་འགྱུར་བ་རྩ་རྒྱུད་ཅིག་པའི་རྟེན་འབྲེལ་གྱིས་ཡིན་པ་ནི་གནད་ལ་དགོངས་ནས། མིག་སིནྡྷུ་ར་བཤད་པ་དང་། རྐང་པའི་བོལ་སིན་དྷུར་བཤད་པ་གནད་གཅིག་པ་ལྟ་བུ་དང་། ལྟེ་བར་བཀུ་མཉེ་བྱས་པས་རྣ་བ་བདེ་བར་འགྱུར་བ་རྩའི་གནད་གཅིག་པའི་རྟེན་འབྲེལ་གཟིགས་པས་གོ་ད་ཝ་རི་ལྟེ་བའམ། རྣ་བ་གཡོན་དུ་བཤད་པ་ལྟ་བུ་ཡིན་པའི་ཕྱིར་རོ། ། དེ་ལྟར་ན་བརྟག་གཉིས་དངོས་བསྟན་གྱི་ཡུལ་གྱི་ངོས་འཛིན་ཟིང་ཟིང་པོར་ཡོད་པ། རྗེ་བཙུན་གོང་མའི་ཞལ་ནས་སྙན་དུ་བརྒྱུད་པའི་དག་ལྡན་སོགས་ཀྱི་སྙིང་པོ། འགྲོ་བའི་མགོན་པོ་ཆོས་རྒྱལ་འཕགས་པ་རིན་པོ་ཆེས་མཆན་བུའི་སྒོ་ནས་གསལ་བར་མཛད་པའི་ཡུལ་ཆེན་སོ་བདུན་ངོས་འཛིན་དང་། དེ་ས་བཅུ་གཉིས་དང་སྦྱོར་ཚུལ་གྱི་ལེགས་བཤད་འདི་མ་མཐོང་བར་བརྟག་གཉིས་དངོས་བསྟན་གྱི་ཡུལ་ལ་བདེ་མཆོག་ནས་བཤད་པའི་ཡུལ་གྱི་ཁ་སྐོང་མཛད་པའི་འོ་རྒྱལ་སོགས། བརྟག་གཉིས་དངོས་བསྟན་གྱི་ཡུལ་ཆེན་གཏན་ནས་ངོས་མ་ཟིན་པ་དེ་དག་ལ་ཕན་པར་གྱུར་ཅིག
འོ་ན་འདིར་སྐབས་ཀྱི་ཡུལ་སོ་བདུན་ཇི་ལྟ་བུ་སྙམ་ན། སྔར་བཤད་པ་དེ་ལྟར་ས་བཅུ་གཉིས་མན་ཆད་ཐོབ་པ་ལ། ཡུལ་སོ་གཉིས་བགྲོད་དགོས་པའི་གནད་ཀྱིས་ས་བཅུ་གསུམ་པའམ། བཅུ་གསུམ་ཕྱེད་འོག་མ་ཐོབ་པ་ལ། སྦས་པའི་རྩ་ལྔས་མཚོན་པའི་ཡུལ་ལྔ་བགྲོད་དགོས་ཏེ། སྦས་པའི་རྩ་ལྔའི་རླུང་སེམས་དབུ་མར་ཐིམ་པ་ལས། རང་ཉིད་འཁོར་ཚོམ་བུ་གཅིག་དང་བཅས་འཚང་རྒྱ་བའི་ཕྱོགས་བཞི་དབུས་དང་ལྔའི་མཁའ་འགྲོ་རྣམས་དབང་དུ་འདུ་བ་ཡིན་པའི་ཕྱིར་རོ། ། སྐབས་འདིར་སྦས་པའི་ཡུལ་ལྔ་སྒྲུབ་པ་པོ་རང་ཉིད་ཉེ་རྒྱུ་སྤྱོད་བཞིན་པའི་དབུས་དང་ཕྱོགས་བཞི་ལ་ངོས་འཛིན་པ་ནི་ཅིས་ཀྱང་འཐད་དེ། མངོན་རྟོགས་ལྗོན་ཤིང་ལས་ཉེ་རྒྱུ་མངོན་དུ་བྱེད་པའི་གནས་ལ། ཕྱིའི་གནས་རྡོ་རྗེ་གདན།
ནང་གི་གནས་འོག་མིན། དོན་དམ་པའི་གནས་སྒྲུབ་པ་པོ་རང་ཉིད་ཉེ་རྒྱུས་སྤྱོད་བཞིན་པའི་གནས་དེ་ཡིན་པར་བཤད་པའི་ཕྱིར་རོ། ། དེས་ཡུལ་སོ་བདུན་བགྲོད་པ་ལས་ས་རྣམས་ཐོབ་ཚུལ་དཔལ་ལྡན་ས་སྐྱ་པའི་བཤད་པའི་སྲོལ་ལས་བྱོན་པ་དེའོ། ། གཉིས་པ་རྩ་དབུ་མའི་མདུད་པ་གྲོལ་ཚུལ་གྱི་སྒོ་ནས་ས་བགྲོད་ཚུལ་ལ་གཉིས་ཏེ། སྤྱིར་རྩ་དབུ་མའི་མདུད་པའི་ཆགས་ཚུལ་དང་། དེ་གྲོལ་བས་ས་ལམ་བགྲོད་ཚུལ་དངོས་སོ། ། དང་པོ་ནི། རྩ་དབུ་མ་ལ་རོ་རྐྱང་གཉིས་ཀྱི་བཅེར་བའི་མདུད་པ་སོ་གཉིས་གནས་པ་ཡིན་ཏེ། གསང་གནས་བདེ་སྐྱོང་གི་འཁོར་ལོའི་ཐད་ཀྱི་རྩ་དབུ་མ་ལ་མདུད་པ་བཞི། ལྟེ་བ་སྤྲུལ་པའི་འཁོར་ལོའི་དབུ་མ་ལ་མདུད་པ་དྲུག
སྙིང་ཁ་ཆོས་ཀྱི་འཁོར་ལོའི་རྩ་དབུ་མ་ལ་མདུད་པ་དྲུག མགྲིན་པ་ལོངས་སྤྱོད་ཀྱི་འཁོར་ལོའི་རྩ་དབུ་མ་ལ་མདུད་པ་དྲུག སྨིན་འཚམས་མཛོད་པུའི་འཁོར་ལོ་ལ་མདུད་པ་དྲུག སྤྱི་བོ་བདེ་ཆེན་གྱི་འཁོར་ལོ་ལ་རྩ་མདུད་བཞི་རྣམས་གནས་པས་སོ། ། དེ་ལྟར་ཡང་རྒྱུད་ལས། སྲོག་གི་དབྱིག་པའི་ནང་ན་གནས། ། སུམ་ཅུ་རྩ་གཉིས་མདུད་དང་ལྡན། ། ཕྲ་བའི་ཕྲ་བ་ཡང་དག་མཆོག ། ཕྱི་རོལ་མ་ཡིན་ནང་ན་མིན། ། ཞེས་བཤད་དོ། །
གཉིས་པ་ལ། མདུད་པ་སོ་གཉིས་གྲོལ་བས་ས་བཅུ་གཉིས་མན་ཆད་བགྲོད་ནུས་ཏེ། གསང་གནས་ལྟེ་སྙིང་གི་མདུད་པ་བཅུ་དྲུག་གྲོལ་བས། བུམ་དབང་ས་དྲུག་བགྲོད་དེ། གྲུབ་མཐའ་བཞི་ལས་འཁོར་འདས་དབྱེར་མེད་ཀྱི་གྲུབ་མཐའ་སྙོགས། མགྲིན་སྨིན་གྱི་མདུད་པ་བཅུ་གཉིས་གྲོལ་བས། གསང་དབང་ས་བཞི་བགྲོད་དེ་མ་འདྲེས་ལ་ཡོངས་སུ་རྫོགས་པའི་གྲུབ་མཐའ་སྙོགས། སྤྱི་བོ་བདེ་ཆེན་འཁོར་ལོའི་མདུད་པ་བཞི་གྲོལ་བས་ཤེས་རབ་ཡེ་ཤེས་ས་གཉིས་བགྲོད་དེ། གྲུབ་མཐའ་གསུམ་པ་བདེ་སྟོང་རྒྱ་ཆུང་བའི་གྲུབ་མཐའ་སྙོགས། དེས་ས་བཅུ་གཉིས་མན་ཆད་བགྲོད་ཟིན་ནས།
བཅུ་གཉིས་པའི་རྟེན་དེ་ལ་ཉེ་རྒྱུའི་ཉམས་ལེན་ལ་བརྟེན་ནས་དབང་བཞི་པ་ས་ཕྱེད་བགྲོད་དེ། གྲུབ་མཐའ་བཞི་པ་བདེ་སྟོང་རྒྱ་ཆེ་བ་སྙོགས། དེས་ས་བཅུ་གསུམ་ཕྱེད་འོག་མ་དེར་སླེབ་པ་ཙམ་ཡིན་ལ། སླར་ཡང་ཉེ་རྒྱུའི་ཉམས་ལེན་འཕྲོ་མཐུད་པས་བཅུ་གསུམ་ཕྱེད་གོང་མ་དེར་སླེབ་པ་དང་། འཁོར་ཚོམ་བུ་གཅིག་དང་བཅས་པ་འཚང་རྒྱས་ཟིན་པ་མཉམ་དུ་འབྱུང་བ་ཡིན་པའི་ཕྱིར་རོ། ། དེ་ཡང་གསུང་ངག་རྡོ་རྗེའི་ཚིག་རྐང་ལས། ས་ཐོག་མཐའ་གཉིས་ལ་རེ་རེ། གསུམ་པ་བཅུས་བར་གྱི་རྩ་མདུད་བྲལ་བས་ལ་དོར། ཞེས་པ་དང་པོ་དང་། བཅུ་གཉིས་པ་ལ་མདུད་པ་རེ་རེ་གྲོལ་དགོས།
བར་གྱི་ས་བཅུ་ལ་མདུད་ལ་གསུམ་གསུམ་གྲོལ་དགོས་པར་བཤད་པ་ལྟར་ཡིན་ཏེ། གསང་གནས་འཁོར་ལོའི་མདུད་པ་དང་པོ་གྲོལ་བས། ས་དང་པོ་རབ་ཏུ་དགའ་བའམ། གནས་ཀྱི་ས་ཐོབ། མདུད་པ་ཕྱི་མ་གསུམ་གྲོལ་བས་ས་གཉིས་པ་དྲི་མ་མེད་པའམ། ཉེ་བའི་གནས་ཀྱི་ས་རྫོགས་པར་ཐོབ། ལྟེ་བའི་མདུད་པ་དང་པོ་གསུམ་གྲོལ་བས། ས་གསུམ་པ་འོད་བྱེད་པའམ། ཞིང་གི་ས་རྫོགས་པར་ཐོབ། ཕྱི་མ་གསུམ་གྲོལ་བས་ས་བཞི་པ་འོད་འཕྲོ་བའམ།
ཉེ་བའི་ཞིང་ས་རྫོགས་པར་ཐོབ། སྙིང་ཁའི་རྩ་མདུད་པ་དང་པོ་གསུམ་གྲོལ་བས། ས་ལྔ་པ་སྦྱང་དཀའ་བའམ། ཚནྡོའི་ས་རྫོགས་པར་ཐོབ། ཕྱི་མ་གསུམ་གྲོལ་བས། ས་དྲུག་པ་མངོན་དུ་གྱུར་པའམ་ཉེ་བའི་ཚནྡོའི་ས་ཐོབ་པས། བུམ་དབང་ས་དྲུག་རྫོགས་པར་ཐོབ། ཅེས་བྱ་སྟེ། ས་དྲུག་པོ་དེ། གཙོ་བོར་དབང་བུམ་དབང་།
ལམ་བསྐྱེད་རིམ་སོགས་ཀྱི་ལག་རྗེས་ཡིན་པས། བུམ་དབང་གི་ཉེ་བར་ལེན་རྒྱུ་ལྟ་བུ་དང་། དབང་གཞན་གསུམ་ལྷན་ཅིག་བྱེད་རྐྱེན་ལྟ་བུ་ཡིན་པའི་ཕྱིར་རོ། ། དེ་བཞིན་དུ་མགྲིན་པའི་མདུད་པ་དང་པོ་གསུམ་གྲོལ་བས་ས་བདུན་པ་རིང་དུ་སོང་བའམ། འདུ་བའི་ས་རྫོགས་པར་ཐོབ། ཕྱི་མ་གསུམ་གྲོལ་བས་ས་བརྒྱད་པ་མི་གཡོ་བའམ། ཉེ་བའི་འདུ་བའི་ས་རྫོགས་པར་ཐོབ། སྨིན་མཚམས་ཀྱི་མདུད་པ་དང་པོ་གསུམ་གྲོལ་བས་ས་དགུ་པ་ལེགས་པའི་བློ་གྲོས་སམ། དུར་ཁྲོད་ཀྱི་ས་རྫོགས་པར་ཐོབ། ཕྱི་མ་གསུམ་གྲོལ་བས་ས་བཅུ་པ་ཆོས་ཀྱི་སྤྲིན་ནམ།
ཉེ་བའི་དུར་ཁྲོད་ཀྱི་ས་རྫོགས་པར་ཐོབ་པས། དེ་བཞི་ལ་ཡང་གསང་དབང་ས་བཞི་ཞེས་བྱ་སྟེ། གཙོ་བོར་གསང་དབང་གི་ཉེར་ལེན་དང་། དབང་གཞན་གསུམ་གྱིས་ལྷན་ཅིག་བྱེད་རྐྱེན་བྱས་པའི་ལག་རྗེས་ལྟ་བུ་ཡིན་པས་སོ། ། དེ་ནས་སྤྱི་བོའི་མདུད་པ་དང་པོ་གསུམ་གྲོལ་བས། ས་བཅུ་གཅིག་པ་དཔེ་མེད་པའི་ས་རྫོགས་པར་ཐོབ། མདུད་པ་ཕྱི་མ་གཅིག་གྲོལ་བས། ས་བཅུ་གཉིས་པ་ཡེ་ཤེས་ཆེན་པོའི་ས་ཐོབ་པས། དེ་གཉིས་ལ་ཤེར་དབང་ས་གཉིས་ཞེས་ཀྱང་བྱ་སྟེ། ཤེར་དབང་དེས་ཉེར་ལེན་དང་།
དབང་གཞན་གསུམ་གྱི་ལྷན་ཅིག་བྱེད་རྐྱེན་བྱས་པའི་ས་ཡིན་པའི་ཕྱིར་རོ། ། དེས་ན་དེ་མན་ཆད་ལ་རྩ་དབུ་མའི་མདུད་པ་སོ་གཉིས་གྲོལ་བས་མཐོང་ལམ་ས་དང་པོ་ནས། སྒོམ་ལམ་ས་བཅུ་གཅིག་སྟེ་ས་བཅུ་གཉིས་པོ་དེ་ཐོབ། ས་རེ་རེ་ལས། འཕོ་བ་རེའི་རླུང་དགུ་བརྒྱ་པ་ཕྲག་གཉིས་ཏེ་སྟོང་བརྒྱད་བརྒྱ་པ་རེ་འགགས་པས། ལས་རླུང་དགུ་བརྒྱ་པ་ཕྲག་གཉིས་ཏེ་སྟོང་བརྒྱད་པ་རེ་འགགས་པས། ལས་རླུང་ཉིས་ཁྲི་ཆིག་སྟོང་དྲུག་བརྒྱ་ཡང་འགགས། ས་རེ་རེ་ལས་རླུང་ཕྱི་ནང་དུ་སོར་རེ་འགགས་པས་ལས་རླུང་གི་ཚད་སོར་བཅུ་གཉིས་པོ་དེ་ཡང་འགགས། རྟེན་འབྲེལ་བཅུ་གཉིས་དང་སྤང་བྱ་རྣམ་རྟོག་བཅུ་གཉིས་ཀྱང་འགགས་ཤིང་། ཕྱི་ནང་གི་ཡུལ་སོ་གཉིས་ཀྱང་བགྲོད།
མས་རྟེན་པའི་དགའ་བ་བཅུ་དྲུག་ཀྱང་རྫོགས་པ་ཡིན་མོད། ད་དུང་ཐམས་ཅད་མཁྱེན་པའི་ས་མཚན་ཉིད་པ་མངོན་དུ་བྱས་པ་ནི་མ་ཡིན་ཏེ། སྦས་པའི་ཡུལ་ལྔ་མ་བགྲོད་པས། དེ་བགྲོད་བྱེད་ཀྱི་ཐབས་ལ་བསླབ་དགོས་པའི་ཕྱིར་རོ། ། ས་བཅུ་གཉིས་པོ་དེའི། ས་བཅུ་ལ་ཕ་རོལ་དུ་ཕྱིན་པ་དང་སྒོ་བསྟུན་ནས། རབ་ཏུ་དགའ་བ་སོགས་ཀྱི་མིང་བཏགས་པ་ནི་འབྲས་བུའི་སྒོ་ནས་ཡིན་ལ། བླ་མེད་ཐུན་མོང་མ་ཡིན་པས། གནས་དང་ཉེ་བའི་གནས་སོགས་ཀྱི་མིང་བཏགས་པ་ནི་རྒྱུའི་སྒོ་ནས་བཏགས་ཤིང་། སློབ་ལམ་ས་བཅུ་གཅིག་པ་དང་།
བཅུ་གཉིས་པ་གཉིས་ནི་ཕ་རོལ་དུ་ཕྱིན་པ་ལ་མ་གྲགས་པས། ཐུན་མོང་མ་ཡིན་པའི་མིང་། དཔེ་མེད་པའི་ས་དང་། དཔེ་མེད་ཡེ་ཤེས་ཆེན་པོའི་ས་ཞེས་བཤད་པ་ཡིན་ཏེ། སམྦུ་ཊ་ལས། གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་བྱེད་ཤེས་བྱ་སྟེ། ། ཉེ་བའི་ཞིང་ནི་འོད་འཕྲོ་ཅན། ། ཚནྡོ་མངོན་དུ་གྱུར་པ་སྟེ། །
ཉེ་བའི་ཚནྡོ་སྦྱང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཏེ། ། ཉེ་བའི་དུར་ཁྲོད་ཆོས་ཀྱི་སྤྲིན། ། ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་མ་ཡི་ཀླ་ཀློའི་སྐད། ། པུ་ལ་སོགས་པ་ཅི་གསུངས་པ། ། ཕྱི་དང་ནང་དུ་ཡང་དག་བསམ། ། ཞེས་དང་།
ཀྱེ་རྡོ་རྗེ་རྒྱུད་རྒྱས་པ་ལས། འཐུང་སྤྱོད་དཔེ་མེད་ཡེ་ཤེས་ཏེ། ། ཉེ་བའི་འཐུང་སྤྱོད་ཡེ་ཤེས་ཆེ། ། ཞེས་ས་བཅུ་གཅིག་པ་དང་བཅུ་གཉིས་པའི་མིང་དོན་བཤད་པ་དང་། དགོངས་པ་ལུང་སྟོན་ལས་ཀྱང་། འཇིག་རྟེན་དང་ནི་འཕགས་པའི་ཆོས། ། སྔ་མ་ཀུན་གྱིས་བསྐྲུན་མེད་ཅིང་། ། དེ་ཕྱིར་ཀུན་ཏུ་འོད་འགྱེད་པ། ། དཔེ་མེད་ཡེ་ཤེས་ཞེས་སུ་བཤད། ། ཐུབ་པའི་སྤྱོད་ཡུལ་མ་གཏོགས་པ། །
རྒྱལ་སྲས་ཀུན་གྱི་ས་ལས་བརྒལ། ། ཤེས་བྱ་ཀུན་ལ་འཇུག་ཆོས་ཅན། ། ས་དེ་ཡེ་ཤེས་ཆེན་པོར་འདོད། ། ཞེས་ཀྱང་བཤད་པའི་ཕྱིར་རོ། ། གཉིས་པ་དགའ་བ་བཅུ་དྲུག་འཆར་ཚུལ་གྱི་སྒོ་ནས་ས་ལམ་བགྲོད་ཚུལ་ལ། ལུགས་འདི་ལ་ཡས་འབབ་ཀྱི་དགའ་བ་བཅུ་དྲུག་དང་། མས་བརྟན་གྱིས་དགའ་བ་བཅུ་དྲུག་འཆར་དགོས་པ་ལས། ཡས་འབབ་ཀྱི་དགའ་བ་བཅུ་དྲུག་པ་ལྷན་སྐྱེས་སམ། མསརྟེན་གྱི་དགའ་བ་བཅུ་དྲུག་གི་དང་པོ་དགའ་བའི་དགའ་བ་ནས། ས་དང་པོ་སྐྱེ་བའི་མགོ་ཚུགས་པ་ཡིན་པས།
མས་རྟེན་གྱི་དགའ་བའི་དགའ་བ། དགའ་བའི་མཆོག་དགའ། དགའ་བའི་དགའ་བྲལ་གསུམ་གྱི་ཚེ། ས་དང་པོའི་སྐབས་ཡིན་ལ། མས་རྟེན་གྱི་ལྷན་སྐྱེས་ཀྱི་མཆོག་དགའ། ལྷན་སྐྱེས་ཀྱི་དགའ་བྲལ། ལྷན་སྐྱེས་ཀྱི་ལྷན་སྐྱེས་གསུམ་ཤར་བའི་སྐབས་དེར་ས་བཅུ་གཉིས་པར་སླེབ་ཟིན་པས་བར་གྱི་ས་བཅུ་ལ་དགའ་བ་རེ་རེ་འཆར་བ་ཡིན་ཏེ། རྡོ་རྗེ་ཚིག་རྐང་ལས། རྡོ་རྗེའི་རྩེར་ལྷན་ཅིག་སྐྱེས་པའི་སར། ཐིག་ལེ་གནས་པ་ལྟར་ལུས་བདེ་བས་མྱོས་ཤིང་བརྒྱལ། །
ཞེས་པའི་རྣམ་འགྲེལ་ཕལ་ཆེ་བ་ལས། ས་དང་པོ་ལ་དགའ་བ་གསུམ་སྦྱར་བའི་གནད་ཀྱིས་མཁས་པ་དགེ་བཟང་བའི་གཞུང་བཤད་ལས། ས་ཐོག་མཐའ་ལ་དགའ་བ་གསུམ་གསུམ་དང་། བར་པ་བརྒྱད་ལ་དགའ་བ་རེ་རེ་འཆར། ཞེས་གསལ་བར་བཤད་འདུག་པའི་ཕྱིར་རོ། ། དེས་ན་རྡོ་རྗེའི་ལུས་ལ་འཁོར་ལོ་དྲུག་གནས་པའི་ལྟེ་གསང་གཉིས་འཁོར་ལོ་གཅིག་དང་། དཔྲལ་སྤྱི་གཉིས་འཁོར་ལོ་གཅིག་ཏུ་རྩིས་པའི་འཁོར་ལོ་དང་པོ་ལ། མས་བརྟན་གྱི་དགའ་བའི་དགའ་བ་བཞི་ཤར་ཏེ། ཁམས་དྭངས་མས་བསྟན། གཉིས་པ་ལ་མཆོག་དགའི་བཞི་དང་།
གསུམ་པ་ལ་དགའ་བྲལ་གྱི་བཞི་དང་། བཞི་པ་ལ་ལྷན་སྐྱེས་ཀྱི་དགའ་བ་བཞི་ཤར་ཏེ། འཁོར་ལོ་དེ་དག་གི་ལས་རླུང་དག་ནས་ཁམས་དྭངས་མས་གང་བསྟན་པར་བྱས་པ་ཡིན་མོད། གནད་འདི་ཁོང་དུ་མ་ཆུད་ཅིང་། ས་བཅུ་གཉིས་དང་དགའ་བ་བཅུ་དྲུག་སྦྱོར་མ་ཤེས་པའི་བབ་བཅོལ་གྱིས་དགའ་བ་བཅུ་དྲུག་ཡོད་པས་ས་ཡང་བཅུ་དྲུག་ཡོད་ཅེས་མགྲིན་པ་འདེགས་པ་དེ་འདྲ་མ་མཛད་ཅིག ཅེས་གདམས་སོ། ། གཉིས་པ་ལམ་ལྔ་དང་བྱང་ཕྱོགས་ཀྱི་བགྲོད་ཚུལ་ལ་གཉིས། ལམ་ལྔའི་བགྲོད་ཚུལ་དང་། བྱང་ཕྱོགས་སོ་བདུན་གྱི་བགྲོད་ཚུལ་ལོ། ། དང་པོ་ལའང་།
རྒྱུད་དང་། མན་ངག་གི་ལུགས་གཉིས་ལས། དང་པོ་རྒྱུད་ལུགས་ནི། དྲོད་ཆུང་ངུ་ཚོགས་ལམ། དྲོད་འབྲིང་པོ་སྦྱོར་ལམ། དྲོད་ཆེན་པོ་མཐོང་ལམ། དེ་ནས་ས་གཉིས་པ་ནས་བཅུ་གཉིས་པའི་བར་ལ་སྒོམ་ལམ། ས་བཅུ་གསུམ་པ་ལ་མཐར་ཕྱིན་པའི་ལམ་ཞེས་བཞེད་པ་ཡིན་ཏེ། བདག་མེད་བསྟོད་འགྲེལ་ལས། རིམ་པ་གཉིས་སྒོམ་པ་ལ་དྲོད་ཆུང་ངུ་སྐྱེ་ལ།
དེ་ནས་ཀུན་འདར་གསང་སྟེ་སྤྱོད་དོ། ། དེ་ནས་དྲོད་འབྲིང་པོ་སྐྱེ་ལ། དེར་ཀུན་འདར་འཇིག་རྟེན་པའི་མངོན་དུ་སྤྱོད་དོ། ། དེ་གཉིས་ནི་ཕ་རོལ་དུ་ཕྱིན་པ་དང་བསྟུན་ནས་ཚོགས་སྦྱོར་གཉིས་སོ། ། དེ་ནས་དྲོད་ཆེན་པོ་མཐོང་ལམ་གྱི་ཡེ་ཤེས་སྐྱེས་ནས་ཀུན་ཏུ་བཟང་པོའི་སྤྱོད་པ་སྤྱོད་དོ། ། ཞེས་དང་། མངོན་རྟོགས་ལྗོན་ཤིང་ལས་ཀྱང་། དེས་དྲོད་ཆེན་པོ་ཐོབ་སྟེ། ཟག་པ་མེད་པའི་ཡེ་ཤེས་འཇིག་རྟེན་ལས་འདས་པའི་གྲུབ་མཐའ་སྙོགས་ནས། ལུང་བསྟན་པའི་ཕྱག་རྒྱ་བྱུང་བ་དང་།
ཀུན་ཏུ་བཟང་པོའི་སྤྱོད་པ་འཇིག་རྟེན་པའི་མངོན་དུ་སྤྱོད་དོ། ། ཞེས་བཤད་པས་སོ། ། གཉིས་པ་མན་ངག་ལུགས་ལ། ཕ་རོལ་ཏུ་ཕྱིན་པ་དང་སྒོ་བསྟུན་ནས། ལམ་ལྔའི་འཇོག་མཚམས་འདི་ལྟར་བཞེད་དེ། འཇིག་རྟེན་པའི་ལམ་ཁམས་ས་གསུམ་གྱི་སྐབས་སུ་ཚོགས་སྦྱོར་གཉིས་འདྲེ་ཞིང་སྐྱེ་བ་ཡིན་ལ། འདས་ལམ་ས་དང་པོ་མཐོང་ལམ། དེ་ནས་ས་བཅུ་གཉིས་པའི་བར་སྒོམ་ལམ། བཅུ་གསུམ་ཕྱེད་འོག་མ་ལ་མཐར་ཕྱིན་ལམ་དུ་བཞག་ནས། དེ་མན་ཆད་ལ་ཕ་རོལ་ཏུ་ཕྱིན་པ་དང་སྒོ་བསྟུན་པའི་ལམ་ལྔ་བརྗོད་ནས།
བཅུ་གསུམ་ཕྱེད་གོང་མ་ལ་བཅུ་གསུམ་རྡོ་རྗེ་འཛིན་པའི་ས་ཞེས་འཇོག་པ་ཡིན་ཏེ། སྡོམ་གསུམ་རབ་དབྱེར། ནང་གི་ས་ལམ་ཀུན་བགྲོད་ནས། ། རྡོ་རྗེ་འཛིན་པའི་ས་དགེ་བ། ། བཅུ་གསུམ་པ་ནི་ཐོབ་པར་འགྱུར། ། ཞེས་པའི་རང་མཆན་དུ། ས་བཅུ་གཉིས་པ་དང་ལམ་ལྔ་ཀུན་བགྲོད་ནས། ས་བཅུ་གསུམ་པ་རྡོ་རྗེ་འཛིན་པའི་ས་ཐོབ་པར་འགྱུར་ཞེས། བཅུ་གསུམ་ཕྱེད་འོག་མ་ལ་མཐར་ཕྱིན་པའི་ལམ་དུ་ཞག་པ་དང་། གཞུང་བཤད་གཉགས་མ་ལས་ཀྱང་།
ཕྱེད་འོག་མའི་སྐབས་ཀྱི་མཐར་ཕྱིན་གྱི་ལམ་ནས་མཐར་ཐུག་འདག་པར་བྱེད་པ་ཞེས་པ། རྡོ་རྗེའི་ཚིག་རྐང་གི་རྣམ་འགྲེལ་དུ། ནང་རྟེན་འབྲེལ་ནི་འགྲོས་བཞི་ཐིམ་པའི་དབང་ཉིད་དོ། ། ཉེ་བའི་རྒྱུ་དེ་ཉིད་ལ་ལུང་སྒོ་བསྟུན་ནས། ལམ་ལྔ་ལས་མཐར་ཕྱིན་གྱི་ལམ་ནས་ཞེས་བྱ་བ་དང་། རྟེན་འབྲེལ་ལྔ་ལས་མཐར་ཐུག་གི་རྟེན་འབྲེལ། སྤང་བྱ་ལས་ཀྱང་ཤེས་བྱའི་སྒྲིབ་པ་མཐར་ཐུག་འདག་པར་ཤེས་པར་བྱའོ། ། ཞེས་དང་། ཡང་དེ་ཉིད་ལས། རེ་ཞིག་དེ་དག་གིས་ནི་འཇིག་རྟེན་དང་འཇིག་རྟེན་ལས་འདས་པའི་ལམ་གཉིས་ལ་ལུང་སྒོ་བཏུན་དེ།
ལམ་ལྟར་ན་ལྔ། བྱང་ཆུབ་ཀྱི་ཕྱོགས་ལྟར་ན་སུམ་ཅུ་རྩ་བདུན། ས་ལྟར་ན་ཕྱེད་དང་བཅུ་གསུམ་གྱི་ལམ་མ་ལུས་པར་བསྟན་ཏོ། ། དེ་ནི་ལམ་དེས་བསྒྲུབས་པའི་འབྲས་བུ་བསྟན་པ་ལས། ཞེས་སོགས་བཤད་པའི་སྙིང་པོ་བསྡུས་ན། བཅུ་གསུམ་ཕྱེད་འོག་མ་འདི་ནི་དབང་བཞི་པ་ས་ཕྱེད་ཞེས་པ་དེ་ཡིན་ལ། ཕྱེད་པོ་འདི་ལ་འབྲས་དུས་ཀྱི་དབང་། འགྲོས་བཞི་ཐིམ་བྱེད་ཀྱི་དབང་། ཉེ་རྒྱུའི་དབང་། མཐར་ཐུག་གི་རྟེན་འབྲེལ།
མཐར་ཕྱིན་གྱི་ལམ། མཐར་ཐུག་གི་སྒྲིབ་པ་འདག་བྱེད་ཀྱི་གཉེན་པོ་ཞེས་མཚན་གྱི་རྣམ་གྲངས་དུ་མས་བསྟན་ཏེ། དེ་མན་ཆད་ལ་ལམ་ལྔ་བྱང་སོགས་སོ་བདུན། རྟེན་འབྲེལ་ལྔ། ས་ཕྱེད་པོ་འདིའི་གཙོ་བོའི་བྱེད་ལས་ཐོབ་དགོས་རྒྱུ་ཡིན་པས། ལམ་ལྔ་ས་ཕྱེད་དང་བཅུ་གསུམ་སོགས་ནི། ལམ་འབྲས་གཉིས་ཀྱི་ཟླས་ཕྱེ་བའི་ལམ་ཡིན་ལ། བཅུ་གསུམ་རྡོ་རྗེ་འཛིན་པའི་ས་ནི་འབྲས་བུ་ཡིན་ནོ། ། ཞེས་སྐལ་བ་དང་ལྡན་པ་དག་ལ་སྙིང་གི་བདུད་རྩིར་སྦྱིན་པ་ཡིན་པས། ལམ་བཟང་འདི་ལ་ཡིད་ཆེས་པའི་མཚན་མ་དང་ལྡན་པས་བསྟན་པའི་སྙིང་པོ་རྒྱས་པར་གྱུར་ཅིག
ཅེས་སྨོན་པ་འཚལ་ལོ། ། འོ་ན་ཚོགས་སྦྱོར་གཉིས་འདྲེ་ཞིང་སྐྱེ་ཚུལ་ཇི་ལྟར་སྙམ་ན། སྐལ་བ་བཟང་པོ་དག་ལ་བཤད་པར་བྱ་སྟེ། སྤྱིར་མན་ངག་འདི་པས་ལུགས་ཀྱིས་དབང་བཞིའི་ལམ་བསྐྱེད་རིམ་སོགས་བཞི་ནི། ཏིང་ངེ་འཛིན་སྐྱེ་བའི་རྒྱུ་ཚོགས་པས་ན་ཚོགས་ལམ། ལམ་དེ་ལ་བརྟེན་ནས་སྐྱེས་པའི་བུམ་དབང་གི་ལྟ་བ་ངོ་བོ་ཉིད་གསུམ་སོགས་ལྟ་བའི་ཉམས་ལེན་རྣམས་ལ་སྦྱོར་ལམ། ཞེས་འཇོག་ཅིང་། ཚོགས་ལམ་དེ་ལ་དབྱེ་ན། ཕྱི་དབྱིབས་ཀྱི་ཚོགས་ལམ། ནང་སྔགས་ཀྱི་ཚོགས་ལམ།
གསང་བ་དབང་གི་ཚོགས་ལམ། མཐར་ཐུག་དེ་ཁོ་ན་ཉིད་ཀྱི་ཚོགས་ལམ་དང་བཞི་ཡོད་པའི། དང་པོ་ནི། བསྐྱེད་རིམ་གྱི་ལམ། གཉིས་པ་ནི་ལྟེ་བར་རླུང་སེམས་འཚོགས་པར་བྱེད་པ་གསང་དབང་གི་ལམ་གཏུམ་མོ་ཙཎྜ་ལི། དེ་གཉིས་ཁམས་འདུས་པ་དང་པོ་ལ་གཙོ་ཆེ། གསུམ་པ་ནི། ཡུམ་གྱི་གསང་བའི་གནས་སུ་རླུང་སེམས་འཚོགས་པའི་རྒྱུ་ཤེར་དབང་གི་ལམ་དཀྱིལ་འཁོར་འཁོར་ལོ་སྟེ། ཁམས་འདུས་པ་བར་པ་ལ་གཙོ་ཆེ། བཞི་པ་ནི།
རྟེན་པདྨ་ཅན་མའི་བྷ་གར་རླུང་སེམས་འཚོགས་པར་བྱེད་པ་དབང་བཞི་པའི་ལམ་རྡོ་རྗེ་རྦ་རླབས་ཏེ། ཁམས་འདུས་པ་ཐ་མ་ལ་གཙོ་ཆེ། དེ་ནས་ཁམས་འདུས་པ་གསུམ་གྱི་ཚོགས་ལམ་ཆུང་འབྲིང་ཆེ་གསུམ་དང་། འདུས་པ་གསུམ་གྱི་ཉམས་གསུམ་ལ་དྲོད་ཆེ་འབྲིང་ཆུང་གསུམ་དུ་འཇོག་ལ། དྲོད་ཆེན་པོ་ལ་མཐོང་ལམ་དུ་མི་འཇོག་པ་ནི། རྒྱུད་མན་ངག་གི་བཤད་པའི་སྲོལ་ཐ་དད་པ་ཙམ་མོ། ། འདི་ནི་རགས་པ་ཙམ་ཡིན་ལ། ཞིབ་པར་འཕགས་པ་རིན་པོ་ཆེའི་ཚོགས་སྦྱོར་མངོན་རྟོགས་ལྟར་བཤད་ན། བླ་མེད་ཐེག་པའི་ས་ལམ་ཐམས་ཅད་རྡོ་རྗེའི་ལུས་ཀྱི་བྱེད་པ་ལས་བགྲོད་དགོས་པའི་གནད་ཀྱིས་རྩ་དབུ་མའི་མདུད་པ་དང་པོ་གྲོལ་ནས། ས་དང་པོ་མན་ཆད་བགྲོད་པ་ཡིན་ལ།
རྩ་དབུ་མའི་མས་སྣར་མདུད་པ་མེད་པ་སོར་བཞི་ཕྱི་ནས་རོ་རྐྱང་གཉིས་ཀྱིས་བཅེར་བ་རོ་གཅིག་པ་ལྟ་བུ་ཞིག་ཡོད་པ། དེའི་ཕྱི་རོལ་ནས་འོག་ཏུ་རླུང་སེམས་འདུ་འགྲོ་བྱས་པ་ལས་སྦྱོར་ལམ། དྲོད་རྩེ་གཉིས་ནང་ལོགས་ནས་གྱེན་དུ་འདུ་འཕྲོ་བྱས་པ་ལས། བཟོད་མཆོག་གཉིས་སྐྱེ་བ་ཡིན་ཏེ། དེ་ཡང་ཁམས་འདུས་པ་ཐ་མར་ལུང་བསྟན་པའི་ཕྱག་རྒྱ་པད་མ་ཅན་དང་མཉམ་པར་སྦྱར་བ་ལས། ལྟེ་བའི་འཁོར་ལོ་རླུང་སེམས་ཕབ། དབུ་མའི་མས་སྣ་ཕྱི་ཤུན་ནས་སོར་ཕྱེད་ཐུར་དུ་བསྐྱོད་པས་དྲོད་ཆུང་ངུ་། ཡང་སོར་ཕྱེད་བསྐྱོད་པས་དྲོད་འབྲིང་། ཡང་སོར་ཕྱེད་བསྐྱོད་པས་དྲོད་ཆེན་པོའི་ཆུང་ངུ་། ཡང་སོར་ཕྱེད་བསྐྱོད་པས་དྲོད་ཆེན་པོའི་ཆེན་པོ་སྐྱེ།
སྤང་བྱ་ཉོན་མོངས་གཟུང་རྟོག་ཆེན་པོའི་ཆེན་པོ། ཆེན་པོའི་ཆུང་ངུ་། ཉོན་མོངས་གཟུང་རྟོག་འབྲིང་པོ། ཉོན་མོངས་གཟུང་རྟོག་ཆུང་ངུ་སྟེ་བཞི་མངོན་འགྱུར་འགག ཡས་འབབ་ཀྱི་དགའ་བ་བཅུ་དྲུག་ལས་དགའ་བའི་དགའ་བ་སོགས་བཞི་འཆར། དེ་ནས་ཡང་སོར་ཕྱེད་པ་བཞི་ཐུར་དུ་བསྐྱོད་པས། སྦྱོར་ལམ་རྩེ་མོ་བཞི་གོང་བཞིན་སྐྱེས། རྣམ་བྱང་གཟུང་རྟོག་བཞི་གོང་བཞིན་འགག ཡས་འབབ་མཆོག་དགའི་དགའ་བ་བཞི་ཆར་སྔ་མ་བཞིན་འཆར། དེ་ནས་ནང་ལོགས་ནས་སོར་ཕྱེད་པ་བཞི་གྱེན་དུ་བསྐྱོད།
སྦྱོར་ལམ་བཟོད་པ་བཞི་བསྐྱེད། རྫས་འཛིན་རྟོག་པ་བཞི་འགག དགའ་བྲལ་གྱི་དགའ་བ་བཞི་འཆར། ཡང་སོར་ཕྱེད་པ་བཞི་གྱེན་དུ་བསྐྱོད། ཆོས་མཆོག་བཞི་བསྐྱེད། རྟགས་འཛིན་རྟོག་པ་བཞི་འགག ལྷན་སྐྱེས་ཀྱི་དགའ་བ་དང་པོ་གསུམ་འཆར། རྩ་རོ་རྐྱང་གི་ཡས་སྣ་གཉིས་དབུ་མའི་མས་སྣར་ཆུད་དེ། རྩ་མདུད་དང་པོ་གྲོལ་ལ་ཁད། ལུས་ངག་ཡིད་རྡོ་རྗེའི་སྐྱིལ་ཀྲུང་འཆའ་ཞེས་པ་དེར་སླེབ།
དེ་ནས་མདུད་པ་དང་པོ་གྲོལ་བ་དང་། ཡས་འབབ་ཀྱི་དགའ་བ་བཅུ་དྲུག་པ། མས་རྟེན་གྱི་དགའ་བ་དང་པོ། མཐོང་ལམ་ས་དང་པོ་རྣམས་དུས་གཅིག་ལ་འཆར་བ་ཡིན་པའི་ཕྱིར་རོ། ། དེས་ན་ཁམས་འདུས་པ་དང་པོ་གཉིས་ཀྱི་སྐབས་སུ་ཡང་སྦྱོར་ལམ་དྲོད་ཀྱི་རྟོགས་པ་སྐྱེ་མོད། འདིར་ཁམས་འདུས་པ་ཐ་མའི་སྐབས་སུ། དྲོད་སོགས་བཞི་སྐྱེ་ཚུལ་སྦྱར་བ་ནི། རྟེན་པད་མ་ཅན་མའི་རྟེན་ལ་ཡང་དག་སྤོང་བའི་ཚོགས་ལམ་ཆེན་པོ་ལ་བརྟེན་ནས་དྲོད་སོགས་ཁྱད་པར་བའི་རྟོགས་པ་སྐྱེ་ཚུལ་བྱེ་བྲག་པ་ཞིག་སྦྱར་བ་ཡིན་ལ། རྩེ་མོ་སོགས་གསུམ་ནི་འདུས་པ་ཐ་མའི་སྐབས་འདིར་མ་གཏོགས། དེ་མན་ཆད་དུ་སྐྱེ་བའི་བཤད་པ་མེད་པ་དེ་ཡང་རྣམ་དཔྱོད་ཀྱི་འདབ་མར་ཆགས་པ་གཅེས་སོ། །
དེ་ནས་འདས་ལམ་བགྲོད་ཚུལ་ལ། རྡོ་རྗེའི་ལུས་ལ་འཁོར་ལོ་དྲུག་གནས་པའི་འཁོར་ལོ་རེ་རེ་ལས། ས་གཉིས་གཉིས་བགྲོད་པས་སྤང་བྱ་རྣམ་རྟོག་ཆུང་འབྲིང་ཆེན་པོ་ཆེན་པོའི་ཆུང་ངུ་སོགས་བཅུ་གཉིས་སྤོང་། རྒ་ཤི་སོགས་རྟེན་འབྲེལ་བཅུ་གཉིས་ལུགས་ཟློག་ཏུ་འགག ཕྱི་ནང་དེ་ཁོ་ན་ཉིད་ཀྱི་རྒྱ་གསུམ་གསུམ་འཆར་བ་ཡིན་སྟེ། དཔེར་ན་ས་དང་པོ་ལྟ་བུ་ལ་སྦྱར་ན། དབུ་མའི་མདུད་པ་དང་པོ་གྲོལ། ས་དང་པོ་ཐོབ། པུལླི་ར་མ་ལ་སོགས་ཡུལ་བཞི་དབུ་མར་གྲོང་སྟོངས། སྤང་བྱ་རྣམ་རྟོག་ཆེ་འབྲིང་ཆུང་གསུམ་ཆེན་པོའི་ཆུང་ངུ་བཞི་ལ་གསུམ་གསུམ་དུ་ཕྱེ་བའི་ཆེན་པོའི་ཆེན་པོ་འགག
ཕྱི་རྟགས་ཐིག་ལེ་ལ་ཤར་ཏེ་གསང་གནས་འཁོར་ལོའི་ཕྱེད། ཁམས་དྭངས་མས་བསྟན། ནང་རྟགས་རླུང་ལ་ཤར་ཏེ། འཕོ་བ་གཅིག་ལས་རླུང་སྟོང་བརྒྱད་བརྒྱ་པ་གཅིག་འགག དེ་ཁོ་ན་ཉིད་ཀྱི་རྟགས་སེམས་ལ་ཤར་ཏེ། རྩ་བྱང་ཆུབ་ཀྱི་ཡན་ལག་བདུན་ཞེས་པ། རྩ་འཁོར་ལོ་བཞི་དང་གཙོ་མོ་གསུམ་སྟེ་བདུན་མངོན་སུམ་དུ་མཐོང་བ་སོགས་འབྱུང་བས་སོ། ། དེས་ལྷག་མ་ཡང་མཚོན་ནུས་ཏེ་མངས་པས་འཇིགས་སོ། ། བར་གྱི་ས་བཅུ་ལ་ཞིབ་ཏུ་དཔྱད་ན་སྦྱོར་བ་མགོ་རྩོམ་པ་ལ་མདུད་པ་གཅིག་གྲོལ། དངོས་གཞི་ལོངས་སྤྱོད་པ་ལ་མདུད་པ་གཅིག་གྲོལ་རྗེས་ཐིམ་པ་ལ་མདུད་པ་གཅིག་གྲོལ་ཞེས་འབྱུང་བས།
མདུད་པ་གསུམ་གསུམ་གྱི་དང་པོ་གྲོལ་བའི་ཚེ་ས་དེ་ཐོབ་པའི་མགོ་རྩོམ། གཉིས་པའི་ཚེ་ས་དེ་ཐོབ། གསུམ་པའི་ཚེ་ས་དེས་མཇུག་རྫོགས། ཞེས་ཁས་བླངས་དགོས་པ་འདྲ། ཡང་ན་དང་པོའི་ཚེ་ས་དེ་ཐོབ། གཉིས་པའི་ཚེ་ཐོབ་ནས་ལོངས་སྤྱོད། གསུམ་པའི་ཚེ་ལོངས་སྤྱོད་པའི་བྱ་བ་ཡང་རྫོགས་ཞེས་ཁས་བླངས་སོ། ། གཉིས་པ་བྱང་ཕྱོགས་ཀྱི་བགྲོད་ཚུལ་ལ་གཉིས་ཏེ། རྒྱུད་དང་མན་ངག་གི་ལུགས་སོ། ། དང་པོ་ནི།
བདག་མེད་བསྟོད་འགྲེལ་ལས། བྱེ་བྲག་ཏུ་བྱང་ཆུབ་ཀྱི་ཕྱོགས་ལ་སོགས་པ་འདི་རྣམས་རྡོ་རྗེ་ཐེག་པའི་བསྟན་བཅོས་ལས་སྦྱོར་བའི་ལུགས་ཡོད་དེ། རྒྱུ་རྒྱུད་སྦྱང་གཞི་རྩ་ལ་སོགས་པར་སྦྱོར་བ་དང་། ལམ་བསྐྱེད་རིམ་ལྷ་རྟེན་དང་བརྟེན་པ་ལ་སྦྱོར་བ་དང་། སོ་སོ་སྐྱེ་བོ་ལམ་དུ་ཞུགས་པ་ནས་བཟུང་སྟེ་ལམ་ལྔར་ཕྱེ་ནས་སོ་སོ་ལ་སྦྱོར་བ་དང་། བདེན་པ་མཐོང་བ་ནས་བཟུང་སྟེ་སངས་རྒྱས་ཀྱི་ས་མངོན་དུ་བྱས་ཀྱི་བར་ལ་སྦྱོར་བ་དང་། སངས་རྒྱས་ཁོ་ནའི་གཟུགས་སྐུའི་ལྷ་ལ་སྦྱོར་བ་དང་ལུགས་ལྔ་ཡོད་པ་ལས། འདི་ནི་མཐོང་ལམ་ཡན་ལ་སྦྱོར་བ་གཙོ་ཆེ་བ་ཡིན་ཏེ། ལྔ་ཀའང་འདིས་ཤེས་པར་ནུས་པས་ན་གཙོ་བོར་དེའི་ལུགས་ཡིན་ནོ། ། ཞེས་བཤད་པ་ལྟར་སྦྱོར་ལུགས་ལྔ་ཡོད་པ་ལས།
འདིར་མཐོང་ལམ་ཡན་ཆད་ལ་སྦྱོར་བའི་ལུགས་བཤད་ན། འདི་ལྟར་ཡིན་ཏེ། ས་དང་པོ་ལ། ལུས་ཚོར་སེམས་ཆོས་དྲན་པ་ཉེ་བར་བཞག་པ་སྟེ། དྲན་པ་ཉེར་གཞག་བཞིའི་ས་དང་པོ་བགྲོད། སྡིག་པ་མ་སྐྱེས་པ་མི་བསྐྱེད། སྐྱེས་པ་སྤོང་། དགེ་བ་མ་སྐྱེས་པ་བསྐྱེད། སྐྱེས་པ་སྤེལ་བའི་ཡང་དག་སྤོང་བ་བཞིས་ས་གཉིས་པ་བགྲོད། དེ་ནས་བར་གྱི་ས་བརྒྱད་ལ།
བྱང་ཕྱོགས་གཉིས་གཉིས་དགོས་པས། མདུན་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་རྐང་པའོ། ། དེ་བཞིན་དུ་སེམས་ཀྱིྎ བརྩོན་གྲུས་ཀྱིྎ སྤྱོད་པའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བཞི་རིམ་བཞིན་ས་གསུམ་པ་དང་བཞི་པ་གཉིས་བགྲོད། དད་པའི་དབང་པོ། བརྩོན་འགྲུས་ཀྱི་དབང་པོ། དྲན་པའི་དབང་པོ། ཏིང་ངེ་འཛིན་གྱི་དབང་པོ། ཤེས་རབ་ཀྱི་དབང་པོ། དད་པའི་སྟོབས་སོགས་ལྔ་དང་བཅུ་ལས་གཉིས་གཉིས་ཀྱིས་ས་བཞི་པ་ནས་དགུ་པའི་བར་བགྲོད། བྱང་ཆུབ་ཡན་ལག་བདུན་ལས།
དྲན་པ་ཡང་དག་བྱང་ཆུབ་ཀྱི་ཡན་ལག ཆོས་རབ་ཏུ་རྣམ་པར་འབྱེད་པ་བྱང་ཆུབ་ཀྱི་ཡན་ལག་གཉིས་ཀྱིས་ས་བཅུ་པ་བགྲོད། དེ་ནས་ས་བཅུ་གཅིག་པ་དང་བཅུ་གཉིས་པ་ལ་བྱང་ཕྱོགས་བཞི་བཞི་དགོས་པས། བྱང་ཆུབ་ཡན་ལག་བདུན་གྱི་ནང་མཚན། (Eབརྩོན་འགྲུས་ཡང་དག དགའ་བ་ཡང་དག ཤིན་ཏུ་སྦྱངས་པ་ཡང་དག ཏིང་འཛིན་ཡང་དག) (Dབྱང་ཆུབ་ཡན་ལག་བཞི་)ས་བཅུ་གཅིག་པ་བགྲོད། བྱང་ཆུབ་ཡན་ལག་གི་ནང་མཚན་བཏང་སྙོམས་ཡང་དག
བྱང་ཆུབ་ཡན་ལག་དང་། འཕགས་ལམ་ཡན་ལག་བརྒྱད་ཀྱི་ནང་མཚན་ཡང་དག་པའི་ལྟ་བ། ཡང་དག་པའི་རྟག་པ། ཡང་དག་པའི་ངག གསུམ་སྟེ་བཞིས་ས་བཅུ་གཉིས་པ་བགྲོད་པར་བྱེད་པའི་ཕྱིར་དང་། དེ་ནས་འཕགས་ལམ་ཡན་ལག་བརྒྱད་ཀྱི་ནང་མཚན་ལྷག་མ། ཡང་དག་པའི་ལས་ཀྱི་མཐའ། འཚོ་བ། རྩོལ་བ། ཡང་དག་པའི་དྲན་པ་དང་།
ཡང་དག་པའི་ཏིང་ངེ་འཛིན་སྟེ་ལྔས་ས་བཅུ་གསུམ་པ་སངས་རྒྱས་ཀྱི་ས་བགྲོད་པར་བྱེད་པའི་ཕྱིར་རོ། ། དེ་ལྟར་སྦྱོར་ཚུལ་དེ་ནི། བདག་མེད་མའི་བསྟོད་པ་རྩ་འགྲེལ་སོར་བཞག་པ་ཡིན་ལ། འོན་ཀྱང་། འཕགས་པའི་ལམ་ལྔ་དྲུག་པའི་ཆ་ཡི་དངོས། ། ཞེས་ས་བཅུ་གསུམ་པ་ལ་འཕགས་ལམ་ཡན་ལག་བརྒྱད་ཀྱི་ལྔ་དང་སྦྱར་བས་བྱང་ཕྱོགས་སོ་བདུན་ཚང་བཞིན་དུ། དྲུག་པའི་ཆ་ཡི་དངོས། ཞེས་དྲུག་པའི་ཆ་ཤས་ཅིག་བསྣན་པ་ལ་ནུས་པ་ཁྱད་པར་ཅན་དགོས་རྒྱུར་སྣང་བས་དཔྱོད་ལྡན་དག་གིས་དཔྱད་པར་བྱའོ། ། གཉིས་པ་མན་ངག་ལུགས་ལ། བྱང་ཕྱོགས་སོ་བདུན་ཚོགས་ལམ་ནས།
ས་བཅུ་གསུམ་ཕྱེད་འོག་མ་མན་ཆད་ལ་སྦྱོར་བ་ཡིན་ཏེ། སྣང་བ་དགྲར་ལངས་ཀྱི་གཉེན་པོར་ས་རླུང་རྫུ་འཕྲུལ་གྱི་རྐང་པ། དེ་བཞིན་དུ་ཆུ་རླུང་། མེ་རླུང་། རླུང་གི་རླུང་རྫུ་འཕྲུལ་གྱི་རྐང་པ་སྟེ། རྫུ་འཕྲུལ་གྱི་རྐང་པ་བཞིས་སྣང་བ་དགྲར་ལངས་ཀྱི་འཕྲང་བསྒྲལ་ཏེ། ཁམས་འདུས་པ་དང་པོའི་ལམ་ཆོད། དེ་ནས་སྟོང་པ་དགྲར་ལངས་ཀྱི་གཉེན་པོར། རང་ལྷར་སྒོམ་པ་ལུས་དྲན་པ་ཉེར་གཞག་དང་། དེ་ལ་ཡེ་ཤེས་སེམས་དཔའ་གཞུག་པ་ལྷ་དྲན་པ་ཉེ་བར་བཞག་པ།
ལྷ་དེའི་སྙིང་པོ་ཟློས་པ་སྔགས་དྲན་པ་ཉེ་བར་བཞག་པ། ལྷ་དེའི་རྒྱན་དྲུག་གི་དགོས་པ་བསམ་པ་ཆོས་དྲན་པ་ཉེ་བར་བཞག་པ་སྟེ། དྲན་པ་ཉེར་གཞག་བཞིས། སྟོང་པ་དགྲར་ལངས་ཀྱི་འཕྲང་ལས་བསྒྲལ་ཏེ། ཁམས་འདུས་པ་བར་པའི་ལམ་ཆོད། དེ་ནས་བདེ་བས་བརྒྱལ་བའི་གཉེན་པོརཡང་དག་སྤོང་བ་བཞི་སྒོམ་སྟེ། དེ་ཡང་རོ་རྐྱང་གཉིས་ཀྱི་མས་སྣ་རྩ་དབུ་མའི་མས་སྣར་ཆུད་པ་ལུས་རྩའི་རྟེན་འབྲེལ། གཡོན་རྐྱང་མའི་མས་སྣ་ན་ཡོད་པ་ཡི་གེ་བཞི་པ་སྙིང་པོའི་ཨ་དབུ་མའི་མས་སྣར་སླེབ་པས། དབུ་མའི་ཆ་ཤས་ཡི་གེ་བཞི་པ་ཕྱི་དབྱིབས་ཀྱི་ཨ་གྱེན་ལ་བསྐྱོད་པ་རྩ་ཡི་གེའི་རྟེན་འབྲེལ། དེ་ལས་ཆུ་ཀླུང་སོགས་རླུང་ལྔ་དབུ་མའི་མས་སྣར་ཆུད་པ་རླུང་གི་རྟེན་འབྲེལ།
དེ་ལས་རྩ་གཡས་གཡོན་གྱི་ལས་རླུང་རྒྱུ་བའི་སྒོ་ཐིག་ལེས་བཀག་པ་ཁམས་བདུད་རྩིའི་རྟེན་འབྲེལ་ཏེ། རྟེན་འབྲེལ་དེ་བཞིས་གཟུང་འཛིན་གྱི་རྣམ་རྟོག་སྤོང་བས་ཡང་དག་སྤོང་བ་ཞེས་བྱ་ཞིང་། དེ་བཞིས་བྱིང་བ་ཆེན་པོའི་འཕྲང་བསྒྲལ་ཏེ་ཁམས་འདུས་པ་ཐ་མའི་ལམ་ཆོད་པས་ན། བྱང་ཕྱོགས་བཅུ་གཉིས་པོ་དེས་འཇིག་རྟེན་པའི་ལམ་མན་ཆད་བགྲོད་པར་བྱེད་པའི་ཕྱིར། དེ་ཡང་། ཡང་དག་སྤོང་བ་བཞི་ནི། ཚོགས་ལམ་ཆེན་པོ་ཡིན་ལ། དེ་ལས་དྲོད་སོགས་བཞིའི་རྟོགས་པ་འཆར་བའི་ཚུལ་ལམ་གྱི་སྐབས་སུ་བཤད་པ་བཞིན་ནོ། ། དེ་ནས་བྱང་ཕྱོགས་ཉི་ཤུ་རྩ་ལྔས་འདས་ལམ་ས་ཕྱེད་དང་བཅུ་གསུམ་བགྲོད་པ་ཡིན་ཏེ། རྩ་འཁོར་ལོའི་དབྱིབས།
ཨེ་ཝཾ་མ་ཡའི་རྣམ་པ་ཅན་དུ་ཡོད་པ་བཞི་དང་། རྩའི་གཙོ་མོ་རོ་རྐྱང་དབུ་གསུམ་མཐོང་བ་ནི་བྱང་ཆུབ་ཡན་ལག་བདུན་ཏེ། དེས་བུམ་དབང་ས་དྲུག་བགྲོད། འབྱུང་བ་ལྔའི་རླུང་ལ་དབང་ཐོབ་པ་ནི་དབང་པོ་ལྔ་སྟེ། དེས་གསང་དབང་ས་བཞི་བགྲོད། འབྱུང་བ་ལྔའི་རླུང་སྟོབས་སུ་གྱུར་པ་ནི། སྟོབས་ལྔ་སྟེ་དེས་ཤེར་དབང་ས་གཉིས་བགྲོད། ཡེ་ཤེས་ལྔར་གནས་འགྱུར་བ་ལ་མངོན་དུ་ཕྱོགས་པའི་བརྟེན་པ་རྣམ་ཤེས་ཚོགས་བརྒྱད་ནི་འཕགས་པའི་ལམ་སངས་རྒྱས་པའི་ཡན་ལག་སྟེ། རྒྱུ་ཡིན་པས་འཕགས་ལམ་ཡན་ལག་བརྒྱད་དེ། དེས་དབང་བཞི་པ་ས་ཕྱེད་པོ་དེ་བགྲོད་དེ་བཅུ་གསུམ་ཕྱེད་འོག་མར་སླེབ་པ་ཙམ་ཡིན་པའི་ཕྱིར་རོ། །
འདི་ལ་གཞན་དག་ན་རེ། ས་བཅུ་གཉིས་པ་ལས། གོང་དུ་ས་བཅུ་གསུམ་པ་ཞིག་ཁས་བླངས་དུ་ཆུག་མོད། བཅུ་གསུམ་པ་ལ་ཕྱེད་གོང་འོག་གཉིས་བཅོས་ནས། ཕྱེད་འོག་མ་སངས་རྒྱས་སར་མི་འཆད་པ་འདི་ནི། ཁྱེད་ས་སྐྱ་པ་དག་གིས་རྟོག་པས་བཏགས་པ་ཡིན་ཏེ། ཡིད་ཆེས་པའི་ཁུངས་མེད་པའི་ཕྱིར་རོ་ཞེ་ན། ལུང་ཁུངས་ཅིས་ཀྱང་ཡོད་དེ། གསུང་ངག་རྡོ་རྗེའི་ཚིག་རྐང་ལས། ས་བཅུ་གཉིས་པ་རྫོགས་སངས་རྒྱས་སར་མ་སླེབ་པའི་བར་དེར།
ས་ཕྱེད་དང་བཅུ་གསུམ་པའོ་ཞེས་བཤད་འདུག་པ་འདི་ཁྱེད་ཅག་ལ་ཐུགས་རྒྱུས་མེད་པ་བདེན་ཡང་། ཁོ་བོ་ཅག་རྗེ་བཙུན་རྡོ་རྗེ་བདག་མེད་མ་ནས་སྙན་རྒྱུད་ཀྱི་བཀའ་བབས་པ་དག་ལ་རྒྱུ་ཆ་ཙམ་མངའ་བས་སོ། ། ཁྱེད་ཅག་དེ་ལ་མི་རྩི་འོ་སྙམ་ན། རྡོ་རྗེ་འཆང་ལ་དག་མི་གནང་བ་དེ་དང་ལྷན་ཅིག་འབེལ་བའི་བཀའ་མཆེད་རྔོ་མི་ཐོགས་པས། སྙིང་ལས་ཆུང་ངུར་གནས་པ་ལེགས་སོ། ། དེས་ན་བཅུ་གསུམ་ཕྱེད་འོག་མ་འདི་ནི་འབྲས་དུས་ཀྱི་དབང་དང་། མཐར་ཕྱིན་གྱི་ལམ་དང་། འགྲོས་བཞི་ཐིམ་བྱེད་ཀྱི་དབང་ཡིན་ལ། འདིའི་ཉམས་ལེན་གྱི་གཙོ་བོ་ནི་ཉེ་རྒྱུའི་ཉམས་ལེན་ཡིན་པས། འདི་ཅུང་ཟད་ཕྱེ་ན།
སྐད་ཅིག་མ་བདུན་དུ་བཤད་པ། གསུམ་དུ་བཤད་པ། གཉིས་སུ་བཤད་པ་གསུམ་ལས། དང་པོ་ནི། ཐབས་ཀྱི་རྒྱུད་དག་པ་ལ་སྐད་ཅིག་མ་གསུམ། ཤེས་རབ་ཀྱི་རྒྱུད་དག་པ་ལ་སྐད་ཅིག་མ་གསུམ། ཐབས་ཤེས་སོ་སོར་དག་པ་ལ་སྐད་ཅིག་མ་ཅིག་གོ ། གཉིས་པ་ནི། ཐབས་ཀྱི་རྒྱུད་དག་པ་ལ་སྐད་ཅིག་མ་གཅིག ཤེས་རབ་ཀྱི་རྒྱུད་དག་པ་ལ་སྐད་ཅིག་མ་གཅིག
ཐབས་ཤེས་སོ་སོར་དག་པ་ལ་སྐད་ཅིག་མ་གཅིག་གོ ། གསུམ་པ་ནི་ཐབས་ཤེས་རབ་ཀྱི་རྒྱུད་དག་པ་ལ་སྐད་ཅིག་མ་གཅིག ཐབས་ཤེས་རབ་ཀྱི་རྒྱུད་སོ་སོར་དག་པ་ལ་སྐད་ཅིག་མ་གཅིག་སྟེ། སྐད་ཅིག་མ་གཅིག་གཉིས་སོ། ། དེ་ལྟར་སྐད་ཅིག་མ་གཉིས་སུ་ཕྱེ་བའི་སྐད་ཅིག་མ་དང་པོ་དེ་ལ། བར་ཆད་མེད་པའི་དུས། སྲོད་ལ་བདུད་བརྟུལ་བའི་དུས། ཆོས་འཕྲུལ་བསྟན་པའི་དུས། འབྲས་བུ་གཉིས་ཀྱི་དུས། ཞེས་དང་།
སྐད་ཅིག་གཉིས་པ་ལ། རྣམ་པར་གྲོལ་བའི་དུས་ཐོ་རངས་མངོན་པར་བྱང་ཆུབ་པའི་དུས། ཐམས་ཅད་མཁྱེན་པ་ཆུང་ངུའི་དུས། འབྲས་བུ་གཅིག་གི་དུས། ཞེས་པའི་མིང་གི་རྣམ་གྲངས་ཀྱིས་བསྟན་པ་ཡིན་ལ་འདིའི་སྐད་ཅིག་མ་གཉིས་པ་ལ། རྣམ་པར་གྲོལ་བའི་དུས་དང་། མངོན་པར་བྱང་ཆུབ་པའི་དུས་ཞེས་འཁྲུལ་གཞི་བྱས་ནས་སྐད་ཅིག་མ་གཉིས་པ་དེར་སངས་རྒྱས་མཚན་ཉིད་པར་བྱེད་པ་དང་། གཞུང་བཤད་མར་མ་ལས་ཀྱང་། སྐད་ཅིག་མ་དང་པོ་དེ་ལ་ས་ཕྱེད་དང་བཅུ་གསུམ་པ་དང་། སྐད་ཅིག་མ་གཉིས་པ་དེ་ལ་བཅུ་གསུམ་ཕྱེད་གོང་མར་མཛད་སྣང་བ་ནི།
ཅིས་ཀྱང་མི་རིགས་ཏེ། ཉེ་རྒྱུའི་སྐད་ཅིག་མ་བདུན་དང་། གསུམ་དང་གཉིས་སུ་ཕྱེ་བ་ཐམས་ཅད། ལམ་དང་འབྲས་བུ་གཉིས་སུ་ཕྱེ་བའི་ལམ་གྱི་སྐབས་ཁོ་ན་ཡིན་ལ་ཉེ་རྒྱུ་སྐད་ཅིག་མ་གཉིས་པའི་བྱེད་པ་ལས། སྲོག་རྩོལ་གྱི་རླུང་ཨ་ཝ་དྷུ་ཏིར་འགགས་ཤིང་། གཙུག་ཏོར་ཧྲིལ་པོ་འཕགས་ཏེ། འགྲོས་བཞི་རྫོགས་པར་ཐིམ་ཚར་བ་དང་། འབྲས་བུ་སྐུ་ལྔ་མངོན་དུ་གྱུར་པ་ཡིན་པའི་ཕྱིར། གནད་དེས་ན་སྐད་ཅིག་མ་གཉིས་པ་དེ་ལ་ཐམས་ཅད་མཁྱེན་པ་ཆུང་ངུ་དང་། མཐར་ཕྱིན་པའི་ལམ་ཞེས་བཤད་པའང་།
ཕ་རོལ་ཏུ་ཕྱིན་པ་དང་ལུང་སྒོ་བསྟུན་པའི་ཐམས་ཅད་མཁྱེན་པ་དང་། མཐར་ཕྱིན་པའི་ལམ་ཡིན་ཞེས་བྱ་བའི་དོན་ཡིན་གྱི། བླ་མེད་ཐེག་པས་གཞལ་བའི་དེ་དང་། དེ་མཚན་ཉིད་པ་ནི་མ་ཡིན་ཏེ། ཕ་རོལ་ཏུ་ཕྱིན་པ་དང་སྒོ་བསྟུན་གྱི་བྱང་ཕྱོགས་སོ་བདུན་གྱི་ལམ་དང་། སྔགས་ལམ་ས་ཕྱེད་དང་བཅུ་གསུམ་མན་ཆད། ལམ་དང་འབྲས་བུའི་ཟླས་ཕྱེ་བའི་ལམ་དུ་བཞག་པའི་གནད་ཁྱད་པར་ཅན་རྟོགས་དགོས་པའི་ཕྱིར་རོ། ། དེས་ན་ཉེ་རྒྱུའི་ཉམས་ལེན། རྡོ་རྗེ་རྦ་རླབས་ཀྱི་ལམ། འབྲས་དུས་ཀྱི་དབང་།
བཅུ་གསུམ་ཕྱེད་འོག་མ་རྣམས་མིང་གི་རྣམ་གྲངས་སུ་བཤད་ཀྱང་། དོན་གཅིག་ཏུ་འཁྲུལ་བར་མི་བྱ་སྟེ། ཉེ་རྒྱུའི་ཉམས་ལེན་ཙམ་ཞིག་ས་བརྒྱད་པ་ནས་ཉམས་སུ་བླང་བར་བཤད་ཀྱང་། ས་བརྒྱད་པའི་ཉམས་ལེན་དེ་འབྲས་དུས་ཀྱི་དབང་དང་། བཅུ་གསུམ་ཕྱེད་འོག་མ་མ་ཡིན་པའི་ཕྱིར་དང་། རྡོ་རྗེ་རྦ་རླབས་ཀྱི་ལམ་ཙམ་ཞིག་ས་སོ་སོ་སྐྱེ་བོས་ཀྱང་ཉམས་སུ་བླང་བྱར་བཤད་ཀྱང་། སོ་སྐྱེའི་ཉམས་ལེན་དེ། འབྲས་དུས་ཀྱི་དབང་སོགས་མ་ཡིན་པའི་ཕྱིར་རོ། ། དེས་ན་མན་ངག་གི་སྐབས་འདིར། བྱང་ཕྱོགས་སོ་བདུན་རྟེན་དཀྱིལ་འཁོར་བཞི་དང་།
བརྟེན་པ་རྣམ་ཤེས་ཚོགས་བརྒྱད་ལ་བཞག་འདུག་པ་ནི། གཞན་དང་ཐུན་མོང་མ་ཡིན་པས། རིགས་པ་ལྟར་སྣང་གི་ཅོ་འདྲི་བར་མ་བྱེད་ཅིག ཅེས་གདམས་སོ། ། དེས་རྒྱུད་མན་ངག་གི་སྡོམ་སྲོལ་ལས་བྱོན་པའི་བྱང་ཕྱོགས་སོ་བདུན་བགྲོད་ལུགས་སོ། ། གཉིས་པ་ལམ་འཇུག་ལྡོག་བསྟན་པ་ལ། འོ་ན་སྔར་བཤད་པའི་ལམ་ལྔ་དང་ས་བཅུ་པོ་དེ་ངེས་པར་བླ་མེད་སྔགས་ལམ་ལ་བརྟེན་ནས་བགྲོད་པ་ཞིག་དགོས་སམ་ཞེ་ན། མཁས་པ་བོ་དོང་པ་དང་། རྩང་བྱམས་པ་རྡོ་རྗེ་རྒྱལ་མཚན་སོགས་ཕར་ཕྱིན་ཐེག་པ་པས། ས་དང་པོ་མན་ཆད་བགྲོད་པ་མེད་དོ་ཞེས་འཆད་མོད།
བླ་མ་ས་སྐྱ་པ་ཆེན་པོའི་ལམ་འཇུག་ལྡོག་ལས། ཕར་ཕྱིན་ཐེག་པའི་འཇིག་རྟེན་པའི་ལམ་ཕལ་ཆེར་བགྲོད་ནས་བླ་མེད་ལམ་ལ་ཞུགས་ནས་ས་དང་པོ་ཡན་ཆད་བགྲོད་པ་དང་། ས་དང་པོ་མན་ཆད་ཕ་རོལ་ཏུ་ཕྱིན་པས་བགྲོད་ནས་ས་གཉིས་པ་ཡན་ཆད་སྔགས་ལམ་གྱིས་བགྲོད་པ་ནས་ས་བཅུ་པ་མན་ཆད་ཕ་རོལ་ཏུ་ཕྱིན་པའི་ཐེག་པས་བགྲོད་ནས། ས་བཅུ་གཅིག་པ་ཡན་ཆད་སྔགས་ལམ་གྱིས་བགྲོད་དགོས་པའི་བར་བཤད་དེ། ལམ་འཇུག་ལྡོག་གི་ཡིག་ཆུང་ཁ་ཅིག་འཇིག་རྟེན་པའི་ལམ་མན་ཆད་དུ་ཕ་རོལ་ཏུ་ཕྱིན་པའི་ལམ་གྱིས་བགྲོད་ནས། དེ་ནས་རྡོ་རྗེ་ཐེག་པའི་ལམ་ལ་ཞུགས་ཏེ། ས་དང་པོ་ཡན་ཆད་རྡོ་རྗེ་ཐེག་པས་བགྲོད་པ་ཡང་ཡོད་དོ། ། ཁ་ཅིག་ན་ས་དང་པོ་མན་ཆད་ཀྱང་ཕ་རོལ་ཏུ་ཕྱིན་པས་བགྲོད་ནས། ས་གཉིས་པ་ནས་རྡོ་རྗེ་ཐེག་པ་ལ་ཞུགས་ཤིང་ས་རྣམས་བགྲོད་ཅིང་། འབྲས་བུ་མངོན་དུ་བྱེད་པ་ཡང་ཡོད་དོ། །
ཁ་ཅིག་ནི་ས་དྲུག་པ་མན་ཆད་ཕ་རོལ་ཕྱིན་པའི་ཐེག་པས་བགྲོད་པས། དེ་ནས་རྡོ་རྗེ་ཐེག་པའི་ལམ་དང་རོ་གཅིག་པར་གྱུར་ཏེ། དེ་ཡན་ཆད་ཀྱི་ས་ལམ་བགྲོད་ཅིང་འབྲས་བུ་མངོན་དུ་བྱེད་པ་ཡང་ཡོད། ཁ་ཅིག་ས་བཅུ་པ་མན་ཆད་ཕ་རོལ་ཕྱིན་པའི་ཐེག་པས་ལམ་བགྲོད་ནས། དེ་ནས་རྡོ་རྗེ་ཐེག་པ་ལ་ཞུགས་ཏེ། སྦས་པའི་ས་གཉིས་དང་མཐར་ཕྱིན་གྱི་ས་ཕྱེད་བགྲོད་ནས། རྡོ་རྗེ་འཛིན་པའི་ས་མངོན་དུ་བྱེད་པ་ཡང་ཡོད་དོ། ། ཞེས་གསལ་བར་བཤད་པ་ལ་སྨྱོན་དུ་མེད་པའི་ཕྱིར་རོ། ། དེས་ན་ཕར་ཕྱིན་རང་རྐང་ལས་ས་བཅུ་པ་མན་ཆད་བགྲོད་པ་ཡོད་ཀྱི། བཅུ་གཅིག་པ་མན་ཆད་བགྲོད་པ་ནི་མེད་དེ།
སློབ་ལམ་ས་བཅུ་གཅིག་པ་སོགས་ནི་ཕར་ཕྱིན་ཐེག་པ་ལ་སྦས་ནས་མ་བཤད་པའི་ཕྱིར་དང་། སངས་རྒྱས་པར་གྱུར་པའི་ས་བཅུ་གཅིག་པ་ཞིག་ཕར་ཕྱིན་རང་རྐང་ལས་ཐོབ་པར་ཕར་ཕྱིན་པ་དག་བཞེད་ཀྱང་། དེ་ཐོབ་པ་གནས་ཚུལ་ལ་མི་སྲིད་པའི་ཕྱིར་སྙམ་པ་ནི་ལུང་འདིའི་དགོངས་པ་བླ་ན་མེད་པ་ཡིན་ལ། འདི་ལ་རྫོང་ལུགས་པ་བཤད་པ་དང་། བགྲོད་པའི་ཁྱད་པར་ཞེས་ཕ་རོལ་ཏུ་ཕྱིན་པ་ལས་དེ་ལྟར་བཤད་པ་ཙམ་ཡིན་གྱི། བཤད་པ་ལྟར་ཐོབ་པ་ཁས་མི་ལེན་ཞེས་སྐྱོགས་བཤད་སྣང་བ་ནི། མཁས་པའི་རྣམ་འགྱུར་མ་ཡིན་ཏེ། ཡིན་ན་ཕ་རོལ་ཏུ་ཕྱིན་པའི་ཐེག་པས་ས་བཅུ་པ་མན་ཆད་བགྲོད་པར་རློམ་ནས། དེ་ནས་རྡོ་རྗེ་ཐེག་པ་ལ་ཞུགས་ཏེ། ས་དང་པོ་ཡན་ཆད་བགྲོད་པ་ཡོད་ཅེས་གསུང་རིགས་ཀྱི།
དེ་ནས་རྡོ་རྗེ་ཐེག་པའི་ལམ་ལ་ཞུགས་ཏེ། སྦས་པའི་ས་གཉིས་དང་། མཐར་ཕྱིན་གྱི་ས་ཕྱེད་བགྲོད་ནས། ཞེས་སོགས། ས་བཅུ་པ་མན་ཆད་བགྲོད་མི་དགོས་པར་བཤད་པ་འདི་ལ། དགོས་པ་ལྟ་ཅི་སྨོས། དགོངས་གཞི་ཙམ་ཡང་མེད་པར་ཐལ་ཏེ། དེ་འདྲ་བ་དེས། སྔགས་ཀྱི་ཚོགས་སྦྱོར་ནས་ས་དང་པོ་ཡན་ཀུན་བགྲོད་དགོས་པའི་ཕྱིར་རོ། ། ཁྱེད་ལ་དོན་དང་མཐུན་པའི་ལན་མེད་དོ། །
འོན་ཀྱང་རང་ལུགས་ལམ་འཇུག་ལྡོག་གི་གཞུང་དོན་ཁས་བླངས་པ་དག་ལ་སྐྱོན་དག་སྤང་དགོས་ཏེ། འོ་ན་ཕར་ཕྱིན་རང་རྐང་ལས་ས་བཅུ་པ་མན་ཆད་བགྲོད་པའི་བྱང་སེམས་དེས། སྨིན་མཚམས་མན་ཆད་ཀྱི་མདུད་པ་ཉི་ཤུ་རྩ་བརྒྱད་པོ་དེ་གྲོལ་ལམ་མ་གྲོལ། གྲོལ་ན་ཕར་ཕྱིན་རང་རྐང་གི་ལམ་ལས་མདུད་པ་གྲོལ་བར་སོང་བས། ཕར་ཕྱིན་རང་རྐང་གི་ལམ་དེ་ཡང་རྡོ་རྗེའི་ལུས་ལ་གནད་དུ་བསྣུན་པའི་ལམ་ཡིན་པར་ཐལ་ལོ། ། གལ་ཏེ་མ་གྲོལ་ན། སླར་ཡང་རྩ་མདུད་དེ་དག་འགྲོལ་བའི་ཕྱིར་དུ། བླ་མེད་ཀྱི་ས་བཅུ་རིམ་གྱིས་བགྲོད་དགོས་པར་ཐལ་བའམ། ཡང་ན་ས་བཅུ་གཅིག་པ་ཐོབ་པའི་ཚེ། མདུད་པ་ཉེར་བརྒྱད་ཅིག་ཅར་གྲོལ་བར་ཐལ་བ་གང་རུང་ལས་མ་འདས་སོ་ཞེས་བྱ་བ་ནི་སྐྱོན་གཅིག་གོ །
ཡང་དེ་ལྟ་བུའི་བྱང་སེམས་དེས་ཕྱི་ནང་གི་ཡུལ་ཆེན་ཉེར་བཞི་བགྲོད་དམ་མ་བགྲོད། བགྲོད་ན་གནས་དང་ཉེ་བའི་གནས་ནས། དུར་ཁྲོད་དང་ཉེ་བའི་དུར་ཁྲོད་ཀྱི་བར་བཅུ་ཡང་བགྲོད་ཟིན་པས། བླ་མེད་ཀྱི་ས་བཅུ་ཐོབ་ཟིན་པར་ཐལ་ལོ། ། གལ་ཏེ་མ་བགྲོད་ན་སླར་ཡང་ཕྱི་ནང་གི་ཡུལ་ཆེན་ཉེར་བཞི་བགྲོད་པའི་སྒོ་ནས། བླ་མེད་ཀྱི་ས་བཅུ་རིམ་གྱིས་བགྲོད་དགོས་པར་ཐལ་བ་དང་། ཡང་ནི་དེས་ས་བཅུ་གཅིག་པ་ཐོབ་པའི་ཚེ་ཕྱི་ནང་གི་ཡུལ་ཆེན་ཉེར་བཞི་པོ་ཅིག་ཆར་བགྲོད་པར་ཐལ་བ་གང་རུང་ལས་མ་འདས་ཤིང་། ཐལ་བ་ཕྱི་མ་ལ་འདོད་ན། དེས་བླ་མེད་ཀྱི་ས་བཅུ་ཡང་དེའི་ཚེ་གཅིག་བཅར་ཐོབ་པར་ཐལ་ལོ། ། ཞེས་པ་ནི་སྐྱོན་གཉིས་པའོ། །
ཡང་དེ་ལྟ་བུའི་བྱང་སེམས་དེས། མས་རྟེན་གྱི་དགའ་བ་བཅུ་དྲུག་ལས། མས་རྟེན་དགའ་བ་བཅུ་གཉིས་མན་ཆད་པོ་དེ་ཐོབ་ཟིན་ནམ་མ་ཟིན། གལ་ཏེ་ཟིན་ན། མས་རྟེན་གྱི་དགའ་བ་རྒྱུད་ལ་སྐྱེས་པའི་ཕར་ཕྱིན་རང་རྐང་གི་འཕགས་པ་ཡོད་པར་ཐལ་ལ། གལ་ཏེ་མ་ཟིན་ན། མས་རྟེན་གྱི་ཟག་མེད་དགའ་བ་དང་པོ་འཆར་བྱེད་བླ་མེད་ས་དང་པོ་སོགས་རིམ་གྱིས་ཐོབ་དགོས་པར་ཐལ་བའམ། ཡང་ན་དེས་ས་བཅུ་གཅིག་པའི་ཚེ་མས་རྟེན་གྱི་དགའ་བ་བཅུ་གཉིས་པོ་དེ་ཡང་གཅིག་ཆར་མངོན་དུ་བྱེད་པར་ཐལ་ལོ་ཞེས་པ་ནི་སྐྱོན་གསུམ་པའོ། ། ཡང་ས་བཅུ་པ་མན་ཆད་ཕར་ཕྱིན་རང་རྐང་གིས་བགྲོད་པའི་བྱང་སེམས་དེའི་རྟེན་ལ། བླ་མེད་སྔགས་ལམ་དུ་འཇུག་པ་དེའི།
དེར་ཞུགས་མ་ཐག་ཏུ་ས་བཅུ་གཅིག་པ་ཐོབ་པ་ཡིན་ནམ་མ་ཡིན། ཡིན་ན་དེ། བླ་མེད་ལམ་དུ་འཇུག་པ་དེའི་ཚེ་བླ་མེད་སྨིན་བྱེད་དབང་ནས་བསྐུར་དགོས་སམ། ལམ་དབང་དང་འབྲས་དབང་ལྟ་བུ་ནས་ཞུགས་པས་ཆོག ཕྱི་མ་གཉིས་མི་སྲིད་དེ། བླ་མེད་ཀྱི་སྨིན་བྱེད་ཀྱི་དབང་མ་ཐོབ་པར། བླ་མེད་ཀྱི་ལམ་དབང་དང་འབྲས་དབང་ཐོབ་པ་བརྒྱུད་པ་འདིའི་ལུགས་ལ་མེད་པའི་ཕྱིར་རོ། ། གལ་ཏེ་སྨིན་བྱེད་དབང་ནས་འཇུག་པ་ལས་འོས་མེད་དོ་སྙམ་ན། འོ་ན་སྨིན་བྱེད་ཀྱི་དབང་དེ་ལ་སྟ་གོན་དང་དངོས་གཞི་གཉིས་དགོས་སམ། དངོས་གཞི་ནས་ཞུགས་པའི་ཆོག
དང་པོ་ལྟར་ན། སྔར་དབང་གིས་མ་སྨིན་པའི་ལས་དང་པོ་པ། དབང་གི་སྟ་གོན་ཐོབ་མ་ཐག་ཏུ། ས་བཅུ་གཅིག་པ་ཐོབ་པ་དེ་བརྒྱུད་པ་འདིའི་ལུགས་ལ་མི་སྲིད་དོ། ། གཉིས་པ་ལྟར་ན་ཡང་། དེ་ལ་དབང་གི་ཕྱི་འཇུག་ནང་འཇུག་དགོས་སམ། དངོས་གཞི་བུམ་དབང་བཅུ་གཅིག་ནས་རིམ་པས་ཞུགས་པས་ཆོག དེ་དག་གང་ལྟར་ཡང་། སྔར་མ་སྨིན་པའི་ལས་དང་པོ་པས། དབང་གི་འཇུག་པ་ལ་ཞུགས་མ་ཐག་པའམ།
སློབ་མའི་དབང་ཐོབ་མ་ཐག་པའམ། སློབ་དཔོན་གྱི་བུམ་དབང་ཐོབ་མ་ཐག་སོགས་སུ་ས་བཅུ་གཅིག་པ་ཐོབ་པ་ནི་མི་སྲིད་དེ། བླ་མེད་ཀྱི་ས་བཅུ་གཅིག་ཐོབ་པ་ལ་བླ་མེད་ཀྱི་དབང་བཞི་ཐོབ་དགོས་པའི་ཕྱིར་རོ། ། གལ་ཏེ་དེས་དབང་བཞི་དང་ས་བཅུ་གཅིག་པ་སོགས་གཅིག་ཅར་ཐོབ་པ་གཅིག་འགལ་ལོ་སྙམ་ན། དབང་བཞི་གཅིག་ཅར་ཐོབ་པ་དང་། དབང་འོག་མ་མ་ཐོབ་པར་གོང་མ་ཐོབ་པ་སོགས་ལུགས་མཆོག་འདི་ལ་ཁས་མི་ལེན་ཏེ། རྡོ་རྗེ་སྙིང་འགྲེལ་ལས། རྡོ་རྗེ་སློབ་དཔོན་བློ་དང་ལྡན་པས་དབང་མ་འཆོལ་བའི་སྐྱོན་སྤངས་ལ་དབང་བཞི་གོ་རིམ་བཞིན་དུ་བསྐུར་བར་བྱའོ། ། ཞེས་བཤད་པའི་ཕྱིར་དང་། གཞན་དུ་ན་ས་བཅུ་གཅིག་པ་དང་།
ལམ་ལྔ་སོགས་གཅིག་ཅར་བགྲོད་པ་སྲིད་པར་ཐལ་བའི་ཕྱིར་རོ། ། གལ་ཏེ་དེས་སྔགས་ལམ་དུ་ཞུགས་མ་ཐག་ཏུ་ས་བཅུ་གཅིག་པ་ཐོབ་པར་མི་ནུས་ན། བར་སྐབས་དེར་ཚོགས་སྦྱོར་གཉིས་བླ་མེད་ཀྱི་ཚོགས་སྦྱོར་གཉིས་མངོན་དུ་བྱེད་དགོས་པར་འགྱུར་ལ། དེ་ལྟར་ན་བླ་མེད་ཀྱི་མཐོང་ལམ་སོགས་ཀྱང་ཅིའི་ཕྱིར་མངོན་དུ་བྱེད་མི་དགོས། ཞེས་བརྒལ་ཞིང་བརྟག་པ་ནི་སྐྱོན་བཞི་པའོ། ། དེ་ལྟར་སྐྱོན་བཞི་པོ་དེ་སྤོང་བ་ངེས་པར་གནད་དུ་ཆེ་བས། འདི་ལྟར་སྐྱོན་དང་པོ་མེད་དེ། ཕར་ཕྱིན་གཞུང་ལས་རྩ་མདུད་གྲོལ་བའི་ཐ་སྙད་མ་བཤད་ཀྱང་། ཕར་ཕྱིན་ཐེག་པས་ས་བཅུ་པ་མན་ཆད་བགྲོད་པའི་གང་ཟག་དེས། རྡོ་རྗེའི་ལུས་ལ་རྩ་མདུད་ཉེར་བརྒྱད་མན་ཆད་གྲོལ་དགོས་ཏེ།
དེས་ས་བཅུ་ཐོབ་པའི་འགལ་རྐྱེན་གེགས་རྣམས་བསལ་ཞིང་། ཐོབ་བྱའི་ཡོན་ཏན་ཐོབ་ལ། རྟོགས་བྱའི་གནས་ལུགས་རྣམས་རྟོགས་པའི་སྒོ་ནས་ས་བཅུ་པ་མན་ཆད་བགྲོད་དགོས་པའི་ཕྱིར་རོ། ། དེས་ན་རྩ་མདུད་གྲོལ་བ་ལ་ངེས་པར་རྡོ་རྗེའི་ལུས་ལ་གནད་དུ་བསྣུན་པའི་ལམ་དགོས་པའང་མ་ཡིན་ཏེ། ལམ་ཟབ་མོ་བླ་མའི་རྣལ་འབྱོར་ལས། རྩ་མདུད་ཅི་རིགས་པ་གྲོལ་བ་ཡང་སྲིད་པའི་ཕྱིར་རོ། ། དེས་ན་སྐྱོན་གཉིས་པ་དང་གསུམ་པའང་རང་གྲོལ་ཡིན་ཏེ། ས་བཅུ་པ་བགྲོད་པའི་ཕར་ཕྱིན་པ་དེས། སྤྱི་བོ་སོགས་ཀྱི་ཁམས་རྣམས་དབུ་མར་ཐིམ་ཟིན་པས། ཡུལ་ཉེར་བཞིའི་ཐ་སྙད་མ་བགྲོད་ཀྱང་དེ་དག་གི་དོན་བགྲོད་ཟིན་པས་སླར་བགྲོད་མི་དགོས་པའི་ཕྱིར་དང་།
གནས་དང་ཉེ་བའི་གནས་སོགས་ཀྱི་ཐ་སྙད་མ་ཐོབ་ཀྱང་། དེ་དག་གི་དོན་ས་དང་པོ་ཐོབ་ཟིན་པས། སླར་གནས་སོགས་བགྲོད་མི་དགོས་པའི་ཕྱིར། དེས་དེ་བཞིན་དུ་མས་རྟེན་གྱི་ལྷན་སྐྱེས་མ་ཐོབ་ཀྱང་། ལྷན་སྐྱེས་ཀྱི་དོན་རྣམས་ཇི་ལྟར་བ་བཞིན་ཤར་བ་ཡིན་ཏེ། ས་དང་པོའི་ཚེ། གསང་གནས་ཀྱི་འཁོར་ལོ་དྭངས་མས་བསྟན་ཞིང་ཟག་མེད་ཀྱི་དགའ་བདེ་ཐོབ་པ་སོགས་ཀྱི་ཕྱིར་རོ། ། སྐྱོན་བཞི་པས་ཀྱང་མི་གནོད་དེ། ཁོ་བོ་ཅག་སྤྱིར་བཏང་དང་དམིགས་བསལ་དུ་བྱས་ཏེ། དེ་ལྟ་བུའི་བྱང་སེམས་ཀྱི་རྟེན་གྱིས་སྔགས་ལམ་དུ་ཞུགས་པ་དེས།
སྔགས་བླ་མེད་ཀྱི་ཚོགས་སྦྱོར་གཉིས་མངོན་དུ་བྱེད་དགོས་ཀྱང་། མཐོང་ལམ་ས་དང་པོ་ནས། སྒོམ་ལམ་ས་བཅུ་པའི་བར་མངོན་དུ་བྱེད་མི་དགོས་པར། སྦྱོར་ལམ་གྱི་འཇུག་དེར་ས་བཅུ་གཅིག་པ་ལ་ཞུགས་པས་ཆོག་པར་འདོད་པའི་ཕྱིར་རོ། ། འོ་ན་དེས་སྔགས་བླ་མེད་ཀྱི་ཚོགས་སྦྱོར་གཉིས་མངོན་དུ་བྱེད་དགོས་པའི་གནད་ཇི་ལྟ་བུ་སྙམ་ན། གནད་འདི་ལྟར་ཡིན་ཏེ། དེ་ལྟ་བུའི་བླ་མེད་ལམ་དུ་ཞུགས་མ་ཐག་པ་དེ། སྔགས་བླ་མེད་ཀྱི་ལས་དང་པོ་པ། སྔར་དབང་གིས་མ་སྨིན་པ་ཡིན་པས། དེས་སྨིན་བྱེད་དབང་བཞི་རིམ་ཅན་དུ་ནོད་དགོས་ལ།
དེ་དབང་བཞི་ཐོབ་ནས་མཚོན་བྱ་དོན་གྱི་ཡེ་ཤེས་ཅིག་ནམ་རྒྱུད་ལ་སྐྱེས་པའི་ཚེ། ས་བཅུ་གཅིག་པ་རྒྱུད་ལ་སྐྱེས་པ་ཡིན་ལ། དེ་མ་སྐྱེས་གོང་གི་དབང་བཞིའི་ལམ་རྣམས་ནི་ཚོགས་ལམ་དང་། དབང་ལམ་དེ་དག་ལ་བརྟེན་པའི་ལྟ་བ་ངོ་བོ་ཉིད་གསུམ་སོགས་ལ་སྦྱོར་ལམ་དུ་འཇོག་དགོས་པའི་ཕྱིར་རོ། ། དེ་ལྟར་མ་ཡིན་པར། དེ་བླ་མེད་ལམ་དུ་ཞུགས་མ་ཐག་ཏུ་ས་བཅུ་གཅིག་པ་ཐོབ་པ་ཡིན་ན། དེ་ལྟ་བུའི་བླ་མེད་ལམ་དུ་ཞུགས་མ་ཐག་པའི་གང་ཟག་གི་རྒྱུད་ཀྱི་ས་བཅུ་གཅིག་པ་ཆོས་ཅན། ཁྱོད་མཚོན་བྱེད་དཔེའི་ཡེ་ཤེས་པ་མ་ཡིན་པར་ཐལ། ཁྱོད་སྔགས་བླ་མེད་ཀྱི་མཚོན་བྱ་དོན་གྱི་ཡེ་ཤེས་ཡིན་པའི་ཕྱིར། ས་བཅུ་གཅིག་པ་ཡིན་པའི་ཕྱིར།
གོང་དེར་ཁྱབ་སྟེ། སྔགས་བླ་མེད་ཀྱི་མཐོང་ལམ་ཡིན་ན། དབང་བཞི་ཐོབ་པའི་ལམ་བཞི་ཡིན་དགོས་པའི་ཕྱིར་ཏེ། དེ་ཡིན་ན། ཁམས་འདུས་པ་ཐ་མའི་སྐབས་ཀྱི་ཡང་དག་སྤོང་བ་བཞི་ལ་བརྟེན་ནས་ཐོབ་དགོས། ཁམས་འདུས་པ་ཐ་མའི་ཡང་དག་སྤོང་བཞིའི་ལམ་ཡིན་ན། དབང་བཞི་པའི་ལམ་ཡིན་དགོས་པ་འདི་གསུང་ངག་ལ་རྒྱུས་ཡོད་པ་རྣམས་ཀྱི་སྤྱི་ལུགས་ཡིན་པའི་ཕྱིར་རོ། ། གལ་ཏེ་འདོད་ན། དེ་འདྲ་བླ་མེད་ལམ་དུ་ཞུགས་མ་ཐག་པ་དེས། དབང་བཞི་གཅིག་ཅར་ཐོབ་བམ་རིམ་གྱིས་ཐོབ།
གཅིག་ཅར་ཐོབ་པ་ས་ལུགས་ལ་མི་སྲིད་ལ། རིམ་གྱིས་ཐོབ་ན། བླ་མེད་ལམ་དུ་འཇུག་ཁ་མའི་ས་བཅུ་པའི་ཕ་རོལ་ཏུ་ཕྱིན་པ་དེས་ཀྱང་བླ་མེད་བུམ་དབང་སོགས་ཐོབ་ཟིན་པར་འགྱུར་བས། བླ་མེད་སྔགས་སྡོམ་ཐོབ་ལ་མ་བཏང་བའི་ཕར་ཕྱིན་རང་རྐང་གི་འཕགས་པ་དེ་འདྲ་ཡང་མཚོན། གཞན་ཡང་ཕར་ཕྱིན་ཐེག་པའི་ཚོགས་སྦྱོར་མན་ཆད་བགྲོད་པ་དེ་བླ་མེད་ལམ་དུ་འཇུག་པའི་ཚེ་ས་དང་པོ་ནས་ཞུགས་ཆོག་པ་དང་། ས་དང་པོ་མན་ཆད་བགྲོད་པ་དེས། བླ་མེད་ལམ་དུ་འཇུག་པའི་ཚེ་ས་གཉིས་པ་ནས་ཞུགས་ཆོག་པར་འགྱུར་ལ། དེ་ལྟར་ན་སྨིན་བྱེད་དབང་བཞི་མ་རྫོགས་པར། གྲོལ་བྱེད་མཐོང་སྒོམ་ཟག་མེད་ཀྱི་ཡེ་ཤེས་བླ་མེད་སྔགས་ལམ་གྱིས་བསྡུས་པ་དེ་རྒྱུད་ལ་སྐྱེས་པ་ཞིག་ཁས་བླངས་པས། སྨིན་གྲོལ་གྱི་རྣམ་དབྱེ་ཐམས་ཅད་འཆོལ་བར་འགྱུར་བས།
ཧ་ཅང་ཐལ་ཆེས་སོ། ། གནད་དེས་ན་ཕར་ཕྱིན་ཐེག་པས། ས་བཅུ་མན་ཆད་བགྲོད་ནས། བླ་མེད་སྔགས་ལམ་དུ་ཞུགས་མ་ཐག་པའི་བྱང་སེམས་དེ་ཐེག་ཆེན་འཕགས་པ་ཡིན་མོད། ཕ་རོལ་ཏུ་ཕྱིན་པའི་འཕགས་པ་དང་། སྔགས་བླ་མེད་ཀྱི་འཕགས་པ་གང་རུང་མ་ཡིན་ཏེ། སྔགས་ཀྱི་ཐེག་པ་ལ་གནས་ཤིང་། བླ་མེད་ཀྱི་འཕགས་ལམ་རྒྱུད་མ་ལ་སྐྱེས་པའི་ཕྱིར་རོ། ། དེས་གཞན་ལ་ཡང་མཚོན་ནོ། ། དེ་ལྟར་ཕྱེད་དང་བཅུ་གསུམ་བགྲོད་ཚུལ་བཤད་ནས།
དེས་ན་འབྲས་བུ་ས་བཅུ་གསུམ་རྡོ་རྗེ་འཛིན་པ་ཐོབ་ཚུལ་ལ། དངོས་དང་། དོགས་པ་དཔྱད་པ་གཉིས། དང་པོ་ལ། ས་བཅུ་གསུམ་ཕྱེད་གོང་མ་དེའི་རྒྱུད་པའི་རྒྱུ་ནི། སྤྱོད་པ་རྣམ་པ་གསུམ་དང་། ལྷན་ཅིག་བྱེད་པའི་རྐྱེན་ནི། ཉེ་རྒྱུ་ཞེས་མིང་བཏགས་པ་འགྲོས་བཞི་ཐིམ་བྱེད་ཀྱི་འབྲས་དུས་ཀྱི་དབང་དེ་ཡིན་ལ། ཉེར་ལེན་གྱི་རྒྱུ་ནི། འགྲོས་བཞི་ཐིམ་ཁ་མའི་རྟེན་དཀྱིལ་འཁོར་བཞི་རྟེན་དང་བཅས་པ་རྣམས་དང་།
དེ་ལྟར་འགྲོས་བཞི་ཐིམ་པ་ལས། རང་དོན་གྱི་ཆེ་བ་སྐུ་ལྔ། གཞན་དོན་གྱི་ཆེ་བ་ལོང་བ་རྣམས་ཀྱིས་མིག་ཐོབ་པ་ལ་སོགས་པ་དུ་མ། བདག་གཞན་གཉིས་ཀའི་ཆེ་བ་འཁོར་ཚོམ་བུ་གཅིག་དང་བཅས་ཏེ་འཚང་རྒྱ་བ་ཡིན་ནོ། ། དེ་ཡང་འགྲོས་བཞི་ཐིམ་ཚུལ་ནི། བུམ་དབང་རྩའི་འགྲོས་ཐིམ་སྟེ། རྩ་ཐམས་ཅད་ཀྱི་ནུས་པ་དབུ་མར་ཐིམ། དབུ་མ་ཡང་གཙུག་ཏོར་མཆོག་ཏུ་ཐིམ་སྟེ། ཚད་སོར་གཅིག་པ་དབྱིབས་ཡི་གེ་ནཱ་ད་ཞེས་པ་གསུམ་འཁྱོག་གི་རྣམ་པ་ཅན། སྦོམ་ཕྲ་རྟ་རྔ་བརྒྱར་གཤགས་པའི་ཚད་ཙམ་པ་སྟེ།
དེའི་ཚེ་རྩ་གནས་གྱུར་སྤྲུལ་པའི་སྐུ་ཞེས་པ། རྡོ་རྗེ་འཆང་ནས་ཤཱཀྱ་ཐུབ་པའི་སྐུའི་རྣམ་པས་འགྲོ་བའི་དོན་བྱེད་པ་དེ་འབྱུང་། གསང་དབང་རྩ་ཡི་གེ་འགྲོས་ཐིམ་སྟེ། སྙིང་པོའི་ཨ་དེ་རྩ་མདུད་གང་གྲོལ་བར་ཕྱིན་པ་སྤྱི་བོའི་ཧཾ་ལ་གཏད་པ་ལས། ཁ་དོག་ཐིམ་པས་དཀར་པོ་དབྱིབས་ཐིམ་པས་ཨ་ཧཾ་མི་ཐི། སྟོབས་ཐིམ་པས་ཧཱུྃ་གི་སྟོབས་སུ་གྱུར། དེའི་ཚེ་ཡི་གེ་གནས་གྱུར་ལོངས་སྐུ་ཞེས་བྱ་བ་ལེགས་སྦྱར་གྱི་སྐད་ནས། འགྲོ་བ་རིགས་དྲུག་སོགས་ཀྱི་སྐད་ཀྱིས་འགྲོ་བའི་དོན་བྱེད་པ་དེ་འབྱུང་། ཤེར་དབང་བདུད་རྩིའི་འགྲོས་ཐིམ་སྟེ་ཁམས་དགུའི་དྭངས་མ་ཐམས་ཅད་གཙུག་ཏོར་མཆོག་གི་དབུ་མར་ཐིམ། དེའི་ཚེ་བདུད་རྩི་གནས་གྱུར་ཆོས་སྐུ་ཞེས་བྱ་བ།
ཤེས་བྱ་ཇི་ལྟ་བ་དང་། ཇི་སྙེད་པ་ཐམས་ཅད་གསལ་ལེར་མཁྱེན་པས་འགྲོ་བའི་དོན་བྱེད་པ་དེ་འབྱུང་། དབང་བཞི་པ་རླུང་གི་འགྲོས་ཐིམ་སྟེ། ལས་རླུང་ཐམས་ཅད་གྲོང་གྲོངས་ཏེ། ཡེ་ཤེས་ཀྱི་རླུང་འབའ་ཞིག་ཏུ་འགྱུར། དེའི་ཚེ་རླུང་གནས་གྱུར་ངོ་བོ་ཉིད་སྐུ་ཞེས་བྱ་བ་སྐྱེ་འགག་འགྲོ་འོང་སོགས་དང་བྲལ་བའི་དྲི་བྲལ་དབྱིངས་མངོན་སུམ་དུ་གཟིགས་ཏེ་འགྲོ་བའི་དོན་བྱེད་པ་དེ་འབྱུང་། དེ་ལྟར་རྟེན་གནས་གྱུར་སྐུ་བཞི་དང་མཉམ་དུ། བརྟེན་པ་ཀུན་གཞི་གནས་གྱུར་ཏེ། ཤིན་ཏུ་རྣམ་དག་ངོ་བོ་ཉིད་ཀྱི་སྐུ་ཞེས་བྱ་བ་དབྱིངས་དང་ཡེ་ཤེས་ཟུང་དུ་ཆུད་བདེ་བ་ཆེན་པོའི་སྐུ་ཐོབ་སྟེ། འཁོར་བ་མ་སྟོངས་ཀྱི་བར་ལ་འགྲོ་དོན་རྒྱུན་མི་འཆད་པ་དེ་འབྱུང་།
དེ་ལྟར་བདག་ཉིད་ཀྱིས་སྐུ་ལྔ་བརྙེས་པའི་ཚེ། སྒྲུབ་པ་པོ་རང་ཉིད། རྒྱུད་དག་པའི་ཕྱག་རྒྱ་མོ་གཅིག གསོལ་བ་འདེབས་པའི་བླ་མ་གཅིག མོས་པ་ཐོབ་པའི་སློབ་མ་གཅིག བར་ཆད་སེལ་བའི་མཁའ་འགྲོ་གཅིག་སྟེ། འཁོར་ཚོམ་བུ་གཅིག་དང་བཅས་པ་དུས་མཉམ་དུ་གྲོལ་བ་ནི། བླ་མེད་རྡོ་རྗེ་ཐེག་པ་འདིའི་རྟེན་འབྲེལ་གྱི་ཆེ་བ་སྟེ། ཕྱི་ནང་གི་རྟེན་འབྲེལ་གཟིགས་པ་བརྒྱུད་པ་བར་མ་ཆད་པའི་སྙན་རྒྱུད་ལས་དེ་ལྟར་གསལ་བས་སོ། ། གཉིས་པ་དོགས་དཔྱོད་ལ།
སྔ་རབས་མཁས་པའི་གསུང་གྲོས་སྐྱར་བ། རྗེ་བཙུན་གོང་མས་ཇི་ལྟར་བཤད་ཚུལ། སྙིང་པོའི་དོན་ངོས་གཟུང་བའོ། ། དང་པོ་ལ། སྔོན་གྱི་པཎ་ཆེན་ནཱ་རོ་མཻ་ཏྲི་པ་ནི། ཕར་ཕྱིན་ཐེག་པ་དེ་སྔགས་ལ་འཇུག་པའི་ཐེམ་སྐས་ལྟ་བུ་ཡིན་གྱི། སྔགས་ལ་མ་ལྟོས་པར་འཚང་རྒྱ་བ་མེད་ལ། གནད་དེས་ན་ཕར་ཕྱིན་ཐེག་པས་སྔགས་ལ་འཇུག་པའི་ཕྱི་མཐའ་ཚོགས་ལམ་ཆེན་པོ་ནས་ཡིན་ཏེ། དེར་མཆོག་གི་སྤྲུལ་སྐུ་ལས་ཆོས་ཉན་དུ་ཡོད་པས། དེ་ནས་ངེས་པར་སྔགས་ལམ་ལ་འཇུག་པ་ཡིན་ལ།

ཐེག་ཆེན་སྦྱོར་ལམ་ཡན་ཆད་ནི་སྔགས་ཀྱི་ཐེག་པས་བགྲོད་དགོས་སོ་ཞེས་འཆད་ཅིང་། དེ་དང་མཐུན་པར་ཕྱིས་ཀྱི་མཁས་པ་བོ་དོང་ཕྱོགས་ལས་རྣམ་རྒྱལ་དང་། དཔལ་ལྡན་ས་སྐྱ་པའི་ཕྱོགས་གཅིག་ཀྱང་འདི་བཞིན་བཞེད་པར་སྣང་ངོ་། ། རྗེ་བཙུན་ནཱ་རོ་ཏ་པ་ནི། རྒྱུ་འབྲས་ཀྱི་ཐེག་པ་གཉིས་པོ་མྱུར་ཕུལ་གྱི་ཁྱད་ཙམ་མ་གཏོགས་མཐར་འཚང་རྒྱ་བ་ལ་ཁྱད་པར་མེད་པས། ཕར་ཕྱིན་ཐེག་པའམ་རྒྱུད་སྡེ་འོག་མའམ། བསྐྱེད་རྫོགས་ཀྱི་ལམ་གང་ལ་ཕྱིན་ཀྱང་ས་དང་པོ་ནས་སངས་རྒྱས་སའི་བར་དེ་དག་ནང་ཕན་ཚུན་སྤང་རྟོགས་ལ་ཁྱད་པར་གཏན་ནས་མེད་པས། མདོ་ལམ་ནས་སངས་རྒྱས་པ་དང་། སྔགས་ལམ་ནས་སངས་རྒྱས་པ་གཉིས་ལ། སྤང་རྟོགས་ལ་ཁྱད་པར་གཏན་ནས་མེད་དེ། སངས་རྒྱས་ཐམས་ཅད་དགོངས་པ་གཅིག་པའི་ཕྱིར་ཞེས་བཞེད་ལ།
པཎ་ཆེན་དེ་དག་གི་སྲོལ་འཛིན་སྤྲུལ་སྐུ་པདྨ་དཀར་པོའི་གསུང་ལས། སའི་རྣམ་གཞག་བཅུ་གཉིས་བཅུ་དྲུག་བཅུ་གསུམ་སོགས་ཐམས་ཅད་ཚང་མ་མཛད་ནས། རྟེན་འབྲེལ་བཅུ་གཉིས་དག་པས་ས་བཅུ་གཉིས་སུ་ཕྱེ་བའི། ས་དང་པོ་བཅུ་གཅིག་སློབ་ལམ། བཅུ་གཉིས་པ་སངས་རྒྱས་ས་དང་། ལྷན་ཅིག་སྐྱེས་པའི་དགའ་བ་བཅུ་དྲུག་ལས་ཕྱེ་བའི་ས་དང་པོ་བཅོ་ལྔ་སློབ་པའི་ས་དང་། བཅུ་དྲུག་པ་མི་སློབ་པའི་ས་དང་། བརྟག་གཉིས་ལས་བཤད་པའི་ས་བཅུ་གཉིས་སློབ་ལམ་དང་། བཅུ་གསུམ་པ་མི་སློབ་པའི་སར་འཇོག་ཅེས་དང་། ཡང་ས་ལུགས་ལ་སྐྱོན་བརྗོད་སྣང་བའི་ཚེ།
ཁ་ཅིག་མདོ་ལམ་དུ་ས་བཅུ་ཚུན་བགྲོད་ནས་དེ་ནས་སྔགས་ལམ་དུ་ཞུགས་ཏེ། ས་བཅུ་གཅིག་པ་དང་། བཅུ་གཉིས་པ་དང་། བཅུ་གསུམ་པ་རྣམས་རིམ་གྱིས་ཐོབ་པར་འདོད་ཅིང་། བཅུ་གསུམ་པ་དེའི་ཕྱེད་འོག་མ་སློབ་པ་དང་། གོང་མ་མི་སློབ་པའི་སར་འདོད་དོ། ། ཞེས་ཕྱོགས་སྔ་བླངས་ནས། ས་བཅུ་བགྲོད་པ་དེའི་ཚེ་རྩ་མདུད་མ་གྲོལ་ན་ནི། ནང་རྩ་གནས་ཀྱི་རྟེན་འབྲེལ་ངོ་མཚར་ཅན་གྱི་ས་དང་མ་མཐུན་པས་འཕགས་པ་བཏགས་པ་བར་ཁས་ལེན་དགོས། གྲོལ་ན་ནི་མདོ་ལམ་ནས་ཕྱིན་ཀྱང་སྔགས་ཀྱི་སྤང་རྟོགས་རྫོགས་པར་སོང་ངོ་། །
གང་ཟག་དེ་ལ་སྨིན་བྱེད་ཀྱི་དབང་བསྐུར་མི་དགོས་ཏེ། སྨིན་བྱེད་ནི་རྒྱུ་དབང་ཡིན་ལ། དེ་ལ་ལམ་དབང་དང་འབྲས་བུའི་དབང་ཙམ་གྱིས་ཆོག་པར་བཤད་སྣང་བས་སོ། ། དེ་དབང་མ་བསྐུར་བར་ཐོབ་པ་ཡིན་ན། དབང་མ་ཐོབ་པར་གསང་སྔགས་ཀྱི་འཕགས་པའི་སྤང་རྟོགས་རྙེད་པར་འདོད་ན་ནི་རང་གཞུང་དང་ཡང་འགལ་ལོ། ། ཞེས་སོགས་སྐྱོན་འཕེན་པར་མཛད་དོ། ། ཡང་རྗེ་བཙུན་རེད་མདའ་པ། ས་བཅུ་གསུམ་བཤད་ཀྱང་། དོན་ལ་ས་བཅུ་གཅིག་ལས་མེད་དེ། ས་བཅུ་པའི་རྣམ་གྲོལ་ལམ་དང་།
ཁྱད་པར་ལམ་ལ་ས་བཅུ་གཅིག་པ་དཔེ་མེད་པ་དང་། བཅུ་གཉིས་པ་ཡེ་ཤེས་ལྡན་དུ་བྱས་ནས། བཅུ་གཅིག་ཀུན་ཏུ་འོད་ཀྱི་ས་ལ། བཅུ་གསུམ་རྡོ་རྗེ་འཛིན་པའི་ས་ཞེས་བཞག་པ་ཡིན་པའི་ཕྱིར་རོ། ། ཞེས་འཆད་དོ། ། ཡང་དཔལ་ཤཱཀྱ་མཆོག་ལྡན། སྔགས་ནས་བཤད་པའི་ས་གསུམ་དང་། མདོ་ནས་བཤད་པའི་བཅུ་གཅིག་ཀུན་ཏུ་འོད་ཀྱི་ས་གཉིས་གནད་གཅིག་པས། དེ་གཉིས་ཐོབ་པ་སྔགས་ལམ་ལ་ལྟོས་དགོས་ཀྱིས། ཕར་ཕྱིན་ཐེག་པས་ཐོབ་ནུས་པ་མ་ཡིན་ནོ་ཞེས་འཆད།
ཀུན་མཁྱེན་གོ་རམ་པ། མདོ་སྔགས་གཉིས་པོ་སངས་རྒྱས་ཀྱི་མཚན་གཞི་ལ་མི་མཐུན་སྟེ། ཕར་ཕྱིན་པས་བཅུ་གཅིག་ཀུན་ཏུ་འོད་ལ་གནས་པ་དེ་སངས་རྒྱས་སུ་འདོད་ལ། སྔགས་བླ་མེད་པས་བཅུ་གསུམ་རྡོ་རྗེ་འཛིན་པའི་ས་ལ་གནས་པ་དེ་དེར་འདོད་པས་སོ། ། དེས་ན་ཕར་ཕྱིན་ཐེག་པ་ནས་བཤད་པའི་བཅུ་གཅིག་ཀུན་ཏུ་འོད་དང་། བླ་མེད་ནས་བཤད་པའི་བཅུ་གཅིག་པ་དཔེ་མེད་པའི་ས་གཉིས་གནད་གཅིག་ཅིང་། ས་བཅུ་གཅིག་པ་ཡན་ཆད་སྔགས་ལམ་ཁོ་ན་ལ་བརྟེན་ནས་བགྲོད་དགོས་ཀྱི། ཕར་ཕྱིན་ཐེག་པས་བགྲོད་པར་མི་ནུས་སོ། ། དེ་གཉིས་སངས་རྒྱས་ཀྱི་མཚན་ཉིད་ལ་ནི་མི་མཐུན་པ་མེད་དེ། སྤངས་རྟོགས་མཐར་ཐུག་བརྙེས་པ་ཞིག་ལ་སངས་རྒྱས་སུ་འཇོག་པར་མཐུན་པའི་ཕྱིར་རོ། །
དེས་ན་ཕར་ཕྱིན་ཐེག་པ་ནས་བཤད་པའི་སྟོན་པ་ཐུབ་དབང་དེས། ས་བཅུ་གསུམ་པ་ཐོབ་ཀྱང་། ཕར་ཕྱིན་ཐེག་པ་ལས་དེ་ལྟར་ནི་མ་བཤད་དེ། ས་བཅུ་གཅིག་པ་ལ་སངས་རྒྱས་སུ་འཇོག་པའི་སྐབས་ཡིན་པའི་ཕྱིར་རོ། ། ཞེས་བཞེད་དོ། ། ཡང་མཁས་པའི་དབང་པོ་སྒྲ་པ་ཤེས་རིན་པའི་གསུང་ལས། འཁོར་བ་ལ་ཕྲ་རགས་གསུམ་ཡོད་པའི་རགས་པ་ནི། ལས་ཉོན་མཚན་ཉིད་པས་སྐྱེ་འཆི་བྱེད་པ་འདི་དག་སྟེ། འདིའི་རྩ་བ་ནི་ཟག་བཅས་ཀྱི་ལས་ཉོན་འཁོར་བ་ཕྲ་བ་ནི། ཟག་མེད་ཡིད་ལུས་ལ་བརྟེན་པའི་དགྲ་བཅོམ་པ་སོགས་ཏེ།
འདིའི་རྩ་བ་ནི། མ་རིག་བག་ཆགས་ཀྱི་སའོ། འཁོར་བ་ཤིན་ཏུ་ཕྲ་བ་ནི་ཕར་ཕྱིན་རང་རྐང་གི་སངས་འཕགས་ཏེ། འདི་རྩ་བ་ནི་འཕོ་བའི་བག་ཆགས་ཕྲ་མོའོ། ། དེས་ན་ཕར་ཕྱིན་པའི་སངས་འཕགས་དེ་ཡང་བླ་མེད་ལམ་ལ་འཇུག་པའི་ཚེ། ཚོགས་ལམ་ནས་རིམ་བཞིན་ལམ་ལྔ་སོགས་ཐེར་ཆགས་སུ་བགྲོད་དགོས་ཞེས་འཆད་པར་མཛད་དོ། ། དེ་ལྟར་བཞེད་སྲོལ་མང་དག་སྣང་བའི་དང་པོ་ཕར་ཕྱིན་ཐེག་པས་ས་དང་པོ་ཙམ་ཡང་བགྲོད་མི་ནུས་ཞེས་འཆད་པ་དག་ལ་འདི་སྐད་ཅེས། བསྟན་པའི་བདག་པོ་ཐུབ་དབང་ཉིད་ཀྱིས་རྒྱུའི་ཐེག་པའི་ཆོས་འཁོར་བསྐོར་བ་ལ་དགོས་པ་ཅུང་ཟད་ཀྱང་མེད་པར་ཐལ། དེ་བསྐོར་བ་ལས། དེའི་ཆེད་དུ་བྱས་པའི་གདུལ་བྱས་བདེན་པ་མཐོང་བ་མེད་པའི་ཕྱིར།
རྟགས་དངོས། མ་ཁྱབ་ན། འོ་ན་སྟོན་པས་ཐེག་དམན་དང་ཐུན་མོང་བ་བདེན་བཞིའི་ཆོས་འཁོར་བསྐོར་བ་ལས། དེའི་གདུལ་བྱས་བདེན་པ་མཐོང་བ་མི་སྲིད་པར་ཐལ་ལོ། ། འདོད་ན་སྟོན་པས་སྔགས་ཀྱི་འཁོར་ལོ་བསྐོར་བ་ལས་ཐེག་དམན་གྱི་གང་ཟག་གིས་བདེན་པ་མཐོང་བ་ཡོད་པར་ཐལ། ཐེག་དམན་འཕགས་པ་གཅིག་ཡོད། ཐེག་དམན་གྱི་ཆོས་འཁོར་བསྐོར་བ་ལས། ཐེག་དམན་གྱི་གང་ཟག་གིས་བདེན་པ་མཐོང་བ་མེད་པའི་ཕྱིར་རོ། ། འདོད་ན་སྔགས་ལམ་ལ་བརྟེན་ནས་ཉན་ཐོས་འཕགས་པ་ཐོབ་པ་སྲིད་པར་ཐལ་ལོ། ། དང་པོ་སྐབས་འདིར་ཐེག་དམན་འཕགས་པ་ཁས་མི་ལེན་གསུང་ན་གཞན་དུ་དཔྱད་དོ། །
ཡང་སྟོན་པས་བྱ་རྒོད་ཕུང་པོར་ཤེར་ཕྱིན་གྱི་ཆོས་འཁོར་བསྐོར་བ་ལས། བདེན་པ་མཐོང་བའི་གང་ཟག་ཡོད་པར་ཐལ། སྟོན་པས་ཝ་ར་ཎ་སིར་བཀའ་དང་པོ་བདེན་བཞིའི་ཆོས་འཁོར་བསྐོར་བ་ལས། འཁོར་ལྔ་སྡེ་བཟང་པོས་བདེན་པ་མཐོང་བ་བཤད་པ་འདི་བརྫུན་གསུང་བ་མ་ཡིན་པའི་ཕྱིར་རོ། ། མདོར་ན་འཁོར་ལྔ་སྡེ་བཟང་པོས་ཆོས་འཁོར་གང་ལ་བརྟེན་ནས་བདེན་པ་མཐོང་གསལ་པོར་སྨྲོས་ཤིག ཡང་དོན་འདི་ལུང་གིས་ཀྱང་འགྲུབ་སྟེ། འགྲེལ་ཆེན་དྲི་མེད་འོད་ལས། བྱང་ཆུབ་སེམས་དཔའ་ཆོས་འཕགས་དེ་ཕ་རོལ་ཕྱིན་པའི་འཕགས་པར་བཤད་པའི་ཕྱིར་དང་། ཤེས་རབ་ཀྱི་ཆགས་པ་དང་བྲལ་བ་ལས་ས་བཅུ་གཅིག་ཐོབ་ཚུལ་དང་། ཤེས་རབ་ཀྱི་ཆགས་པ་དང་བཅས་པ་ལས།
ས་བཅུ་གཉིས་པ་ཐོབ་ཚུལ་བཤད་པ་ལས་རྟོགས་ནུས་པའི་ཕྱིར་རོ། ། དེ་ལྟར་འགྲེལ་ཆེན་ལས། བཅོམ་ལྡན་འདས་ཀྱིས་གསུངས་འདིའི་ཕྱིར་ཐར་པ་དོན་དུ་གཉེར་བ་རྣམས་ཀྱིས་མཆོག་ཏུ་མི་འགྱུར་བའི་ཕྱག་རྒྱ་ཆེན་པོའི་ཡེ་ཤེས་སྒོམ་པར་བྱའོ། ། གལ་ཏེ་མི་འཕོ་བའི་ཚུལ་ཁྲིམས་མེད་པར་མངོན་པར་ཤེས་པ་ལྔར་མི་འགྱུར་བ་མ་ཡིན་ནམ། དེའི་ཚེ་ཆོས་འཕགས་ལ་སོགས་པའི་བྱང་ཆུབ་སེམས་དཔའ་རྣམས་དང་། བ་ཤཥྛི་ལ་སོགས་པ་དྲང་སྲོང་རྣམས་ལ་ཇི་ལྟར་ན་མངོན་ཤེས་པ་ལྔར་འགྱུར། ཞེས་ཁམས་འཕོ་མེད་ཀྱི་བདེ་ཆེན་ཡེ་ཤེས་མངོན་དུ་འགྱུར་བ་ལ། ཟག་མེད་ཀྱི་ལམ་ཐོབ་པ་མི་སྲིད་ན། ཆོས་འཕགས་སོགས་ཕ་རོལ་ཏུ་ཕྱིན་པའི་བྱང་ཆུབ་སེམས་དཔའ་རྣམས་དང་། བ་ཤིཥྛ་ལ་སོགས་པའི་ཕྱི་རོལ་པའི་དྲོད་རྣམས་ལའང་དེ་མེད་པར་ཐལ་ལོ། །
ཞེས་དོགས་པ་བཀོད་ནས། དེའི་ལན་དུ་བྱང་ཆུབ་ཀྱི་སེམས་འདི་ལ་བཅིང་བ་གཉིས་ཏེ། ཤེས་རབ་ཀྱི་ཆགས་པ་དང་བྲལ་བས་དང་། ཤེས་རབ་ཀྱི་ཆགས་པས་སོ། ། དེ་ལྟར་བརྗོད་པའི་རིམ་པ་འདིས། ས་བརྒྱད་ཀྱི་དབང་ཕྱུག་ལ་སོགས་པའི་ལྷ་རྣམས་དང་། བྱང་ཆུབ་སེམས་དཔའ་རྣམས་ལ་ཡང་མངོན་པར་ཤེས་པ་ལྔ་རིག་པར་བྱའོ། ། བ་ཤིཥྛ་ལ་སོགས་པའི་དྲང་སྲང་རྣམས་ནི་མངོན་པར་ཤེས་པ་ལྔ་མེད་དེ། ཞེས་སོགས་བཤད་པས་སོ། ། ལུགས་གཉིས་པ་སྤྲུལ་སྐུ་པདྨ་དཀར་པོས།
ས་བཅུ་གཉིས་དང་བཅུ་གསུམ་སོགས་ཐམས་ཅད་ཚད་མར་ཞལ་གྱིས་བཞེས་པ་ལ་དཔྱད་པར་བྱ་སྟེ། དུས་འཁོར་ནས་བཤད་པའི་བཅུ་གཉིས་པ་ཐོབ་མ་ཐག་པའི་གང་ཟག་ཆོས་ཅན། ཁྱོད་ཀྱི་རྡོ་རྗེ་ནས་བཤད་པའི་ས་བཅུ་གསུམ་པ་ཐོབ་པའི་གང་ཟག་ཡིན་པར་ཐལ། ཁྱོད་སངས་རྒྱས་མ་ཐག་པའི་གང་ཟག་ཡིན་པའི་ཕྱིར། འདོད་ན། ཁྱོད་ས་བཅུ་གཉིས་པ་ཐོབ་ཟིན་ཐོབ་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན་མ་ཡིན་པར་ཐལ། ས་བཅུ་གཉིས་པ་ཐོབ་མ་ཐག་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
གལ་ཏེ་ཀྱེ་རྡོ་རྗེ་ནས་བཤད་པའི་ས་བཅུ་གསུམ་པ་ཐོབ་པའི་གང་ཟག་མ་ཡིན་པར་ཐལ། མ་ཁྱབ་ན། དེ་ཆོས་ཅན། ཁྱོད་དེ་ཐོབ་ངེས་ཀྱི་གང་ཟག་ཡིན་པར་ཐལ། ཁྱོད་དེ་ཐོབ་པའི་གང་ཟག་དང་། ཐོབ་ངེས་ཀྱི་གང་ཟག་གང་རུང་ཡིན། དང་པོ་མ་ཡིན་པའི་ཕྱིར་རོ། ། འདོད་ན། ཁྱོད་ཀྱེ་རྡོ་རྗེ་ནས་བཤད་པའི་སངས་རྒྱས་ངེས་ཀྱི་གང་ཟག་ཡིན་པར་ཐལ་ལོ། ། འདོད་ན།
ཁྱོད་སངས་རྒྱ་ངེས་ཀྱི་གང་ཟག་ཡིན་པའི་ཕྱིར། ཡང་ཀྱེ་རྡོ་རྗེ་ནས་བཤད་པའི་ས་བཅུ་གསུམ་པ་ཐོབ་མ་ཐག་པའི་སངས་རྒྱ་ཆོས་ཅན། ཁྱོད་ས་བཅུ་དྲུག་པ་ཐོབ་པའི་གང་ཟག་ཡིན་པར་ཐལ། ཁྱོད་དེ་ཐོབ་པའི་གང་ཟག་དང་། ཐོབ་ངེས་ཀྱི་གང་ཟག་གང་རུང་ཡིན། ཕྱི་མ་མ་ཡིན་པའི་ཕྱིར། འདོད་ན། ཁྱོད་ས་བཅོ་ལྔ་པ་ཐོབ་པའི་གང་ཟག་ཡིན་པར་ཐལ་ལོ། ། འདོད་ན། ཁྱོད་ས་བཅུ་དྲུག་པ་དང་།
བཅོ་ལྔ་པ་དང་། ས་བཅུ་གསུམ་པ་གསུམ་གཅིག་ཅར་ཐོབ་པའི་གང་ཟག་ཡིན་པར་ཐལ། ཁྱོད་དེ་གསུམ་ཐོབ་པ་གང་ཞིག ཁྱོད་དེ་གསུམ་རིམ་ཅན་ཐོབ་པའི་གང་ཟག་མ་ཡིན་པའི་ཕྱིར། འདོད་ན། ཁྱོད་སློབ་ལམ་དུ་གྱུར་པའི་ས་བཅོ་ལྔ་པ་དང་། མི་སློབ་ལམ་དུ་གྱུར་པའི་ས་བཅུ་དྲུག་པ། གཉིས་གཅིག་ཅར་ཐོབ་པའི་གང་ཟག་ཡིན་པར་ཐལ། འདོད་པ་གང་ཞིག ས་བཅོ་ལྔ་པ་དེ་སློབ་ལམ་དང་།
ས་བཅུ་དྲུག་པ་དེ་མི་སློབ་ལམ་ཡིན་པར་ཁྱེད་རང་འདོད་པའི་ཕྱིར་རོ། ། འདོད་ན། ཁྱོད་སློབ་པ་ཡིན་པར་ཐལ། ཁྱོད་སློབ་ལམ་དུ་གྱུར་པའི་ས་བཅོ་ལྔ་པ་ཐོབ་མ་ཐག་པའི་གང་ཟག་ཡིན་པའི་ཕྱིར། འདོད་མི་ནུས་ཏེ། ཁྱོད་སངས་འཕགས་ཡིན་པའི་ཕྱིར་རོ། ། འདོད་ན། ས་བཅུ་དྲུག་པ་དང་། བཅུ་གསུམ་པ་དང་། བཅུ་གཉིས་བཤད་པ་དེ་དག་སྤང་རྟོགས་རིམ་ཅན་ཇེ་མཐོར་སོང་ནས།
རང་རང་གི་མཐར་ཐུག་དེར་སླེབ་པ་རེ་ཁས་ལེན་ནམ་མི་ལེན། མི་ལེན་ན། ས་བཅུ་དྲུག་ཏུ་བཞག་པ་ལ་དགོས་པ་མེད་དེ། ས་བཅོ་ལྔ་པ་མན་ཆད་ལ་སྤང་རྟོགས་རིམ་ཅན་མེད་ཅིང་། རྟོགས་པ་གོང་འཕེལ་དུ་འགྲོ་རྒྱུ་མི་འདུག་པའི་ཕྱིར་རོ། ། གལ་ཏེ་ཁས་ལེན་ན། དུས་འཁོར་ནས་བཤད་པའི་ས་བཅུ་གཉིས་པ་ལ་གནས་པའི་སངས་རྒྱས་དེས། ཀྱེ་རྡོ་རྗེ་ནས་བཤད་པའི་ས་བཅུ་གསུམ་པ་ཐོབ་པའི་གེགས་སུ་གྱུར་པའི་སྤང་བྱ་དང་། ས་བཅུ་བཞི་པ་དང་། བཅོ་ལྔ་པ་དང་།
བཅུ་དྲུག་པ་རྣམས་ཐོབ་པའི་གེགས་སུ་གྱུར་པའི་སྤང་བྱ་རྣམས་སྤངས་སམ་མ་སྤངས། མ་སྤངས་ན་སྤངས་རྟོགས་ཡོངས་སུ་མ་རྫོགས་པའི་མཐར་ཐུག་གི་སངས་རྒྱས་དེ་འདྲ་ཡ་མཚན་ཞིང་། སྤངས་ན་དེས་ཀྱང་ས་དེ་རྣམས་གཅིག་ཅར་དུ་ཐོབ་པར་ཐལ་བ་བཟློག་ཏུ་མེད་པས། སློབ་ལམ་དང་མི་སློབ་ལམ་གྱི་ས་གཉིས་རྒྱུད་གཅིག་ཅར་འཛོམས་པ་མཁས་པའི་བདེ་བའི་དགའ་སྟོན་ཆེན་པོ་མ་ལགས། ཡང་ཀྱེ་རྡོར་ནས་བཤད་པའི་ས་བཅུ་གཅིག་པའི་ཡེ་ཤེས་སྐད་ཅིག་མ་ཐ་མ་ལ་གནས་པའི་གང་ཟག་དེ། ཡུལ་ཆེན་སུམ་ཅུ་རྩ་གཉིས་བགྲོད་ཟིན། རྩ་དབུ་མའི་མདུད་པ་སོ་གཉིས་གྲོལ་ཟིན་ཀྱང་སློབ་ལམ་ཙམ་དུ་བཞག་ནས། དུས་འཁོར་ནས་བཤད་པའི་ས་བཅུ་གཉིས་པའི་ཡེ་ཤེས་སྐད་ཅིག་དང་པོ་ལ་གནས་པ་དེ་ཡང་སངས་རྒྱས་ཀྱི་ས་མཚན་ཉིད་པར་འཇོག་པ་ལ་གནད་ཅི་ཞིག་ཡོད། གལ་ཏེ་ཀྱེ་རྡོར་ལུགས་ལ། དེའི་གོང་དུ་ཡང་སྦས་པའི་ཡུལ་ལྔ་བགྲོད་དགོས་པའི་རྒྱུ་མཚན་གྱིས་ཡིན་ནོ་སྙམ་ན།
གནད་དེ་ཉིད་ཀྱིས་དུས་འཁོར་ས་བཅུ་གཉིས་པ་ལ་གནས་པ་དེ་ཡང་། སངས་རྒྱས་མཚན་ཉིད་པ་མ་ཡིན་པར་གོར་མ་ཆག་སྟེ་ཡུལ་ཆེན་སོ་བདུན་མ་བགྲོད་པས་སྤངས་རྟོགས་མཐར་མ་ཕྱིན་པའི་ཕྱིར་རོ། ། གལ་ཏེ་འདི་སྙམ་དུ། དུས་འཁོར་ས་བཅུ་གཉིས་པ་ལ་གནས་པའི་སངས་རྒྱས་དེས། བརྟག་གཉིས་ནས་བཤད་པའི་ས་བཅུ་གསུམ་པ་དང་། ལྷན་སྐྱེས་ས་བཅུ་དྲུག་པ་རྣམས་ཐོབ་པས་སྤང་རྟོགས་ཡོངས་སུ་རྫོགས་སོ་སྙམ་ན། འོ་ན་དེས་བརྟག་གཉིས་ནས་བཤད་པའི་ས་བཅུ་གཉིས་པ་ཐོབ་པར་ཐལ། དེ་ནས་བཤད་པའི་ས་བཅུ་གསུམ་པ་ཐོབ་པའི་ཕྱིར། ཁྱབ་པ་འདི་ཁོ་བོས་མཁས་པའི་འདུན་སར་བཅས་ཤིང་། འདོད་ན།
དེས་དེ་དུས་ནམ་ཞིག་གི་ཚེ་སྐབས་གང་དུ་ཐོབ་དྲིས་ན། བརྟག་གཉིས་སློབ་ལམ་ས་བཅུ་གཉིས་པ་དང་། དུས་འཁོར་མི་སློབ་ལམ་ས་བཅུ་གཉིས་པ་གཅིག་ཅར་ཐོབ་ཅེས་སྨྲ་དགོས་འབྱུང་བས། མཁས་པའི་རྣམ་འགྱུར་དུ་ཨེ་འགྲོ་ན། དགོངས་ཤིག ཡང་ས་ལུགས་ལ་སྐྱོན་འཛིན་པའི་ཚེ། ཕར་ཕྱིན་ལམ་གྱིས་ས་བཅུ་པ་མན་ཆད་བགྲོད་པ་དེས། རྩ་མདུད་མ་གྲོལ་ན། ནང་རྩ་གནས་ཀྱི་རྟེན་འབྲེལ་ཟབ་མོ་མ་མཐོང་བའི་ཕྱིར། འཕགས་པ་བཏགས་པ་བ་ཡིན་ན།
གྲོལ་ན་མདོ་ལམ་ནས་ཕྱིན་ཀྱང་སྔགས་ཀྱི་སྤངས་རྟོགས་རྫོགས་པར་སོང་ཞེས་དང་། དེས་ན་གང་ཟག་དེས་ནི་དབང་མ་བསྐུར་ཀྱང་ཐོབ་པ་ཡིན་ཞེས་སོགས་བཤད་སྣང་བ་ནི་དཔྱད་མི་བཟོད་དེ། མདོ་རང་རྐང་ནས་ས་བཅུ་པ་མན་ཆད་བགྲོད་པའི་གང་ཟག་ཆོས་ཅན། ཁྱོད་མདོ་རང་རྐང་ལས་ས་བཅུ་བགྲོད་པའི་གང་ཟག་མ་ཡིན་པར་ཐལ། ཁྱོད་སྔགས་ལམ་ལ་བརྟེན་ནས་ས་བཅུ་བགྲོད་པའི་གང་ཟག་ཡིན་པའི་ཕྱིར་ཏེ། ཁྱོད་སྔགས་ལམ་དུ་གྱུར་པའི་ས་བཅུ་བགྲོད་པའི་གང་ཟག་ཡིན་པའི་ཕྱིར་ཏེ། ཁྱོད་ས་བཅུ་བགྲོད་པའི་གང་ཟག་ཡིན་པ་གང་ཞིག ཁྱོད་ཀྱིས་ཐོབ་པའི་ས་དང་པོ་སོགས་བཅུ་ཆར་སྔགས་ལམ་ཡིན་པའི་ཕྱིར་ཏེ། དེ་རྣམས་སྔགས་ཀྱིས་དབང་མ་བསྐུར་ཡང་ཐོབ་པའི་ལམ་ཡིན་པའི་ཕྱིར། རྟགས་དངོས།
གལ་ཏེ་མདོ་ལམ་ནས་ས་དང་པོ་སོགས་ཐོབ་པ་ཡོད་པར་ཁས་བླངས་ཀྱི། མདོ་རང་རྐང་ནས་དེ་ཐོབ་པར་ཁས་མ་བླངས་སོ་སྙམ་ན། འོ་ན་མདོ་ལམ་ནས་ས་བཅུ་བགྲོད་པའི་ས་བཅུ་པོ་དེ་མདོ་སྔགས་ཀྱི་ལམ་གྱི་གཞི་མཐུན་པ་ཡིན་པར་ཐལ། དེ་མདོ་ལམ་གང་ཞིག སྔགས་ལམ་ཡིན་པའི་ཕྱིར། ཕྱི་མ་གྲུབ་སྟེ་སྔགས་ཀྱི་དབང་བསྐུར་ཐོབ་པའི་ལམ་ཡིན་པའི་ཕྱིར། རྟགས་དངོས། ཡང་རྗེ་རེད་མདའ་པས། ས་བཅུ་གསུམ་སོགས་བཤད་ཀྱང་། དོན་ལ་བཅུ་གཅིག་ལས་མེད་གསུང་བ་ནི།
མདོ་སྔགས་ཀྱི་ཟབ་ཁྱད་མ་ཕྱེད་ཅིང་། གསུང་ངག་རྡོ་རྗེ་ཚིག་རྐང་ལྟ་བུའི་ས་ལམ་བགྲོད་པའི་ཟབ་དོན་ཐུགས་སུ་མ་བྱོན་པས་ལན་ནོ། ། ཡང་མཁས་པ་གོ་རམ་པས། མདོ་སྔགས་གཉིས་སངས་རྒྱས་ཀྱི་མཚན་གཞི་ལ་མི་མཐུན་པ་མ་གཏོགས། མཚན་ཉིད་ལ་མཐུན་ཅེས་དང་། མདོ་ནས་བཤད་པའི་བཅུ་གཅིག་ཀུན་ཏུ་འོད་ཀྱི་ས་དང་། སྔགས་ནས་བཤད་པའི་བཅུ་གཅིག་པ་དཔེ་མེད་པའི་ས་གཉིས་དོན་གཅིག ཅེས་འཆད་པ་དེ་ཡང་བརྟག་དགོས་ཏེ། འོ་ན་མདོ་རང་རྐང་ནས་བཤད་པའི་སངས་རྒྱས་མཚན་ཉིད་པ་གཅིག་ཡོད་པར་ཐལ། མདོ་སྔགས་གཉིས་སངས་རྒྱས་ཀྱི་མཚན་ཉིད་ལ་མཐུན་པའི་ཕྱིར།
འདོད་ན། མདོ་རང་རྐང་ནས་བཤད་པའི་སངས་འཕགས་ཆོས་ཅན། ཁྱོད་ས་བཅུ་གསུམ་པ་ཐོབ་པའི་གང་ཟག་ཡིན་པར་ཐལ། ཁྱོད་སངས་འཕགས་ཡིན་པའི་ཕྱིར། ཁྱབ་པ་དོན་གྱིས་ཁས། འདོད་ན། མ་ཡིན་པར་ཐལ། ཁྱོད་ས་བཅུ་གཅིག་པ་ཀུན་ཏུ་འོད་ལ་གནས་པའི་གང་ཟག་ཡིན་པའི་ཕྱིར། ཁྱབ་སྟེ། ས་བཅུ་གཅིག་པ་ཀུན་ཏུ་འོད་ཡིན་ན་སློབ་ལམ་ཡིན་པས་ཁྱབ་པའི་ཕྱིར་རོ། །
རྟགས་གྲུབ་སྟེ། ཆོས་ཅན་ཡིན་པའི་ཕྱིར། ཁྱེད་རང་གི་ཕར་ཕྱིན་པས། སངས་འཕགས་ས་བཅུ་གཅིག་པར་གནས་པར་ཁས་ལེན་ཞེས་བཤད་པའི་ཕྱིར། གལ་ཏེ་རྩ་བར་མ་ཁྱབ་ན། མདོ་རང་རྐང་ནས་བཤད་པའི་སངས་རྒྱས་འཕགས་པ་ཡོད་པར་ཐལ་ལོ། ། མདོ་རང་རྐང་ནས་བཤད་པའི་ས་བཅུ་གཅིག་པ་ལ་གནས་པའི་གང་ཟག་དེ་སངས་འཕགས་ཡིན་པའི་ཕྱིར་ཏེ། དེ་སངས་འཕགས་དང་། བྱང་འཕགས་གང་རུང་ཡིན། ཕྱི་མ་མ་ཡིན་པའི་ཕྱིར།
ཕྱི་མ་མ་གྲུབ་ན་དེ་ཆོས་ཅན། ཁྱོད་མདོ་རང་རྐང་ནས་བཤད་པའི་སངས་འཕགས་མ་ཡིན་པར་ཐལ། སྔགས་བླ་མེད་རང་རྐང་ནས་བཤད་པའི་སངས་འཕགས་ཡིན་པའི་ཕྱིར་ཏེ། ཁྱོད་ས་བཅུ་གཅིག་པ་དཔེ་མེད་པའི་ས་ལ་གནས་པའི་སངས་འཕགས་ཡིན་པའི་ཕྱིར། ཁྱབ་སྟེ། བཅུ་གཅིག་པ་དཔེ་མེད་པའི་ས་ཡིན་ན། བླ་མེད་རང་རྐང་ནས་བཤད་པའི་ས་ཡིན་དགོས་པའི་ཕྱིར། རྟགས་དངོས། གོང་གིས་རྟགས་གྲུབ་སྟེ། ཁྱོད་ས་བཅུ་གཅིག་པ་ལ་གནས་པའི་འཕགས་པ་ཡིན་པའི་ཕྱིར།
གལ་ཏེ་ཆོས་ཅན་དེ་འདྲ་མེད་དོ་ཟེར་ན། མདོ་རང་རྐང་ནས་བཤད་པའི་ས་བཅུ་གཅིག་པ་ལ་གནས་པའི་གང་ཟག་ཡོད་པར་ཐལ། མདོ་རང་རྐང་ནས་བཤད་པའི་བཅུ་གཅིག་པ་སངས་རྒྱས་ཀྱི་ས་དང་། སྔགས་བླ་མེད་ནས་བཤད་པའི་བཅུ་གསུམ་རྡོ་རྗེ་འཛིན་པའི་ས་གནད་གཅིག་ཅིང་ཞེས་སོགས་བཤད་པའི་ཕྱིར་རོ། ། གལ་ཏེ་མདོ་ནས་བཤད་པའི་དེ་ཡོད་པའི་ཕྱིར་ལ་མ་ཁྱབ་ན། འོ་ན་མདོ་ནས་བཤད་པའི་བཅུ་གཅིག་ཀུན་ཏུ་འོད་དང་། བླ་མེད་ནས་བཤད་པའི་བཅུ་གསུམ་པ་དོན་གཅིག་པ་ཡང་བརྟག་པར་བྱ་སྟེ། མདོ་ནས་བཤད་པའི་བཅུ་གཅིག་ཀུན་ཏུ་འོད་ཀྱི་ས་ཆོས་ཅན། ཁྱོད་སྦས་པའི་ས་ཡིན་པར་ཐལ། ཁྱོད་ས་བཅུ་གསུམ་པ་ཡིན་པའི་ཕྱིར།
འདོད་ན། ཁྱོད་ཕར་ཕྱིན་ཐེག་པ་ལ་སྦས་ཏེ་མ་བཤད་པར་ཐལ་ལོ་བྱས་པ་ལ། ཁོ་ན་རེ། འོ་ན་ཁྱོད་རང་ལ་སངས་རྒྱས་པའི་མཁྱེན་པ་ཆོས་ཅན། ཁྱོད་སྦས་པའི་ས་ཡིན་པར་ཐལ། ཁྱོད་ས་བཅུ་གསུམ་པ་ཡིན་པའི་ཕྱིར། ཁྱབ་པ་དངོས། རྟགས་ཆོས་ཅན་གྱིས་གྲུབ། འདོད་ན། ཁྱོད་ཕར་ཕྱིན་ཐེག་པར་སྦས་ཏེ་མ་བཤད་པར་ཐལ་ལོ་ཟེར་ན།
རང་ལྡོག་ལ་འཁྲས་པའི་སྐྱོན་དུ་སྣང་མོད། དོན་གྱིས་ན་ཕར་ཕྱིན་ཐེག་པར། སངས་རྒྱས་དང་། སངས་རྒྱས་ཀྱི་མཁྱེན་པ་དང་། རྣམ་མཁྱེན་སོགས་མིང་ཙམ་ཞིག་མ་སྦས་པར་བཤད་ཀྱང་། དོན་སྦས་ཏེ་མ་བཤད་པས་དོན་ལ་སྐྱོན་ཆགས་པ་མ་ཡིན་ནོ། ། ཡང་མདོ་རང་རྐང་ནས་བཤད་པའི་བཅུ་གཅིག་ཀུན་ཏུ་འོད་ཀྱི་ས་དེ། ས་བཅུ་གསུམ་པ་ཡིན་པར་ཐལ། དེ་ཡོད་པ་གང་ཞིག བཅུ་གཅིག་ཀུན་ཏུ་འོད་ཀྱི་ས་དེ།
ས་བཅུ་གསུམ་པ་ཡིན་པའི་ཕྱིར། དང་པོ་དེར་ཐལ། མདོ་རང་རྐང་ནས་བཅུ་གཅིག་ཀུན་ཏུ་འོད་ཀྱི་ས་བཤད་པའི་ཕྱིར་ཏེ། མདོ་རང་རྐང་ནས་ཐེག་ཆེན་གྱི་ལམ་ལྔ་བཤད་པའི་ཕྱིར་རོ། ། རྩ་བར་འདོད་ན། དེ་ཆོས་ཅན། ཁྱོད་མདོ་རང་རྐང་ནས་བཤད་པའི་ས་མ་ཡིན་པར་ཐལ། ཁྱོད་སྔགས་བླ་མེད་ནས་བཤད་པའི་ས་ཡིན་པའི་ཕྱིར་ཏེ། བཅུ་གསུམ་རྡོ་རྗེ་འཛིན་པའི་ས་ཡིན་པའི་ཕྱིར། ཡང་སྒྲ་པ་ཤེར་རིན་པས།
མདོ་ལམ་ནས་ས་བཅུ་ལམ་ལྔ་མཐར་ཕྱིན་པ་དེས། སྔགས་ལ་འཇུག་པའི་ཚེ་སྔགས་ཀྱི་ཚོགས་ལམ་ནས་ལམ་ལྔ་ས་བཅུ་སླར་ཡང་བགྲོད་དགོས་ཞེས་འཆད་པ་འདི། དཔལ་ལྡན་ས་སྐྱ་པའི་དགོངས་པ་ནི་གཏན་མ་ཡིན་ཏེ། ལམ་འཇུག་ལྡོག་གི་ཡིག་ཆུང་དང་འགལ་བའི་ཕྱིར་རོ། ། ཡང་ཕར་ཕྱིན་རང་རྐང་གི་སངས་འཕགས་ཆོས་ཅན། ཁྱོད་སྤངས་རྟོགས་མཐར་ཐུག་བརྙེས་པའི་སངས་རྒྱས་ཡིན་པར་ཐལ། ཁྱོད་སངས་འཕགས་ཡིན་པའི་ཕྱིར། འདོད་ན། ཁྱོད་འཕོ་ཆགས་ཕྲ་མོ་སྤངས་པའི་གང་ཟག་ཡིན་པར་ཐལ་ལོ། ། ཡང་ཟག་པ་མེད་པའི་ཡིད་ལུས་ལ་བརྟེན་པའི་ཉན་རང་དགྲ་བཅོམ་རྣམས་ཆོས་ཅན།
ཁྱོད་འཁོར་བ་མ་ཡིན་པར་ཐལ། ཁྱོད་འཁོར་བ་སྤངས་པའི་གང་ཟག་ཡིན་པའི་ཕྱིར་ཏེ། ཁྱོད་འཁོར་བ་ལས་ཐར་བའི་ཐར་པ་ཐོབ་པའི་གང་ཟག་ཡིན་པའི་ཕྱིར་ཏེ། ཁྱོད་དགྲ་བཅོམ་པ་ཡིན་པའི་ཕྱིར་རོ། ། འདོད་མི་ནུས་ཏེ། ཁྱོད་འཁོར་བ་རགས་པ། ཕྲ་བ། ཤིན་ཏུ་ཕྲ་བ་གསུམ་གྱི་ནང་ནས་འཁོར་བ་ཕྲ་བ་ཡིན་པའི་ཕྱིར་རོ། ། རྟགས་དངོས། གཉིས་པ་རྗེ་བཙུན་གོང་མས་ཇི་ལྟར་བཞེད་ཚུལ་ལ།
བླ་མ་ས་སྐྱ་པ་ཆེན་པོའི་གསུང་། རྡོ་རྗེའི་ཚིག་རྐང་གི་ལྔ་བཅུ་ལ་གསང་། ཞེས་པའི་རྣམ་འགྲེལ་དུ། ཕ་རོལ་ཏུ་ཕྱིན་པའི་ལམ་ལྔ་དང་ས་བཅུ་ལ་གསང་ཞེས་དང་། ཕ་རོལ་ཏུ་ཕྱིན་པའི་ལོངས་སྐུ་རིགས་ལྔ་ལ་གསང་། ཞེས་ཕར་ཕྱིན་རང་རྐང་གི་སངས་འཕགས་ཡོད་ཅིང་། དེ་སྔགས་ཀྱི་སངས་འཕགས་ལས་ཅུང་རྟོགས་པ་དམའ་བ་ལྟ་བུར་བཤད། དེ་བཞིན་དུ་རྗེ་བཙུན་རྩེ་མོས་རྒྱུད་སྡེ་སྤྱི་རྣམ་ལས་ཀྱང་མདོ་རང་རྐང་ནས་བཤད་པའི་བཅུ་གཅིག་ཀུན་ཏུ་འོད་ལ་གནས་པའི་འཕགས་པ་དེ། མདོ་ལམ་པའི་སངས་རྒྱས་ཡིན་ཀྱང་། སྔགས་ནས་བཤད་པའི་ཡེ་ཤེས་ལྔ་དང་།
སྐུ་བཞི་དང་ལྔ་ལ་སོགས་པ། ཤེས་བྱ་ཐམས་ཅད་རང་སྣང་དུ་མཁྱེན་པ་སོགས་མ་ཡིན་པས། མདོ་སྔགས་ཀྱི་སངས་རྒྱས་ལ་ཁྱད་པར་ཡོད་པ་ལྟ་བུ་ཞིག་བཤད་དེ། དེ་ཉིད་ལས་མཐར་ཐུག་པ་ནི། དེ་ལས་གོང་དུ་བོགས་དབྱུང་དུ་མེད་པས་མཐར་ཐུག་པ་སྟེ་སངས་རྒྱས་ཀྱི་ཡེ་ཤེས་སོ། ། དེ་ལའང་རྣམ་པ་གཉིས་ཏེ། སྤྱི་དོན་གྱི་མཐར་ཐུག་སྟེ། ཐེག་པ་ཐུན་མོང་བ་ལ་གྲགས་པ་ས་བཅུ་གཅིག་དང་། སྦས་དོན་གྱི་མཐར་ཐུག་སྟེ་སྔགས་ལ་གྲགས་པའི་ས་བཅུ་གཉིས་པ་དང་བཅུ་གསུམ་པའོ། ། གལ་ཏེ་མཐར་ཐུག་དེ་གཉིས་མི་རིགས་ཏེ།
སྤྱི་དོན་མཐར་ཐུག་ཡིན་ན། དེའི་སྟེང་དུ་ཡོན་ཏན་བསྐྱེད་དུ་མེད་པས། སྦས་དོན་མཐར་ཐུག་ཏུ་མི་རིགས་ལ། ཡོན་ཏན་བསྐྱེད་དུ་ཡོད་ན་སྤྱི་དོན་ལ་མཐར་ཐུག་པར་མི་རིགས་སོ་ཞེ་ན། ཡོན་ཏན་བསྐྱེད་དུ་ཡོད་དེ། ཕ་རོལ་ཏུ་ཕྱིན་པ་ལས། ཆོས་ཀྱི་དབྱིངས་ཀྱི་ཡེ་ཤེས་བྱ་བའང་མ་བཤད་ཅིང་། ཕར་ཕྱིན་ལས་སྐུ་གསུམ་ལས་མ་བཤད་ལ། སྔགས་ལས་སྐུ་བཞི་དང་། ལྔ་བཤད་པ་དང་།
དེ་བཞིན་དུ་དཔལ་སམྦུ་ཊི་ལས། གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་དེ་དག་ནི། བདེ་བར་གཤེགས་པ་སྟེ་སངས་རྒྱས་ཡིན་ལ། མཚན་གཞི་མཚོན་པར་བྱེད་པ་ནི་རྡོ་རྗེ་སེམས་དཔའ་ཡང་དག་པར་གསུངས་སོ། ། ཞེས་བྱ་བ་འདིས་ཕ་རོལ་ཏུ་ཕྱིན་པ་ལས་ཤེས་བྱ་གཞན་སྣང་ལས་མཁྱེན་པས། གཟུགས་ཀྱང་གཞན་ལ་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱང་གཞན་ཞེས་གསུངས་ལ། སྔགས་ཀྱི་ཤེས་བྱ་ཐམས་ཅད་རང་སྣང་དུ་མཁྱེན་ཞེས་བྱ་བ་འདིས་ཁྱད་པར་ཡོད་དོ། ། འོ་ན་སྤྱི་དོན་མཐར་ཐུག་ཏུ་བཞག་པ་མི་རིགས་སོ་སྙམ་ན། འཐད་དེ། ཉེ་བའི་བྱ་བ་བྱས་པའི་ཕྱིར་རོ། །
ཞེས་སོགས་གསལ་བར་བཤད་པའི་ཕྱིར་རོ། ། ཡང་རྗེ་བཙུན་ས་པཎ་གྱིས་བདག་མེད་བསྟོད་འགྲེལ་ལས། ཕར་ཕྱིན་ཐེག་པ་ནས་ས་བཅུ་གཅིག་པ་ལ་གནས་པ་སངས་རྒྱས་སུ་བཤད་པའི་སངས་རྒྱས་དེ་ནི། སངས་རྒྱས་བཏགས་པ་བ་དང་། བླ་མེད་ལས་ས་བཅུ་གསུམ་པ་ལ་གནས་པའི་སངས་རྒྱས་དེ། སངས་རྒྱས་མཚན་ཉིད་པ་ཡིན། ཞེས་དངོས་རྟགས་ཕྱེ་ནས་བཤད་དེ། བདག་མེད་བསྟོད་འགྲེལ་ལས། སྤྱི་དོན་གཉིས་པ་རྩོད་པ་སྤང་བ་ལ་གཉིས། རྒོལ་བ་འགོག་པ་དང་།
དེ་དགག་པའོ། ། དང་པོ་ལ་ཁ་ཅིག་ན་རེ། ཁྱོད་རྡོ་རྗེ་ཐེག་པ་བ་དག་བཅུ་གསུམ་པ་སངས་རྒྱས་ཀྱི་སར་འདོད་པ་ནི་མ་ཡིན་ཏེ། ཕ་རོལ་ཏུ་ཕྱིན་པ་ལས་བཅུ་གཅིག་པ་སངས་རྒྱས་སུ་བཤད་པ་དང་འགལ་བའི་ཕྱིར་རོ་ཞེ་ན། དེ་དགག་པ་ལ་གཉིས་ཏེ་ལུང་དང་རིགས་པའོ། ། དང་པོ་ནི། ཡང་དག་པར་སྦྱོར་བ་ལས། གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་དེ་ནི། བདེ་བར་གཤེགས་པ་སྟེ་སངས་རྒྱས་ཡིན་ལ་མཚན་གཞི་མཚོན་པར་བྱེད་པ་ནི། རྡོ་རྗེ་འཛིན་པ་ཡང་དག་པའོ། །
ཞེས་བཤད་ལ། དེའི་དོན་ནི་བསམ་གྱིས་མི་ཁྱབ་པའི་གནས་ཤེས་བྱ་ཕྲ་ཞིང་ཕྲ་བ་སྟེ། དེ་མངོན་དུ་མ་བྱས་པ་ནི་ཕ་རོལ་ཏུ་ཕྱིན་པ་ནས་བཤད་པའི་བདེ་བར་གཤེགས་པ་སྟེ་སངས་རྒྱས་ཡིན་ལ། ཤེས་བྱ་ཕྲ་བའི་ཕྲ་བ་མཚན་གཞིའི་དོན་མ་ལུས་པ་ཡེ་ཤེས་ཀྱིས་མཚོན་པ་ནི། རྡོ་རྗེ་འཛིན་པ་ས་བཅུ་གསུམ་པ་ཐོབ་པ་སྟེ། རྡོ་རྗེ་ཐེག་པ་ལས་བཤད་པའི་སངས་རྒྱས་མཚན་ཉིད་པ་ཞེས་གདགས་སོ། ། གཉིས་པ་རིགས་པས་ཀྱང་གནོད་དེ། རྒྱུ་ལམ་རིམ་པ་གཉིས་ལ་སོགས་པའི་ཁྱད་ཞུགས་པས། འབྲས་བུ་ལ་ཁྱད་པར་འཇུག་པའི་ཆོས་ཉིད་དེ། ཆུ་དང་འོ་མས་བཅུས་པའི་ཀྱུ་རུ་ར་བཞིན་ནོ། །
འོ་ན་ཕ་རོལ་ཏུ་ཕྱིན་པ་ལས། ས་བཅུ་གཅིག་པ་སངས་རྒྱས་སུ་བཤད་པ་དང་འགལ་ལོ་ཞེ་ན། འོ་ན་ཁྱེད་མདོ་ལས་ས་བཅུ་པ་སངས་རྒྱས་སུ་བཤད་པ་གང་གིས་སྤོང་། དེ་ཉེ་བ་ཉིད་ལ་དགོངས་སོ་ཞེ་ན། བཅུ་གཅིག་པའང་ཉེ་བ་ཉིད་ལ་དགོངས་པས་མཚུངས་སོ་ཞེས། མདོ་ནས་བཤད་པའི་ས་བཅུ་གཅིག་པ་ལ་གནས་པའི་འཕགས་པ་གཅིག་ཡོད་པར་ཞལ་གྱིས་མཆིས་ན། དེ་སངས་རྒྱས་བཏགས་པ་ཡིན་པ་དང་། བླ་མེད་ནས་བཤད་པའི་ས་བཅུ་གསུམ་པ་ལ་གནས་པའི་གང་ཟག་དེ་སངས་རྒྱས་མཚན་ཉིད་པ་ཡིན་པར་གསལ་བར་བཤད་དོ། ། དེས་ན་གཞུང་འདི་ལས་ཀྱང་། རྒྱུ་ལ་ཁྱད་ཞུགས་པས་འབྲས་བུ་ལ་ཁྱད་པར་འབྱུང་བ་ཆོས་ཉིད་དེ།
ཞེས་སོགས་ཀྱིས་མདོ་རང་རྐང་གི་ལམ་ལས་ཐོབ་པའི་ས་བཅུ་གཅིག་པ་གཅིག་ཡོད་པ་ལྟ་བུར་བཤད་ལ། གོང་གི་སྤྱི་རྣམ་ལས་ཀྱང་། ས་བཅུ་གཅིག་པ་སྤྱི་དོན་གྱི་མཐར་ཐུག་ཏུ་བཤད་པས། ས་བཅུ་གཅིག་པ་མདོ་ལམ་ལས་ཐོབ་པར་ནུས་ཞེས་ཡོད་པར་སོང་ལ། སློབ་དཔོན་རིན་པོ་ཆེས་གནད་ཀྱི་གསལ་བྱེད་ལས་ནི། ཕར་ཕྱིན་ཐེག་པས་བགྲོད་པར་བྱ་བ་དང་། ས་བཅུ་གཅིག་པའམ། བཅུ་གཉིས་པ་སྤྱི་དོན་མཐར་ཐུག་ཅེས་བཤད་པས། ས་བཅུ་གཅིག་པ་དང་བཅུ་གཉིས་པ་གཉིས་ཆར་ཡང་མདོ་རང་རྐང་གི་ལམ་ལས་ཐོབ་པར་ནུས་པ་ལྟ་བུར་བཤད་མོད། གོང་དུ་བཤད་པའི་ལམ་འཇུག་ལྡོག་ལས།
མདོ་རང་རྐང་ལས་ས་བཅུ་པ་མན་ཆད་བགྲོད་ནས། ས་བཅུ་གཅིག་པ་ཐོབ་པ་ངེས་པར་སྔགས་ལ་ལྟོས་དགོས་པར་བཤད་པའི་གནད་ཀྱིས། མདོ་རང་རྐང་ལ་བརྟེན་ནས་ཐོབ་པའི་ས་བཅུ་གཅིག་པ་སོགས་གཏན་ནས་ཞལ་གྱིས་མི་བཞེས་པས། གོང་མའི་གསུང་གྲོས་དེ་དག་ལ་ཞིབ་ཏུ་དཔྱད་ན་མི་འདྲ་བའི་ཁྱད་པར་ཧ་ཅང་ཆེ་བ་ཞིག་ཡོད་པར་མངོན་ནོ། ། གསུམ་པ་གནད་ཀྱི་དོན་ངོས་བཟུང་བ་ལ། འོ་ན་རྗེ་བཙུན་གོང་མའི་གསུང་དེ་དག་འགལ་མེད་དུ་ཁས་བླང་ཚུལ་ཇི་ལྟ་བུ་སྙམ་ན། རྣ་བ་བླགས་ཏེ་ཉོན་ཅིག འདི་ལ་རྒྱུད་དང་མན་ངག་གི་ལུགས་གཉིས་ལས། དང་པོ་ནི། ས་བཅུ་གཅིག་པ་ཐོབ་པ་སྔགས་ལ་ལྟོས་དགོས་པ་ལམ་འཇུག་ལྡོག་ནས་བཤད་པ་ལྟར་ཡིན་པས།
ས་བཅུ་གཅིག་པ་ལ་སྔགས་ལམ་ཡིན་པས་ཁྱབ་ལ། འོན་ཀྱང་རྒྱུད་སྡེ་སྤྱི་རྣམ་དང་། བདག་མེད་བསྟོད་འགྲེལ་གྱི་དགོངས་པ། མདོ་རང་རྐང་ལས་ས་བཅུ་གཅིག་པ་ཀུན་ཏུ་འོད་ཀྱི་མིང་ཙམ་ཞིག་བཤད་ཅིང་། མདོ་ལུགས་པ་དག་གིས། ས་དེ་ཐོབ་པ་ལ་སངས་རྒྱས་སུ་བཞེད་པ་ཙམ་ལ་བསམ་ན། ས་བཅུ་གཅིག་པ་ལ་གནས་པའི་གང་ཟག་དེ། སྤྱི་དོན་གྱི་མཐར་ཐུག་དང་། ཕ་རོལ་ཏུ་ཕྱིན་པའི་མདོ་ལས་བཤད་ཚོད་ཙམ་གྱིས་སངས་རྒྱས་ཡིན་ཀྱང་། སྤྱིར་སྤངས་རྟོགས་མཐར་ཐུག་བརྙེས་པའི་སངས་རྒྱས་མ་ཡིན་པས།
སངས་རྒྱས་བཏགས་པ་ཡིན་ཞེས་ཁས་ལེན་པ་ཡིན་གྱི། དེ་ཕར་ཕྱིན་མདོ་ལམ་ནས་ཐོབ་པའི་སངས་རྒྱས་ཡིན་ཀྱང་། དེ་སངས་རྒྱས་མཚན་ཉིད་པ་མ་ཡིན་ཞེས་ཁས་ལེན་པ་ནི་མ་ཡིན་ཏེ། ས་བཅུ་གཅིག་པ་མཚན་ཉིད་པ་ཞིག་སུས་ཐོབ་ཀྱང་། སྔགས་ལམ་ལ་བརྟེན་ནས་ཐོབ་དགོས་པའི་ཕྱིར་རོ། ། དེས་ན་རྒྱུད་ཀྱི་སྐབས་འདིར། མདོ་ལས་བཤད་པའི་བཅུ་གཅིག་ཀུན་ཏུ་འོད་ཀྱི་ས་དེ། སྔགས་ནས་བཤད་པའི་བཅུ་གཅིག་པ་དཔེ་མེད་པའི་ས་ཡིན་པས། དེ་གཉིས་གནད་གཅིག་པ་ཡིན་མོད། རང་ལྡོག་ནས་དོན་གཅིག་ཏུ་ཁས་བླངས་བར་མི་བྱ་སྟེ།
བཅུ་གཅིག་པ་དཔེ་མེད་པའི་ས་དེ་མདོ་ནས་བཤད་པའི་ས་བཅུ་གཅིག་པ་མ་ཡིན་པའི་ཕྱིར་ཏེ། དེ་སྔགས་བླ་མེད་ཀྱི་རྒྱུད་སྡེ་ཐུན་མོང་མ་ཡིན་པ་ནས་བཤད་པའི་ས་ཡིན་པའི་ཕྱིར། དེ་བཞིན་དུ་མདོ་ནས་བཤད་པའི་ས་བཅུ་གཅིག་པ་ཆོས་ཅན། སྦས་དོན་གྱི་ས་ཡིན་པར་ཐལ། སྔགས་ནས་བཤད་པའི་ས་བཅུ་གཅིག་པ་ཡིན་པའི་ཕྱིར་ནའང་མ་ཁྱབ་སྟེ། ལམ་འབྲས་པས་སྦས་པའི་ས་ཕྱེད་དང་གསུམ་མམ། སྦས་པའི་ས་གསུམ་སོགས་བཤད་པ་ནི། སློབ་ལམ་དུ་གྱུར་པའི་ས་བཅུ་གཅིག་པ་དེ་མདོ་ལས་སྦས་ཞེས་པའི་དོན་ཡིན་གྱིས། ས་བཅུ་གཅིག་པ་རང་ལྡོག་ནས་སྦས་པར་མི་འཆད་པའི་ཕྱིར་རོ། ། འོ་ན་དེ་ཆོས་ཅན།
ཁྱོད་སྦས་པའི་ས་ཡིན་པར་ཐལ། ཁྱོད་སློབ་ལམ་དུ་གྱུར་པའི་ས་བཅུ་གཅིག་པ་ཡིན་པ་གང་ཞིག དེ་མདོ་ལས་སྦས་པའི་ཕྱིར་ནའང་མ་ཁྱབ་སྟེ། སྔགས་ལམ་གྱི་ཐ་སྙད་མདོ་ལས་མ་བཤད་ཀྱང་། སྔགས་ལམ་ཡིན་ན། མདོ་ལས་མ་བཤད་པའི་ཁྱབ་པ་ཁས་མི་ལེན་པ་བཞིན་ནོ། ། དེ་ཁས་ལེན་ནོ་ཞེ་ན། སངས་རྒྱས་ཀྱི་ཡེ་ཤེས་ཆོས་ཅན་གྱིས་གཤགས་པས་ལན་མེད་དོ། ། དེས་ན་མདོ་ནས་བཤད་པའི་ཀུན་ཏུ་འོད་ཀྱི་ས་ལ་གནས་པའམ། ས་བཅུ་གཉིས་པ་ལ་གནས་པའི་འཕགས་པ་དེ།
མདོ་ལུགས་ཀྱི་སངས་རྒྱས་སམ། མདོ་ལས་བཤད་པའི་སངས་རྒྱས་ཡིན་ཞེས་བྱའི། མདོ་རང་རྐང་ནས་བཤད་པའི་སངས་རྒྱས་སམ། མདོ་ལམ་ལས་བགྲོད་པའི་སངས་རྒྱས་སམ། མདོ་ལམ་ལ་གནས་པའི་སངས་རྒྱས་ལྟ་བུ་ནི་མ་ཡིན་ཏེ། སངས་འཕགས་ཡིན་ན། སྔགས་ལམ་ནས་བཤད་ཅིང་། སྔགས་ལམ་ལས་བགྲོད་དགོས་པ་དང་། སྔགས་ལམ་ལ་གནས་དགོས་པའི་ཕྱིར་རོ། ། དེ་སངས་རྒྱས་མཚན་ཉིད་པ་མ་ཡིན་ཏེ།
གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་དེ་ནི། བདེ་བར་གཤེགས་པ་སྟེ་སངས་རྒྱས་ཡིན་ལ། ཞེས་པའི་དངོས་བསྟན་གྱི་སངས་རྒྱས་ཙམ་ཡིན་ཀྱང་། མཚན་གཞི་མཚོན་པ་ནི། རྡོ་རྗེ་འཛིན་པ་ཡང་དག་པའོ། ། ཞེས་པའི་དངོས་བསྟན་གྱི་སངས་རྒྱས་དེ་མ་ཡིན་པའི་ཕྱིར་རོ། ། གཉིས་པ་མན་ངག་གི་ལུགས་ལ། མདོ་ནས་བཤད་པའི་བཅུ་གཅིག་ཀུན་ཏུ་འོད་ཀྱི་ས་དེ། མན་ངག་གི་སྐབས་འདིར། དབང་བཞི་པ་ས་ཕྱེད་ཅེས་གྲགས་པའམ།
ས་བཅུ་གསུམ་པའི་ཕྱེད་འོག་མ་ཞེས་གྲགས་པ་དེ་དང་གནད་གཅིག་པར་ཁོ་བོ་སེམས་ཏེ། ཕྱེད་འོག་མ་དེ་ཕ་རོལ་ཏུ་ཕྱིན་པ་དང་སྒོ་བསྟུན་གྱི། མཐར་ཕྱིན་གྱི་ལམ་དུ་བཞག་འདུག་པའི་ཕྱིར་དང་། ལམ་འབྲས་ལས། བཅུ་གསུམ་ཕྱེད་འོག་མ་དེ་ལ་སྐད་ཅིག་མ་གཉིས་སུ་བཞག་པའི་སྐད་ཅིག་མ་དང་པོ་ལ། བར་ཆད་མེད་པའི་དུས། བདུད་བཏུལ་བའི་དུས། ཆོ་འཕྲུལ་བསྟན་པའི་དུས་ཞེས་སོགས་བཤད་ནས། སྐད་ཅིག་མ་གཉིས་པ་དེ་ལ། རྣམ་པར་གྲོལ་བའི་དུས།
མངོན་པར་རྫོགས་པར་བྱང་ཆུབ་པའི་དུས། ཐམས་ཅད་མཁྱེན་པ་ཆུང་ངུའི་དུས། ཞེས་སོགས་བཤད་ནས། ཕར་ཕྱིན་ལུགས་ཀྱི་སངས་རྒྱས་དེ་ཙམ་ཡིན་པ་ལ་དགོངས་ཏེ་བཤད་པའི་ཕྱིར་རོ། ། འདི་ནི་ཁོ་བོས་རྟོགས་ཏེ། སྐལ་བཟང་སྙིང་ལ་དགའ་སྟོན་དུ་གྱིས་ཤིག དེ་ལ་ཁོ་ན་རེ། མདོ་ནས་བཤད་པའི། བཅུ་གཅིག་ཀུན་ཏུ་འོད་ཆོས་ཅན། སྦས་དོན་གྱི་ས་ཡིན་པར་ཐལ།
ས་ཕྱེད་དང་བཅུ་གསུམ་པ་ཡིན་པའི་ཕྱིར། ཟེར་ན། ཁྱོད་རང་ལ་མདོ་ལས་བཤད་པའི་སངས་རྒྱས་ཀྱི་ས་ཡིན་པར་ཐལ། ས་བཅུ་གསུམ་པ་ཡིན་པའི་ཕྱིར། ཞེས་སོགས་མཚུངས་སོ། ། ཡང་བཅུ་གཅིག་ཀུན་ཏུ་འོད་ཆོས་ཅན། ཁྱོད་མདོ་ནས་བཤད་པའི་སངས་རྒྱས་ཀྱི་ས་མ་ཡིན་པར་ཐལ། ཁྱོད་མདོ་ནས་བཤད་པའི་བྱང་ཆུབ་སེམས་དཔའི་ས་ཡིན་པའི་ཕྱིར་ཏེ། ཁྱོད་མདོ་ནས་བཤད་པའི་བྱང་ཆུབ་སེམས་དཔའི་དེ་དང་དེ་ནས་མ་བཤད་པའི་བྱང་ཆུབ་པའི་ས་གང་རུང་གང་ཞིག ཕྱི་མ་མ་ཡིན་པའི་ཕྱིར།
དང་པོ་གྲུབ་སྟེ་བྱང་ཆུབ་སེམས་དཔའི་ས་ཡིན་པའི་ཕྱིར། ཕྱི་མ་མ་གྲུབ་ན། ཁྱོད་མདོ་ནས་མ་བཤད་པར་ཐལ། ཟེར་ན། འོ་ན་ས་བཅུ་གཅིག་པ་ཆོས་ཅན། ཁྱོད་མདོ་ནས་བཤད་པའི་སྦས་དོན་གྱི་ས་ཡིན་པར་ཐལ། ཁྱོད་དེ་དང་། ཁྱོད་དེ་ནས་མ་བཤད་པའི་ས་གང་རུང་གང་ཞིག ཕྱི་མ་མ་ཡིན་པའི་ཕྱིར། འདོད་ན།
ཁྱོད་མདོ་ནས་མ་བཤད་པར་ཐལ་ལོ། ། འདོད་མི་ནུས་ཏེ། ཁྱོད་མདོ་ལས་སྦས་པའི་ས་ཡིན་པར་ཐལ་ལོ། ། རྩ་བའི་རྟགས་དང་པོ་དེར་ཐལ། ཁྱོད་སྦས་པའི་ས་ཡིན་པའི་ཕྱིར། མ་གྲུབ་ན། ས་བཅུ་གཅིག་པ་དེ་སྦས་པའི་ས་ཡིན་པར་ཐལ། སྦས་པའི་ས་གསུམ་ཡོད་པའི་ཕྱིར་རོ། ། ཡང་འདི་ལྟར། ཁྱེད་ལམ་འབྲས་པ་དག་འཚང་རྒྱ་བའི་ཚེ།
འཁོར་ཚོམ་བུ་གཅིག་དང་བཅས་འཚང་རྒྱ་དགོས་ན། འཁོར་ཚོམ་བུ་གཅིག་གི་ནང་ཚན། སྒྲུབ་པ་པོ་རང་གི་བླ་མ་དང་། གསོལ་བ་འདེབས་པའི་སློབ་མ་ཡང་ཆོས་ཅན། ཁྱོད་འཁོར་ཚོམ་བུ་གཅིག་དང་བཅས་འཚང་རྒྱ་བར་ཐལ། ཁྱོད་འཚང་རྒྱ་བ་ལ་མངོན་དུ་ཕྱོགས་པའི་གང་ཟག་ཡིན་པའི་ཕྱིར། ཁྱབ་པ་ཁས། འདོད་ན་དེ་གཉིས་ཆོས་ཅན། ཁྱོད་རང་གི་བླ་མ་དང་རང་གི་སློབ་མ་དང་། རྒྱུད་དག་པའི་ཕྱག་རྒྱ་སོགས་དང་བཅས་འཚང་རྒྱ་བར་ཐལ།
འདོད་པའི་ཕྱིར། འདོད་ན། སྒྲུབ་པ་པོ་རང་ཉིད་འཚང་རྒྱ་བའི་ཚེ། ཚོམ་བུ་གྲངས་མེད་དང་བཅས་འཚང་རྒྱ་དགོས་པར་ཐལ། རང་ཉིད་ཚོམ་བུ་གཅིག་དང་བཅས་འཚང་རྒྱ་བའི་ཚེ། ཚོམ་བུའི་ཡ་གྱལ་རེ་རེ་ལ་ཡང་ཚོམ་བུ་རེ་རེ་དགོས། ཚོམ་བུ་དེའི་ཡ་གྱལ་རེ་རེ་ལ་ཡང་ཚོམ་བུ་རེ་སོགས་ཐུག་མེད་དུ་ཡོད་པའི་ཕྱིར། ཟེར་ན། འོ་ན་ཁྱོད་ལ་རྣམ་གསལ་གྱི་དཔེ་བསྟན་པར་བྱས་ཏེ། ཤིང་གཅིག་ལ་ཡལ་འདབ་ལྔ་ཁོ་ན་ཡོད་པའི་ཡལ་འདབ་ལྔ་པ་དེ་ཆོས་ཅན།
ཁྱོད་ཡལ་ག་ལོ་མ་དང་ལྡན་པ་ཡིན་པར་ཐལ། ཁྱོད་ཤིང་ཡིན་པའི་ཕྱིར། འདོད་ན་ལོ་འདབ་ལྔ་ཁོ་ན་བྱས་པའི་ཤིང་དེ། ལོ་འདབ་ལྔ་པ་ཁོ་ན་ཅན་མ་ཡིན་པར་ཐལ། དེ་ལ་ལོ་འདབ་གྲངས་མེད་ཡོད་པའི་ཕྱིར། ཞེས་སོགས་ཀུན་ནས་མཚུངས་སོ། ། དེས་ན་འཁོར་ཚོམ་བུ་གཅིག་གི་ནང་ཚན་རེ་རེ་ལའང་། ཚོམ་བུ་རེ་རེ་དགོས་པ་པ་མ་ཡིན་ཏེ། དེ་དག་འཁོར་ཚོམ་བུ་གཅིག་གི་ནང་ཚན་ནམ། རིགས་སུ་གནས་པ་ཡིན་པའི་ཕྱིར་རོ། །
ཡང་ཁོ་ན་རེ་ཁྱེད་བི་རུ་པའི་རྗེས་འབྲང་དག འཚང་རྒྱ་བ་ངེས་པར་ཉེ་རྒྱུ་ལ་ལྟོས་དགོས་ན། འཁོར་ཚོམ་བུ་གཅིག་གི་བླ་མ་དང་སློབ་མ་སོགས་ཀྱང་ཉེ་རྒྱུའི་སྤྱོད་པ་ལ་བརྟེན་ནས་འཚང་རྒྱ་དགོས་པར་ཐལ། དམ་བཅའ་དེའི་ཕྱིར། འདོད་ན། དེ་དག་ལ་ཡང་ཕྱག་རྒྱ་མ་རེ་དགོས་པར་ཐལ་ལོ། ། ཟེར་ན། སྐྱོན་མེད་དེ། འཚང་རྒྱ་བའི་ཚེ། རང་གཞན་གང་རུང་གི་ཉེ་རྒྱུའི་སྤྱོད་པ་ལ་བརྟེན་ནས་འཚང་རྒྱ་བ་ཡིན་པས།
སྒྲུབ་པ་པོ་རང་ཉིད་འཁོར་ཚོམ་བུ་གཅིག་དང་བཅས་འཚང་རྒྱ་བའི་ཚེ། སྒྲུབ་པ་པོ་རང་ཉིད་ཉེ་རྒྱུའི་སྤྱོད་པ་དང་། གཞན་རྣམས་གཞན་གྱི་ཉེ་རྒྱུའི་སྤྱོད་པ་ལ་བརྟེན་ནས་འཚང་རྒྱ་བ་ཡིན་པའི་ཕྱིར་རོ། ། ཨེ་མ་ཧོ། མདོ་རྒྱུད་གྲངས་ཅན་ནོར་བུའི་ལྟེ་བ་ནས། ། སྡོམ་གསུམ་ཧ་རིའི་འཁྲི་ཤིང་རྒྱས་པའི་རྩེར། ། ལེགས་བཤད་འབྲས་བུ་ཆགས་པའི་དྲི་བསུང་གིས། ། མཉན་ཡོད་པདྨའི་ལྗོངས་འདི་གང་བར་ཤོག ། ཅེས་པ་ལམ་འབྲས་བུའི་ལེགས་པར་བཤད་པ། མཉན་ཡོད་བྱར་གཤོངས་ཀྱི་འདུན་ས་ཆེན་པོར།
ཁྲི་ཚང་པ་མང་ཐོས་ཀླུ་སྒྲུབ་རྒྱ་མཚོའི་ལེགས་པར་བཤད་པ་རྫོགས་སོ།། །། མངྒ་ལཾ།། ཤུབྷཾ།། གཅིག་ཞུས་དག། །། PAGE * MERGEFORMAT 102 མང་ཐོས་ཀླུ་སྒྲུབ་རྒྱ་མཚོ། རྒྱུད་བཞི་མཛེས་རྒྱན། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
