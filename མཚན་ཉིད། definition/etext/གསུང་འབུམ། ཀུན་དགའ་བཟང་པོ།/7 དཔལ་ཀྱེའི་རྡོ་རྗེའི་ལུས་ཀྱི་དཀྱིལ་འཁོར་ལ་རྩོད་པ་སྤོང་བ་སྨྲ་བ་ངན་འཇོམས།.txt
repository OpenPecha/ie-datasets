གསུང་འབུམ། ཀུན་དགའ་བཟང་པོ།
པོད ༧
དཔལ་ཀྱེའི་རྡོ་རྗེའི་ལུས་ཀྱི་དཀྱིལ་འཁོར་ལ་རྩོད་པ་སྤོང་བ་སྨྲ་བ་ངན་འཇོམས།
༼ཀ༽ ༄༅། །དཔལ་ཀྱེའི་རྡོ་རྗེའི་ལུས་ཀྱི་དཀྱིལ་འཁོར་ལ་རྩོད་པ་སྤོང་བ་སྨྲ་བ་ངན་འཇོམས་ཞེས་བྱ་བ་བཞུགས་སོ།། དཔལ་ཀྱེའི་རྡོ་རྗེའི་ལུས་ཀྱི་དཀྱིལ་འཁོར་ལ་རྩོད་པ་སྤོང་བ་སྨྲ་བ་ངན་འཇོམས་ཞེས་བྱ་བ། བླ་མ་དམ་པའི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། གང་གི་མཁྱེན་པའི་ཉི་འོད་ཀྱིས། ། ལྟ་ངན་མུན་པ་ཀུན་བསལ་ནས། ། ལམ་བཟང་སྣང་བ་རྒྱས་མཛད་པ། ། ཡེ་ཤེས་རྒྱལ་མཚན་བླ་མ་མཆོད། ། ཟབ་ཡངས་རྒྱུད་སྡེའི་རྒྱ་མཚོ་ཆེ་ལ་གནས་བཅས་ཤིང༌། ། ཕུན་ཚོགས་དངོས་གྲུབ་རིན་ཆེན་གླིང་ལ་དབང་འབྱོར་ཐོབ། །
སྲིད་ཞིའི་འདབ་བཟང་བྱེ་བས་ཀུན་ནས་མ་ཕམ་པ། ། ཀླུ་ཡི་དབང་པོ་རྗེ་བཙུན་མཆོག་ལ་གུས་ཕྱག་འཚལ། ། མཐུ་སྟོབས་དབང་ཕྱུག་གསུང་གི་སྙིང་པོ་མཆོག ། སྐྱོན་མེད་ལུང་རིག་མན་ངག་གིས་གྲུབ་པ། ། ས་སྐྱའི་རྗེ་བཙུན་མཆོག་གིས་བཤད་པ་ལ། ། འཁྲུལ་པར་སྣང་བའི་དྲི་ཙམ་ག་ལ་ཡོད། ། དེ་ལྟ་ན་ཡང་ཐོག་མེད་འཁོར་བ་ནས། ། ངན་རྟོག་མང་པོའི་བག་ཆགས་གོམས་པ་དང༌། ། ཚེ་འདིར་རྡོ་རྗེ་ཐེག་པར་མ་སྦྱངས་པས། ། རྟོག་གེ་འགའ་ལ་སྨྲ་ངན་འདི་ལྟར་ཤར། །
དེ་དག་བཟློག་ཕྱིར་གྲུབ་ཆེན་མན་ངག་དང༌། ། དཔྱད་པ་གསུམ་གྱིས་དག་པའི་ལུང་དོན་རྣམས། ། རྣམ་དག་རིག་པས་བསྒྲུབས་ནས་འདིར་བཤད་ཀྱི། ། ཕྱོགས་འཛིན་སྤོངས་ལ་གཟུ་བོའི་བློ་ཡིས་ཉོན། ། འདིར་དཔལ་ཀྱེའི་རྡོ་རྗེའི་ལུས་ཀྱི་དཀྱིལ་འཁོར་གྱི་སྒྲུབ་ཐབས་སེམས་དཔའ་ཆེན་པོ་དཔལ་ལྡན་བིརྺ་པའི་མན་ངག རྒྱལ་བའི་རིང་ལུགས་པ་ཆེན་པོ་རྗེ་བཙུན་ས་སྐྱ་པ་ཡབ་སྲས་ལ་སོགས་པ། མཁས་ཤིང་གྲུབ་པ་བརྙེས་པའི་བླ་མ་རྣམས་ཀྱིས་ཐོས་བསམ་སྒོམ་གསུམ་གྱིས་གཏན་ལ་ཕབ་པའི་གདམས་ངག་ཁྱད་པར་ཅན་ལ། མུན་སྤྲུལ་དང་རྟོག་བརྟག་ཡིན་ནོ། ། ཞེས་སྐུར་པ་འདེབས་པ་དག་བྱུང་ལ། དེ་དག་གིས་ནི་རང་དང་གཞན་གྱི་རྒྱུད་ལ་བསོད་ནམས་མ་ཡིན་པ་ཆེན་པོ་སྐྱེད་པར་བྱེད་པས་བསྟན་པ་སྤྱི་དང༌།
བྱེ་བྲག་ཏུ་ལམ་འདི་ལ་སྒྲུབ་པ་སྙིང་པོར་བྱེད་པའི་བློ་གྲོས་ཅན་རྣམས་ཀྱིས། སྐྱོན་མེད་པའི་ལུང་དང་རིག་པས་ཆོས་མ་ཡིན་པའི་ལོག་རྟོག་འདི་འགོག་པར་བྱ་བར་རིགས་པ་ཡིན་ནོ། ། འདི་ལ་གཉིས། རྩོད་པའི་ངག་དགོད་པ། རྩོད་པ་དེ་སྤོང་བ་དངོས་སོ། ། དང་པོ་ནི། རྡོ་རྗེ་ཐེག་པའི་སྡེ་སྣོད་ལ་སྦྱང་པ་ཡུན་རིང་དུ་མ་བྱས་པའི་རྟོག་གེ་པ་དག འདི་སྐད་འཛེར་ཏེ། ཇི་སྐད་དུ། བོད་དག་གིས་མ་རྒྱུད་ཀྱི་ལུས་དཀྱིལ་མང་པོར།
སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབ་མ་རྡོ་རྗེའི་རྭ་བ། པགས་པ་རྡོ་རྗེའི་གུར་དང་བླ་རེ། བ་སྤུ་མདའི་དྲྭ་བ། སེན་མོ་མེ་རི་རབ་ཏུ་འབར་བ། ཞེས་པ་དང༌། སྙིང་གའི་རྩ་བཞི་པོ་སྒོ་བཞི། མིག་པཉྩ་རེ་ཁའི་རྩིག་པ། སྣ་རིན་པོ་ཆེའི་ཕ་གུ།
སོ་དྲྭ་བ་དྲྭ་ཕྱེད། ལྕེ་དང་མཆུ་འདོད་ཡོན་གྱི་སྣམ་བུ། ཞེས་སོགས་བྲིས་པ་ལ། ཐམས་ཅད་མཁྱེན་པ་བུ་སྟོན་རིན་པོ་ཆེས། སྡོམ་པ་བཤད་པར། གོ་རིམ་བཞིན་དུ་ལུས་སྐྱེས་ནས། ། རྡོ་རྗེ་ཕུར་བུ་ལྷན་ཅིག་སྐྱེས། ། བཅིངས་པ་ཐིག་སྐུད་རབ་ཏུ་ལྡན། ། ཤིན་ཏུ་མཚམས་མེད་བརྟན་པར་བཅིངས། ། གུར་ནི་རུས་པའི་ཕྲེང་བ་ཉིད། །
ཅེས་པ་ཙམ་མ་གཏོགས་རྒྱ་གཞུང་གང་ནའང་དེ་འདྲ་བ་བཤད་པ་མི་འདུག་གོ། །། ཞེས་གསུངས་པ་ནི་ཤིན་ཏུ་མེད་དེ། ལུས་གཞལ་ཡས་ཁང་དུ་བསྐྱེད་ཚུལ་དེ་འདྲ་བ་དང༌། ཕྱིའི་དཀྱིལ་འཁོར་ལ་ལྷ་དགུ་ལས་མེད་པ་ལ། ལུས་དཀྱིལ་གྱི་ལྷ་བརྒྱ་ལྔ་བཅུ་རྩ་བདུན་ལ་སོགས་པ་བཀོད་ཅིང༌། ལུས་དཀྱིལ་གྱི་ལྷའི་ནང་ན་ཕྱི་དཀྱིལ་ལ་དགོད་པ་དང་ཐུན་མོང་གི་ལྷ་གཅིག་ཀྱང་མེད་པ་སོགས་རྒྱུད་དང་རྒྱ་གཞུང་ཚད་ལྡན་གང་ནས་ཀྱང་མ་བཤད་ཅིང༌། དོན་ཐོབ་ལའང་མེད་ཀྱང༌། ལུས་དཀྱིལ་དང༌། ལུས་ལ་ལྷ་དགོད་པ་ཙམ་གྱིས་ཁྱད་པར་མ་ཕྱེད་པའི་བློས་བརྟག་ལ། མན་ངག་མཆོག་ཏུ་མིང་བཏགས་པའི་མུན་སྤྲུལ་དུ་མ་ཞིག
བོད་ཀྱི་ལུས་དཀྱིལ་སྒྲུབ་ཚུལ་རྣམས་ལ་སྣང་སྟེ། འདིར་དགག་སྒྲུབ་རྒྱས་པར་མ་སྤྲོས་སོ། ། ཞེས་བྱ་བ་བྲིས་སོ། ། གཉིས་པ་ལ་གསུམ། རྟེན་གྱི་ལུས་དཀྱིལ་ལ་རྩོད་པ་སྤོང་བ། བརྟེན་པ་ལུས་དཀྱིལ་ལ་རྩོད་པ་སྤོང་བ། རྒྱུད་རྒྱ་གཞུང་ལས་མ་བཤད་པའི་རྩོད་པ་སྤོང་བའོ། ། དང་པོ་ལ་གཉིས། ཚིག་ལ་སྐྱོན་ཆགས་པ་དང༌། དོན་ལ་སྐྱོན་ཞུགས་པའོ། །
དང་པོ་ནི། བུ་སྟོན་ཐམས་ཅད་མཁྱེན་པས། རྣལ་འབྱོར་མ་ཀུན་སྤྱོད་དང༌། ནག་པོ་པའི་སྒྲུབ་ཐབས་ཀྱི་འགྲེལ་པར། ཚིག་ཕལ་ཆེར་དེ་ལྟར་བཤད་ཀྱང༌། གུར་ནི་རུས་པའི་ཕྲེང་བ་ཉིད། ། ཅེས་པ་ཙམ་མ་གཏོགས། གཞན་བདེ་མཆོག་གི་ཆོས་སྐོར་གང་ནའང་འདུག་པ་མ་མཐོང་ངོ་ཞེས་བྱ་བ་ཡོད་ཀྱི། རྒྱ་གཞུང་གང་ནའང་དེ་འདྲ་མ་བཤད། ཅེས་པ་མེད་བཞིན་དུ་མངོན་སུམ་ལ་རྫུན་དུ་སྨྲ་བས་དགོས་པ་ཅི་ཞིག་བསྒྲུབ།
ཡང༌། ལྕེ་དང་མཆུ་འདོད་ཡོན་གྱི་སྣམ་བུ་ཞེས་སོགས་བྲིས་པ་ལ། ཞེས་པའི་སོགས་ཁོང་ནས། རྐང་མཐིལ་རླུང༌། སུམ་མདོ་མེ། ལྟོ་བ་ཆུ། སྙིང་ག་ས། སྒལ་ཚིགས་རི་རབ། མགོ་བོ་རི་རབ་ཀྱི་སྟོད་ཀྱི་ཆ། ལུས་འདོམ་གང་གྲུ་བཞི་གཞལ་ཡས་ཁང༌།
རྐང་བརྒྱད་ཀ་བ་རྣམས་འདོན་པ་ཡིན་ན་ནི། དེ་རྣམས་སམྦུ་ཊར་བཤད་པས་རྒྱུད་འགོག་པར་འགྱུར་ལ། དེ་ལས་གཞན་པ་ནི་ཕྱོགས་ལྔས་ཁས་མ་བླངས་པས་དགག་སྒྲུབ་མེད་པ་ཁོ་ནའོ། ། གཉིས་པ་ནི། སྡོམ་པ་བཤད་པར། དེ་ཉིད་བཅུ་བཞི་ནང་ལུས་ལ་བཤད་པ་ལས། སྐབས་འདིའི་སྲུང་འཁོར་ལུས་དཀྱིལ་བསྟན་པ་ཡིན་ཏེ། གུར་ནི་རུས་པའི་ཕྲེང་བ་ཉིད། ། ཅེས་ལུས་ཀྱི་རུས་པའི་ཕྲེང་བ་འབྲེལ་བ་རྣམས་ནི་རྡོ་རྗེའི་གུར་དུ་བཤད་ལ། གུར་གྱི་དོན་ནི།
རྡོ་རྗེའི་ས་གཞི་ལ་སོགས་པ་སྲུང་འཁོར་ཐུན་མོང་བ་སྤྱིའི་མིང་ཡིན་ཏེ། སློབ་དཔོན་ཨ་བྷ་ཡཱ་ཀ་རས། ས་འོག་གི་མཐར་ཐུག་པར་ཇི་ལྟར་མངོན་པར་འདོད་པའི་རྒྱར་གཅིག་ཏུ་སྲ་ཞིང་མཁྲེགས་ལ། འབར་བའི་རྡོ་རྗེའི་རང་བཞིན་གྱི་ས་གཞི་བསྐལ་པའི་མཐའི་མེ་ལྟར་འབར་བའི་འོད་ཟེར་གྱི་ཕྲེང་བས་མཚམས་བཅིངས་པ་དང༌། ས་འོག་ནས་སྟེང་གི་བར་དུ་ཤིན་ཏུ་མཐོ་བ། མཐུག་ཅིང་མཁྲེགས་པ་སྲ་ཞིང་འབར་བའི་རྡོ་རྗེའི་རྭ་བ་དང༌། རྡོ་རྗེ་རྭ་བའི་སྟེང་དུ་བར་མཚམས་མེད་པར་དུམ་བུ་གཅིག་ཏུ་གྱུར་ཅིང༌། སྟེང་རྡོ་རྗེའི་མདའི་དྲྭ་བ་དང༌། འོག་ཏུ་རྡོ་རྗེའི་བླ་རེས་བརྒྱན་པའི་རྡོ་རྗེའི་གུར་འབར་བའོ། ། ཞེས་གསལ་བར་གསུངས་པའི་ཕྱིར་རོ། །
དེས་ན། ལུས་ཀྱི་སྤྱི་བོའི་རུས་པ་སྣ་ཚོགས་རྡོ་རྗེ། རྐང་མཐིལ་གྱི་རུས་པ་རྣམས་རྡོ་རྗེའི་ས་གཞི། རྩིབ་རུས་རྡོ་རྗེའི་གུར་ལ་སོགས་པར་ལུང་འདིས་བསྙོན་མེད་པར་གྲུབ་པས་བདེ་མཆོག་གི་སྐབས་སུ་སྲུང་འཁོར་ལུས་དཀྱིལ་གཏན་ནས་མ་བཤད་པ་མ་ཡིན་ནོ། ། ཀྱེ་རྡོར་གྱི་སྐབས་སུ། གཞལ་ཡས་ཁང་ལུས་ལ་བསྐྱེད་ཚུལ་ཡང་དཔལ་སམྦུ་ཊའི་བརྟག་པ་དྲུག་པའི་གསུམ་པར། ལུས་ནི་དཀྱིལ་འཁོར་ཉམས་དགའ་བར། ། སྒོ་བཞིར་ཇི་སྐད་གསུངས་པའོ། ། རང་གི་ཡན་ལག་བརྒྱད་བྱུང་བའི། ། ཀ་བ་དེ་ཡིས་བསྐོར་ནས་གནས། །
དངོས་པོ་ཀུན་གྱིས་མཉམ་པའི་ཕྱིར། ། གྲུ་བཞི་པར་ནི་རབ་ཏུ་གྲགས། ། སྐུ་གསུང་ཐུགས་ཀྱི་ངོ་བོས་ནི། ། འཁོར་ལོ་གསུམ་ནི་གཅིག་ཏུ་གསུང༌། ། རི་ནི་མགོ་བོའི་ཟེའུ་འབྲུ་ལ། ། ཇི་ལྟར་རྩོམ་ཆེན་ལ་སོགས་རིམ། ། བྲ་མའི་དུས་ཐབས་རིམ་ཉིད་ཀྱིས། ། དེ་ནི་རྫོགས་པར་དཀྱིལ་འཁོར་གནས། ། ཞེས་གསུངས་ལ། དེའི་དོན།
ལུས་མི་མཉམ་པ་མེད་པ་གཞལ་ཡས་ཁང་གྲུ་བཞི་སོགས་དངོས་སུ་བཤད་པ་དང༌། དངོས་སུ་མ་བཤད་ཀྱང་དོན་ལ་ཐོབ་པ་རྣམས། བླ་མ་བརྒྱུད་པའི་མན་ངག་ལས་ཇི་ལྟར་འབྱུང་བ་བཞིན་ཁ་བསྐངས་ནས་བསྒོམ་དགོས་པར་བཤད་ལ། དེ་ཇི་ལྟར་ཁ་བསྐང་ཚུལ་བླ་མ་བརྒྱུད་པ་སོ་སོའི་མན་ངག་གིས་མི་འདྲ་བ་དུ་མ་ཡོད་ཀྱང༌། རྗེ་བཙུན་ས་སྐྱ་པའི་བླ་མ་ཆོས་ཀྱི་སྤྱན་དང་ལྡན་པ་རྣམས་ཀྱིས་བཞེད་པ་མན་ངག་ལས་འབྱུང་བ་འདི། སློབ་དཔོན་དགྲ་ལས་རྣམ་རྒྱལ་ཀྱི་བཞེད་པ་དང་མཐུན་པ་ཡིན་ཏེ། ཅི་སྐད་དུ། ཕྱག་རྒྱ་བཞི་ཡི་སྒྲུབ་ཐབས་ལས། ། གཞན་ཡང་རྡོ་རྗེའི་ས་གཞི་ནི། ། རྐང་མཐིལ་གཉིས་ཡིན་རྩིབ་རུས་རྣམས། །
རྡོ་རྗེའི་རྭ་བ་རྒྱས་པ་སྟེ། ། ཀུན་གཡོག་རྡོ་རྗེའི་དྲྭ་བའོ། ། མེ་ནི་སེན་མོ་ཉི་ཤུ་དང༌། ། ཇི་ལྟར་སྣ་ཚོགས་རྡོ་རྗེ་ནི། ། མ་ལུས་བསྐྱེད་ཅིང་སྤྲོ་བྱེད་པ། ། སྤྱི་བོར་གནས་པའང་དེ་བཞིན་ནོ། ། ལས་ཀྱི་ཕྱག་རྒྱའོ། ། གཏུམ་དྲག་བཤང་གི་དབྱིབས་ཅན་ཏེ། ། གསང་བ་ཚང་ཚིང་ཁ་རུའོ། ། འབར་བ་ཞེས་བྱའི་དུར་ཁྲོད་ནི། །
སྣ་ཡི་བུ་ག་གཉིས་ན་གནས། ། དམྱལ་སོགས་དེ་བཞིན་མི་བཟད་པ། ། མིག་གཉིས་ལ་ནི་གནས་པའོ། ། ཧ་ཧར་རྒོད་དང་གཡེར་ཁ་ཅན། ། རྣ་བ་གཉིས་ལ་གནས་པའོ། ། ཆོས་ཀྱི་ཕྱག་རྒྱའོ། ། རྐང་པའི་རླུང་ནི་རླུང་ཆེན་པོ། ། སུམ་མདོ་མེ་སྟེ་ལྟོ་བ་ཆུ། ། བྲང་ནི་ས་རུ་ཤེས་བྱ་སྟེ། ། སྒལ་ཚིགས་རི་རབ་ཏུ་བརྗོད་དོ། །
ཕྱག་རྒྱ་ཆེན་པོའོ། ། ལུས་ཀུན་མཉམ་པ་གྲུ་བཞི་པ། ། རྩ་ཡི་བུ་ག་སྒོ་བཞི་ཡིན། ། ཀ་བ་བརྒྱད་པོ་རྐང་རྣམས་དང༌། ། མིག་ནི་རྩིག་པ་ལྔ་རྣམས་སོ། ། རྣ་བ་རྟ་བབས་སྣ་ཕ་གུ། ། ལྕེ་ནི་མཆོད་པ་མཆུ་སྣམ་བུ། ། སོ་ནི་དྲྭ་བ་ལ་སོགས་རྒྱན། ། མ་ལུས་པ་རུ་བསམ་པའོ། ། དམ་ཚིག་གི་ཕྱག་རྒྱའོ། །
ཞེས་བཤད་པའི་ཕྱིར་རོ། ། མདོར་ན་རྗེ་བཙུན་གོང་མ་ལ། བུ་སྟོན་ཐམས་ཅད་མཁྱེན་པས། བདེ་མཆོག་གི་རྟེན་ལུས་དཀྱིལ་ལ་དགག་པ་མཛད་པ་མ་ཡིན་ཏེ། རྩིབ་མ་རྡོ་རྗེའི་རྭ་བ་སོགས། ཞལ་གྱིས་མི་བཞེས་པའི་ཕྱིར་རོ། ། ཀྱེ་རྡོར་གྱི་སྐབས་སུ་ཞལ་གྱིས་བཞེས་ཀྱང་སྐྱོན་མེད་དེ། མན་ངག་ནས་འབྱུང་བ་བཞིན་ལུང་དུ་བཤད་པའི་ཕྱིར་རོ། ། དེས་ན་ལུས་གཞལ་ཡས་ཁང་དུ་བསྐྱེད་ཚུལ་དེ་འདྲ་བ་མི་འཐད་ཅེས་པའང་དོན་མ་གོ་བར་ཟད་དོ། ། གཉིས་པ་བརྟེན་པ་ལུས་དཀྱིལ་ལ་རྩོད་པ་སྤོང་བ་ལ་གསུམ།
ཕྱི་དཀྱིལ་དང་ལུས་དཀྱིལ་ལྷ་གྲངས་མ་མཐུན་པའི་རྩོད་པ་སྤོང་བ། ཕྱི་ནང་ཐུན་མོང་བའི་ལྷ་མེད་པའི་རྩོད་པ་སྤོང་བ། ལུས་དཀྱིལ་དང་ལུས་ལ་ལྷ་དགོད་པའི་ཁྱད་པར་མ་ཕྱེད་པའི་རྩོད་པ་སྤོང་བའོ། ། དང་པོ་ནི། ཁྱེད་ཀྱིས་ཕྱིའི་དཀྱིལ་འཁོར་ལ་ལྷ་དགུ་ལས་མེད་པ་ལ་ལུས་དཀྱིལ་གྱི་ལྷ་བརྒྱ་ལྔ་བཅུ་རྩ་བདུན་ལ་སོགས་པ་བཀོད་ཅིང༌། ཞེས་བྲིས་པའང་མི་འཐད་དེ། ཕྱི་དཀྱིལ་གྱི་ལྷ་གྲངས་བས་ནང་དཀྱིལ་མང་བ་མི་རུང་ན། གྲུབ་ཆེན་དྷ་རི་ཀ་པའི། བདེ་མཆོག་ལྷ་ལྔ་དང༌། བཅུ་གསུམ་པའི་སྒྲུབ་ཐབས་ཀྱང་མི་འཐད་པར་འགྱུར་ཏེ།
ཕྱི་དཀྱིལ་ལ་ལྷ་ལྔ་དང་བཅུ་གསུམ་ལས་མེད་པ་ལ། ནང་དཀྱིལ་ལ་ལྷ་དྲུག་ཅུ་རྩ་གཉིས་བཀོད་པའི་ཕྱིར་རོ། ། རྟགས་གྲུབ་སྟེ། སྒྲུབ་ཐབས་དེ་ཁོ་ན་ཉིད་བསྡུས་པ་ལས། ཡོངས་སུ་རྫོགས་པའི་གཞལ་ཡས་ཁང་གི་སྙིང་པོ་ལ། བཅོམ་ལྡན་འདས་སྐུ་མདོག་སྔོན་པོ་ཤིན་ཏུ་ཁྲོས་པ་དང༌། ཆགས་པ་དང༌། ཞི་བ་དང༌། མཉམ་པའི་ཞལ་སྔོན་པོ་དང༌། དམར་པོ་དང༌།
ལྗང་གུ་དང༌། སེར་པོ་མངའ་བ། ཞེས་པ་ནས། རྡོ་རྗེ་ཕག་མོ་ནི། སྐུ་མདོག་དམར་མོ། ཞལ་གཙིགས་པ། ཁྲག་ལ་དགྱེས་པ། གྲི་གུག་དང་ཐོད་པ་འཛིན་པའི་ཕྱག་གིས་འཁྱུད་པ། ལྷན་ཅིག་སྐྱེས་པའི་བདེ་བས་དགྱེས་པ། ཕྱག་རྒྱ་ལྔ་དང༌།
ཐོད་པའི་ཕྲེང་བས་བརྒྱན་པར་གནས་པའོ། ། ཤར་དུ་མཁའ་འགྲོ་མ་ནག་མོ་དང༌། བྱང་དུ་ལཱ་མ་ལྗང་གུ་དང༌། ནུབ་ཏུ་དུམ་སྐྱེས་མ་དམར་མོ་དང༌། ལྷོར་གཟུགས་ཅན་མ་སེར་མོ་དང༌། མཚམས་སུ་བུམ་པ་པདྨའི་སྣོད་དང་ལྡན་པ། དྲི་ཆེན་དང༌། དྲི་ཆུ་དང༌། རང་བྱུང་དང༌། ཀླད་པ་དང༌།
ཁུ་བས་གང་བའོ། ། དེ་ལྟར་ལྔའི་བདག་ཉིད་དམ། ཞེས་ཕྱི་དཀྱིལ་ལྷ་ལྔ་དང༌། བསྡུས་པའི་རྣལ་འབྱོར་ཕྱི་ནང་གི་འཁོར་ལོ་གཉིས་བསྒོམ་པར་བྱ་སྟེ། ཁྭ་གདོང་ནག་མོ་དང༌། འུག་གདོང་ལྗང་གུ་དང༌། ཁྱི་གདོང་དམར་མོ་དང༌། ཕག་གདོང་སེར་མོ་དང༌། གཤིན་རྗེ་བརྟན་མ་དང༌། གཤིན་རྗེ་འཇོམས་མ་དང༌།
གཤིན་རྗེ་ཕོ་ཉ་མོ་དང༌། གཤིན་རྗེ་མཆེ་བ་མ་རྣམས་གཟུགས་གཉིས་མའི་རང་བཞིན་ཅན་ཏེ། ཞེས་ཕྱི་དཀྱིལ་ལྷ་བཅུ་གསུམ་མ་གསལ་བར་བཤད་ནས། ལུས་དཀྱིལ་བསྒོམ་པ་ན། དེ་ལྟར་སྤྲུལ་པའི་སྐུའི་བསྒོམ་པ་ལ་གནས་ཏེ། ལོངས་སྤྱོད་རྫོགས་པའི་ཆོ་ག་རྫོགས་པར་བྱ་བ་གསུངས་པ། ཧེ་རུ་ཀ་ལ་སོགས་པའི་ལྷ། རྩ་ཡི་གཟུགས་ཀྱིས་ཡང་དག་གནས། ། ལུས་ཀྱི་དཀྱིལ་འཁོར་ཉམས་དགའ་བའི། ། ཞེས་པ་ནས།
མཚོག་མ་པུལླི་ར་མ་ལ། ། མི་ཕྱེད་རྩ་ནི་སོ་སེན་འབབ། ། རབ་གཏུམ་ཐོད་པའི་དུམ་བུ་ཉིད། ། སྤྱི་གཙུག་ཛ་ལནྡྷ་རར་ནི། ། སྐྲ་འབབ་པ་དེ་ཕྲ་གཟུགས་མ། ། ཞེས་སོགས་ཀྱིས། གནས་ཉེར་བཞིར། འཁོར་ལོ་གསུམ་གྱི་ལྷ་དགོད་པར་བསྟན་ནས། སྐུ་སྟེ་ས་འོག་སྤྱོད་པ་མ། མཁའ་འགྲོ་དཔལ་མོར་ཤེས་པར་བྱ། །
ལྟེ་བའི་སྙིང་གའི་རྩ་བཞི་ནི། ། འབྱུང་ལྔའི་རླུང་དང་བདུད་རྩི་འབབ། ། བདེ་ཆེན་དགུ་ཡི་བདག་ཉིད་བསམ། ། ཕྱག་བརྒྱད་དམ་ནི་སྒོ་བརྒྱད་དུ། ། ལས་ཀྱི་རླུང་ངམ་བྱེད་བདག་གིས། ། ཁྭ་གདོང་གཤིན་རྗེ་མ་སོགས་བརྒྱད། ། མེ་ལོང་ནང་གི་གཟུགས་བཞིན་དུ། ། རང་གི་ཆ་ལུགས་བརྒྱན་པའི་ཚུལ། ། རོ་ཡི་གདན་ལ་ལེགས་པར་དགོད། ། ཅེས་པའི་བར་གྱིས་ཕྱི་དཀྱིལ་ལྷ་བཅུ་གསུམ་མ་དང༌།
ལྔ་མ་ལ། ནང་དཀྱིལ་ལྷ་དྲུག་ཅུ་རྩ་གཉིས་རྫོགས་པར་བཤད་པའི་ཕྱིར་རོ། ། གཞན་ཡང་བདེ་མཆོག་སྡོམ་འབྱུང་གི་སྒྲུབ་ཐབས་ཀྱང་མི་འཐད་པར་འགྱུར་ཏེ། ཕྱི་དཀྱིལ་ལ་ལྷ་བཅུ་གསུམ་ལས་མེད་པ་ལ། ནང་དཀྱིལ་ལ་ལྷ་དྲུག་ཅུ་རྩ་གཉིས་བཀོད་པའི་ཕྱིར་རོ། ། རྟགས་གྲུབ་སྟེ། སྡོམ་པ་འབྱུང་བའི་རྒྱུད་ཀྱི་ལེའུ་བཅུ་གསུམ་པར། ཕྱི་དཀྱིལ་ལྷ་བཅུ་གསུམ་ཁོ་ན་བཤད་ནས། ཆོས་དང་ལོངས་སྤྱོད་རྫོགས་སྤྲུལ་པ། ། བདེ་བ་ཆེན་པོའི་འཁོར་ལོ་སྦྱར། །
ཉི་ཤུ་རྩ་བཞིའི་རྩ་རྣམས་ཀྱིས། ། ཁམས་ནི་ལུས་ཀྱི་མཛེས་བྱེད་དེ། ། ཉི་ཤུ་རྩ་བཞིའི་གནས་དག་གིས། ། ལུས་ནི་སྡུད་ཅིང་འཛིན་པ་ཡིན། ། དེ་ལྟར་གོང་བུའི་རང་བཞིན་པའོ། ། འདི་དེ་སངས་རྒྱས་ཀུན་དང་མཚུངས། ། ཞེས་དང༌། དེའི་འགྲེལ་པར། ཆོས་དང་ཞེས་པ་ལ་སོགས་པ་སྟེ། ཆོས་ལ་སོགས་པའི་འཁོར་ལོ་རྣམས་ལ་མཁའ་འགྲོ་མ་ལ་སོགས་པ་བསྒོམ་ཞིང༌།
ཞལ་དང་སྣ་བུག་གཡོན་པ་དང༌། ། བཤང་བའི་སྒོ་དང༌། སྣ་ཕུག་གཡས་པ་རྣམས་ལ་ཁྭ་གདོང་མ་ལ་སོགས་པ་རྣམས་དང༌། རྣ་བ་གཡས་པ་དང༌། གཡས་མིན་དང༌། མིག་གཡས་པ་དང༌། གཡས་མིན་རྣམས་ལ་གཤིན་རྗེ་བརྟན་པ་ལ་སོགས་པ་རྣམས་བཅུག་སྟེ། སྤྱི་བོ་ལ་སོགས་པ་རྣམས་ལ་སྔར་བཞིན་རྩ་ཉི་ཤུ་རྩ་བཞི་དང༌། དེ་དང་སྙོམས་པར་ཞུགས་པའི་སོ་དང་སེན་མོ་ལ་སོགས་པའི་ཁམས་ཀྱང་ངེས་པར་བྱ་ཞིང༌། བཅོམ་ལྡན་འདས་དང༌།
བཅོམ་ལྡན་འདས་མའི་གསང་གནས་དང༌། དེའི་སྙོམས་པར་འཇུག་པ་ཡང་བླ་མའི་གདམས་ངག་ལས་ཤེས་པར་བྱས་ལ། ཞེས་བཤད་པའི་ཕྱིར་རོ། ། གཉིས་པ་ཕྱི་ནང་ཐུན་མོང་བའི་ལྷ་མེད་པའི་རྩོད་པ་སྤོང་བ་ནི། ལུས་དཀྱིལ་གྱི་ལྷའི་ནང་ན་ཕྱི་དཀྱིལ་ལ་དགོད་པ་དང་ཐུན་མོང་བའི་ལྷ་གཅིག་ཀྱང་མེད་པས་ནོར་རོ་ཞེས་སྨྲ་བ་ཡང་ཤིན་ཏུ་མི་འཐད་དེ། དེ་ལྟར་ན་གྲུབ་ཆེན་ཏི་ལོ་པའི། བདེ་མཆོག་ལྷ་ལྔའི་སྒྲུབ་ཐབས་དེ་ཡང་ནོར་པར་འགྱུར་ཏེ། ཕྱི་ནང་ཐུན་མོང་བའི་ལྷ་མེད་པའི་ཕྱིར་རོ། ། རྟགས་གྲུབ་སྟེ། སྒྲུབ་ཐབས་ཡིད་བཞིན་ནོར་བུ་ལས།
ཧེ་རུ་ཀ་དཔལ་དཀྱིལ་འཁོར་མཆོག ། བྷ་གའི་དབུས་སུ་བསྒོམ་པར་བྱ། ། སྣ་ཚོགས་པདྨ་མི་ཤིགས་པ། ། ཞེས་པ་ནས། སྐད་ཅིག་གཅིག་གིས་སྐུ་རྫོགས་པ། ། ཞལ་གཅིག་ཕྱག་གཉིས་སྤྱན་གསུམ་པ། ། དུས་མཚན་དང་ནི་འཇིགས་བྱེད་དག ། གཡས་བརྐྱང་ཞབས་ཀྱི་གནོན་མཛད་པ། ། བཻཌཱུར་ནམ་མཁའི་རང་བཞིན་ཅན། ། རྡོ་རྗེ་དྲིལ་བུ་འཛིན་པའི་མཆོག །
ཅེས་དང༌། རྡོ་རྗེ་ཕག་མོ་སྐུ་ལ་འཁྲིལ། ། ཛ་ཝ་སིནྡྷུ་ར་མདོག་མཚུངས། ། ཐོད་པ་རྡོ་རྗེ་སྡིགས་མཛུབ་ཅན། ། ཞེས་པ་ནས། ཆུ་སྐྱེས་ཤར་གྱི་འདབ་མ་ལ། ། ཧེ་རུ་ཀ་ནི་སྐུ་མདོག་དཀར། ། མཁའ་འགྲོ་མ་དང་གཉིས་མེད་འཁྲིལ། ། འཁོར་ལོ་དྲིལ་བུ་ལེགས་བསྣམས་པའོ། ། ཧེ་རུ་ཀ་ནི་སྐུ་མདོག་ལྗང༌། །
ལཱ་མ་དང་ནི་གཉིས་སུ་མེད། ། བྱང་ཕྱོགས་པད་འདབ་ལ་གནས་པ། ། རྒྱ་གྲམ་དྲིལ་བུ་བསྣམས་པའོ། ། ནུབ་ཕྱོགས་པདྨའི་འདབ་སྟེང་དུ། ། ཧེ་རུ་ཀ་དཔལ་རཱ་གའི་མདོག ། དུམ་སྐྱེས་མ་དང་གཉིས་མེད་པ། ། པདྨ་དྲིལ་བུ་འཛིན་པའོ། ། ལྷོ་ཕྱོགས་པདྨའི་ཕྱོགས་ལ་ཡང༌། ། ཧེ་རུ་ཀ་དཔལ་གསེར་མདོག་ཅན། ། གཟུགས་ཅན་མ་ཡིས་སྐུ་ལ་འཁྱུད། །
རིན་ཆེན་པད་སྣོད་བསྣམས་པའོ། ། དེ་དག་ཀུན་ཀྱང་ཞལ་གཅིག་པའོ། ། སྤྱན་གསུམ་དར་གྱི་ཅོད་པཎ་ཅན། ། འཇིགས་བྱེད་དུས་མཚན་ཞབས་ཀྱིས་མནན་པ། ཕྱག་རྒྱ་དྲུག་གིས་སྤྲས་པ་བདེ་བའི་རང་བཞིན་ཅན་ནོ། ། མཚམས་ཀྱི་པདྨའི་འདབ་མ་ལ། བྱང་ཆུབ་སེམས་ཀྱི་སྣོད་ཀ་པཱ་ལ་བདུད་རྩིས་བཀང་བ་བཞིའོ། ། ཞེས་གཞལ་ཡས་ཁང་གི་ནང་པདྨ་འདབ་བརྒྱད་ཀྱི་ལྟེ་བར་ཧེ་རུ་ཀ་རིགས་ལྔ་ཞལ་གཅིག་ཕྱག་གཉིས་པ་ཡུམ་དང་བཅས་པ་དང༌། ཐོད་པ་བཞི་ཙམ་ཞིག་བསྒོམ་པར་བཤད་ནས། དེའི་གཙོ་བོའི་ལུས་ལ་ལུས་དཀྱིལ་བསྒོམ་པ་ན།
རང་བྱིན་བརླབ་པའི་རིམ་པ་སྟེ། ལུས་ཀྱི་དཀྱིལ་འཁོར་མཆོག་གྱུར་པ། ། ཞེས་པ་ནས། སྙིང་གི་པདྨ་འདབ་བརྒྱད་པ། ། གེ་སར་ལྟེ་བར་བཅས་པ་སྟེ། ། ཟླ་ཉི་ཐབས་དང་ཤེས་རབ་བཅས། ། ལུགས་དང་ལུགས་མིན་ས་བོན་དབུས། ། བཅོམ་ལྡན་ཁྲག་འཐུང་འདས་པའོ། ། ཞལ་བཞི་པ་ལ་ཕྱག་བཅུ་གཉིས། ། ཞེས་དང༌།
ཡང་དག་འཁྱུད་པའི་ཕག་མོ་ཡང༌། ། བདེ་སྟེར་རང་བཞིན་སྐུ་མདོག་དམར། ། ཞེས་དང༌། མཁའ་འགྲོ་མ་དང༌། ལཱ་མ་དང༌། དུམ་སྐྱེས་མ་དང༌། གཟུགས་ཅན་མ་རྣམས་ནི། མཐིང་ག་དང༌། ལྗང་གུ་དང༌། དམར་མོ་དང༌།
སེར་མོའི་མདོག་རིམ་པ་བཞིན་དུ་ཞལ་གཅིག་ཕྱག་བཞི་པ། སྤྱན་གསུམ་པ། གཡས་གཉིས་ན་ཌཱ་མ་རུ་དང༌། གྲི་གུག་དང༌། གཡོན་གཉིས་ན་ཁ་ཊྭཱཾ་ག་དང་ཐོད་པ་བསྣམས་པ། སྐྲ་གྲོལ་བ། གཅེར་བུ་དུམ་བུའི་སྐེ་རགས་ཀྱིས་བརྒྱན་པ། ཕྱག་རྒྱ་ལྔ་དང་ལྡན་པའོ། ། དེ་དག་གི་མཚམས་རྣམས་སུ་བྱང་ཆུབ་ཀྱི་སེམས་ཀྱིས་གང་བའི་བདུད་རྩིའི་བདག་ཉིད་ཅན་ནོ། ། ཞེས་སྙིང་གའི་དབུས་སུ་གཙོ་བོ་ཞལ་བཞི་ཕྱག་བཅུ་གཉིས་པ་ཡུམ་བཅས་དང༌།
རྩ་འདབ་བརྒྱད། མཁའ་འགྲོ་མ་བཞི་ཐོད་པ་དང་བཅས་པར་བསྒོམ་པར་བཤད་ནས། པུལླི་ར་མ་ལ་ཡ་མགོར། ། ཐོད་པའི་དུམ་བུ་རབ་གཏུམ་མོ། ། ཛ་ལནྡྷ་ར་སྤྱི་གཙུག་ཏུ། ། ཀེང་རུས་ཆེན་པོ་གཏུམ་མིག་མ། ། ཨུ་རྒྱན་རྣ་བ་གཡས་པ་ཡང༌། ། ཀེང་རུས་ཅན་དང་འོད་ལྡན་མའོ། ། ཞེས་པ་ནས། ཀུ་ལུན་ཏར་ནི་པུས་མོར་ཡང༌། །
རྡོར་སེམས་བརྩོན་འགྲུས་ཆེན་མོའོ། ། ཞེས་པ་ནས། མིག་གཡོན་གཤིན་རྗེ་འཇོམས་མའོ། ། ཞེས་པའི་བར་གྱིས་འཁོར་གྱི་ལྷ། ཞལ་གཅིག་ཕྱག་བཞི་པ་རྫོགས་པར་ལུས་དཀྱིལ་དུ་དགོད་པར་བཤད་པའི་ཕྱིར་རོ། ། གཞན་ཡང་བདེ་མཆོག་མངོན་བརྗོད་བླ་མར་གསུངས་པའི་སངས་རྒྱས་ཐོད་པའི་སྒྲུབ་ཐབས་དེ་ཡང་ནོར་བར་འགྱུར་ཏེ། ཕྱི་ནང་ཐུན་མོང་བའི་ལྷ་མེད་པའི་ཕྱིར་རོ། ། རྟགས་གྲུབ་སྟེ། རྒྱུད་དེའི་ལེའུ་ཉི་ཤུ་རྩ་དྲུག་པར་ཨཱ་ལི་ཀཱ་ལི་ལས་རང་འབྱུང༌། གཉིས་མེད་མཆོག་ཏུ་ཞི་བ་སྟེ། །
ཕྱག་གཉིས་པ་ལ་ཞལ་གཅིག་པ། ། ཕྱག་རྒྱ་དྲུག་གིས་རྣམ་པར་བརྒྱན། ། འཛམ་བུའི་མདོག་ཅན་མཉམ་པར་ཁྱབ། ། ཅེས་པ་ནས། ཐོད་པ་དང་ནི་ཁ་ཊྭཱཾ་འཛིན། ། གཡས་པ་མི་འཇིགས་ཕྱག་རྒྱ་ཅན། ། ཞེས་སོགས་ཀྱིས། གཞལ་ཡས་ཁང་གི་ནང་པདྨ་འདབ་བརྒྱད་ཀྱི་ལྟེ་བར་འཇིགས་བྱེད་དང་དུས་མཚན་གྱི་གདན་ལ། དཔལ་བདེ་མཆོག་སངས་རྒྱས་ཐོད་པ་སེར་པོ། ཞལ་གཅིག་ཕྱག་གཉིས་པ།
གཡས་མི་འཇིགས་པ་སྦྱིན་པའི་ཕྱག་རྒྱ་དང༌། གཡོན་ཐོད་པ་འཛིན་པ། ཞབས་གཡས་བརྐྱང་ཞིང་གཡོན་བསྐུམ་པའི་སྟབས་ཅན་གྱི་གཙོ་བོ་བསྐྱེད་ཚུལ་དང༌། མཁའ་འགྲོ་མ་དང་ལཱ་མ་དང༌། ། དུམ་སྐྱེས་མ་དང་གཟུགས་ཅན་མ། ། པདྨའི་ཕྱོགས་ཀྱི་གནས་ལ་དགོད། ། ཐོད་པ་བཞི་པོ་མཆོག་ཡིན་ཏེ། ། མཁའ་འགྲོ་མ་ནི་ཁ་དོག་སེར། ། ལཱ་མ་པ་ལཱ་ཤ་ཡི་མདོག ། དུམ་སྐྱེས་མ་ནི་སྔོན་པོ་སྟེ། །
གཟུགས་ཅན་མ་ནི་དམར་ལ་འབར། ། ཐོད་པ་དང་ནི་ཁ་ཊྭཱཾ་འཛིན། ། གཡས་པ་མི་འཇིགས་མཆོག་སྦྱིན་ཏེ། ། སྒོ་རྣམས་སུ་ནི་ལྷ་མོ་བཞི། ། ཁྭ་གདོང་ལ་སོགས་མཁའ་འགྲོ་མ། ། སྔོ་དང་སེར་དང་དེ་བཞིན་དམར། ། ལྗང་གུ་དག་པའི་གཟུགས་ཅན་ནོ། ། མཚམས་སུ་གཤིན་རྗེ་བརྟན་མ་སོགས། ། རབ་འཇིགས་ཤིན་ཏུ་འཇིགས་པ་སྟེ། ། ཐོད་པ་དང་ནི་ཁ་ཊྭཱཾ་འཛིན། །
མི་འཇིགས་མཆོག་ཀྱང་དེ་བཞིན་ཏེ། ། ཅང་ཏེའུ་དང་ནི་གྲི་གུག་འཛིན། ། བདུད་ནི་བཞི་པོའི་སྟེང་ན་བཞུགས། ། ཞེས་འཁོར་བཅུ་གཉིས་བསྐྱེད་ཚུལ་དང༌། ། ཐུགས་ཀྱི་འཁོར་ལོ་སྙིང་ག་རུ། ། ཧེ་རུ་ཀ་ནི་རྣམ་པར་བསྒོམ། ། གསུང་གི་འཁོར་ལོ་ཁ་ལ་བསྒོམ། ། སྐུ་ཡི་འཁོར་ལོ་སྔ་མ་བཞིན། ། སྔོ་དང་དམར་དང་དཀར་བ་དང༌། ། ཕྱག་དྲུག་པ་ལ་ཞལ་གསུམ་པ། །
རྡོ་རྗེ་དྲིལ་བུ་མཉམ་པར་ལྡན། ། སྤྱན་གསུམ་པ་ལ་བཞིན་རྣམས་བསྒྱུར། ། ཐོད་པ་དང་ནི་ཁ་ཊྭཱཾ་འཛིན། ། རྩེ་གསུམ་པ་ལ་ཐོད་པ་འཆང༌། ། རང་རིག་ལུས་དང་ཡང་དག་ལྡན། ། བདེ་བ་ཆེན་པོའི་གོ་འཕང་གནས། ། ཞེས་གཙོ་བོའི་ལུས་ཀྱི་སྙིང་གར་ཐུགས་འཁོར་གྱི་ལྷ་བརྒྱད་སྔོན་པོ། མགྲིན་པར་གསུང་འཁོར་གྱི་ལྷ་བརྒྱད་དམར་པོ་སྤྱི་བོའི་འཁོར་ལོར་སྐུ་འཁོར་གྱི་ལྷ་བརྒྱད་དཀར་པོ་རྣམས་དགོད་པར་བཤད་པ་དང༌། སྐུ་གསུང་ཐུགས་ཀྱི་སྦྱོར་བ་ཡིས། ། ཕྱི་དང་ནང་གི་ཆོས་རྣམས་ཀུན། །
བྱང་ཆུབ་ཕྱོགས་ཀྱིས་རྣམ་པར་དག ། ཅེས་ཕྱི་དཀྱིལ་ལྷ་བཅུ་གསུམ་དང༌། ནང་དཀྱིལ་ཉེར་བཞི་པོ་གཉིས་ཆར་བསྡོམས་ནས། བྱང་ཕྱོགས་སོ་བདུན་དང་སྦྱར་བའི་དག་པ་གསུངས་པའི་ཕྱིར་རོ། ། སྤྱི་དོན་གསུམ་པ་ནི། ལུས་དཀྱིལ་དང་ལུས་ལ་ལྷ་དགོད་པ་ཙམ་གྱི་ཁྱད་པར་མ་ཕྱེད་དོ་ཞེས་སྨྲ་བ་ཡང༌། ཤིན་ཏུ་མི་འཐད་དེ། རྣལ་འབྱོར་བླ་མེད་གཞིར་བཞག་ལ། ལུས་ལ་ལྷ་དགོད་པ་ལ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པའི་ཕྱིར་དགོད་པ་ནི། མིག་སོགས་སྟོང་ཉིད་དུ་སྦྱངས་པའི་ངང་ལས།
གནས་དེ་དང་དེ་དག་ཏུ་ཆོ་ག་གསུམ་མམ། ས་བོན་ཙམ་མམ། སྐད་ཅིག་གིས་ལྷར་སྐྱེད་པ་ཡིན་ཏེ། གདོང་དྲུག་གི་རྒྱུད་ལས། མིག་སོགས་བྱིན་གྱིས་བརླབས་པ་ལ། ། གཏི་མུག་རྡོ་རྗེ་སོགས་ཀྱིས་བསྲུང༌། ། དབང་སྦུབས་སྟོང་པ་ཉིད་བྱས་ཏེ། ། སྙིང་པོའམ་མིང་གི་ཡི་གེ་ཡིས། ། རིགས་ཀྱི་ཕྱག་མཚན་ལྡན་པ་ཡི། ། སྐུ་རྣམས་ངེས་པར་བསྐྱེད་པས་སོ། །
ཞེས་གསུངས་པའི་ཕྱིར་རོ། ། ལུས་དཀྱིལ་ནི། རྣལ་འབྱོར་པ་རང་གི་ལུས་ལ་གནས་པའི་རྩ་ཐིག་རླུང་གསུམ་སོགས་ལུས་ཀྱི་ཆ་ཤས་གང་ཡང་རུང་བ་ཅིག་རྒྱུར་བྱས་པ་དགོས་ཏེ། རྡོ་རྗེ་དྲིལ་བུ་པས། འདི་དག་གནས་སུ་རྣལ་འབྱོར་མ། ། རྩ་ཡིན་དཔའ་བོ་ཉི་ཤུ་བཞི། ། ལུས་ཀྱི་ཁམས་སུ་བརྟག་པར་བྱ། ། ཞེས་གསུངས་ལ། ལུས་ཀྱི་ཆ་ཤས་ལས་གྲུབ་པའི་ལྷ་དེ་ལུས་ཀྱི་ནང་གི་གནས་རྣམས་སུ་བཀོད་པ་ཞིག་དགོས་ཏེ། སློབ་དཔོན་པྲཛྙཱ་རཀྵི་ཏས།
བདེ་མཆོག་གི་སྐབས་སུ་འུག་གདོང་མ་རྣ་བའི་བུག་པའི་ནང་དུ་བསྒོམས་པར་བཤད་ཅིང༌། སློབ་དཔོན་སྒྲོན་མ་ཅན་གྱི་སྡེས། ཀྱེ་རྡོར་ལུས་དཀྱིལ་འཆད་པའི་སྐབས་སུ། ཇི་སྲིད་རྡུལ་ཕྲ་རབ་དང་མཉམ་པ་དཔའ་བོ་དང་དཔའ་མོའི་དབང་ཕྱུག་མ་དེའི་བདག་ཉིད་ལས་སྐྱེས་པའི་དཔའ་བོ་དེ་རྣམས་ཐམས་ཅད་སྒྲུབ་པ་པོ་རང་གི་ལུས་ཀྱི་ནང་དུ་བསྒོམ་མོ། ། གང་དཔའ་མོའི་དབང་ཕྱུག་མ་དེ་རྣམས་ཐམས་ཅད་དེ་ཉིད་ཀྱི་ནང་དུ་བསྒོམ། ཞེས་བཤད་པའི་ཕྱིར་རོ། ། དེ་ལྟར་ཡིན་པ་དེའི་ཕྱིར། ཤིན་ཏུ་ཟབ་པའི་ལུས་དཀྱིལ་འདིའི་བསྐྱེད་ཚུལ་རྣམས། ལུས་དཀྱིལ་དུ་མི་འགྱུར་བའི་སྐྱོན་གཏན་ནས་མེད་དེ། རྩ་འཁོར་ལོ་ལྔ་རྡོ་རྗེའི་ལུས་ལ་རང་གྲུབ་ཏུ་ཡོད་པ་དེ།
ལྷ་མོ་རྣམས་དང་འཁོར་ལོ་ལྔའི་དབུས་ཀྱི་ཐིག་ལེ་ཕྱི་ཤུན་གྱི་རྩ་དང་བཅས་པ་གཙོ་བོ་ཡབ་ཡུམ་ལྔར་བསྐྱེད་ནས། ལུས་ཀྱི་ནང་སོ་སོའི་གནས་སུ་བསྒོམས་པས་བློས་བརྟག་པ་མ་ཡིན་ནོ། ། ཡུལ་ཡུལ་ཅན་གྱི་ལྷ་བཅུ་གཉིས་དང༌། ཁྲོ་བོ་བཅུ་ནི། དཔལ་གསང་བ་འདུས་པ་འཕགས་སྐོར་གྱི་ལུས་དཀྱིལ་གྱི་སྐབས་སུ་བཤད་པ་དང༌། མན་ངག་འདིར་བཤད་པ་གཉིས། དགོད་པ་དང་བསྐྱེད་གཞི་སྤྱི་ཙམ་ལ་ཁྱད་པར་མེད་པས། འདི་དག་ལུས་དཀྱིལ་དུ་མ་སོང་བའི་སྐྱོན་མེད་དོ། ། སྤྱི་དོན་གསུམ་པ་རྒྱུད་རྒྱ་གཞུང་ལས་མ་བཤད་པའི་རྩོད་པ་སྤང་པ་བརྗོད་པར་བྱ་སྟེ། དེ་ལ་ཁྱེད་ཀྱིས་རྒྱུད་དང་རྒྱ་གཞུང་ཚད་ལྡན་གང་ནས་ཀྱང་མ་བཤད་ཅིང༌།
དོན་ཐོབ་ལ་ཡང་མེད་དོ་ཞེས་སྨྲ་བ་ཡང་རང་གིས་གཞུང་ལུགས་རྒྱ་ཆེན་པོ་ནི་ལྟ་ཞོག་གི་ཕྱོགས་རེ་ཙམ་ཡང་མ་མཐོང་ངོ་ཞེས་པའི་ཚིག་ཡིན་ལ། རིག་པའི་དབང་ཕྱུག་གིས། མ་མཐོང་ཕྱིར་ན་མེད་པ་མིན། ། ཞེས་བཤད་པ་ལྟར། ཁོ་བོས་ལེགས་པར་བཤད་ཀྱིས། མང་དུ་ཐོས་པ་དང་བྲལ་བ་དག་རྣ་བ་བླགས་ཏེ་ཉོན་ཅིག འདི་ལ་གཉིས། ཀྱེ་རྡོ་རྗེའི་རྒྱུད་འགྲེལ་ལས་བཤད་ཚུལ་དང༌། རྒྱུད་འགྲེལ་གཞན་ལས་བཤད་ཚུལ་ལོ། ། དང་པོ་ལ་གཉིས།
རྒྱུད་དང་གདམས་ངག་ལས་གསུང་ཚུལ་དང༌། གྲུབ་ཆེན་གཞན་གྱིས་བཀྲལ་ཚུལ་ལོ། ། དང་པོ་ནི་རྩ་བའི་རྒྱུད་ལས། ཨེ་ཡི་རྣམ་པས་ལྷ་མོ་སྤྱན། ། ཝཾ་གི་རྣམ་པས་བདག་མར་བརྗོད། ། མ་ནི་ལྷ་མོ་གོས་དཀར་མོ། ། ཡ་ཡི་རྣམ་པས་སྒྲོལ་མར་བརྗོད། ། ཅེས་ཡི་གེ་བཞིའི་དབྱིབས་ཀྱི་འཁོར་ལོ་བཞི་དང༌། དེ་དག་ལྷ་མོ་བཞིའི་རང་བཞིན་དུ་གསུངས་ལ། དོན་ལྷག་མ་རྣམས་རྒྱུད་ཀྱི་དབུ་ཞབས་རྣམས་སུ་དོན་ཐོབ་ལ་གསལ་བར་འབྱུང་ཡང༌།
ཚིག་དངོས་སུ་གསལ་པོར་མ་གསུངས་སོ། ། དོན་དེ་ཉིད་གསལ་བར་བྱ་བའི་ཕྱིར། བཤད་པའི་རྒྱུད་དཔལ་སམྦུ་ཊིར། རྟེན་དང་བརྟེན་པའི་ལུས་དཀྱིལ་བསྒྲུབ་ཚུལ་རྣམས་གསལ་བར་གསུངས་ཏེ། དྲུག་པའི་རབ་བྱེད་གསུམ་པར། ཧེ་རུ་ཀ་ལ་སོགས་པའི་ལྷ། ། རྩ་གཟུགས་མཛེས་པར་ཡང་དག་བྱུང༌། ། ལུས་ནི་དཀྱིལ་འཁོར་ཉམས་དགའ་བར། ། ཞེས་པ་ནས། དེ་ནི་རྫོགས་པར་དཀྱིལ་འཁོར་གནས། །
རྐང་པའི་མཐིལ་དུ་རྩོམ་ཆེན་རླུང༌། ། གཞུ་ཡི་དབྱིབས་སུ་རྣམ་པར་གནས། ། སུམ་མདོ་ཡི་ནི་གནས་སུ་ནི། ། དེ་བཞིན་གྲུ་གསུམ་འབར་བ་ཉིད། ། ཟླུམ་པོའི་རྣམ་པའི་གཟུགས་ཀྱིས་ནི། ། ཆུ་ནི་ལྟོ་བར་རྣམ་པར་གནས། ། སྙིང་གར་ཡང་ནི་ས་ཉིད་དེ། ། ཀུན་ནས་གྲུ་བཞི་པ་ཉིད་དོ། ། སྒལ་ཚིགས་དབྱིགས་གུའི་གཟུགས་ཀྱིས་ནི། ། རི་རབ་རི་རྒྱལ་དེ་བཞིན་ནོ། །
ཞེས་རྟེན་ལུས་དཀྱིལ་ཀྱེ་རྡོར་དང་བདེ་མཆོག་གཉིས་ཀ་ཐུན་མོང་དུ་གསུངས་པ་དང༌། བརྟེན་པ་ལུས་དཀྱིལ་ཡང༌། དང་པོའི་རབ་བྱེད་བཞི་པར། ཡང་དག་སྦྱོར་ཚུལ་མཚན་ཉིད་ནི། ། དེ་ནས་མཆོག་ཏུ་རབ་བཤད་བྱ། ། ཨེ་ནི་ས་རུ་ཤེས་པར་བྱ། ། ལས་ཀྱི་ཕྱག་རྒྱ་སྤྱན་མ་ཉིད། ། སྙིང་རྗེ་ཆེན་མོ་ཐབས་ཆེན་མོ། ། རང་བཞིན་སྣ་ཚོགས་སྤྱོད་ཡུལ་མ། ། ལྟེ་བར་སྣ་ཚོགས་འདམ་སྐྱེས་ལ། །
སྤྲུལ་པའི་འཁོར་ལོ་རྣམ་པར་གནས། ། ཝཾ་ནི་ཆུ་རུ་ཤེས་པར་བྱ། ། ཆོས་ཀྱི་ཕྱག་རྒྱ་མཱ་མ་ཀཱི ། བྱམས་པ་དང་ནི་སྨོན་ལམ་ཚུལ། ། ལྷ་མོ་རྡོ་རྗེའི་རིགས་གཙོ་མ། ། སྙིང་གར་ཆུ་སྐྱེས་འདབ་བརྒྱད་ལ། ། ཆོས་ཀྱི་འཁོར་ལོ་ཡང་དག་གནས། ། མ་ནི་མེ་རུ་བརྗོད་པ་སྟེ། ། ཕྱག་རྒྱ་ཆེན་མོ་གོས་དཀར་མོ། ། དགའ་དང་སྟོབས་ཀྱི་རྣལ་འབྱོར་གྱིས། །
ལྷ་མོ་པདྨའི་རིགས་འབྱུང་མ། ། ལྐོག་མར་ཆུ་སྐྱེས་འདབ་བརྒྱད་གཉིས། ། ལོངས་སྤྱོད་འཁོར་ལོར་ཡང་དག་གནས། ། ཡ་ནི་རླུང་གི་རང་བཞིན་ཏེ། ། ཉོན་མོངས་ཐམས་ཅད་རབ་འཇོམས་བྱེད། ། དམ་ཚིག་ཕྱག་རྒྱ་ཆེན་མོར་ངེས། ། ལྷ་མོ་ལས་ཀྱི་རིགས་གཙོ་མ། ། བཏང་སྙོམས་ཡེ་ཤེས་རྣལ་འབྱོར་གྱི། ། སྒྲོལ་མ་འཁོར་བ་སྒྲོལ་བ་མོ། ། འདམ་སྐྱེས་འདབ་མ་སུམ་ཅུ་གཉིས། །
བདེ་ཆེན་འཁོར་ལོ་ཆེན་པོར་གནས། ། ཞེས་འཁོར་ལོ་དེ་དག་ལ་ལྷ་མོ་འདི་རྣམས་དགོད་པར་གསུང་ཞིང༌། སྙེ་མ་བཞི་པར། དེ་ལྟར་འདི་རྣམས་ཁམས་དང་ཕྱག་རྒྱ་དང་ཚད་མེད་པ་དང༌། ཕ་རོལ་ཏུ་ཕྱིན་པ་རྣམ་པར་དག་པའི་ངོ་བོ་རྣམས་ཏེ། སྟོང་པ་ཉིད་དང་སྙིང་རྗེའི་ངོ་བོ་ཉིད་ཀྱིས་ན་ཤེས་རབ་དང་ཐབས་ཀྱི་རང་བཞིན་སྤྱན་མ་ལ་སོགས་པའི་ལྷ་མོ་རྣམས་སྤྲུལ་པ་ལ་སོགས་པའི་འཁོར་ལོ་རྣམས་ལ་མོས་པ་བྱའོ། ། ཨེ་ཝཾ་མ་ཡའི་ཡི་གེ་བརྗོད་པར་བྱའོ། ། ཞེས་པ་བརྗོད་པར་བྱ་བ་དང༌། རྗོད་བྱེད་དག་དབྱེར་མེད་པར་མོས་པས་བསྐྱེད་པའི་རིམ་པ་ལ་ཁ་ཅིག་ཏུ་ཨེ་ཝཾ་མ་ཡའི་ཡི་གེ་རང་གི་ངོ་བོ་རྣམས་དང༌། ཁ་ཅིག་ཏུ་ཕྱག་ལ་སོགས་པའི་ངོ་བོ་རྣམས་ཀྱང་བསྒོམ་པར་བྱའོ། །
ཞེས་གསུངས་པར་འགྱུར་རོ། ། ཞེས་གསལ་བར་གསུངས་པའི་ཕྱིར་རོ། ། འོ་ན་འདིར་འཁོར་ལོ་བཞི་ལས་མ་བསྟན་ནོ་སྙམ་ན་མ་ཡིན་ཏེ། བདེ་ཆེན་འཁོར་ལོ་ཆེན་པོར་གནས། ། ཞེས་པའི་དོན། བདེ་བའི་རྟེན་བྱང་སེམས་ཀྱི་གཙོ་བོ་སྤྱི་བོར་གནས་པས་སྤྱི་བོ་ལ་བདེ་ཆེན་དང༌། དེ་ལས་བྱུང་བའི་བྱང་སེམས་གསང་འཁོར་དུ་བབས་པས། དེར་བདེ་བ་ཆེན་པོ་སྐྱེད་པར་བྱེད་པས་གསང་གནས་ལའང་བདེ་ཆེན་དུ་བཏགས་པར་འགྲེལ་པ་དག་ལས་འབྱུང་བས། ཚིག་གཅིག་གི་སྟེང་འོག་གི་འཁོར་ལོ་གཉིས་ཆར་བསྟན་པ་ཡིན་ནོ། ། དེ་ལྟ་བུའི་འཁོར་ལོའི་དབུས་སུ་གཙོ་བོ་རིགས་ལྔ་ཐིག་ལེ་ལས་བསྐྱེད་པ་ནི།
བརྟག་པ་དྲུག་པའི་བཞི་པར། རྟག་ཏུ་བཞུགས་པར་འདོད་པ་འདི། ། སངས་རྒྱས་ཀུན་གྱི་སྡོམ་པ་དག ། ཡང་ན་མེ་ལོང་ལྟ་བུའི་ཚུལ། ། དེ་བཞིན་དུ་ཡང་མཉམ་པ་ཉིད། ། སོ་སོར་རྟོག་པའི་ཆོ་ག་བཞིན། ། དེ་བཞིན་བྱ་བ་ནན་ཏན་ལ། ། རྟག་ཏུ་བཞུགས་པར་བརྗོད་པ་འདི། ། ཤིན་ཏུ་རྣམ་དག་རང་བཞིན་ཅན། ། དེ་ནི་རྣམ་པར་སྣང་མཛད་ཉིད། །
གཞན་ཡང་མི་བསྐྱོད་པ་ཉིད་དང༌། ། ཡང་ན་རིན་ཆེན་འབྱུང་གནས་ལ། ། ཡང་ན་འོད་དཔག་མེད་པ་ཡི། ། གང་ཚེ་རྟག་བཞུགས་དོན་ཡོད་ལ། ། བདུད་རྩི་ལྔ་ཡི་གོང་བུའི་དངོས། ། ཐིག་ལེའི་གཟུགས་ཏེ་ཡིད་ལྟ་བུ། ། ཤིན་ཏུ་རྣམ་དག་ཡེ་ཤེས་ཆེར། ། ལྷ་མོ་ཀུན་གྱི་རང་བཞིན་ཅན། ། རྡོ་རྗེ་སེམས་དཔའ་ཞེས་བྱར་བཤད། ། བདེ་བ་དམ་པ་རུ་ནི་བརྗོད། །
ཅེས་དང༌། དེའི་འགྲེལ་པ་སྙེ་མར། ལྷ་མོ་ཀུན་གྱི་སྟེ། སྤྱན་མ་དང༌། མཱ་མ་ཀཱི་དང༌། གོས་དཀར་མོ་དང༌། སྒྲོལ་མ་དང༌། རྡོ་རྗེ་སྙེམས་མ་རྣམས་ཀྱི་རང་བཞིན་ནོ། ། ཞེས་རིགས་ལྔའི་ཡུམ་རྣམས་གསལ་བར་བཤད་ལ། རྡོ་རྗེ་སྙེམས་མ་ནི་རྡོ་རྗེ་དབྱིངས་ཀྱི་དབང་ཕྱུག་མ་དང་དོན་གཅིག་ལ།
ཚིག་རྐང་ཐ་མ་གཉིས་ཀྱིས་ནི། རིགས་ལྔ་ལ་རྡོ་རྗེ་སེམས་དཔས་རྒྱས་འདེབས་པ་ཟིན་པ་ཡིན་ནོ། ། ཡན་ལག་གི་ལྷ་རྣམས་ལུས་ལ་བསྐྱེད་ཚུལ་ཡང༌། བརྟག་པ་དང་པོའི་བཞི་པར། དེ་ལྟར་རིགས་ནི་ལྔ་རྣམས་དང༌། ། ཡེ་ཤེས་ལྔ་དང་སངས་རྒྱས་ལྔ། ། འདི་ལས་རྡོ་རྗེ་སྙིང་པོ་དང༌། ། ཁྲོ་བོ་ཁམས་གསུམ་སེམས་ཅན་བསྐྱེད། ། ནང་གི་དབྱེ་བ་འདི་ཉིད་ནི། ། བླ་མའི་ཞལ་ལས་རྙེད་པར་འགྱུར། །
ཞེས་གསུངས་ལ། དེའི་དོན་སྙེ་མར། གང་ཡང་དེ་བཞིན་གཤེགས་པ་ལྔ་རྣམས་ལས་སྐྱེས་པ་རྣམས་ནི་སེམས་དཔའ་ཞེས་པར་རང་རང་གི་རིགས་ཅན་གྱི་བྱང་ཆུབ་སེམས་དཔའ་སའི་སྙིང་པོ་ལ་སོགས་པ་མིག་ནི་གཏི་མུག་རྡོ་རྗེའོ། ། ཞེས་པ་ལ་སོགས་པས་ནང་གི་བདག་ཉིད་ཀྱི་སྐྱེ་མཆེད་རྣམ་པར་དག་པའི་རང་བཞིན་དུ་འཆད་པར་འགྱུར་བ་རྣམས་དང༌། གཟུགས་རྡོ་རྗེ་མ་ལ་སོགས་པ་ཕྱིའི་སྐྱེ་མཆེད་གཟུགས་ལ་སོགས་པ་རྣམ་པར་དག་པའི་རང་བཞིན་རྣམས་དང༌། ས་ལ་སོགས་པའི་ཁམས་རྣམ་པར་དག་པའི་རང་བཞིན་སྤྱན་མ་ལ་སོགས་པ་རྣམས་སོ། ། ཁྲོ་བོ་རྣམས་ཀྱང་སྟེ་གཤིན་རྗེའི་གཤེད་ལ་སོགས་པ་དད་པ་ལ་སོགས་པ་རྣམ་པར་དག་པའི་ངོ་བོ་རྣམས་སོ། ། ཞེས་གསལ་བར་གསུངས་སོ། ། གལ་ཏེ་འདིས་རིགས་ལྔ་ལས་བྱང་སེམས་སོགས་སྤྲོ་ཚུལ་སྟོན་གྱི། ལུས་དཀྱིལ་གྱི་ལྷ་མི་སྟོན་ནོ་སྙམ་ན།
ལུང་དེའི་རྗེས་ཁོ་ན་ལ། སེམས་ཅན་གྱི་ཕུང་པོ་ཡང་དེ་བཞིན་ཁོ་ནར་རྒྱུའི་རྒྱུད་ཀྱི་རྡོ་རྗེ་འཛིན་པའི་རང་བཞིན་ཁོ་ནའོ། ། ཞེས་སྒྲུབ་བྱེད་དུ་མ་དང་བཅས་ནས་ལུས་དཀྱིལ་དུ་བསྒྲུབ་པའི་ཕྱིར་རོ། ། མདོར་ན་རྩ་རྒྱུད་དུ་ལུས་དཀྱིལ་གྱི་རྣལ་འབྱོར་དངོས་སུ་ཅུང་ཟད་གསུངས་ཤིང་རྒྱས་པར་དོན་ཐོབ་ལ་ཡོད་པ་དེ་ཉིད་བཤད་པའི་རྒྱུད་ཀྱི་རྒྱལ་པོ་འདིས་གསལ་བར་གསུངས་པ། བླ་མ་དམ་པའི་གདམས་ངག་གིས་འཆད་ཚུལ་འདི་ལྟ་བུའི་སྒོ་ནས་རྣལ་འབྱོར་གསལ་བར་རྟོགས་ནུས་པ་ཡང་གནད་ཀྱི་དོན་དུ་ཤེས་པར་བྱའོ། ། བཤད་པའི་རྒྱུད་རྡོ་རྗེ་གུར་གྱི་གླེང་གཞིའི་སྐབས་སུ་ལུས་དཀྱིལ་མདོར་བསྟན་ཙམ་འབྱུང་ལ། ལེའུ་བདུན་པར། སེན་མོ་བ་སྤུ་དེ་བཞིན་ཁམས། ། ཁུ་བ་ལ་ནི་རྣམ་པར་གཟིགས། ། ཞེས་སོགས་རིགས་ལྔ་ཡབ་ཡུམ་གྱི་ལུས་ཀྱི་ཁམས་དག་ཚུལ་དང༌།
ལེའུ་བརྒྱད་པར། ནང་གི་སྐྱེ་མཆེད་ལ་ལྷ་དགོད་ཚུལ་ཅུང་ཟད་དང་བཅས་པ་གསུངས་ཤིང༌། ཕྱི་དཀྱིལ་གྱི་སྐབས་ནས་རིགས་ལྔའི་ཞལ་ཕྱག་རྣམས་གསུངས་པས་ཕན་འདོགས་པ་ཡིན་ནོ། ། དེ་ལྟར་དཔལ་ཀྱེ་རྡོ་རྗེའི་རྒྱུད་གསུམ་ནས་ལུས་དཀྱིལ་བསྒོམ་ཚུལ་གསལ་བར་གསུངས་པ་དེ། ས་དྲུག་པ་ལ་གནས་པའི་སེམས་དཔའ་ཆེན་པོ་དཔལ་ལྡན་བིརྺ་པའི་ཞབས་ཀྱི་གདམས་ངག་ཏུ། ལུས་ཀྱི་དཀྱིལ་འཁོར་མཐོང་ནས་རྟགས་བསྟན་པ་ཞེས་སོགས་དང༌། ལམ་བསྡུས་པར། དཀྱིལ་འཁོར་ལྔ་ལ་བཏུད་དེ་བསྐྲུན། ། ཞེས་སོགས་སུ་དོན་བསྡུས་ནས་བསྟན་ཞིང༌། མན་ངག་མ་ཉམས་པར་གྲུབ་ཆེན་རྣམས་ཀྱིས་སྙན་བརྒྱུད་དུ་གཏན་ལ་ཕབ་པ་ཡིན་ནོ། །
གཉིས་པ་ལ་བཞི། ནག་པོ་པ་སོགས་ཀྱི་བཞེད་པ། དགྲ་ལས་རྣམ་རྒྱལ་གྱི་བཞེད་པ། ཨིནྡྲ་བྷཱུ་ཏིའི་བཞེད་པ། རྡོ་རྗེ་སྙིང་འགྲེལ་གྱི་བཞེད་པའོ། ། དང་པོ་ནི། གྲུབ་པའི་སློབ་དཔོན་ནག་པོ་པས། ། བདག་ཉིད་ཆེན་པོ་རྒྱལ་བའི་སྐུ། ། ཕྱི་རོལ་དེ་བཞིན་ནང་དེ་བཞིན། ། དེ་བཞིན་གསང་བ་ཤེས་པར་བྱ། །
རྐང་པ་བསྐྱོད་པ་མདོར་དྲོད་ཤེས། ། ལྟེ་བ་རྟག་ཏུ་ཆུར་བརྟེན་པས། ། སྟོད་དུ་དབྱིབས་ཀྱི་གཞིར་ཤེས་བྱ། ། འཁོར་ལོ་བདེ་བ་དེ་བཞིན་གནས། ། བྷ་ག་ནམ་མཁའ་ཡིན་པའོ། ། བཤང་ལམ་དྲག་གཏུམ་དུར་ཁྲོད་ཆ། ། གསང་གནས་དབྱིབས་ཅན་དེ་བཞིན་དུ། ། རྣ་བ་དགོད་དང་གཡེར་ཁ་བརྗོད། ། ཁ་ནི་ཚང་ཚིང་འབར་བ་སྣ། ། མི་ཟད་དམྱལ་ཚོགས་མིག་ཏུ་བསྟན། །
ཤི་རི་ཤིང་ནི་དངོས་པོ་སྟེ། ། མེ་ཏོག་དབང་པོ་འབྲས་བུར་བཅས། ། ཀ་བ་གཅིག་དང་སྒོ་དགུར་ལྡན། ། བདག་མེད་ཧེ་རུ་ཀ་བདེ་བ། ། ཐབས་དང་ཤེས་རབ་ཡེ་ནས་འབྲེལ། ། ཉི་ཟླ་གཡས་དང་གཡོན་གྱི་སྟེང༌། ། གཉིས་མེད་འབྲེལ་པས་རྟག་ཏུ་འཕྲད། ། ཅེས་རྟེན་གཞལ་ཡས་ཁང་ལུས་དཀྱིལ་དང༌། སྐུ་དང་ཕྱག་རྒྱ་ཡུམ་གྱི་ཚོགས། ། འབྲས་བུ་བདེ་བ་སྐད་ཅིག་དགའ། །
རང་བཞིན་ཉིད་དུ་རྟག་པར་གནས། ། བཞི་གཉིས་ལས་བརྩམས་དྲུག་ཅུའི་བར། ། དེ་སོགས་སྟོང་ཕྲག་བདུན་ཅུ་གཉིས། ། དེ་ལས་རྒྱས་པར་བརྗོད་མི་ལང༌། ། རང་བཞིན་སྤྲུལ་པར་རྒྱལ་བས་གསུངས། ། ཞེས་འབྱུང་ལ། དེའི་དོན། སྐུ་ནི་རིགས་ལྔ། ཕྱག་རྒྱ་ནི་ཡུམ་ལྔ། ཡུམ་གྱི་ཚོགས་ནི་རྩ་འདབ་ལ་གནས་པའི་ལྷ་མོ་བརྒྱ་ལྔ་བཅུ་རྩ་གཉིས་བསྟན་ལ།
དེ་རྣམས་གང་དུ་དགོད་ན། བཞི་གཉིས་ཏེ་སྙིང་ག་ཆོས་འཁོར་རྩ་འདབ་བརྒྱད་དང༌། ལྟེ་བར་རྩ་འདབ་དྲུག་ཅུ་རྩ་བཞི་དང༌། དེ་གཉིས་ཀྱི་བར་ནས་མགྲིན་པར་བཅུ་དྲུག སྤྱི་བོ་དང་གསང་གནས་སུ་སོ་གཉིས་རེ་སྟེ། ཕོ་བྲང་ལྔ་ལ་སྔར་གྱི་ལྷ་རྣམས་དགོད་པར་བཤད་པ་ཡིན་ནོ། ། དེ་བཞིན་དུ་རྡོ་རྗེའི་གླུའི་འགྲེལ་པར། མ་ལ་ཨ་ཛེ་ཞེས་བྱ་བ་ནི། དཔའ་བོ་དང་དཔའ་མོའི་དབང་ཕྱུག་མ་ཐམས་ཅད་འདུ་བའོ། ། དཔའ་བོ་ཐམས་ཅད་ཀྱི་སྒྲས་ནི་རྟག་པ་ལ་སོགས་པ་འཁོར་ལོས་སྒྱུར་བ་དྲུག་གོ །
དཔའ་མོའི་དབང་ཕྱུག་མ་ཐམས་ཅད་ཀྱི་སྒྲས་ནི་གཏི་མུག་རྡོ་རྗེ་མ་ལ་སོགས་པ་འཁོར་ལོས་སྒྱུར་མ་དྲུག་གོ ། ཅི་སྲིད་རྡུལ་ཕྲ་རབ་དང་མཉམ་པའི་དཔའ་བོ་དང་དཔའ་མོ་དབང་ཕྱུག་མ་དེའི་བདག་ཉིད་ལས་སྐྱེས་པ་དཔའ་བོ་དེ་ཐམས་ཅད་སྒྲུབ་པ་པོ་རང་གི་ལུས་ཀྱི་ནང་དུ་བསྒོམ་མོ། ། ཞེས་འབྱུང་ལ་དེའི་དོན་འཁོར་ལོས་སྒྱུར་བ་དྲུག་ནི། ཕོ་བྲང་ལྔའི་དབུས་ཀྱི་རིགས་ལྔ་དེ་རྣམས་ཀྱི་དབུ་རྒྱན་རྡོ་རྗེ་སེམས་དཔའ་དང་དྲུག་ཡིན་ལ། རྡུལ་ཕྲ་རབ་དང་མཉམ་པ་ནི། རྩ་རྒྱུད་ཕྱི་མར། རི་རབ་ཀྱི་རྡུལ་ཕྲ་རབ་དང་མཉམ་པའི་རྣལ་འབྱོར་མ་ཞེས་བཤད་པའི་དོན་ལྟར། ལུས་ཀྱི་རྩ་རྣམས་སྤྱན་མ་ལ་སོགས་པའི་ལྷ་མོ་རྣམས་སུ་བསྐྱེད་པ་ཟིན་པ་ཡིན་ལ། དེ་རྣམས་ཀྱང་སྒྲུབ་པ་པོ་པི་ཙུ་བཛྲ་བསྐྱེད་པའི་ལུས་ལ་དགོད་པ་འགྲེལ་པ་དེ་ཉིད་དུ་བཤད་དོ། ། ནཱ་རོ་འགྲེལ་ཆེན་དུ་ཡང༌།
ཨོཾ་ཡིག་གིས་རྣམ་པར་སྣང་མཛད་སྤྱི་བོར་རོ། ། ཨཾ་ཡིག་གིས་རིན་ཆེན་འབྱུང་ལྡན་ཏེ་ལྟེ་བར་རོ། ། ཧྲཱིཿཡིག་གིས་འོད་དཔག་མེད་དེ་མགྲིན་པར་རོ། ། གསང་བར་ཁཾ་ཡིག་གིས་དོན་ཡོད་གྲུབ་པའོ། ། ཧཱུྃ་ཡིག་གིས་མི་བསྐྱོད་པ་སྟེ་སྙིང་གར་རོ། ། དེ་ལྟར་པི་ཙུ་བཛྲ་གྱི་ལུས་ལ་དགོད་པ་བྱས་ནས་རྡོ་རྗེ་མཁའ་འགྲོ་མ་རྣམས་ཀྱི་ངེས་པའོ། ། ཞེས་བཤད་དོ། ། གཉིས་པ་ལ་གཉིས། གཞུང་ལས་བཤད་ཚུལ་དང༌། དེ་ལ་དོགས་པ་དཔྱད་པའོ། །
དང་པོ་ནི། གྲུབ་པའི་སློབ་དཔོན་ཆེན་པོ་དགྲ་ལས་རྣམ་རྒྱལ་གྱིས། བཅུ་དྲུག་ཕྱག་ཅན་ཧེ་རུ་ཀ ། དཀྱིལ་འཁོར་པ་དང་བཅས་པ་བསྒོམ། ། ཞེས་ཕྱི་དཀྱིལ་ལྷ་དགུར་གསུངས་ནས་དེའི་གཙོ་བོའི་ལུས་ལ་ལུས་དཀྱིལ་དགོད་པ་ན། རྣལ་འབྱོར་ཆེ་མཆོག་རང་གི་ལུས། ། གྲུབ་པའི་དཀྱིལ་འཁོར་སྐད་ཅིག་ལྟ། ། ལྟེ་བར་དྲུག་ཅུ་རྩ་བཞིའི་རྩ། ། ས་ཡི་རང་བཞིན་སྤྱན་མ་སེར། ། ལས་ཀྱི་ཕྱག་རྒྱའོ། །
སྙིང་གར་བརྒྱད་ཀྱི་རྩ་རྣམས་ལས། ། རྡོ་རྗེ་བཙུན་མོ་མཱ་མ་ཀི ། མདོག་སྔོ་གྲི་གུག་ཐོད་པ་འཛིན། ། གར་གྱིས་ལེགས་རོལ་ཆུ་ཡི་ཁམས། ། ཆོས་ཀྱི་ཕྱག་རྒྱའོ། ། མགྲིན་པའི་འཁོར་ལོ་ལོངས་སྤྱོད་ཆེར། ། བཅུ་དྲུག་རྩ་ལས་གོས་དཀར་མོ། ། མེ་ཁམས་རྣམ་དག་ཁ་དོག་དམར། ། ཞལ་གཅིག་ཕྱག་གཉིས་མཛེས་པ་མ། ཕྱག་རྒྱ་ཆེན་པོའོ། །
གསང་བར་པདྨ་སུམ་ཅུ་གཉིས། ། སྒྲོལ་མ་ལྗང་སྔོན་རླུང་གི་ཁམས། ། སྟེང་གི་བདེ་ཆེན་འཁོར་ལོ་ལ། ། རྡོ་རྗེ་དབྱིངས་ཀྱི་དབང་ཕྱུག་མ། ། སུམ་ཅུ་གཉིས་ལྡན་ཁ་དོག་དཀར། ། བདེ་ཆེན་ནམ་མཁའ་ཉིད་དུ་བརྗོད། ། དམ་ཚིག་གི་ཕྱག་རྒྱའོ། ། རྣམ་སྣང་ལ་སོགས་སངས་རྒྱས་རྣམས། ། འཁོར་ལོའི་དབུས་སུ་རོལ་ཞིང་གནས། ། ཞལ་མདོག་མཚན་མ་ལ་སོགས་པ། །
ཇི་ལྟར་རྒྱུད་ལས་གསུངས་བཞིན་བསྒོམ། ། བསམ་གཏན་མི་ནུས་རྣལ་འབྱོར་གང༌། ། རྒྱལ་ཆེན་འཁོར་ལོས་སྒྱུར་བ་ལྔ། ། བདེ་བ་དམ་པའི་ཡུམ་དང་བཅས། ། གཡས་བརྐྱང་པ་ཡིས་རོལ་པའི་སྐུ། ། འཁོར་ལོའི་མདོག་མཚུངས་ཞལ་གཅིག་པ། ། འཁོར་ལོ་པདྨ་རྡོ་རྗེ་དང༌། ། རིན་ཆེན་རལ་གྲི་གཡས་ན་སྟེ། ། གཡས་མིན་པར་ནི་དྲིལ་བུའོ། ། ཀུན་གྱི་དབང་བསྐུར་གནས་སུ་ནི། །
རྡོ་རྗེ་སེམས་དཔའ་ཟླ་བའི་མདོག ། ཤེས་རབ་མ་དང་མཉམ་སྦྱོར་བ། ། རྡོ་རྗེ་དྲིལ་བུ་འཛིན་པར་བསྒོམ། ། མིག་དང་རྣ་བ་སྣ་དང་ནི། ། ལྕེ་ལུས་ཡིད་ལ་ས་སྙིང་པོ། ། རྡོ་རྗེ་འཛིན་དང་ནམ་མཁའི་སྙིང༌། ། འཇིག་རྟེན་དབང་ཕྱུག་སྒྲིབ་སེལ་དང༌། ། ཀུན་ཏུ་བཟང་རྣམས་རིགས་དྲུག་གི ། མདོག་དང་མཚན་མ་ཇི་བཞིན་སྐུ། ། ལྔ་པ་སྣ་ཚོགས་རྡོ་རྗེ་སྟེ། །
རལ་གྲི་དག་ནི་སྤངས་པའོ། ། ལས་ཀྱི་ཕྱག་རྒྱའོ། ། དེ་བཞིན་གཟུགས་སྒྲ་དྲི་དང་རོ། ། རིག་དང་ཆོས་ཀྱི་ཁམས་རྣམས་ལ། ། གཟུགས་ཀྱི་རྡོ་རྗེ་ལ་སོགས་དྲུག ། བདག་པོའི་མདོག་ཅན་ཕྱག་གཉིས་མ། ། མེ་ལོང་པི་ཝང་དྲི་ཡི་སྣོད། ། ན་བཟའ་ཆོས་འབྱུང་འཛིན་པའོ། ། ཆོས་ཀྱི་ཕྱག་རྒྱའོ། ། ལག་པ་གཡས་པར་གཤིན་རྗེའི་གཤེད། །
གཡོན་ལ་ཤེས་རབ་མཐར་བྱེད་དོ། ། བཤང་སྒོར་པདྨ་མཐར་བྱེད་དེ། ། བགེགས་མཐར་བྱེད་པ་གསང་གནས་སུའོ། ། དཔུང་གཡས་མི་གཡོ་གཡོན་འདོད་རྒྱལ། ། པུས་མོ་གཡས་ནི་དབྱུང་སྔོན་ཅན། ། གཡོན་པ་ལ་ནི་སྟོབས་པོ་ཆེ། ། གཙུག་ཏོར་ཅན་ནི་སྤྱི་བོར་ཏེ། ། རྐང་མཐིལ་དག་ནི་གནོད་མཛེས་སོ། ། ཀུན་ཀྱང་ཁ་དོག་ནག་པོ་སྟེ། ། གཉིས་དང་གསུམ་པ་དཀར་དམར་པོ། །
ཐོ་བ་བེ་ཅོན་པད་བཟང་པོ། ། རྡོ་རྗེ་རལ་གྲི་ལྕགས་ཀྱུ་དང༌། ། དབྱིག་པ་རྩེ་གསུམ་ཆོས་འཁོར་ལོ། ། གཏུན་ཤིང་རྣམས་ནི་གཡས་ན་སྟེ། ། གཡོན་ཀུན་སྡིགས་མཛུབ་མཛད་པའོ། ། ཕྱག་རྒྱ་ཆེན་པོའོ། ། ཁྲོ་བོ་རྣམས་ལ་འཁྱུད་པའི་ཡུམ། ། བདེ་བའི་རང་བཞིན་ཁྲོ་མོ་བཅུ། ། རང་གི་ཡབ་དང་འདྲ་བ་སྟེ། ། ལྷ་མོའི་ཆ་ལུགས་འཛིན་པ་མ། །
དམ་ཚིག་གི་ཕྱག་རྒྱའོ། ། ཐམས་ཅད་རྩ་ལས་སྐྱེས་པའི་དངོས། ། སྐུ་གསུང་ཐུགས་ཀྱི་དཀྱིལ་འཁོར་མཆོག ། མཁས་པས་རང་གི་ལུས་ཉིད་ལ། ། དངོས་གྲུབ་རྒྱུར་ནི་འབད་པས་བསྒོམ། ། ཞེས་དཔལ་བིརྺ་པའི་གདམས་ངག་དང་མཐུན་པར་གསུངས་སོ། ། གཉིས་པ་ནི། དེ་ལྟར་ཕྱག་རྒྱ་བཞིའི་གཞུང་དང༌། གསུང་ངག་རིན་པོ་ཆེའི་གདམས་ངག་གཉིས་མཐུན་པར་འདོད་ན། གཞུང་དེར་བརྟེན་པ་ལུས་དཀྱིལ་ཐོག་མར་བསྒོམས་ནས།
རྟེན་ལུས་དཀྱིལ་རྗེས་ལ་བསྒོམ་པ་འབྱུང་ལ། མན་ངག་ཏུ་དེ་ཉིད་གོ་བཟློག་ཏུ་འབྱུང་བས། གོ་རིམ་མ་མཐུན་ནོ་སྙམ་ན་མི་འགལ་ཏེ། དཔེར་ན་བདེ་མཆོག་ལོ་ཧི་པའི་སྐབས་སུ། སློབ་དཔོན་དྷ་རི་ཀ་པས། རྟེན་ལུས་དཀྱིལ་ཐོག་མར་བསྒོམ་ཞིང༌། བརྟེན་པ་ལུས་དཀྱིལ་རྗེས་ལ་བསྒོམ་པར་བཤད་ལ། སློབ་དཔོན་དེ་བཞིན་གཤེགས་པའི་རྡོ་རྗེས། ཐོག་མར་བརྟེན་པ་ལུས་དཀྱིལ་དང༌། རྗེས་ལ་རྟེན་ལུས་དཀྱིལ་བསྒོམ་པར་བཤད་པ་གཉིས་དོན་ལ་འགལ་བ་མེད་པས།
གང་བྱས་ཀྱང་རུང་བར་བཞེད་པ་བཞིན་ནོ། ། ཡང་གཞུང་དུ། བུ་ག་དགུ་ལ་དུར་ཁྲོད་བརྒྱད་དགོད་པར་བཤད་ལ། གདམས་ངག་ཏུ་མ་བྱུང་བས་འགལ་ལོ་སྙམ་ན་མི་འགལ་ཏེ། དུར་ཁྲོད་བརྒྱད་ལུས་ཀྱི་བུ་ག་དགུ་ལས་བསྐྱེད་ཚུལ་གསུང་ངག་རིན་པོ་ཆེའི་གཞུང་བཤད་དུ་མར་བཤད་པའི་ཕྱིར་རོ། ། ཡང་གཞུང་དུ་གཙོ་བོ་ལྔ་རྒྱུད་ལས་གསུངས་པ་བཞིན་བསྒོམ་པར་བཤད་ལ། གདམས་ངག་ཏུ་ཞལ་གཅིག་ཕྱག་གཉིས་པར་བཤད་པས་འགལ་ལོ་ཞེ་ན་མི་འགལ་ཏེ། གཞུང་གི་དོན་དམིགས་པ་མང་པོ་བསྒོམ་ནུས་ན་རྡོ་རྗེ་གུར་ལས་བཤད་པའི་རིགས་ལྔ་ཞལ་བརྒྱད་ཕྱག་བཅུ་དྲུག་པ་རྣམས་ཕོ་བྲང་ལྔའི་དབུས་སུ་བསྒོམ་པར་སྟོན་ལ། དེ་བཞིན་དུ་གསུང་ངག་རིན་པོ་ཆེའི་བླ་མའི་རྣལ་འབྱོར་གྱི་སྐབས་དང་སྐབས་གཞན་དུ་ཡང་འབྱུང་ངོ༌། ། རྒྱུན་གྱི་ཉམས་ལེན་ལ་དམིགས་པ་ཉུང་བའི་དབང་དུ་བྱས་ནས།
ཞལ་གཅིག་ཕྱག་གཉིས་པར་བསྒོམ་པར་གཞུང་ནས་དངོས་སུ་འབྱུང་བས་འགལ་བ་ཅི་ཡང་མེད་པ་ཡིན་ནོ། ། ཡང་གཞུང་དུ་མིག་སོགས་ལ་སེམས་དཔའ་དྲུག་དགོད་པར་བཤད་ལ། གདམས་ངག་ཏུ་མིག་ཏུ་གཏི་མུག་རྡོ་རྗེ་སོགས་དགོད་པས་འགལ་ལོ་སྙམ་ན་མི་འགལ་ཏེ། གདམས་ངག་ཏུ་འདི་གཉིས་གདམ་ག་ཅན་དུ་བཤད་ཅིང༌། རྡོ་རྗེ་གུར་ལེའུ་བརྒྱད་པར། གཏི་མུག་རྡོ་རྗེ་རབ་སྦྱོར་བས། ། མིག་གི་རྣམ་པར་ཤེས་པ་སྦྱོང༌། ། ཞེ་སྡང་རྡོ་རྗེ་བསམ་པ་ཡི། ། སྒྲ་ཡི་སྒོ་ཡི་བསམ་པའོ། ། སྣ་ནི་སེར་སྣ་རྡོ་རྗེ་ཡི། །
རོ་དྲུག་འདོད་ཆགས་རྡོ་རྗེ་ཡི། ། ལུས་ནི་ཕྲག་དོག་རྡོ་རྗེ་ཡི། ། ཡིད་ལ་ཀུན་ཏུ་བཟང་པོ་ཡི། ། དེ་ཉིད་མཁའ་འགྲོ་བདག་མེད་མ། ། འདི་རྣམས་ཀྱིས་ནི་ཐམས་ཅད་སྦྱོང༌། ། ཞེས་ཀུན་བཟང་དང་བདག་མེད་མ་གཅིག་པར་བཤད་པའི་རིགས་པས་གཞན་རྣམས་ལུགས་གཉིས་གང་བཀོད་ཀྱང་འགལ་བ་མེད་དོ། ། ཡང་གཞུང་དེར་རང་གི་ཡུལ་དྲུག་ལ་གཟུགས་རྡོ་རྗེ་མ་སོགས་དགོད་པར་བཤད་ལ། གདམས་ངག་ཏུ་གཽ་རཱི་སོགས་དྲུག་དགོད་པར་བཤད་པས་འགལ་ལོ་སྙམ་ན་མི་འགལ་ཏེ། འདི་གཉིས་ཀྱང་གདམ་ག་ཅན་དུ་གདམས་ངག་ཏུ་གསུང་ཞིང༌། བླ་མ་མཁས་པ་ཕྱི་མ་དག་གིས་ཀྱང༌།
གཟུགས་རྡོ་རྗེ་མ་དཀར་མོ་མེ་ལོང་འཛིན་པ་སོགས་བཤད་པས་འགལ་བ་མེད་དོ། ། ཡང་གཞུང་དུ་ཁྲོ་བོ་བཅུ་ལ་རང་འདྲའི་ཡུམ་ཡོད་པར་བཤད་ལ། གདམས་ངག་ཏུ་ཡུམ་མ་བཤད་པས་འགལ་ལོ་སྙམ་ན་མི་འགལ་ཏེ། རྒྱུན་གྱི་ཉམས་ལེན་ལ་དམིགས་པ་ཉུང་བ་དང༌། ཀྱེ་རྡོར་གྱི་ཁྲོ་བཅུའི་རྒྱ་གཞུང་ཕལ་ཆེ་བ་ནས་ཡུམ་དངོས་སུ་གསལ་པོར་མ་བཤད་པས། དེ་དང་མཐུན་པར་བྱས་པ་ཡིན་ལ། ཡུམ་དང་བཅས་པར་བསྒོམ་ནུས་ན་རྗེ་བཙུན་རིན་པོ་ཆེ་རྡོ་རྗེ་འཆང་གཉིས་པས། ཁྲོ་བཅུ་ཡུམ་དང་བཅས་པར་ཡང་གུར་རྒྱན་དུ་གསུངས་པས་འགལ་བ་མེད་དོ། ། གསུམ་པ་ནི། མིའི་དབང་པོ་ཨིནྡྲ་བྷཱུ་ཏིའི་ཞབས་ཀྱི།
སམྦུ་ཊའི་འགྲེལ་ཆེན་དུའང་འདི་དང་ཆ་འདྲ་བའི་ལུས་དཀྱིལ་གསུངས་ཏེ། ཇི་སྐད་དུ། འདིར་ལྟེ་བར་འདབ་མ་དྲུག་ཅུ་རྩ་བཞི་པ། སྤྲུལ་པའི་འཁོར་ལོ་ཁ་དོག་སེར་པོའོ། ། དེའི་དབུས་ཀྱི་ལྟེ་བར་ཨ་འོད་ཟེར་ལྔའི་རང་བཞིན་འཕྲོ་བའོ། ། སྙིང་གར་འདབ་མ་བརྒྱད་པ་ཆོས་ཀྱི་འཁོར་ལོ་ཁ་དོག་སྔོན་པོ་འཕྲོ་བའོ། ། དེའི་ལྟེ་བར་ཧཱུྃ་སྔོན་པོ་ཁ་འོག་ཏུ་བསྟན་པའོ། ། དེ་བཞིན་དུ་མགྲིན་པར་ལོངས་སྤྱོད་རྫོགས་པའི་འཁོར་ལོ་འདབ་མ་བཅུ་དྲུག་པ་ཁ་དོག་དམར་པོ་འཕྲོ་བའོ། ། དེའི་དབུས་ཀྱི་ལྟེ་བར་ཨོཾ་ཁ་དོག་དམར་པོ་ཁ་སྟེང་དུ་བསྟན་པའོ། ། སྤྱི་བོ་བདེ་བ་ཆེན་པོའི་འཁོར་ལོ་འདབ་མ་སུམ་ཅུ་རྩ་གཉིས་པ་ཁ་དོག་དཀར་པོ་འཕྲོ་བའོ། །
དེའི་དབུས་ཀྱི་ལྟེ་བར་མི་ཤིགས་པ་ཟླ་བའི་འོད་འཕྲོ་བ་ཁ་འོག་ཏུ་བསྟན་པའོ། ། སྤྱི་གཙུག་ནམ་མཁའི་འཁོར་ལོ་འདབ་མ་ལྔ་པ་ལྗང་གུའོ། ། དེའི་དབུས་ཀྱི་ལྟེ་བར་ཁཾ་གི་ས་བོན་ལྗང་སྔོན་ནོ། ། དེ་བཞིན་དུ་གསང་བར་ཡེ་ཤེས་ཀྱི་འཁོར་ལོ་འདབ་མ་སུམ་ཅུ་རྩ་གཉིས་པ་ཁ་དོག་སྣ་ཚོགས་པའོ། ། དེའི་དབུས་སུ་ཧོ་དཀར་པོ་དང་དམར་པོར་སྣང་བའོ། ། དེ་ལྟར་འཁོར་ལོ་དྲུག་ལ་རིམ་པ་བཞིན། རྣམ་པར་སྣང་མཛད་དང༌། མི་བསྐྱོད་པ་དང༌། འོད་དཔག་མེད་དང༌། དོན་ཡོད་གྲུབ་པ་དང༌།
རིན་ཆེན་དབང་དང༌། རྡོ་རྗེ་སེམས་དཔའ་འོ། ། དེ་བཞིན་དུ་ཁམས་ཀྱི་དབྱེ་བས། སྤྱན་མ་དང༌། མཱ་མ་ཀཱི་དང༌། གོས་དཀར་མོ་དང༌། སྒྲོལ་མ་དང༌། རྡོ་རྗེ་དབྱིངས་ཀྱི་དབང་ཕྱུག་མ་དང༌། བདག་མེད་མའོ། ། དེ་རྣམས་ཀྱི་དབུས་སུ་རྩ་གསུམ་སྟེ།
ལ་ལ་ནཱ་དང༌། ར་ས་ནཱ་དང༌། ཨ་ཝ་དྷཱུ་ཏཱི་རྣམས་སོ། ། ཞེས་འཁོར་ལོ་དྲུག་གི་ལུས་དཀྱིལ་གསལ་བར་བཤད་ཅིང༌། སྒྲ་ལྔ་ཡི་གེ་ལྔ་རྣམས་ཉིད། ། རིགས་ནི་ལྔ་རུ་གསུངས་པ་ཡིན། ། དེ་ལྟར་རྩ་ནི་ལྔ་རྣམས་ལ། ། འཁོར་ལོ་རྣམ་པ་ལྔ་ནི་གནས། ། རྩ་ཡི་དངོས་པོའི་རང་བཞིན་ཉིད། ། ཡི་གེ་ཡི་ནི་ནང་དུ་འདུས། །
རྩ་ནི་ལྔ་པོ་རེ་རེ་ལ། ། འཁོར་ལོ་ལྔ་ནི་རིམ་པ་བཞིན། ། འཁོར་ལོ་ལྔ་རྣམས་གནས་པ་ནི། ། ཡེ་ཤེས་ལྔ་ཡི་རྣམ་དག་ཉིད། ། དེ་ལྟར་བདེ་བ་བླ་མེད་པ། ། འཁོར་ལོའི་རྣམ་པ་ཉིད་དུ་གནས། ། ཞེས་འཁོར་ལོ་ལྔའི་ལུས་དཀྱིལ་ཀྱང་བཤད་པ་ཡིན་ནོ། ། བཞི་པ་ནི། བྱང་ཆུབ་སེམས་དཔའི་རྡོ་རྗེ་སྙིང་པོའི་འགྲེལ་པར། ཕྱི་དཀྱིལ་ཧེ་རུ་ཀ་བཞི་གང་གཙོ་བོར་བསྒོམས་ཀྱང༌།
འཁོར་གཽ་རཱི་ལ་སོགས་པ་བརྒྱད་ཀྱིས་བསྐོར་བའི་ལྷ་དགུ་ལས་མེད་པ་ལ། ནང་གི་ལུས་ཀྱི་དཀྱིལ་འཁོར་དུ། ། སྟེང་འོག་གནས་པའི་དཔའ་བོ་ནི། ། མཁའ་འགྲོ་མ་ཡི་འཁོར་ལོའི་གཙོ། ། རྩ་ནི་རྣམ་པ་བཞི་རྣམས་ཀྱིས། ། སྤྱི་བོར་འཁོར་ལོ་བརྗོད་པར་བྱ། ། དཔྲལ་བར་བཅུ་དྲུག་རྣམས་ཀྱིས་ཏེ། ། མགྲིན་པར་སུམ་ཅུ་གཉིས་རྣམས་ཀྱིས། ། སྙིང་གར་འཁོར་ལོ་བརྒྱད་རྣམས་ཀྱིས། ། དྲུག་ཅུ་རྩ་བཞི་རྣམས་ཉིད་ཀྱིས། །
ལྟེ་བའི་འཁོར་ལོ་ཡང་དག་བཤད། ། གསང་བར་སུམ་ཅུ་གཉིས་རྣམས་ཀྱིས། ། རྩ་རྣམས་འཁོར་ལོའི་རྩིབས་བཤད་པའམ། ། ཡང་ན་པདྨའི་འདབ་མ་རྣམས། ། རྣལ་འབྱོར་མ་རྣམས་དེ་བསྟན་པ། ། བྱ་བ་རྣམ་པ་དུ་མ་བྱེད། ། ཅེས་ལུས་ཀྱི་སྤྱི་གཙུག་ཏུ་རྩ་འདབ་མ་བཞི། དཔྲལ་བར་བཅུ་དྲུག མགྲིན་པར་སོ་གཉིས། སྙིང་གར་བརྒྱད།
ལྟེ་བར་རེ་བཞི། གསང་གནས་སུ་སོ་གཉིས་རྣམས་བསྒོམས་ནས། དེ་དག་འཁོར་ལོའི་རྩིབས་སམ་པདྨའི་འདབ་མར་བསྒོམ་པའི་སྟེང་དུ། ལྷ་མོ་རྣམས་བསྒོམ་པར་བཤད་པ་དང༌། འཁོར་ལོ་དྲུག་ལ་ལྷ་མོ་རྣམས། ། ལྔ་བཅུ་རྩ་དྲུག་ལྷག་པའི་བརྒྱའོ། ། ཞེས་རྩ་འདབ་ཀྱི་ལྷ་མོའི་གྲངས་དང༌། ། མཁའ་འགྲོ་མ་རྣམས་ཁམས་ལྔ་རྣམས། ། འདི་རྣམས་འཁོར་ལོ་ལྔ་ལ་གནས། ། དྲུག་པ་གསང་བར་བདག་པོ་ཆེ། །
མཁའ་འགྲོ་སུམ་ཅུ་རྩ་གཉིས་དང༌། ། ལྷན་ཅིག་ཁམས་གསུམ་དབང་ཕྱུག་གོ ། ཞེས་འཁོར་ལོའི་ལྷ་མོ་རྣམས་རང་རང་གི་དེ་བཞིན་གཤེགས་པའི་ཡུམ་གྱི་རྣམ་པར་བསྒོམ་པ་དང༌། དཔྲལ་བར་ཟླ་བའི་དཀྱིལ་འཁོར་ནི། ། ཡང་དག་རྫོགས་ལ་སྐུ་གནས་སོ། ། མགྲིན་པའི་ཕྱོགས་སུ་གསུང་རྡོ་རྗེ། ། ཉི་མའི་དཀྱིལ་འཁོར་གང་བ་ལའོ། ། སྒྲ་གཅན་དཀྱིལ་འཁོར་དབུས་གནས་པ། ། ལུས་ཅན་ཀུན་གྱི་རྣམ་ཤེས་སོ། ། སྒྲ་གཅན་མཇུག་མ་ས་ལ་ནི། །
རིན་ཆེན་ལེགས་གནས་ཐེ་ཚོམ་མེད། ། དོན་ཡོད་དུས་མེའི་དཀྱིལ་འཁོར་ལ། ། སྣ་ཚོགས་རྡོ་རྗེའི་སྟེང་ན་གནས། ། འཁོར་ལོ་པདྨ་རྡོ་རྗེ་དང༌། ། རིན་ཆེན་རལ་གྲི་ལྔ་པ་སྟེ། ། སྐྱེས་བུའི་རྡོ་རྗེ་ནོར་བུ་དང༌། ། སངས་རྒྱས་དབུ་མ་དྲུག་པར་བཤད། ། དེ་ལྟར་སངས་རྒྱས་ཐམས་ཅད་ཀྱི། ། རིགས་དྲུག་འདི་རྣམས་སྟོབས་ཆེན་ཡིན། ། ཞེས་འཁོར་ལོ་དྲུག་གི་དབུས་སུ་དེ་བཞིན་གཤེགས་པ་དྲུག་པ་སྒོམ་ཚུལ་དང༌།
མིག་གཉིས་དེ་བཞིན་རྣ་བ་དག ། སྣ་དག་ལྕེ་དང་འཕྱང་བའོ། ། གཽ་རཱི་ལ་སོགས་ལྷ་མོ་ནི། ། གཟུགས་སོགས་དང་ནི་ས་སོ་རྣམས། ། ཞེས་ནང་གི་སྐྱེ་མཆེད་ལྷ་མོར་བསྒོམ་ཚུལ་དང༌། ས་ཡིས་དྲི་ནི་བསྐྱེད་བྱ་སྟེ། ། རོ་ནི་མེ་ཡིས་སྨིན་ལས་འགྱུར། ། ཆུ་ལས་མྱུ་གུ་ལ་སོགས་འགྱུར། ། རེག་བྱ་འདི་ནི་རླུང་ལས་འགྱུར། ། སྲོག་གི་རླུང་ལས་སྒྲ་འབྱུང་སྟེ། །
ཐུར་སེལ་ལས་ནི་ཆོས་ཀྱི་ཁམས། ། ཡིད་ཀྱི་དབང་པོ་དེ་ཉིད་ལའོ། ། ཞེས་ཁམས་རྣམས་རྡོ་རྗེ་མར་བསྒོམ་ཚུལ་དང༌། གཤིན་རྗེ་མཐར་བྱེད་རུས་པ་སྐྱེད། ། ཁྲག་ལས་ཤེས་རབ་མཐར་བྱེད་བཤད། ། པདྨ་མཐར་བྱེད་རྩ་རྣམས་ལ། ། ཤ་ལས་བགེགས་མཐར་བྱེད་པར་བཤད། ། རྐང་ལས་ཀྱང་ནི་མིག་ཡོར་བརྗོད། ། ཊ་ཀི་རྒྱལ་པོ་པགས་པ་ལས། ། དབྱུག་པ་སྔོ་འགྱུར་བ་སྤུ་ལས། །
སེན་མོ་ལས་ཀྱང་སྟོབས་པོ་ཆེ། ། སྐྲ་ལས་གཙུག་ཏོར་འཁོར་ལོ་ཅན། ། འོག་གི་སྐྲ་ལས་གནོད་མཛེས་རྒྱལ། ། ཞེས་ཁྲོ་བོ་བཅུ་ལུས་ལ། བསྐྱེད་ཚུལ་རྣམས་ཤིན་ཏུ་གསལ་བར་གསུངས་པའི་ཕྱིར་རོ། ། དེ་བཞིན་དུ་འཁོར་ལོ་ལྔ་དང༌། བཞི་དང༌། གསུམ་གྱི་ལུས་དཀྱིལ་ཡང་གསལ་བར་བཤད་དེ། དེ་ཉིད་དུ། ། ཇི་ལྟར་རྩ་བའི་རྒྱུད་ཀྱི་རྗེས་སུ་འབྲངས་ནས་རྒྱུད་ནི་རྒྱུད་གཞན་དུ་གསུངས་པའི་རྣམ་པས་རིགས་དྲུག་གི་དབྱེ་བས་འཁོར་ལོ་དྲུག་ཏུ་སྡོམ་པའོ། །
རིགས་ལྔའི་དབྱེ་བས་འཁོར་ལོ་ལྔ་རྣམས་སུ་སྡོམ་པའོ། ། རིགས་བཞིའི་དབྱེ་བས་འཁོར་ལོ་བཞི་རྣམས་སུ་སྡོམ་པའོ། ། རིགས་གསུམ་གྱི་དབྱེ་བས་འཁོར་ལོ་གསུམ་རྣམས་སུ་དབྱེ་བའོ། ། ཞེས་བཤད་པའི་ཕྱིར་རོ། ། དེས་ན་རང་གིས་མ་མཐོང་བ་ཁོ་ན་རྒྱུ་མཚན་དུ་བྱས་ནས། གྲུབ་ཆེན་གྱི་གདམས་ངག་ཟབ་མོ་ལ་སྐུར་པ་འདེབས་པ་ནི། བྱང་ཆུབ་སེམས་དཔའ་ཕྱག་ན་རྡོ་རྗེས་བདེ་མཆོག་བསྟོད་འགྲེལ་དུ་ལུང་བསྟན་ཏེ། ཇི་སྐད་དུ། འདིར་ལོག་པའི་ཐོས་པས་མངོན་པར་ཁེངས་པ་དང་ལྡན་པ་རྣམས་ཀྱིས་སྔགས་ཀྱི་ཚུལ་ལ་མ་མཐོང་བའི་ཆོས་ཀྱི་སྐྱོན་བཟུང་བ་ལས་རྩ་བའི་ལྟུང་བར་འགྱུར་རོ། ། རྩ་བའི་ལྟུང་བ་ལས་མནར་མེད་པར་འགྲོ་བར་འགྱུར་རོ་ཞེས་པའོ། །
ཞེས་གསུངས་སོ། ། གཉིས་པ་ནི། བཤད་རྒྱུད་རྡོ་རྗེ་ཕྲེང་བའི་ལེའུ་དྲུག་ཅུ་རྩ་བདུན་པར། ཡུལ་ཉི་ཤུ་རྩ་བཞི་ནང་གི་གནས་ཉི་ཤུ་རྩ་བཞི་དང་སྦྱར་བ་བདེ་མཆོག་གི་ལུས་དཀྱིལ་ལྟ་བུ་ཡང་བཤད་ལ། ལེའུ་དྲུག་ཅུ་རྩ་གསུམ་པར། གསང་བ་འདུས་པ་ཉིད་ཀྱི་ལུས་དཀྱིལ་གསལ་བར་བཤད་དོ། ། ལེའུ་བཅུ་བདུན་པར་ཀྱེ་རྡོ་རྗེའི་ལུས་དཀྱིལ་འདི་དང་ཆ་འདྲ་བར་གསུངས་ཏེ། ཇི་སྐད་དུ། འཁོར་ལོའི་གྲངས་ཀྱིས་དབྱེ་བ་ཡི། ། ཇི་བཞིན་རྨད་དུ་བྱུང་བའི་མཆོག །
འཁོར་ལོ་དྲུག་ལ་རྟེན་བཅུ་དྲུག ། ལུས་ལ་ལྷ་ཡི་གཞལ་ཡས་ཁང༌། ། རྣལ་འབྱོར་ཇི་བཞིན་གནས་ཇི་བཞིན། ། ཞེས་ལུས་གཞལ་ཡས་ཁང་དུ་བསྐྱེད་ཚུལ་མདོ་ཙམ་དང༌། རླུང་གི་འཁོར་ལོ་རྟེན་པའི་རྩ། ། འདབ་དྲུག་རླུང་གི་མཁའ་ལ་སྤྱོད། ། འདབ་གསུམ་མེ་ཡི་འཁོར་ལོར་བཤད། ། རྩ་གསུམ་གནས་ནས་རིམ་གྱིས་འཆར། ། དེ་བཞིན་ལོངས་སྤྱོད་འཁོར་ལོ་ཡང༌། ། རྩ་ནི་བཅུ་དྲུག་ཡང་དག་བརྗོད། །
ཆོས་ཀྱི་འཁོར་ལོར་གནས་པའི་རྩ། ། བརྒྱད་ནི་ཀུན་ལ་ཁྱབ་པའོ། ། དེ་བཞིན་སྤྲུལ་པའི་འཁོར་ལོར་ཡང༌། ། དྲུག་ཅུ་རྩ་བཞིར་འཆར་བར་བཤད། ། བདེ་བ་ཆེན་པོའི་འཁོར་ལོ་ཆེར། ། རྩ་ནི་སུམ་ཅུ་རྩ་གཉིས་སུ། ། དེ་ལྟར་མདོར་བསྡུས་རིམ་པ་ཡང༌། ། བརྒྱ་དང་སུམ་ཅུ་གཅིག་ལྷག་པ། ། རྩ་རྣམས་སུ་ནི་ཡང་དག་བཤད། ། ཅེས་རླུང་འཁོར་ལ་འདབ་མ་དྲུག
མེ་འཁོར་ལ་གསུམ། སྤྲུལ་འཁོར་ལོ་རེ་བཞི། ཆོས་འཁོར་ལ་བརྒྱད། ལོངས་སྤྱོད་འཁོར་ལོ་ལ་བཅུ་དྲུག བདེ་ཆེན་འཁོར་ལོ་ལ་སོ་གཉིས་ ་་་་་རའདིར་གོང་གི་བརྒྱ་སོ་གཅིག་མ་འགྲིགས་པར་དཔྱད་ རྣམས་རྩའི་མིང་དང་བཅས་པ་བཤད་ནས། ཕུང་པོ་ལྔ་ཡི་བདག་ཉིད་ལུས། ། མཁའ་འགྲོ་ལྔར་ནི་རབ་ཏུ་གྲགས། ། དེ་ཉིད་འབྱུང་བ་ལྔ་ཡི་ནི། ། ཡེ་ཤེས་ལྔར་ནི་རྣམ་པར་གནས། ། དེ་ཕྱིར་འབད་པ་ཐམས་ཅད་ཀྱིས། །
རྩ་ཡི་འཁོར་ལོར་ཤེས་པར་བྱ། ། ཇི་ལྟར་ཆུ་ཡི་དབུས་ཀྱི་ཤིང༌། ། མྱུར་དུ་ཡང་ནི་འཕེལ་ནས་འགྲོ། ། དེ་ལས་འབྲས་བུ་སོགས་ལྡན་པ། ། སྟེར་བར་འདི་ལ་ཐེ་ཚོམ་མེད། ། དེ་བཞིན་ཕུང་པོའི་ཤིང་ཞེས་བྱ། ། རྩ་ཡི་ཆུ་ཡིས་འཕེལ་ནས་ནི། ། འཕེལ་བས་ཡང་དག་འབྲས་བུ་ནི། ། ཐམས་ཅད་མཁྱེན་པ་ཉིད་སྟེར་བྱེད། ། ལྷ་ཡི་རྣམ་པའི་ངོ་བོ་ཡིས། །
རྩ་རྣམས་རང་བཞིན་སྒོམ་པར་བྱེད། ། ཅེས་སོ། ། དེ་ལ་ཚིག་རྐང་དང་པོ་གཉིས་ཀྱི་དོན་ནི། འཁོར་ལོ་ལྔའི་དབུས་སུ་མཁའ་འགྲོ་ལྔ་བསྒོམ་པ་དང༌། ཚིག་རྐང་ཕྱི་མ་གཉིས་ཀྱིས་རྩ་འདབ་རྣམས་ལ་ལྷ་མོ་བརྒྱ་དང་སུམ་ཅུ་སོ་གཅིག་དགོད་པར་བསྟན་ཏེ། རྒྱས་པར་སློབ་དཔོན་ཨ་ལཾ་ཀ་ཀ་ལ་ཤའི་འགྲེལ་པར་ཤེས་སོ། ། ཡན་ལག་གི་ལྷ་བསྐྱེད་ཚུལ་ཡང༌། ལེའུ་དེ་ཉིད་ལས། ལུས་ཀྱི་གཞལ་ཡས་ཁང་དུ་ཡང༌། ། དེ་ཉིད་ཀྱི་ནི་ནང་བཞུགས་པ། །
དེ་བཞིན་གཤེགས་དང་ལྷ་མོ་དང༌། ། གཟུགས་ལ་སོགས་དང་སངས་རྒྱས་སྲས། ། ཁྲོ་བོ་བཅུ་ཞེས་བྱ་བ་ནི། ། དེ་ཉིད་མཆོག་ནི་ཡང་དག་བཞུགས། ། ཞེས་ཀྱེ་རྡོར་ལུས་དཀྱིལ་དང་ཆ་འདྲ་བའི་ལུས་དཀྱིལ་གསལ་བར་གསུངས་པ་ཡིན་ནོ། ། དེས་ན་རྒྱུད་དང་ཚད་ལྡན་གྱི་རྒྱ་གཞུང་རྣམས་ལས་དངོས་སུ་བཤད་ཅིང་དོན་ཐོབ་ལ་ཡོད་བཞིན་དུ་དེ་ལས་བཟློག་སྟེ་སྨྲ་བ་ནི། མངོན་སུམ་ལ་བསྙོན་པ་ཁོ་ནར་ཟད་ལ། ཐུན་བཞིའི་རྣལ་འབྱོར་བསྒོམ་པར་འདོད་པའི་གང་ཟག་རྣམས་ཉམས་ལེན་ལ་ལྷོད་པར་འགྱུར་བ་སོགས་བསོད་ནམས་ཀྱི་བར་ཆད་མང་དུ་བྱེད་པས་དགག་བྱ་ཆེ་ལ་དགོས་པ་ཆུང་བའི་གྲུབ་མཐའ་འདི་ལྟ་བུ་ལྟ་བའི་སྙིགས་མ་ཁོ་ནར་རིགས་པར་བྱའོ། ། དེ་བས་ན་བློ་གྲོས་ཅན་བདག་ལེགས་སུ་འདོད་པ་རྣམས། ས་དྲུག་གི་དབང་ཕྱུག་དཔལ་བིརྺ་པ་ནས་དེང་དུས་ཀྱི་རྡོ་རྗེ་སློབ་དཔོན་རྣམས་ཀྱི་བར་དུ་ལུས་ཀྱི་དཀྱིལ་འཁོར་བསྒོམ་པ་དང་དབང་ལེན་པའི་བརྒྱུད་པ་ཆུ་བོའི་རྒྱུན་ལྟར་བར་མ་ཆད་ཅིང༌།
ཚད་མ་བཞིས་གྲུབ་པའི་གདམས་ངག་འདི་ལྟ་བུ་ལ་ཐུན་བཞིའི་རྣལ་འབྱོར་གྱིས་ཉམས་ལེན་ལ་བརྩོན་པར་གྱིས་ཤིག་དང༌། སྔོན་གྱི་གྲུབ་པའི་སློབ་དཔོན་རྣམས་ཇི་ལྟར་ཐབས་འདིས་མངོན་པར་བྱང་ཆུབ་པ་དེ་བཞིན་དུ། བདག་ཉིད་ཀྱང་རྡོ་རྗེ་འཆང་ཆེན་པོས་བཅུ་གསུམ་གྱི་གོ་འཕང་ཐོབ་པར་འགྱུར་རོ།། །། རྒྱལ་བས་བསྔགས་གཞུང་ཇི་སྙེད་གསུང་རྣམས་ལས། ། ཟབ་ཅིང་རྟོགས་དཀའ་ལྷན་ཅིག་སྐྱེས་པའི་དོན། ། གསལ་བར་སྟོན་པ་ཀྱེ་རྡོར་མཆོག་གོ་ཞེས། ། བདེ་གཤེགས་ཉིད་དང་འཕགས་ཡུལ་མཁས་རྣམས་སྒྲོགས། ། གཞུང་དེའི་སྙིང་པོ་སྨིན་བྱེད་སྔོན་སོང་ནས། ། རྣམ་དག་དམ་ཚིག་སྡོམ་བཟང་དང་ལྡན་པས། ། ཐུན་བཞིར་རིམ་གཉིས་རྣལ་འབྱོར་བསྒོམ་པ་ལས། །
ཚེ་འདིར་སངས་རྒྱས་འགྲུབ་པའི་ལམ་དེར་ངེས། ། རྫོགས་རིམ་བདེ་བའི་ཡེ་ཤེས་བསྐྱེད་པ་ལ། ། རྩ་རླུང་རྒྱལ་བས་བྱིན་གྱིས་བརླབས་པ་དགོས། ། དེ་ཉིད་སྒྲུབ་ལ་ལུས་ཀྱི་དཀྱིལ་འཁོར་ལས། ། གཞན་པའི་མྱུར་ལམ་ཟབ་མོ་ཡོད་མ་ཡིན། ། དེ་ཕྱིར་རྒྱུད་དང་འཕགས་ཡུལ་གཞུང་མང་དང༌། ། བོད་ཡུལ་མཁས་ཤིང་གྲུབ་པའི་དབང་ཕྱུག་གིས། ། རྒྱ་ཆེར་བསྔགས་ཤིང་གཏན་ལ་ཕབ་པ་དང༌། ། ཐུན་བཞིར་ཉམས་སུ་ལེན་པའང་འདི་ལ་དགོངས། ། དེང་དུས་མི་མཁས་དེད་དཔོན་འགའ་ཞིག་གིས། །
ནོར་བུ་སྤངས་ཏེ་མཆིང་བུ་ལེན་པ་ལྟར། ། སྡང་ཞེན་དབང་གིས་མན་ངག་མཆོག་དོར་ནས། ། སྣ་ཚོགས་སྦུན་པའི་ཉེས་བཤད་སྨྲ་བ་མཐོང༌། ། ལོག་པའི་ལྟ་ངན་དེ་དག་གཞོམ་པ་དང༌། ། གཟུར་གནས་མཁས་གཞན་དགེས་པ་བསྐྱེད་པ་དང༌། ། ཐུབ་དབང་བསྟན་པའི་པད་ཚལ་རྒྱས་ཕྱིར་དུ། ། ལེགས་བཤད་ཉིན་མོར་བྱེད་འདི་ཁོ་བོས་བསྒྲུབས། ། ཡོངས་འཛིན་མཁས་པའི་ཚོགས་ཀྱིས་རྗེས་བཟུང་ཞིང༌། ། རྡོ་རྗེ་ཐེག་པའི་གཞུང་རྒྱ་མཐོང་བ་དང༌། ། རིང་དུ་སྦྱངས་པའི་བློ་གྲོས་མི་དམན་ཕྱིར། །
ལེགས་བཤད་འདི་ལ་བློ་ལྡན་སུ་ཞིག་རྒོལ། ། གང་གིས་རྣོ་བའི་མཚོན་ཆ་མ་བཟུང་ཞིང༌། ། སྲ་བའི་གོ་ཆ་ལུས་ལ་བཏགས་མིན་ཀྱང༌། ། སྐྱོན་མེད་ལུང་དང་རིགས་པའི་དཔུང་ཚོགས་ཀྱིས། ། ཕྱིར་རྒོལ་ཕམ་པར་བྱས་པ་མིན་ནམ་ཅི། ། དེ་ལྟར་བཤད་འདི་བློ་གྲོས་ལུས་རྒྱས་ཤིང༌། ། ཐོས་བསམ་བཞིན་མཛེས་སྒོམ་པའི་མིག་ཡངས་ཅན། ། མདོ་དང་སྔགས་ཀྱི་གཞུང་ལ་རབ་སྦྱངས་པ། ། སྡེ་སྣོད་འཛིན་པ་མང་པོས་བསྐུལ་བའི་ངོར། ། བྱ་སྤྱོད་རྣལ་འབྱོར་རྒྱུད་དང་བླ་མེད་ཀྱི། །
སྔགས་གཞུང་རྒྱ་མཚོའི་ཕ་རོལ་མཐར་སོན་ཅིང༌། ། མང་ཐོས་དོན་ལ་བརྟེན་པའི་བློ་གྲོས་ཅན། ། ཤཱཀྱའི་དགེ་སློང་ཀུན་དགའ་བཟང་པོས་སྦྱར། ། འདིར་འབད་དགེ་བ་ལེགས་བཤད་མེ་འོད་དེས། ། ཉེས་བཤད་མུན་པའི་ཚང་ཚིང་ཀུན་བསྲེགས་ནས། ། ཟབ་ཡངས་ལུས་ཀྱི་དཀྱིལ་འཁོར་བསྒོམ་པ་དང༌། ། ཚུལ་བཞིན་འཆད་པའི་སྣང་བ་རྒྱས་གྱུར་ཅིག ། མ་ལུས་འགྲོ་ལ་ཕན་བདེ་འབྱུང་བའི་སྒོ། ། སྟོན་པའི་བསྟན་པ་ཡུན་དུ་གནས་པ་དང༌། ། བྱེ་བྲག་རྡོ་རྗེ་ཐེག་པའི་རྒྱུད་སྡེ་བཞིའི། །
བཤད་སྒྲུབ་བསྟན་པ་ཕྱོགས་བཅུར་རྒྱས་གྱུར་ཅིག ། བདག་ཀྱང་སྐྱེ་ཞིང་སྐྱེ་བ་ཐམས་ཅད་དུ། ། ཚུལ་ཁྲིམས་དག་ཅིང་རིག་པའི་གནས་ལ་མཁས། ། བསམ་གཏན་ལྷུར་ལེན་འགྲོ་ལ་ཕན་སེམས་ལྡན། ། གཅིག་ཏུ་བསྟན་པའི་བྱ་བ་ལྷུར་ལེན་ཤོག ། དཔལ་ཀྱེ་རྡོ་རྗེའི་ལུས་ཀྱི་དཀྱིལ་འཁོར་གྱི་སྒྲུབ་ཐབས་ཟབ་མོ་ལ་རྟོག་བཏགས་དང༌། མུན་སྤྲུལ་དུ་འདོད་པའི་ཤེས་བྱེད་ལྟར་སྣང་རྣམས་བཀག་ནས་ཡང་དག་པའི་ལུང་དང་རིག་པས་མན་ངག་མཆོག་ཏུ་སྒྲུབ་པའི་བསྟན་བཅོས་སྨྲ་བ་ངན་འཇོམས་ཞེས་བྱ་བ་འདི་ནི། བདག་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་སོན་པས་བདེ་བར་གཤེགས་པའི་རིང་ལུགས་པ་རྣམས་ཀྱི་གཙུག་གི་ནོར་བུར་གྱུར་པ་རྗེ་བཙུན་མཁས་པའི་དབང་པོ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པས། སྔགས་གཞུང་རབ་འབྱམས་ལ་བློ་གྲོས་ཀྱི་སྣང་བ་ཅུང་ཟད་རྒྱས་པ་ཤཱཀྱའི་དགེ་སློང་ཀུན་དགའ་བཟང་པོས་ཟིལ་གནོན་གྱི་ལོ་སངས་རྒྱས་དབང་བསྐུར་བའི་ཟླ་བའི་ཡར་ཚེས་གསུམ་ལ་མཁས་པའི་ཆོས་གྲྭ་དཔལ་ས་སྐྱ་ཡོན་ཏན་རིན་པོ་ཆེ་དུ་མའི་འབྱུང་གནས་སུ་ལེགས་པར་སྦྱར་བའོ། ། འདིས་བདུད་དང་ཕྱིར་རྒོལ་བ་དང་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བར་གྱུར་ཅིག། །།
༄། །དཔལ་ཀྱེ་རྡོ་རྗེའི་ལུས་ཀྱི་དཀྱིལ་འཁོར་ལ་རྩོད་པ་སྤོང་བ་ལྟ་བ་ངན་སེལ་བཞུགས་སོ།། ༈ །དཔལ་ཀྱེ་རྡོ་རྗེའི་ལུས་ཀྱི་དཀྱིལ་འཁོར་ལ་རྩོད་པ་སྤོང་བ་ལྟ་བ་ངན་སེལ་ཞེས་བྱ་བ། བླ་མ་དམ་པའི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། གང་གི་མཁྱེན་པའི་ཉི་འོད་ཀྱིས། ། ལྟ་ངན་མུན་པ་ཀུན་བསལ་ནས། ། ལམ་བཟང་སྣང་བ་རྒྱས་མཛད་པ། ། ཡེ་ཤེས་རྒྱལ་མཚན་བླ་མ་རྒྱལ། ། སྐུ་བཞིའི་ངོ་བོ་ཁྱབ་བདག་འཁོར་ལོའི་མགོན། ། ལམ་བཞིའི་ཡེ་ཤེས་བདེ་སྟོང་དྲྭ་བ་སྡོམ། ། དབང་བཞིའི་སར་བཞུགས་གྲུབ་པའི་དབང་ཕྱུག་རྣམས། །
རིགས་བཞིའི་འགྲོ་ལ་རྟག་ཏུ་དགེ་ལེགས་མཛོད། ། རྡོ་རྗེ་བཙུན་མོས་རྗེས་བཟུང་སྙན་བརྒྱུད་བཞིས། ། བྱིན་རླབས་དྲུག་པའི་ས་བརྙེས་རྣམ་འཕྲུལ་བརྒྱས། ། བླ་མེད་རྡོ་རྗེ་ཐེག་པ་ཕྱོགས་ཀུན་ཏུ། ། གསལ་མཛད་མཐུ་སྟོབས་མགོན་པོ་ལ་ཕྱག་འཚལ། ། ཟབ་ཡངས་རྒྱུད་སྡེའི་རྒྱ་མཚོར་གནས་བཅས་ཤིང༌། ། དངོས་གྲུབ་རིན་ཆེན་གླིང་ལ་དབང་འབྱོར་ཐོབ། ། སྲིད་ཞི་འདབ་བཟང་སྟོང་གིས་མ་ཕམ་པ། ། ཀླུ་དབང་བརྩེ་བ་ཆེན་པོ་རྒྱལ་གྱུར་ཅིག ། གསུང་རབ་མཁའ་ལ་མཁྱེན་པའི་འོད་སྟོང་ཅན། །
ལོག་སྨྲ་མུན་པའི་དྲྭ་བ་མཐར་བྱེད་ཅིང༌། ། ཐུབ་བསྟན་པདྨོའི་ཚལ་བརྒྱ་ལེགས་འབྱེད་པ། ། བསོད་ནམས་ཉིན་མོའི་རྩེ་མོས་རྟག་ཏུ་སྐྱོངས། ། མ་ནོར་རིམ་གཉིས་རྟོགས་པའི་ཆ་ཤས་རྫོགས། ། ཟབ་ལམ་རྡོ་རྗེ་ཐེག་པའི་བསིལ་ཟེར་རྒྱས། ། སྐལ་བཟང་ཀུནྡ་འཕེལ་བའི་དཔལ་ཡོན་ཅན། ། གྲགས་དཀར་ཟླ་བའི་རྒྱལ་མཚན་གུས་པས་མཆོད། ། རྒྱལ་བ་ཀུན་གྱི་མཁྱེན་རབ་གཅིག་བསྡུས་པ། ། ས་འཛིན་ལྔ་པའི་རྩེ་ན་འཇམ་པའི་དབྱངས། ། ཁ་བ་ཅན་ན་ས་སྐྱ་པཎ་ཆེན་ཞེས། །
གྲགས་པའི་གདུགས་དཀར་འཛིན་པ་དེ་ལ་འདུད། ། ཆོས་རབ་འབྱེད་པའི་བློ་གྲོས་རྒྱ་ཆེ་བས། ། གངས་ཅན་བསྟན་འཛིན་ཀུན་གྱི་གཙུག་རྒྱན་མཆོག ། ཆོས་རྒྱལ་འགྲོ་བའི་བླ་མ་སྐྱེ་དགུའི་གཉེན། ། བློ་གྲོས་ཆེན་པོ་འཕགས་པའི་ཞབས་ལ་འདུད། ། མཐུ་སྟོབས་དབང་ཕྱུག་གསུང་གི་སྙིང་པོ་མཆོག ། སྐྱོན་མེད་ལུང་རིག་མན་ངག་གིས་གྲུབ་པ། ། ས་སྐྱའི་རྗེ་བཙུན་མཆོག་གིས་བཤད་པ་ལ། ། འཁྲུལ་པར་སྣང་བའི་དྲི་ཙམ་ག་ལ་ཡོད། ། དེ་ལྟ་ན་ཡང་ཐོག་མེད་འཁོར་བ་ནས། །
ངན་རྟོག་མང་པོའི་བག་ཆགས་གོམས་པ་དང༌། ། ཚེ་འདིར་རྡོ་རྗེ་ཐེག་ལ་མ་སྦྱངས་པས། ། རྟོག་གེ་འགའ་ལ་ལྟ་ངན་འདི་ལྟར་ཤར། ། དེ་དག་བཟློག་ཕྱིར་གྲུབ་ཆེན་མན་ངག་དང༌། ། དཔྱད་པ་གསུམ་གྱིས་དག་པའི་ལུང་དོན་རྣམས། ། རྣམ་དག་རིགས་པས་བསྒྲུབས་ནས་འདིར་བཤད་ཀྱིས། ། ཕྱོགས་འཛིན་སྤོངས་ལ་གཟུ་བོའི་བློ་ཡིས་ཉོན། ། འདི་ལ་གཉིས། རྩོད་པའི་ངག་དགོད་པ། རྩོད་པ་དེ་སྤང་བ་དངོས་སོ། །
དང་པོ་ནི། རྡོ་རྗེ་ཐེག་པའི་སྡེ་སྣོད་ལ་སྦྱངས་པ་ཡུན་རིང་དུ་མ་བྱས་པའི་རྟོག་གེ་པ་དག འདི་སྐད་འཛེར་ཏེ། ཇི་སྐད་དུ། བོད་དག་གིས་མ་རྒྱུད་ཀྱི་ལུས་དཀྱིལ་མང་པོར། སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབས་ལོགས་རྡོ་རྗེའི་རྭ་བ། པགས་པ་རྡོ་རྗེའི་གུར་དང་བླ་རེ། བ་སྤུ་མདའི་དྲྭ་བ།
སེན་མོ་མེ་རི་རབ་ཏུ་འབར་བ། ཞེས་པ་དང༌། སྙིང་གའི་རྩ་བཞི་པོ་སྒོ་བཞི། མིག་པཉྩ་རེ་ཁའི་རྩིག་པ། སྣ་རིན་ཆེན་ཕ་གུ། སོ་དྲྭ་བ་དྲྭ་ཕྱེད། ལྕེ་དང་མཆུ་འདོད་པའི་ཡོན་ཏན། ཞེས་སོགས་བྲིས་པ་ལ། ཐམས་ཅད་མཁྱེན་པ་བུ་སྟོན་རིན་པོ་ཆེས། སྡོམ་པ་བཤད་པར།
གོ་རིམ་བཞིན་དུ་ལུས་སྐྱེས་ནས། ། རྡོ་རྗེ་ཕུར་བུ་ལྷན་ཅིག་སྐྱེས། ། བཅིངས་པ་ཐིག་སྐུད་རབ་ཏུ་ལྡན། ། ཤིན་ཏུ་མཚམས་མེད་བརྟན་པར་བཅིངས། ། གུར་ནི་རུས་པའི་ཕྲེང་བ་ཉིད། ། ཅེས་པ་ཙམ་མ་གཏོགས་རྒྱ་གཞུང་གང་ནའང་དེ་འདྲ་བ་བཤད་པ་མི་འདུག་གོ ། ཞེས་གསུངས་པ་ནི་ཤིན་ཏུ་མེད་དེ། ལུས་གཞལ་ཡས་ཁང་དུ་བསྐྱེད་ཚུལ་དེ་འདྲ་བ་དང༌། ཕྱིའི་དཀྱིལ་འཁོར་ལྷ་དགུ་ལས་མེད་པ་ལ། ལུས་དཀྱིལ་གྱི་ལྷ་བརྒྱ་ལྔ་བཅུ་རྩ་བདུན་ལ་སོགས་པ་བཀོད་ཅིང༌།
ལུས་དཀྱིལ་གྱི་ལྷའི་ནང་ན་ཕྱི་དཀྱིལ་ལ་དགོད་པ་དང་ཐུན་མོང་གི་ལྷ་གཅིག་ཀྱང་མེད་པ་སོགས། རྒྱུད་དང་རྒྱ་གཞུང་ཚད་ལྡན་གང་ནས་ཀྱང་མ་བཤད་ཅིང་དོན་ཐོབ་ལའང་མེད་ཀྱང་ལུས་དཀྱིལ་དང༌། ལུས་ལ་ལྷ་དགོད་པ་ཙམ་གྱི་ཁྱད་པར་མ་ཕྱེད་པའི་བློས་བརྟགས་ལ། མན་ངག་མཆོག་ཏུ་མིང་བཏགས་པའི་མུན་སྤྲུལ་དུ་མ་ཞིག བོད་ཀྱི་ལུས་དཀྱིལ་སྒྲུབ་ཚུལ་རྣམས་ལ་སྣང་སྟེ། འདིར་དགག་སྒྲུབ་རྒྱས་པར་མ་སྤྲོས་སོ། ། ཞེས་བྱ་བ་བྲིས་སོ། ། གཉིས་པ་ལ་གསུམ། རྟེན་གྱི་ལུས་དཀྱིལ་ལ་རྩོད་པ་སྤོང་བ། བརྟེན་པ་ལུས་དཀྱིལ་ལ་རྩོད་པ་སྤོང་བ།
རྒྱུད་རྒྱ་གཞུང་ལས་མ་བཤད་པའི་རྩོད་པ་སྤོང་བའོ། ། དང་པོ་ནི། ལུས་གཞལ་ཡས་ཁང་དུ་བསྐྱེད་ཚུལ་ཀྱེ་རྡོར་དུ་བཤད་པ་རྣམས། བུ་སྟོན་ཐམས་ཅད་མཁྱེན་པས་བཀག་གོ་ཞེས་འདོད་པ་ཡང༌། རྣམ་པར་མ་བརྟགས་པ་སྟེ། དེ་ཉིད་ཀྱིས་མཛད་པའི་རྣལ་འབྱོར་མ་ཀུན་སྤྱོད་དང༌། ནག་པོ་པའི་སྒྲུབ་ཐབས་ཀྱི་འགྲེལ་པར། ཁ་ཅིག སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི།
རྩིབས་ལོགས་རྡོ་རྗེའི་རྭ་བ། པགས་པ་རྡོ་རྗེའི་གུར་དང་བླ་རེ། བ་སྤུ་མདའི་དྲྭ་བ། སྐྲ་དང་སེན་མོ་ཡེ་ཤེས་ཀྱི་མེ་འབར་བ་སྟེ་སྲུང་འཁོར་རོ། མིག་པཉྩ་རེ་ཁ། སྣ་རིན་ཆེན་ཕ་གུ། ལྕེ་དང་མཆུ་འདོད་ཡོན་ཀྱི་སྣམ་བུ། སོ་དྲྭ་བ་དྲྭ་ཕྱེད། རྣ་བ་རྟ་བབས། ཞེས་གསུངས་པ་ནི།
སྡོམ་པ་བཤད་པར་གོ་རིམ་བཞིན་དུ་ལུས་སྐྱེས་ནི། རྡོ་རྗེ་ཕུར་བུ་ལྷན་ཅིག་སྐྱེས། ། བཅིངས་པ་ཐིག་སྐུད་རབ་ཏུ་ལྡན། ། ཤིན་ཏུ་མཚམས་མེད་བརྟན་པར་བཅིངས། ། གུར་ནི་རུས་པའི་ཕྲེང་བ་ཉིད། ། ཅེས་པ་ཙམ་མ་གཏོགས་གཞན་བདེ་མཆོག་གི་ཆོས་སྐོར་གང་ནའང་འདུག་པ་མ་མཐོང་ངོ༌། ། ཞེས་བདེ་མཆོག་གི་སྐོར་ནས་མ་བཤད་ཅེས་བྲིས་ཀྱི། རྒྱ་གཞུང་གང་ནའང་དེ་འདྲ་བ་མ་བཤད་ཅེས་གང་དུ་ཡང་མ་བྲིས་པས། འདི་ལྟ་བུའི་མངོན་སུམ་ལ་རྫུན་དུ་སྨྲ་བ་མི་མཛད་དུ་གསོལ། དེས་ན།
བུ་སྟོན་ཐམས་ཅད་མཁྱེན་པས། བདེ་མཆོག་གི་སྐབས་སུ་དེ་ལྟར་འདོད་པ་ལ་དགག་པ་མཛད་པ་ཡིན་ཀྱང༌། དོན་ལ་གནས་པའི་སྐྱོན་མེད་དེ། ། སྲུང་འཁོར་ལུས་ལ་བསྐྱེད་ཚུལ་ནི། ། སྔར་དྲངས་པའི་སྡོམ་པ་བཤད་པར། ། གུར་ནི་རུས་པའི་ཕྲེང་བ་ཉིད། ། ཅེས་ལུས་ཀྱི་རུས་པའི་ཕྲེང་བ་འབྲེལ་པ་རྣམས་ནི་རྡོ་རྗེའི་གུར་དུ་བཤད་ལ། གུར་གྱི་དོན་ནི་རྡོ་རྗེའི་ས་གཞི་ལ་སོགས་པ་སྲུང་འཁོར་ཐུན་མོང་བ་སྤྱིའི་མིང་ཡིན་ཏེ། སློབ་དཔོན་ཨ་བྷ་ཡཱ་ཀ་རས། ས་འོག་གི་མཐར་ཐུག་པ་ཇི་ལྟར་མངོན་པར་འདོད་པའི་རྒྱར་གཅིག་ཏུ་སྲ་ཞིང་མཁྲེགས་ལ།
འབར་བའི་རྡོ་རྗེའི་རང་བཞིན་གྱི་ས་གཞི་བསྐལ་པའི་མཐའི་མེ་ལྟར་འབར་བའི་ཕྲེང་བས་མཚམས་བཅིངས་པ་དང༌། ས་འོག་ནས་སྟེང་གི་བར་ཤིན་ཏུ་མཐོ་བ། མཐུག་ཅིང་མཁྲེགས་པ། སྲ་ཞིང་འབར་བའི་རྡོ་རྗེའི་རྭ་བ་དང༌། རྡོ་རྗེའི་རྭ་བའི་སྟེང་དུ་བར་མཚམས་མེད་པར་དུམ་བུ་གཅིག་ཏུ་གྱུར་ཅིང༌། སྟེང་རྡོ་རྗེའི་མདའི་དྲྭ་བ་དང་འོག་ཏུ་རྡོ་རྗེའི་བླ་རེས་བརྒྱན་པའི་རྡོ་རྗེའི་གུར་འབར་བའོ། ། ཞེས་གསལ་བར་གསུངས་པའི་ཕྱིར་རོ། ། དེས་ན། ལུས་ཀྱི་སྤྱི་བོའི་རུས་པ་སྣ་ཚོགས་རྡོ་རྗེ། རྐང་མཐིལ་གྱི་རུས་པ་རྣམས་རྡོ་རྗེའི་ས་གཞི།
རྩིབས་རུས་རྡོ་རྗེའི་གུར་ལ་སོགས་པ་ལུང་འདིས་བསྙོན་མེད་པ་འགྲུབ་པ་ཡིན་ནོ། ། གཞལ་ཡས་ཁང་ལུས་ལ་བསྐྱེད་ཚུལ་ཡང༌། དཔལ་སམྦུ་ཊའི་བརྟག་པ་དྲུག་པའི་གསུམ་པར། ལུས་ནི་དཀྱིལ་འཁོར་ཉམས་དགའ་བར། ། སྒོ་བཞིར་ཇི་སྐད་གསུངས་པའོ། ། རང་གི་ཡན་ལག་བརྒྱད་བྱུང་བས། ། ཀ་བ་དེ་ཡིས་བསྐོར་ནས་གནས། ། དངོས་པོ་ཀུན་གྱིས་མཉམ་པའི་ཕྱིར། ། གྲུ་བཞི་པར་ནི་རབ་ཏུ་གྲགས། ། སྐུ་གསུང་ཐུགས་ཀྱི་ངོ་བོས་ནི། །
འཁོར་ལོ་གསུམ་ནི་གཅིག་ཏུ་གསུང༌། ། རི་ནི་མགོ་བོའི་ཟེ་འབྲུ་ལ། ། ཇི་ལྟར་རྩོམ་ཆེན་ལ་སོགས་རིམ། ། བླ་མའི་དུས་ཐབས་རིམ་ཉིད་ཀྱིས། ། དེ་ནི་རྫོགས་པར་དཀྱིལ་འཁོར་གནས། ། ཞེས་གསུངས་ལ། དེའི་དོན། ལུས་མི་མཉམ་པ་མེད་པ་གཞལ་ཡས་ཁང་གྲུ་བཞི་སོགས་དངོས་སུ་བཤད་པ་དང༌། དངོས་སུ་མ་བཤད་ཀྱང་དོན་ལ་ཐོབ་པ་རྣམས་བླ་མ་བརྒྱུད་པའི་མན་ངག་ལས་ཇི་ལྟར་འབྱུང་བ་བཞིན་ཁ་བསྐངས་ནས་བསྒོམ་དགོས་པར་བཤད་ལ། དེ་ཇི་ལྟར་ཁ་བསྐང་ཚུལ་བླ་མ་བརྒྱུད་པ་སོ་སོའི་མན་ངག་གིས་མི་འདྲ་བ་དུ་མ་ཡོད་ཀྱང་རྗེ་བཙུན་ས་སྐྱ་པའི་བླ་མ་ཆོས་ཀྱི་སྤྱན་དང་ལྡན་པ་རྣམས་ཀྱིས་བཞེད་པ་འདི།
སློབ་དཔོན་དགྲ་ལས་རྣམ་རྒྱལ་གྱིས་ཀྱེ་རྡོ་རྗེའི་གཞུང་དུ་བཤད་པ་བཞིན། བདེ་མཆོག་གི་སྐབས་སུའང་ཁ་བསྐངས་པ་ཡིན་པས་འདི་ལ་འགལ་བ་ཅི་ཡོད། གལ་ཏེ་བདེ་མཆོག་གི་གཞུང་དུ་མ་བཤད་པ། ཀྱེ་རྡོ་རྗེ་ནས་ཁ་བསྐང་དུ་མི་རུང་ངོ་སྙམ་ན། དེ་ལྟར་ན་ཁྱེད་རང་གིས་བདེ་མཆོག་གི་ལུས་དཀྱིལ་གྱི་སྐབས་ཐམས་ཅད་དུ། བཤད་རྒྱུད་རྡོ་རྗེ་ཕྲེང་བ་ནས་བཤད་པ་ལྟར། ལུས་ནི་གཞལ་ཡས་ཁང་དུ་འགྱུར། ། སངས་རྒྱས་ཀུན་གྱི་ཡང་དག་བརྟེན། ། ཟུར་བཞི་པ་ནི་མདུན་རྒྱབ་དང༌། ། གཡས་དང་གཡོན་གྱི་དབྱེ་བས་སོ། །
སྟེང་འོག་སྒོ་ཡི་དབྱེ་བ་ཡིས། ། སྒོ་བཞི་ཞེས་ནི་བཤད་པ་ཡིན། ། སྣ་ཡི་རྩེ་མོའི་དབྱིབས་ཀྱིས་ནི། ། རྟ་བབས་བཞིར་ནི་བརྗོད་པ་བྱ། ། དྲྭ་བ་སྒྱུ་མར་ཡང་དག་བཤད། ། རྒྱུས་པར་གྱུར་པ་དྲྭ་བ་ཕྱེད། ། ཆ་ནི་ཟླ་བ་ཕྱེད་པ་དང༌། ། བུམ་པར་ལྟོ་བ་ཡང་དག་བཤད། ། རྗེ་ངར་བརླ་དཔུང་ལག་ངར་ནི། ། ཀ་བ་བརྒྱད་དུ་རྣམ་པར་བཤད། །
མིག་གི་རྣམ་ཤེས་མེ་ལོང་སོགས། ། སྒྲ་ཡི་རྣམ་ཤེས་བ་དན་དང༌། ། སྣ་ཡི་རྣམ་ཤེས་མེ་ཏོག་ཕྲེང༌། ། རིན་ཆེན་ཕ་གུ་ལྕེ་རྣམ་ཤེས། ། ལུས་ཀྱི་རྣམ་ཤེས་དར་འཕེན་དང༌། ། ཡིད་ཀྱི་རྣམ་ཤེས་རི་དྭགས་སོ། ། མིག་ནི་འཁོར་ལོའི་མཚན་མ་དང༌། ། རྣ་བ་ཀུན་ནས་རྡོ་རྗེ་རྣམས། ། སྣ་ནི་བ་དན་དུ་ནི་བཤད། ། ལྕེ་ནི་དྲིལ་བུ་རུ་ནི་གསུང༌། །
རྔ་ཡབ་ལ་སོགས་རྣམ་དག་པ། ། ལུས་ཀྱི་ཚོགས་ཞེས་བྱ་བར་བཤད། ། ཡིད་ནི་དབུས་ཀྱི་པདྨར་གསུང༌། ། རྣམ་རྟོག་རླུང་ནི་ཡང་དག་རྟེན། ། ཡེ་ཤེས་ལྔ་ནི་རྣམ་དག་པ། ། རེ་ཁཱ་ལྔ་ནི་ཡང་དག་བརྗོད། ། ཕུང་པོ་ལྔ་ནི་ཡང་དག་ལྔ། ། རྣམ་དག་ཁ་དོག་ལྔར་ནི་དབྱེ། ། དེ་དག་གཞལ་ཡས་ཁང་དུ་བསྒོམ། ། ཞེས་པ་ཅི་རིགས་པས་ཁ་བསྐང་ལ་གསལ་གདབ།
ཅེས་བྲིས་པ་ཡང་མི་འཐད་པར་འགྱུར་ཏེ། བདེ་མཆོག་གི་གཞུང་དུ་དངོས་སུ་མ་བཤད་པ། གསང་འདུས་ཀྱི་བཤད་རྒྱུད་ནས་ཁ་བསྐངས་པའི་ཕྱིར་རོ། ། བདེ་མཆོག་ལུས་དཀྱིལ་གྱི་སྐབས་སུ་བཤད་རྒྱུད་རྡོ་རྗེ་ཕྲེང་བས་ཁ་བསྐང་བ་ཡང་མི་འཐད་དེ། བདེ་མཆོག་གི་སྐབས་སུ་ནི། ལུས་འདོམ་གང་གྲུ་བཞི་མཉམ་པ་གཞལ་ཡས་ཁང་གྲུ་བཞི་ཡིན་པར་སྔར་གྱི་སམྦུ་ཊའི་ལུང་གིས་ཤེས་ཤིང༌། འགྲེལ་པ་མན་ངག་གི་སྙེ་མར། དངོས་པོ་ཀུན་གྱིས་ནི་ཆུ་དང་ཞེང་དུའོ་ཞེས་སོགས་པའི་དོན་ཏོ། ། ཞེས་དང༌། གྲུབ་ཆེན་དྷ་རི་ཀ་པས།
ཆུ་ཞེང་ཀུན་ཏུ་མཉམ་པ་ཡི། ། གྲུ་བཞི་པར་ནི་རབ་ཏུ་གྲགས། ། ཞེས་གསུངས་ལ། རྒྱུད་རྡོར་ཕྲེང་དུ། ལུས་ཀྱི་གཡས་གཡོན་དང་མདུན་རྒྱབ་བཞི། གཞལ་ཡས་ཁང་གྲུ་བཞིར་གསུངས་པའི་ཕྱིར་དང༌། བདེ་མཆོག་ཏུ། འབྱུང་བཞིའི་རླུང་སྒོ་བཞིར་བཤད་དེ། གྲུབ་ཆེན་དྲིལ་བུ་ཞབས་ཀྱིས། ལུས་ནི་མཉམ་པ་སྒོ་བཞི་རླུང༌། །
རྒྱན་རྣམས་རབ་མཛེས་ཧེ་རུ་ཀའི། ། ལུས་ནི་དཀྱིལ་འཁོར་དུ་འདོད་དོ། ། ཅེས་གསུངས་ལ། རྒྱུད་རྡོར་ཕྲེང་དུ། ཁ་དང་སྣ་བུག་གཡས་གཡོན་འོག་སྒོ་སྟེ། སྟེང་འོག་གི་སྒོ་བཞི་དཀྱིལ་འཁོར་གྱི་སྒོ་བཞིར་བཤད་པའི་ཕྱིར་རོ། ། རྒྱུ་མཚན་དེ་རྣམས་ཀྱི་ཕྱིར། བདེ་མཆོག་གི་སྐབས་སུ་རྒྱུད་རྡོར་ཕྲེང་གིས་ཁ་བསྐང་བ་མི་འཐད་པར་གྲུབ་ལ། མ་རྒྱུད་ནང་མཐུན་པའི་ཕྱིར། ཀྱེ་རྡོར་གྱི་ཆོས་སྐོར་ནས་ཁ་བསྐང་བ་ཤིན་ཏུ་འཐད་པར་གྲུབ་པ་ཡིན་ནོ། །
ལུང་ལས་ཇི་ལྟར་གསུང་ཚུལ་ཡང་འོག་ནས་རྒྱས་པར་འཆད་པར་འགྱུར་རོ། ། གཉིས་པ་བརྟེན་པ་ལུས་དཀྱིལ་ལ་རྩོད་པ་སྤོང་བ་ལ་གསུམ། ཕྱི་དཀྱིལ་དང་ལུས་དཀྱིལ་ལྷ་གྲངས་མི་མཐུན་པའི་རྩོད་པ་སྤོང་བ། ཕྱི་ནང་ཐུན་མོང་བའི་ལྷ་མེད་པའི་རྩོད་པ་སྤོང་བ། ལུས་དཀྱིལ་དང་ལུས་ལ་ལྷ་འགོད་པའི་ཁྱད་པར་མ་བྱེད་པའི་རྩོད་པ་སྤོང་བའོ། ། དང་པོ་ནི། ཁྱེད་ཀྱིས་ཕྱིའི་དཀྱིལ་འཁོར་ལ་ལྷ་དགུ་ལས་མེད་པ་ལ་ལུས་དཀྱིལ་གྱི་ལྷ་བརྒྱ་ལྔ་བཅུ་རྩ་བདུན་ལ་སོགས་པ་བཀོད་ཅིང༌། ཞེས་བྲིས་པ་ཡང༌། རྡོ་རྗེ་ཐེག་པའི་གཞུང་ལུགས་རྒྱ་ཆེན་པོ་མ་མཐོང་བཞིན་དུ། སྤྱི་བརྟོལ་གྱི་སྨྲ་བ་ཙམ་དུ་ཟད་དེ།
འདི་འཁྲུལ་པར་བསྟན་པ་ལ་གསུམ། རྣལ་འབྱོར་བླ་མེད་སྤྱི་དང་འགལ་བ། ཀྱེ་རྡོ་རྗེའི་གཞུང་དང་འགལ་བ། རང་གི་ཁས་བླངས་དང་འགལ་བའོ། ། དང་པོ་ནི། ཕྱི་དཀྱིལ་གྱི་ལྷ་གྲངས་པས་ནང་དཀྱིལ་མང་བ་མི་རུང་ན། གྲུབ་ཆེན་དྷ་རི་ཀ་པའི། བདེ་མཆོག་ལྷ་ལྔ་དང༌། བཅུ་གསུམ་མའི་སྒྲུབ་ཐབས་ཀྱང་མི་འཐད་པར་འགྱུར་ཏེ། ཕྱི་དཀྱིལ་ལ་ལྷ་ལྔ་དང་བཅུ་གསུམ་ལས་མེད་པ་ལ།
ནང་དཀྱིལ་ལ་ལྷ་དྲུག་ཅུ་རྩ་གཉིས་བཤད་པའི་ཕྱིར་རོ། ། རྟགས་གྲུབ་སྟེ། སྒྲུབ་ཐབས་དེ་ཁོ་ན་ཉིད་བསྡུས་པ་ལས། ཡོངས་སུ་རྫོགས་པའི་གཞལ་ཡས་ཁང་གི་སྙིང་པོ་ལ། བཅོམ་ལྡན་འདས་སྐུ་མདོག་སྔོན་པོ་ཤིན་ཏུ་ཁྲོས་པ་དང༌། ཆགས་པ་དང༌། ཞི་བ་དང༌། མཉམ་པའི་ཞལ་སྔོན་པོ་དང༌།

དམར་པོ་དང༌། ལྗང་གུ་དང༌། སེར་པོ་མངའ་བ། ཞེས་པ་ནས། རྡོ་རྗེ་ཕག་མོ་ནི་སྐུ་མདོག་དམར་མོ། ཞལ་གཙིགས་པ་ཁྲག་ལ་དགྱེས་པ། གྲི་གུག་དང་ཐོད་པ་འཛིན་པའི་ཕྱག་གིས་འཁྱུད་པ། ལྷན་ཅིག་སྐྱེས་པའི་བདེ་བས་དགྱེས་པ། ཕྱག་རྒྱ་ལྔ་དང་ཐོད་པའི་ཕྲེང་བས་བརྒྱན་པར་གནས་པའོ། ། ཤར་དུ་མཁའ་འགྲོ་མ་ནག་མོ་དང༌། བྱང་དུ་ལཱ་མ་ལྗང་གུ་དང༌།
ནུབ་ཏུ་དུམ་སྐྱེས་མ་དམར་མོ་དང༌། ལྷོར་གཟུགས་ཅན་མ་སེར་མོ་དང༌། མཚམས་སུ་བུམ་པ་པདྨའི་སྣོད་དང་ལྡན་པ། དྲི་ཆེན་དང༌། དྲི་ཆུ་དང༌། རང་བྱུང་དང༌། ཀླད་པ་དང༌། ཁུ་བས་གང་བའོ། ། དེ་ལྟར་ལྔའི་བདག་ཉིད་དམ། ཞེས་ཕྱི་དཀྱིལ་ལ་ལྷ་ལྔ་གསལ་བར་གསུངས་ཤིང༌།
བསྡུས་པའི་རྣལ་འབྱོར་ཕྱི་ནང་གི་འཁོར་ལོ་གཉིས་བསྒོམ་པར་བྱ་སྟེ། ཁྭ་གདོང་ནག་མོ་དང༌། འུག་གདོང་ལྗང་གུ་དང༌། ཁྱི་གདོང་དམར་མོ་དང༌། ཕག་གདོང་སེར་མོ་དང༌། གཤིན་རྗེ་བརྟན་མ་དང༌། གཤིན་རྗེ་འཇོམས་མ་དང༌། གཤིན་རྗེ་ཕོ་ཉ་མོ་དང༌། གཤིན་རྗེ་མཆེ་བ་མ་རྣམས་གཟུགས་གཉིས་མའི་རང་བཞིན་ཅན་ཏེ། ཞལ་གཅིག་མ།
ཕྱག་བཞི་མ། གྲི་གུག་དང༌། ཐོད་པ་དང༌། ཌཱ་མ་རུ་དང༌། ཁ་ཊྭཱཾ་ག་བསྣམས་པ། ཞབས་གཡས་བརྐྱངས་པས་རོ་མནན་པ་ཕྱག་རྒྱ་ལྔས་བརྒྱན་པ། མི་མགོའི་དོ་ཤལ་ཅན་སྒེག་པའི་ཞལ་དང་འཇིགས་སུ་རུང་བར་གནས་པའོ། ། དེ་ལྟར་སྤྲུལ་པའི་སྐུའི་བསྒོམ་པ་ལ་གནས་ཏེ། ལོངས་སྤྱོད་རྫོགས་པའི་ཆོ་ག་རྫོགས་པར་བྱ་བར་གསུངས་པ། ཧེ་རུ་ཀ་ལ་སོགས་པའི་ལྷ།
རྩ་ཡི་གཟུགས་ཀྱིས་ཡང་དག་གནས། ། ལུས་ཀྱི་དཀྱིལ་འཁོར་ཉམས་དགའ་བའི། ། ཞེས་པ་ནས། མཚོག་མ་པུལླི་ར་མཱ་ལར། ། མི་ཕྱེད་རྩ་ནི་སོ་སེན་འབབ། ། རབ་གཏུམ་ཐོད་པའི་དུམ་བུ་ཉིད། ། སྤྱི་གཙུག་ཛ་ལནྡྷ་རར་ནི། ། སྐྲ་འབབ་དེ་ནི་ཕྲ་གཟུགས་མ། ། ཞེས་སོགས་ཀྱིས་གནས་ཉེར་བཞིར། འཁོར་ལོ་གསུམ་གྱི་ལྷ་དགོད་པ་བསྟན་ནས།
སྐུ་སྟེ་ས་འོག་སྤྱོད་པ་མ། ། མཁའ་འགྲོ་དཔའ་མོར་ཤེས་པར་བྱ། ། ལྟེ་བ་སྙིང་གའི་རྩ་བཞི་ནི། ། འབྱུང་ལྔའི་རླུང་དང་བདུད་རྩི་འབབ། ། བདེ་ཆེན་དགུ་ཡི་བདག་ཉིད་བསམ། ། ཕྱག་བརྒྱད་དམ་ནི་སྒོ་བརྒྱད་དུ། ། ལས་ཀྱི་རླུང་ངམ་བྱེད་བདག་གིས། ། ཁྭ་གདོང་གཤིན་རྗེ་མ་སོགས་བརྒྱད། ། མེ་ལོང་ནང་གི་གཟུགས་བཞིན་དུ། ། རང་གི་ཆ་ལུགས་བརྒྱན་པའི་ཚུལ། །
རོ་ཡི་གདན་ལ་ལེགས་པར་དགོད། ། ཅེས་པའི་བར་གྱིས་ཕྱི་དཀྱིལ་ལྷ་བཅུ་གསུམ་དང༌། ལྔ་མ་ལ་ནང་དཀྱིལ་ལྷ་དྲུག་ཅུ་རྩ་གཉིས་རྫོགས་པར་བཤད་པའི་ཕྱིར་རོ། ། གཞན་ཡང༌། སློབ་དཔོན་ཨ་བྷ་ཡས། ཀྱེ་རྡོ་རྗེ་ལྷ་དགུ། བདག་མེད་མ་ལྷ་མོ་བཅོ་ལྔ། ཡེ་ཤེས་མཁའ་འགྲོ་ལྷ་བཅུ་གསུམ། སངས་རྒྱས་མཉམ་སྦྱོར་ལྷ་ཉི་ཤུ་རྩ་གཅིག རྡོ་རྗེ་བདུད་རྩི་ལྷ་དགུ་རྣམས་ལ།
ནང་དཀྱིལ་ལ་ལྷ་ཉི་ཤུ་རྩ་བཞི་དང་རྩ་དགུ་བཀོད་པ་རྣམས་ཀྱང་མི་འཐད་པར་འགྱུར་ཏེ། ཕྱི་ནང་གི་ལྷ་གྲངས་མ་མཐུན་པའི་ཕྱིར་རོ། ། རྟགས་གྲུབ་སྟེ། སྙེ་མ་ཉེར་གཉིས་པར། འདིར་མ་ལ་ཡ་ལ་སོགས་པའི་གནས་བརྒྱད་རྣམས་ནི་ཐུགས་ཀྱི་འཁོར་ལོ། ཀཱ་མ་རཱུ་པ་ལ་སོགས་པ་བརྒྱད་རྣམས་གསུང་གི་འཁོར་ལོའོ། ། ཡི་དྭགས་གནས་པ་ལ་སོགས་པ་བརྒྱད་རྣམས་སྐུའི་འཁོར་ལོའོ། ། འཁོར་ལོ་འདི་རྣམས་སུ་གང་རྡོ་རྗེ་སེམས་དཔའི་དཀྱིལ་འཁོར་དུ་རྡོ་རྗེ་དྲག་མོ་ལ་སོགས་པའི་ལྷ་མོ་རྣམས་དང༌། གང་ཡང་རིག་པའི་རྒྱལ་པོའི་དཀྱིལ་འཁོར་དུ་རབ་ཏུ་གཏུམ་མོ་ལ་སོགས་པ་རྣམས་དང༌། གང་ཡང་ཀྱེ་རྡོ་རྗེའི་དཀྱིལ་འཁོར་དང་བདག་མེད་མའི་དཀྱིལ་འཁོར་དུ་གཽ་རཱི་ལ་སོགས་པ་རྣམས་དང༌།
གང་ཡང་ཡེ་ཤེས་མཁའ་འགྲོ་མའི་དཀྱིལ་འཁོར་དུ་སེང་གེ་མ་ལ་སོགས་པ་རྣམས་དང༌། གང་ཡང་སངས་རྒྱས་ཐམས་ཅད་མཉམ་པར་སྦྱོར་བ་མཁའ་འགྲོ་མ་དྲྭ་བ་སྡོམ་པར། སྡོམ་པ་མོ་དང༌། ཀཱི་ལི་ཀཱི་ལ་ལ་སོགས་པ་རྣམས་དང༌། གང་ཡང་རྡོ་རྗེ་བདུད་རྩིར་ཟླ་བའི་རི་མོ་ལ་སོགས་པ་རྣམས་ཏེ། དེ་རྣམས་ཐམས་ཅད་ཉི་ཤུ་རྩ་བཞིའི་རང་བཞིན་དུ་གནས་མ་རྣམས་སོ། ། གང་སྤྱན་མ་ལ་སོགས་པ་རྣམས་དང༌། མཁའ་འགྲོ་མ་ལ་སོགས་པ་དང༌། རྡོ་རྗེ་མ་ལ་སོགས་པ་དང༌། རྡོ་རྗེ་མཁའ་འགྲོ་མ་ལ་སོགས་པ་རྣམས་ཏེ།
དེ་རྣམས་ནི་སུམ་སྐོར་མ་ལ་སོགས་པ་ཉི་ཤུ་རྩ་བཞིའི་རང་བཞིན་ནོ། ། རྐྱང་མ་དང༌། རོ་མ་དང༌། ཀུན་འདར་མ་རྣམས་ནི། རྡོ་རྗེ་སྙེམས་མ་དང༌། ཕག་མོ་དང༌། བདག་མེད་མ་དང༌། ཡེ་ཤེས་ཀྱི་མཁའ་འགྲོ་མའི་རང་བཞིན་རྣམས་སོ། ། ཡང་ན་འདིས་ཅི་སྟེ། གདུལ་བྱའི་བསམ་པའི་དབང་ལས་ལྷ་མོའི་ཁྱད་པར་རྣམ་པར་གཞག་པ་ལས་གང་ཅི་ཡང་རུང༌།
རྣལ་འབྱོར་དང་རྣལ་འབྱོར་མའི་རྒྱུད་རྣམས་སུ་རྡོ་རྗེ་ལྷ་མོ་གསུངས་པ་དཔག་ཏུ་མེད་པ་དེ་རྣམས་ཐམས་ཅད་ཀྱང་སོ་སོ་འཁོར་ལོ་དང་བཅས་པའི་རྩ་སུམ་ཅུ་རྩ་གཉིས་ཀྱི་རང་བཞིན་རྣམས་སུ་ཤེས་པར་བྱའོ། ། ཞེས་བཤད་པའི་ཕྱིར་རོ། ། ཀྱེ་དགེ་སྦྱོང་དག ལུས་འདིའི་དོན་ལ་ཞིབ་ཏུ་དཔྱོད་ཅིག་དང༌། ཁྱེད་ཀྱི་བློ་གྲོས་ཀྱི་མཚང་དེ་གདོད་རྟོགས་པར་འགྱུར་རོ། ། སྐྱོན་གཞན་ཡང༌། བདེ་མཆོག་སྡོམ་འབྱུང་གི་སྒྲུབ་ཐབས་ཀྱང་མི་འཐད་པར་འགྱུར་ཏེ། ཕྱི་དཀྱིལ་ལ་ལྷ་བཅུ་གསུམ་ལས་མེད་པ་ལ་ནང་དཀྱིལ་ལ་ལྷ་དྲུག་ཅུ་རྩ་གཉིས་བཀོད་པའི་ཕྱིར་རོ། ། རྟགས་གྲུབ་སྟེ། སྡོམ་པ་འབྱུང་བའི་རྒྱུད་ཀྱི་ལེའུ་བཅུ་གསུམ་པར་ཕྱི་དཀྱིལ་ལྷ་བཅུ་གསུམ་ཁོ་ན་བཤད་ནས།
ཆོས་དང་ལོངས་སྤྱོད་རྫོགས་སྤྲུལ་པ། ། བདེ་བ་ཆེན་པོའི་འཁོར་ལོ་སྦྱར། ། ཉི་ཤུ་རྩ་བཞིའི་རྩ་རྣམས་ཀྱི། ། ཁམས་ནི་ལུས་ཀྱི་མཛེས་བྱེད་དེ། ། ཉི་ཤུ་རྩ་བཞིའི་གནས་དག་གིས། ། ལུས་ནི་སྡུད་ཅིང་འཛིན་པ་ཡིན། ། དེ་ལྟར་གོང་བུའི་རང་བཞིན་པའོ། ། འདི་དེ་སངས་རྒྱས་ཀུན་དང་མཚུངས། ། ཞེས་དང༌། དེའི་འགྲེལ་པར།
ཆོས་དང་ཞེས་པ་ལ་སོགས་པ་ནས། ཆོས་ལ་སོགས་པའི་འཁོར་ལོ་རྣམས་ལ་མཁའ་འགྲོ་མ་ལ་སོགས་པ་བསྒོམ་ཞིང༌། ཞལ་དང་སྣ་བུག་གཡོན་པ་དང༌། བཤང་བའི་སྒོ་དང༌། སྣ་བུག་གཡས་པ་རྣམས་ལ་ཁྭ་གདོང་མ་ལ་སོགས་པ་རྣམས་དང༌། རྣ་བ་གཡས་པ་དང༌། གཡས་མིན་དང༌། མིག་གཡས་པ་དང་གཡས་མིན་རྣམས་ལ་གཤིན་རྗེ་བརྟན་མ་ལ་སོགས་པ་རྣམས་བཅུག་སྟེ། སྤྱི་བོ་ལ་སོགས་པ་རྣམས་ལ་སྔར་བཞིན་རྩ་ཉི་ཤུ་རྩ་བཞི་དང༌། དེ་དང་སྙོམས་པར་ཞུགས་པའི་སོ་དང་སེན་མོ་ལ་སོགས་པའི་ཁམས་ཀྱང་ངེས་པར་བྱ་ཞིང༌།
བཅོམ་ལྡན་འདས་དང་བཅོམ་ལྡན་འདས་མའི་གསང་གནས་དང༌། དེའི་སྙོམས་པར་འཇུག་པ་ཡང་བླ་མའི་གདམས་ངག་ལས་ཤེས་པར་བྱས་ལ། བདག་ཉིད་དང་སྣ་ཚོགས་པ་ཡང་བདེ་བ་ཆེན་པོའི་རང་བཞིན་དུ་བལྟས་ཏེ། ཇི་ལྟར་བདེ་བར་རྣམ་པར་དཔྱད་པར་བྱའོ། ། ཞེས་པའོ། ། དེ་དག་ཉིད་ཉེ་བར་སྡུད་པ་དེ་ལྟར་ཞེས་པ་ལ་སོགས་པ་སྟེ། དེ་ལྟར་གསུངས་པའི་ལུས་ཀྱི་རང་བཞིན་ནི་དཔའ་བོ་སྟེ་སངས་རྒྱས་ཐམས་ཅད་དང་མཚུངས་པར་འགྱུར་རོ། ། ཞེས་གསུངས་པའི་ཕྱིར་རོ། ། གཉིས་པ་ནི། ཕྱི་དཀྱིལ་ལ་ལྷ་དགུ་ལས་མེད་པ་ལ།
ནང་དཀྱིལ་ལ་ལྷ་བརྒྱ་ལྔ་བཅུ་རྩ་བདུན་ལ་སོགས་པ་བཀོད་པ་མི་འཐད་ན། བྱང་ཆུབ་སེམས་དཔའ་རྡོ་རྗེ་སྙིང་པོས་བཤད་པའི་ཀྱེ་རྡོ་རྗེའི་སྒྲུབ་ཐབས་ཀྱང་མི་འཐད་པར་འགྱུར་ཏེ། ཕྱི་དཀྱིལ་ལ་ལྷ་དགུ་ལས་མེད་པ་ལ། ནང་དཀྱིལ་ལ་ལྷ་བརྒྱ་ལྔ་བཅུ་རྩ་དྲུག་སོགས་བཀོད་པའི་ཕྱིར་རོ། ། རྟགས་གྲུབ་སྟེ། རྡོ་རྗེ་སྙིང་འགྲེལ་དུ་ཕྱི་དཀྱིལ་ཧེ་རུ་ཀ་བཞི་གང་གཙོ་བོར་བསྒོམ་ཡང༌། འཁོར་གཽ་རཱི་ལ་སོགས་པ་བརྒྱད་ཀྱིས་བསྐོར་བའི་ལྷ་དགུ་ལས་མེད་པ་ལ། ནང་ལུས་ཀྱི་དཀྱིལ་འཁོར་དུ། ། སྟེང་འོག་གནས་པའི་དཔའ་བོ་ནི། ། མཁའ་འགྲོ་མ་ཡི་འཁོར་ལོའི་གཙོ། །
རྩ་ནི་རྣམ་པ་བཞི་རྣམས་ཀྱིས། ། སྤྱི་བོར་འཁོར་ལོ་བརྗོད་པར་བྱ། ། དཔྲལ་བར་བཅུ་དྲུག་རྣམས་ཀྱིས་ཏེ། ། མགྲིན་པར་སུམ་ཅུ་གཉིས་རྣམས་ཀྱིས། ། སྙིང་གར་འཁོར་ལོ་བརྒྱད་རྣམས་ཀྱིས། ། དྲུག་ཅུ་རྩ་བཞི་རྣམས་ཉིད་ཀྱིས། ། ལྟེ་བའི་འཁོར་ལོར་ཡང་དག་བཤད། ། གསང་བར་སུམ་ཅུ་རྩ་གཉིས་རྣམས་ཀྱིས། ། རྩ་རྣམས་འཁོར་ལོའི་རྩིབས་བཤད་པའམ། ། ཡང་ན་པདྨའི་འདབ་མ་རྣམས། །
རྣལ་འབྱོར་མ་རྣམས་དེ་བསྟན་པ། ། བྱ་བ་རྣམ་པ་དུ་མ་བྱེད། ། ཅེས་ལུས་ཀྱི་སྤྱི་གཙུག་ཏུ་རྩ་འདབ་མ་བཞི། དཔྲལ་བར་བཅུ་དྲུག མགྲིན་པར་སོ་གཉིས། སྙིང་གར་བརྒྱད། ལྟེ་བར་རེ་བཞི། གསང་གནས་སུ་སོ་གཉིས་རྣམས་བསྒོམས་ནས། དེ་དག་འཁོར་ལོའི་རྩིབས་སམ། པདྨའི་འདབ་མར་བསྒོམས་པའི་སྟེང་དུ་ལྷ་མོ་རྣམས་བསྒོམ་པར་བཤད་པ་དང༌།
འཁོར་ལོ་དྲུག་ལ་ལྷ་མོ་རྣམས་ལྔ་བཅུ་རྩ་དྲུག་ལྷག་པའི་བརྒྱའོ། ། ཞེས་རྩ་འདབ་ཀྱི་ལྷ་མོའི་གྲངས་དང༌། མཁའ་འགྲོ་མ་རྣམས་ཁམས་ལྔ་རྣམས། ། འདི་རྣམས་འཁོར་ལོ་ལྔ་ལ་གནས། ། དྲུག་པ་གསང་བ་བདག་པོ་ཆེ། ། མཁའ་འགྲོ་སུམ་ཅུ་རྩ་གཉིས་དང༌། ། ལྷན་ཅིག་ཁམས་གསུམ་དབང་ཕྱུག་གོ ། ཞེས་འཁོར་ལོའི་ལྷ་མོ་རྣམས་རང་རང་གི་དེ་བཞིན་གཤེགས་པའི་ཡུམ་གྱི་རྣམ་པར་བསྒོམ་པ་དང༌། དཔྲལ་བར་ཟླ་བའི་དཀྱིལ་འཁོར་ནི། ། ཡང་དག་རྫོགས་ལ་སྐུ་གནས་སོ། །
མགྲིན་པའི་ཕྱོགས་སུ་གསུང་རྡོ་རྗེ། ། ཉི་མའི་དཀྱིལ་འཁོར་གང་བ་ལའོ། ། སྒྲ་གཅན་དཀྱིལ་འཁོར་དབུས་གནས་པ། ། ལུས་ཅན་ཀུན་གྱི་རྣམ་ཤེས་སོ། ། སྒྲ་གཅན་མཇུག་མ་ས་ལ་ནི། ། རིན་ཆེན་ལེགས་གནས་ཐེ་ཚོམ་མེད། ། དོན་ཡོད་དུས་མེའི་དཀྱིལ་འཁོར་ལ། ། སྣ་ཚོགས་རྡོ་རྗེའི་སྟེང་ན་གནས། ། འཁོར་ལོ་པདྨ་རྡོ་རྗེ་དང༌། ། རིན་ཆེན་རལ་གྲི་ལྔ་པ་སྟེ། །
སྐྱེས་བུའི་རྡོ་རྗེ་ནོར་བུ་དང༌། ། སངས་རྒྱས་དབུ་ལ་དྲུག་པར་བཤད། ། དེ་ལྟར་སངས་རྒྱས་ཐམས་ཅད་ཀྱི། ། རིགས་དྲུག་འདི་རྣམས་སྟོབས་ཆེན་ཡིན། ། ཞེས་འཁོར་ལོ་དྲུག་གི་དབུས་སུ་དེ་བཞིན་གཤེགས་པ་དྲུག་བསྒོམ་ཚུལ་དང༌། མིག་གཉིས་དེ་བཞིན་རྣ་བ་དག ། སྣ་དག་ལྕེ་དང་འཕྱང་བའོ། ། གཽ་རཱི་ལ་སོགས་ལྷ་མོ་ནི། ། གཟུགས་སོགས་དང་ནི་ས་སོགས་རྣམས། ། ཞེས་ནང་གི་སྐྱེ་མཆེད་ལྷ་མོར་བསྒོམ་ཚུལ་དང༌།
ས་ཡིས་དྲི་ནི་བསྐྱེད་བྱ་སྟེ། ། རོ་ནི་མེ་ཡིས་སྨིན་ལས་འགྱུར། ། ཆུ་ལས་མྱུ་གུ་ལ་སོགས་འགྱུར། ། རེག་བྱ་འདི་ནི་རླུང་ལས་འགྱུར། ། སྲོག་གི་རླུང་ལས་སྒྲ་འབྱུང་སྟེ། ། ཐུར་སེལ་ལ་ནི་ཆོས་ཀྱི་ཁམས། ། ཡིད་ཀྱི་དབང་པོ་དེ་ཉིད་ལའོ། ། ཞེས་ཁམས་རྣམས་རྡོ་རྗེ་མར་བསྒོམ་ཚུལ་དང༌། གཤིན་རྗེ་མཐར་བྱེད་རུས་པས་བསྐྱེད། ། ཁྲག་ལ་ཤེས་རབ་མཐར་བྱེད་བཤད། །
པདྨ་མཐར་བྱེད་རྩ་རྣམས་ལ། ། ཤ་ལས་བགེགས་མཐར་བྱེད་པར་བཤད། ། རྐང་ལས་ཀྱང་ནི་མི་གཡོར་བརྗོད། ། ཊཀྐིའི་རྒྱལ་པོ་པགས་པ་ལས། ། དབྱུག་པ་སྔོ་འགྱུར་བ་སྤུ་ལས། ། སེན་མོ་ལས་ཀྱང་སྟོབས་པོ་ཆེ། ། སྐྲ་ལས་གཙུག་ཏོར་འཁོར་ལོ་ཅན། ། འོག་གི་སྐྲ་ལས་གནོད་མཛེས་རྒྱལ། ། ཞེས་ཁྲོ་བོ་བཅུ་ལུས་ལ་བསྐྱེད་ཚུལ་རྣམས་ཤིན་ཏུ་གསལ་བར་གསུངས་པའི་ཕྱིར་རོ། ། གལ་ཏེ་འདིར་འཁོར་ལོ་དྲུག་གི་ལུས་དཀྱིལ་བཤད་ལ།
ལམ་འབྲས་ཀྱི་གདམས་ངག་ཏུ་འཁོར་ལོ་ལྔའི་ལུས་དཀྱིལ་ལས་མ་བཤད་པས་འགལ་ལོ་སྙམ་ན། མི་འགལ་ཏེ་དེ་ཉིད་དུ། ཇི་ལྟར་རྩ་བའི་རྒྱུད་ཀྱི་རྗེས་སུ་འབྲངས་ནས་རྒྱུད་ནི་རྒྱུད་གཞན་དུ་གསུངས་པའི་རྣམ་པས་རིགས་དྲུག་གིས་དབྱེ་བས་འཁོར་ལོ་དྲུག་ཏུ་སྡོམ་པའོ། ། རིགས་ལྔའི་དབྱེ་བས་འཁོར་ལོ་ལྔ་རྣམས་སུ་སྡོམ་པའོ། ། རིགས་བཞིའི་དབྱེ་བས་འཁོར་ལོ་བཞི་རྣམས་སུ་སྡོམ་པའོ། ། རིགས་གསུམ་གྱི་དབྱེ་བས་འཁོར་ལོ་གསུམ་རྣམས་སུ་དབྱེ་བའོ། ། ཞེས་པ་ངེས་པའོ། ། ཞེས་འཁོར་ལོ་ལྔའི་ལུས་དཀྱིལ་ཡང་གསལ་བར་གསུངས་པའི་ཕྱིར་རོ། ། གསུམ་པ་ནི། ཕྱི་ནང་གི་དཀྱིལ་འཁོར་ལྷ་གྲངས་མི་མཐུན་པ་སྐྱོན་དུ་འདོད་པ་ནི།
རང་གི་ཁས་ཅི་བླངས་མ་དྲན་པར་ཅི་རུང་རུང་དུ་སྨྲ་བའི་བབ་ཅོལ་ཏེ། དེ་ལྟར་ན། ཁྱེད་རང་གི་གསང་འདུས་འཕགས་ལུགས་ཀྱི་སྒྲུབ་ཐབས་ཀྱི་ཊཱི་ཀ་དེའང་མི་འཐད་པར་འགྱུར་ཏེ། ཕྱི་དཀྱིལ་ལ་ལྷ་སོ་གཉིས་ལས་མེད་པ་ལས། ནང་དཀྱིལ་ལ་ལྷ་བཞི་བཅུ་ཞེ་དགུ་བཀོད་པའི་ཕྱིར་རོ། ། རྟགས་ཁྱེད་རང་གིས་ཁས་བླངས་ཏེ། དོན་ཡོད་གྲུབ་པ་བརླ་རྩ་གཉིས་དང༌། ས་སྙིང་མིག་གཉིས་དང༌། ཕྱག་རྡོར་རྣ་བ་གཉིས་དང༌། གཟུགས་རྡོ་རྗེ་མ་མིག་གི་སྒོ་གཉིས་དང༌།
སྒྲ་རྡོ་རྗེ་མ་རྣ་བའི་སྒོ་གཉིས་དང༌། ཀུན་བཟང་ཚིགས་བཅུ་གཉིས་དང༌། གནོད་མཛེས་རྐང་མཐིལ་གཉིས་ལ་བཀོད་པ་རྒྱུ་མཚན་དང་བཅས་ཏེ་བྲིས་པ་དེ། དེ་དྲན་པར་གྱིས་ཤིག གཉིས་པ་ཕྱི་ནང་ཐུན་མོང་བའི་ལྷ་མེད་པའི་རྩོད་པ་སྤོང་བ་ནི། ལུས་དཀྱིལ་གྱི་ལྷའི་ནང་ན་ཕྱི་དཀྱིལ་ལ་དགོད་པ་དང་ཐུན་མོང་གི་ལྷ་གཅིག་ཀྱང་མེད་པས་ནོར་ཞེས་པ་ཡང་མ་མཐོང་བཞིན་དུ་སྡང་སྨྲས་བྱེད་པ་ཁོ་ན་ཟད་དེ། འདི་མི་རིགས་པར་བསྟན་པ་ལ་གསུམ། རྣལ་འབྱོར་བླ་མེད་སྤྱི་དང་འགལ་བ། ཀྱེ་རྡོ་རྗེའི་གཞུང་དང་འགལ་བ། རང་གིས་ཁས་ལེན་པའི་གྲུབ་མཐའ་དང་འགལ་བའོ། །
དང་པོ་ནི། དེ་ལྟར་ན། བདེ་མཆོག་མངོན་བརྗོད་བླ་མར་གསུངས་པའི་སངས་རྒྱས་ཐོད་པའི་སྒྲུབ་ཐབས་དེ་ཡང་ནོར་བར་འགྱུར་ཏེ། ཕྱི་ནང་ཐུན་མོང་བའི་ལྷ་མེད་པའི་ཕྱིར་རོ། རྟགས་གྲུབ་སྟེ། རྒྱུད་དེའི་ལེའུ་ཉི་ཤུ་རྩ་དྲུག་པར། ཨཱ་ལི་ཀཱ་ལི་ལས་རང་བྱུང༌། ། གཉིས་མེད་མཆོག་ཏུ་ཞི་བ་སྟེ། ། ཕྱག་གཉིས་པ་ལ་ཞལ་གཅིག་པ། ། ཕྱག་རྒྱ་དྲུག་གིས་རྣམ་པར་བརྒྱན། །
འཛམ་བུའི་མདོག་ཅན་མཉམ་པར་ཁྱབ། ། ཅེས་པ་ནས། ཐོད་པ་དང་ནི་ཁ་ཊྭཱཾ་འཛིན། ། གཡས་པས་མི་འཇིགས་ཕྱག་རྒྱ་ཅན། ། ཞེས་སོགས་ཀྱིས། གཞལ་ཡས་ཁང་གི་ནང་པདྨ་འདབ་བརྒྱད་ཀྱི་ལྟེ་བར་འཇིགས་བྱེད་དང་དུས་མཚན་གྱི་གདན་ལ། དཔལ་བདེ་མཆོག་སངས་རྒྱས་ཐོད་པ་སེར་པོ་ཞལ་གཅིག ཕྱག་གཉིས་པ། གཡས་མི་འཇིགས་པ་སྦྱིན་པའི་ཕྱག་རྒྱ་དང༌། གཡོན་ཐོད་པ་འཛིན་པ།
ཞབས་གཡས་བརྐྱང་ཞིང་གཡོན་བསྐུམ་པའི་སྟབས་ཅན་གྱིས་གཙོ་བོ་བསྐྱེད་ཚུལ་དང༌། མཁའ་འགྲོ་མ་དང་ལཱ་མ་དང༌། ། དུམ་སྐྱེས་མ་དང་གཟུགས་ཅན་མ། ། པདྨའིཕྱོགས་ཀྱི་གནས་ལ་དགོད། ། ཐོད་པ་བཞི་པོ་མཆོག་ཡིན་ཏེ། ། མཁའ་འགྲོ་མ་ནི་ཁ་དོག་སེར། ། ལཱ་མ་པ་ལཱ་ཤ་ཡི་མདོག ། དུམ་སྐྱེས་མ་ནི་སྔོན་པོ་སྟེ། ། གཟུགས་ཅན་མ་ནི་དམར་ལ་འབར། ། ཐོད་པ་དང་ནི་ཁ་ཊྭཱཾ་འཛིན། །
གཡས་པ་མི་འཇིགས་མཆོག་ཡིན་ཏེ། ། སྒོ་རྣམས་སུ་ནི་ལྷ་མོ་བཞི། ། ཁྭ་གདོང་ལ་སོགས་མཁའ་འགྲོ་མ། ། སྔོ་དང་སེར་དང་དེ་བཞིན་དམར། ། ལྗང་གུ་དག་པའི་གཟུགས་ཅན་ནོ། ། མཚམས་སུ་གཤིན་རྗེ་བརྟན་མ་སོགས། ། རབ་འཇིགས་ཤིན་ཏུ་འཇིགས་པ་སྟེ། ། ཐོད་པ་དང་ནི་ཁ་ཊྭཱཾ་འཛིན། ། མི་འཇིགས་མཆོག་ཀྱང་དེ་བཞིན་ཏེ། ། ཅང་ཏེའུ་དང་ནི་གྲི་གུག་འཛིན། །
བདུད་ནི་བཞི་པོའི་སྟེང་ན་བཞུགས། ། ཞེས་འཁོར་བཅུ་གཉིས་བསྐྱེད་ཚུལ་དང༌། ཐུགས་ཀྱི་འཁོར་ལོ་སྙིང་ག་རུ། ། ཧེ་རུ་ཀ་ནི་རྣམ་པར་བསྒོམ། གསུང་གི་འཁོར་ལོ་ཁ་ལ་བསྒོམ། ། སྐུ་ཡི་འཁོར་ལོ་སྔ་མ་བཞིན། ། སྔོ་དང་དམར་དང་དཀར་བ་དང༌། ། ཕྱག་དྲུག་པ་ལ་ཞལ་གསུམ་པ། ། རྡོ་རྗེ་དྲིལ་བུ་མཉམ་པར་ལྡན། ། སྤྱན་གསུམ་པ་ལ་བཞིན་རྣམས་བསྒྱུར། །
ཐོད་པ་དང་ནི་ཁ་ཊྭཱཾ་འཛིན། ། རྩེ་གསུམ་པ་དང་ཐོད་པ་འཆང༌། ། རང་རིགས་ལུས་དང་ཡང་དག་ལྡན། ། བདེ་བ་ཆེན་པོའི་གོ་འཕང་གནས། ། ཞེས་གཙོ་བོའི་ལུས་ཀྱི་སྙིང་གར་ཐུགས་འཁོར་གྱི་ལྷ་བརྒྱད་སྔོན་པོ། ། མགྲིན་པར་གསུང་འཁོར་གྱི་ལྷ་བརྒྱད་དམར་པོ། སྤྱི་བོའི་འཁོར་ལོ་རྩ་འཁོར་གྱི་ལྷ་བརྒྱད་དཀར་པོ་རྣམས་དགོད་པར་བཤད་པ་དང༌། སྐུ་གསུང་ཐུགས་ཀྱི་སྦྱོར་བ་ཡིས། ། ཕྱི་དང་ནང་གི་ཆོས་རྣམས་ཀུན། ། བྱང་ཆུབ་ཕྱོགས་ཀྱི་རྣམ་པར་དག །
ཅེས་ཕྱི་དཀྱིལ་ལྷ་བཅུ་གསུམ་དང༌། ནང་དཀྱིལ་ཉེར་བཞི་པོ་གཉིས་ཆར་བསྡོམས་ནས། བྱང་ཕྱོགས་སོ་བདུན་དང་སྦྱར་བའི་དག་པ་གསུངས་པའི་ཕྱིར་རོ། ། ཀྱེ་དགེ་སྦྱོང་དག རྒྱལ་བ་ཁྱབ་བདག་རྡོ་རྗེ་འཆང་ཆེན་པོའི་གསུང་རབ་འདི་ལ་ཡང༌། ལུས་དཀྱིལ་གྱི་ལྷའི་ནང་ན། ཕྱི་དཀྱིལ་ལ་བཀོད་པ་དང་ཐུན་མོང་གི་ལྷ་གཅིག་ཀྱང་མེད་པས་མུན་སྤྲུལ་ཡིན་ནོ་ཞེས། ཐན་སྐད་ཀྱི་ང་རོ་ཆེན་པོ་སྒྲོག་པར་བྱེད་དམ། དེ་ལྟ་ན་ནི་ཁྱེད་ཀྱི་ལུས་ཀྱི་ནང་ན་རྣམ་པར་ཤེས་པ་མི་གནས་པའམ། གལ་ཏེ་གནས་ན་དྲན་པ་མྱོས་སམ།
འབྱུང་པོས་ཟིན་ཏམ། མུ་སྟེགས་བྱེད་ཀྱི་གྲུབ་མཐའ་ལ་ཞུགས་སམ། གསུམ་པོ་གང་ཡང་རུང་བ་ཞིག་ལས་གཞན་དུ་མ་འདས་པ་ཉིད་དོ། ། སྐྱོན་གཞན་ཡང༌། མངོན་བརྗོད་བླ་མར་རྡོ་རྗེ་སེམས་དཔའི་སྒྲུབ་ཐབས་གསུངས་པ་དེ་ཡང་ནོར་བར་འགྱུར་ཏེ། ཕྱི་ནང་ཐུན་མོང་བའི་ལྷ་གཅིག་ཀྱང་མེད་པའི་ཕྱིར་རོ། ། རྟགས་གྲུབ་སྟེ། རྒྱུད་དེ་ཉིད་ཀྱི་ལེའུ་ཉི་ཤུ་རྩ་བདུན་པར། ཨ་ཡི་ཡེ་ཤེས་ལས་བྱུང་བའི། ། རྡོ་རྗེ་སེམས་དཔའི་བདེ་བ་ཆེ། །
ཞལ་གསུམ་ཕྱག་དྲུག་ཞི་བ་སྟེ། ། ཞེས་སོགས་ཀྱིས་གཞལ་ཡས་ཁང་གི་ནང་པདྨ་འདབ་བརྒྱད་ཀྱི་ལྟེ་བར་གཙོ་བོར་རྡོ་རྗེ་སེམས་དཔའ་དང༌། འདབ་མ་བཞི་ལ། ལྀ་ལས་ལྷ་མོ་སྤྱན་ཡིན་ཏེ། ། རྀ་ལས་དམ་ཚིག་སྒྲོལ་མ་ཡིན། ། ལཱྀ་ལས་ལྷ་མོ་གོས་དཀར་མོ། ། རཱྀ་ལས་རིན་ཆེན་ཡང་དག་འབྱུང༌། ། ཞེས་ཡུམ་བཞི་དང༌། ཟུར་ལ་མཆོད་པ་རྣམ་པ་བཞི། ། ཕྱོགས་ཀྱི་གོས་ཅན་སྐྲ་གྲོལ་བ། །
ཞལ་གསུམ་པ་ལ་ཕྱག་དྲུག་པ། ། སྤྱན་གསུམ་ཐོད་པའི་ཕྲེང་བ་ཅན། ། མེ་ལོང་དང་ནི་པི་ཝང་མ། ། དྲི་དང་དུང་དང་བཅུད་ཀྱིས་ལེན། ། ཆང་གི་བཏུང་བས་ལས་ལ་མཆོད། ། ཅེས་ཕྱི་དཀྱིལ་ལྷ་དགུ་གསུངས་ནས། དེའི་གཙོ་བོ་ལ་ལུས་དཀྱིལ་དགོད་པ་ནི། ཡེ་ཤེས་སེམས་དཔའི་སྙིང་ག་རུ། ། འཁོར་ལོ་གསུམ་གྱི་མཆོག་ཀྱང་བསྒོམ། ། ཧཱུྃ་ལས་ཐུགས་ཀྱི་འཁོར་ལོ་སྟེ། །
དེ་ཡི་ཕྱག་མཚན་སྔོ་བ་དང༌། ། ཨ་ལས་གསུང་གི་འཁོར་ལོ་སྟེ། ། དེ་ཡི་ཕྱག་མཚན་དམར་པོའོ། ། ཨོཾ་ལས་སྐུ་ཡི་འཁོར་ལོ་སྟེ། ། དེ་ཡི་ཕྱག་མཚན་དཀར་པོ་ཡིན། ། དཔའ་བོ་རྣལ་འབྱོར་མ་དང་མཉམ། ། སྐུ་གསུང་ཐུགས་ནི་དྲི་མ་མེད། ། ཅེས་འཁོར་ལོ་གསུམ་གྱི་དཔའ་བོ་དང་རྣལ་འབྱོར་མ་ཉེར་བཞི་དགོད་པར་གསུངས་ལ། ཕྱི་དཀྱིལ་གྱི་ལྷ་དགུ་པོ་ལུས་ལ་བཀོད་པ་མ་བཤད་པའི་ཕྱིར་རོ། ། ཀྱེ་དགེ་སྦྱོང་དག
ཁྱོད་ནི་བྱང་ཆུབ་སེམས་དཔའ་ཕྱག་ན་རྡོ་རྗེས་བདེ་མཆོག་བསྟོད་འགྲེལ་དུ་ལུང་བསྟན་སྟེ། ཇི་སྐད་དུ། འདིར་ལོག་པའི་ཐོས་པས་མངོན་པར་ཁེངས་པ་དང་ལྡན་པ་རྣམས་ཀྱིས་སྔགས་ཀྱི་ཚུལ་ལ་མ་མཐོང་བའི་ཆོས་ཀྱི་སྐྱོན་གཟུང་བ་ལས་རྩ་བའི་ལྟུང་བར་འགྱུར་རོ། ། རྩ་བའི་ལྟུང་བ་ལས་མནར་མེད་པར་འགྲོ་བར་འགྱུར་རོ། ། ཞེས་པའོ། ། ཞེས་གསུངས་སོ། ། སྐྱོན་གཞན་ཡང༌། བདེ་མཆོག་རྩ་བའི་རྒྱུད་ཀྱི་འགྲེལ་པ། གྲུབ་ཆེན་ལ་བ་པའི་ཞབས་ཀྱིས་མཛད་པར། འབྱུང་པོ་ཐམས་ཅད་པའི་གཏོར་མའི་སྐབས་སུ།
ཕྱི་དཀྱིལ་ལ་ཧེ་རུ་ཀ་ལྔ་དང༌། ནང་དཀྱིལ་ལ། པུ་ལ་སོགས་དང་ཡང་དག་སྦྱར། ། ཞེས་དཔའ་བོ་དང་རྣལ་འབྱོར་མ་ཉེར་བཞི་དགོད་པར་བཤད་པ་རྣམས་ཀྱང་མི་འཐད་པར་འགྱུར་རོ། ། མདོར་ན། བདེ་མཆོག་རྩ་བཤད་ཀྱི་རྒྱུད་འགྲེལ་རྣམས་སུ། ཕྱི་ནང་ལྷ་གྲངས་མི་མཐུན་པ་དང༌། ཕྱི་དཀྱིལ་གྱི་ལྷ་ནང་དཀྱིལ་ལ་མ་བཀོད་པ་དུ་མ་ཞིག་བཤད་པས། མི་སྨྲ་བའི་བརྟུལ་ཞུགས་གཟུང་བར་རིགས་སོ། ། གཉིས་པ་ནི།
ཕྱི་ནང་ཐུན་མོང་བའི་ལྷ་གཅིག་ཀྱང་མེད་པས་མུན་སྤྲུལ་དུ་འགྱུར་ན། གྲུབ་པའི་སློབ་དཔོན་ཆེན་པོ་དགྲ་ལས་རྣམ་རྒྱལ་གྱི། ཕྱག་རྒྱ་བཞིའི་སྒྲུབ་ཐབས་ཀྱི་གཞུང་ཡང་མི་འཐད་པར་འགྱུར་ཏེ། ཕྱི་ནང་ཐུན་མོང་བའི་ལྷ་གཅིག་ཀྱང་མེད་པའི་ཕྱིར་རོ། ། རྟགས་གྲུབ་སྟེ། བཅུ་དྲུག་ཕྱག་ཅན་ཧེ་རུ་ཀ ། དཀྱིལ་འཁོར་པ་དང་བཅས་པ་བསྒོམ། ། ཞེས་པས་ཕྱི་དཀྱིལ་ལྷ་དགུར་གྲུབ་ལ། ལྟེ་བ་དྲུག་ཅུ་བཞི་ཡི་རྩ། ། ས་ཡི་རང་བཞིན་སྤྱན་མ་སེར། །
ཞེས་སོགས་ཀྱིས་ཕོ་བྲང་ལྔའི་འཁོར་རྣམས་དང༌། རྣམ་སྣང་ལ་སོགས་སངས་རྒྱས་རྣམས། ། ཞེས་སོགས་ཀྱིས་གཙོ་བོ་ལྔ་ཡབ་ཡུམ་དང༌། ལྕེ་ལུས་ཡིད་ལས་སྙིང་པོ། ། ཞེས་སོགས་ཀྱིས་ནང་གི་སྐྱེ་མཆེད་སེམས་དཔའ་དྲུག་ཏུ་བསྒོམ་ཚུལ་དང༌། གཟུགས་ཀྱི་རྡོ་རྗེ་ལ་སོགས་དྲུག་ཅེས་སོགས་ཀྱིས་རང་གི་ཡུལ་དྲུག རྡོ་རྗེ་མ་དྲུག་ཏུ་བསྒོམ་པ་དང༌། ལག་པ་གཡས་པ་གཤིན་རྗེ་གཤེད། ཅེས་སོགས་ཀྱིས་ཡན་ལག་རྣམས་ཁྲོ་བོ་བཅུར་བསྒོམ་ཚུལ་གསལ་བར་བཤད་ནས། ལྷ་དགུ་ལུས་ལ་དགོད་པ་མ་བཤད་པའི་ཕྱིར་རོ། །
གསུམ་པ་ནི། ཕྱི་ནང་ཐུན་མོང་བའི་ལྷ་མེད་པ་སྐྱོན་དུ་འདོད་པ་ནི། བདག་ཉིད་ཆེན་པོ་འཕགས་པ་ཀླུ་སྒྲུབ་ཡབ་སྲས་ཀྱིས་བཀྲལ་བའི་ལམ་སྲོལ། དཔལ་གསང་བ་འདུས་པའི་གྲུབ་མཐའ་དང་འགལ་ཏེ། དེ་ལྟར་ན། གྲུབ་ཆེན་ཨརྻ་དེ་ཝས་བཤད་པའི་སྤྲོས་བཅས་ཀྱི་སྤྱོད་པ་དེའང་མུན་སྤྲུལ་དུ་འགྱུར་ཏེ། ཕྱི་ནང་ཐུན་མོང་བའི་ལྷ་གཅིག་ཀྱང་མེད་པའི་ཕྱིར་རོ། ། རྟགས་གྲུབ་སྟེ། སྤྱོད་པ་བསྡུས་པའི་སྒྲོན་མེར། གྲུ་བཞི་པ་ལ་སྒོ་བཞི་པ། །
རྟ་བབས་བཞི་ཡིས་མཛེས་པར་བྱས། ། རྡོ་རྗེ་རིན་ཆེན་པདྨ་སོགས། ། སྒོ་སྲུང་དང་ནི་ལྡན་པར་བྱ། ། རང་གི་ལྷ་དང་ལྡན་པ་ཡིས། ། བུད་མེད་དག་ནི་ལེགས་བསྒྲུབ་པ། ། སྐལ་བཟང་རང་གི་ཕྱག་རྒྱས་མཚན། ། ཚོགས་ཀྱི་དཀྱིལ་འཁོར་བརྟག་པར་བྱ། ། ཞེས་གཞལ་ཡས་ཁང་གི་ནང་དུ་བུད་མེད་ཉི་ཤུའི་ཚོགས་དང་ལྷན་ཅིག་ཏུ་གནས་པར་བཤད་པ་དང༌། དེ་ནས་དེ་བཞིན་གཤེགས་པ་ཐམས་ཅད་བུད་མེད་སྒྱུ་མ་ལྟ་བུར་རབ་ཏུ་བསྟན་པར་བྱ་བའི་ཕྱིར། ལ་ལ་ནི་བདེ་མཆོག་སྒྱུ་མ་ལྟ་བུས་འདོད་ཆགས་ཀྱི་རྒྱུད་ཀྱི་ངོ་བོ་ཉིད་ཀྱིས་བཅོམ་ལྡན་འདས་ཀྱི་སྤྱན་སྔར་འདུག་ལ།
ལ་ལ་ནི་ཨེ་མ་ཧོ་བདེ་བ་ལྟ་བུས་རབ་ཏུ་དགའ་བའི་རྒྱུད་ཀྱིས་ངོ་བོ་ཉིད་ཀྱིས་གཡས་ཕྱོགས་སུ་གནས་སོ། ། ལ་ལ་ནི་སྒྲོན་མ་ལྟ་བུས་དྲག་པོའི་རྒྱུད་ཀྱིས་ངོ་བོ་ཉིད་ཀྱིས་ནུབ་ཕྱོགས་སུ་གནས་སོ། ། ལ་ལ་ནི་ཤ་ཤི་ལྟ་བུས་སྲོག་གི་རྒྱུད་ཀྱིས་ངོ་བོ་ཉིད་ཀྱིས་བྱང་ཕྱོགས་སུ་གནས་ཏེ། འདི་དག་ནི་ལྷན་ཅིག་ཏུ་སྤྱོད་པའོ། ། ལ་ལ་ནི་སངས་རྒྱས་ཀྱི་བྱང་ཆུབ་ལྟ་བུས་གཏི་མུག་རྣམ་པར་སྦྱོང་བའི་ཕྱིར་ཤར་ལྷོའི་མཚམས་སུ་གནས་སོ། ། ལ་ལ་ནི་ཆོས་ཀྱི་འཁོར་ལོ་མ་ལྟ་བུས་ཁམས་གསུམ་བརྒལ་ཞིང་གནོད་པའི་གནས་རྣམ་པར་སྦྱོང་བས་ལྷོ་ནུབ་མཚམས་སུ་གནས་སོ། ། ལ་ལ་ནི་ཁམས་གསུམ་རྣམ་པར་རྒྱལ་བ་ལྟ་བུས་ཞེ་སྡང་རྣམ་པར་བསལ་བའི་ཕྱིར་ནུབ་བྱང་མཚམས་སུ་གནས་སོ། ། ལ་ལ་ནི་འདོད་པའི་ལྕུག་མ་ལྟ་བུས་འདོད་ཆགས་ཀྱི་མུན་པ་ལྟ་བུ་བསལ་བའི་ཕྱིར་བྱང་ཤར་མཚམས་སུ་གནས་སོ། ། ལ་ལ་ནི་གླིང་བུ་མ་ལྟ་བུས་ཕྱི་རོལ་གྱི་མེའི་མཚམས་སུ་གནས་སོ། ། ལ་ལ་ནི་རྒྱུད་མངས་ལྟ་བུས་སྒེག་ཅིང་པི་ཝང་ལེན་པས་ཁམས་གསུམ་དབང་དུ་བྱེད་ཅིང་ཕྱི་རོལ་གྱི་བདེན་བྲལ་གྱི་ཕྱོགས་སུ་གནས་སོ། །
ལ་ལ་ནི་རྒྱུད་གཅིག་པུས་རྔ་བོ་ཆེ་བརྡུང་ཞིང་དུག་དང་རིམས་རྣམ་པར་སེལ་བས་ཕྱི་རོལ་གྱི་རླུང་གི་ཕྱོགས་སུ་གནས་སོ། ། ལ་ལ་ནི་སྟུག་པོ་ལྟ་བུས་རྫ་རྔ་རྡུང་ཞིང་ཕྱི་རོལ་གྱི་དབང་ལྡན་གྱི་ཕྱོགས་སུ་གནས་སོ། ། ལ་ལ་ནི་རྡོ་རྗེ་མེ་ཏོག་མ་ལྟ་བུས་ལག་ན་མེ་ཏོག་ཐོགས་ཏེ་ཕྱི་རོལ་གྱི་ཤར་ལྷོའི་མཚམས་སུ་གནས་སོ། ། ལ་ལ་ནི་རྡོ་རྗེ་བདུག་པ་མ་ལྟ་བུས་སྤོས་ཁང་ཐོགས་ནས་ལྷོ་ནུབ་ཀྱི་མཚམས་སུ་གནས་སོ། ། ལ་ལ་ནི་རྡོ་རྗེ་མར་མེ་མ་ལྟ་བུས་མར་མེ་ཆེན་པོ་ཐོགས་ནས་ནུབ་བྱང་གི་མཚམས་སུ་གནས་སོ། ། ལ་ལ་ནི་རྡོ་རྗེ་བྱུག་པ་མ་ལྟ་བུས་དྲིས་ཡོངས་སུ་གང་བའི་དུང་ཕོར་ཐོགས་ནས་ཕྱི་རོལ་གྱི་སྣམ་བུའི་བྱང་ཤར་མཚམས་སུ་གནས་སོ། ། ལ་ལ་ནི་རྟ་གདོང་མ་ལྟ་བུས་རྟ་མཆོག་གི་ཁ་ནས་འབྱུང་བའི་དབུགས་ཀྱིས་སྲིད་པ་གསུམ་སྐེམས་ཤིང་ཤར་ཕྱོགས་ཀྱི་སྒོ་སྲུང་བྱེད་པར་གནས་སོ། ། ལ་ལ་ནི་ཞལ་རབ་ཏུ་གདངས་པ་ལྟ་བུས་ཁམས་གསུམ་ཐམས་ཅད་སྡུད་ཅིང་ལྷོ་ཕྱོགས་ཀྱི་སྒོ་སྲུང་བྱེད་པར་གནས་སོ། ། ལ་ལ་ནི་རྡོ་རྗེ་སྣང་བའི་གཟུགས་ཀྱིས་ཁམས་གསུམ་ལ་བལྟ་ཞིང་ནུབ་ཕྱོགས་ཀྱི་སྒོ་སྲུང་བྱེད་པར་གནས་སོ། ། ལ་ལ་ནི་ཐལ་བ་རབ་ཏུ་འཇིགས་པའི་རོ་ལངས་མ་ལྟ་བུས་ས་འོག་དང་ས་སྟེང་ན་མཐོ་རིས་སུ་དབུགས་འབྱིན་ཅིང་ཐལ་བར་གྱུར་པ་ཡང་འཚོ་བར་བྱེད་དེ་བྱང་ཕྱོགས་ཀྱི་སྒོ་སྲུང་བྱེད་པར་གནས་སོ། །
ཞེས་ཕྱི་དཀྱིལ་འཁོར་ཉི་ཤུ་གཙོ་བོ་ཉིད་དང་ཉི་ཤུ་རྩ་གཅིག་དགོད་པར་བཤད་ཀྱིས། རྣམ་སྣང་ནས་གནོད་མཛེས་ཀྱི་བར་གྱི་གསང་བ་འདུས་པའི་ལྷ་ཚོགས་རྣམས་བཀོད་པར་མ་བཤད་ལ། གཙོ་བོའི་ལུས་ལ་སྐུ་ཡི་དཀྱིལ་འཁོར་ལྷ་སོ་གཉིས་པོ་ཐམས་ཅད་འགོད་པར་བཤད་དེ། གཞུང་དེ་ཉིད་ལས། དེ་ལ་བཅོམ་ལྡན་འདས་བདེ་བ་ཆེན་པོའི་འཁོར་ལོ་སྒྱུར་བ་ནི། སྔོན་བྱུང་བའི་ཚུལ་གྱི་བདག་ཉིད་ཅན་གྱི་ཏིང་ངེ་འཛིན་ལ་དགོངས་པ་སྔོན་དུ་འགྲོ་བས་རང་གི་སྐུའི་དཀྱིལ་འཁོར་ལ་གནས་པའི་དེ་བཞིན་གཤེགས་པ་ཐམས་ཅད་ཚིམ་པར་བྱའོ། ། ཞེས་ཁྱད་པར་གྱི་ང་རྒྱལ་བསྐྱེད་ལ། ཞེས་གསུངས་པའི་ཕྱིར་དང༌། དང་པོ་སྦྱོར་བ་ཡན་ཆད་ཀྱི་རྣལ་འབྱོར་བསྒོམ་པའི་ཕྱིར་རོ། ། མདོར་ན་གཞུང་འདིར་ཕྱི་དཀྱིལ་ལ་ལྷ་མོ་ཉི་ཤུ་བཤད་པ་དེ་ནང་དཀྱིལ་ལ་མ་བཀོད་ནང་དཀྱིལ་གྱི་ལྷ་སོ་གཉིས་པོ་དེ་ཕྱི་དཀྱིལ་ལ་མ་བཀོད་པས།
ཕྱི་ནང་ཐུན་མོང་བའི་ལྷ་གཅིག་ཀྱང་མེད་པས། མཆོག་ཏུ་གྱུར་པའི་གཞུང་འདི་ཡང་འགོག་པར་བྱེད་དམ། གལ་ཏེ་ལུགས་འདི་ལ་ཕྱི་ནང་ཐུན་མོང་བའི་ལྷ་གཅིག་ཀྱང་མེད་པ་མ་གྲུབ་སྟེ། གཙོ་བོ་ལུས་ལ་བཀོད་པའི་ཕྱིར་རོ་སྙམ་ན་མ་ཡིན་ཏེ། ཕྱི་དཀྱིལ་གྱི་གཙོ་བོ་ནི་ཡབ་ཡུམ་ཞལ་སྦྱོར་ཡིན་ལ། ནང་དཀྱིལ་ལ་གཙོ་བོ་སྙིང་ག་དང༌། ཡུམ་རྡོ་སྒོར་དགོད་པའི་ཕྱིར་རོ། ། ཀྱེ་དགེ་སྦྱོང་དག འཕགས་སྐོར་གྱི་གཞུང་ཤེས་པར་ཁས་ལེན་བཞིན་དུ། གྲུབ་ཆེན་ཨཱརྻ་དེ་བའི་གཞུང་མ་དྲན་པར་བབ་ཅོལ་དུ་སྨྲ་བ་འདི་ཆོས་དང་གང་ཟག་ལ་ཞེ་སྡང་བར་གྱུར་པ་ལས་གཞན་ཅི་ཞིག
སྤྱི་དོན་གསུམ་པ་ནི། ལུས་དཀྱིལ་དང་ལུས་ལ་ལྷ་དགོད་པ་ཙམ་གྱི་ཁྱད་པར་མ་ཕྱེད་དོ་ཞེས་སྨྲ་བ་ཡང༌། ཤིན་ཏུ་མི་འཐད་དེ། རྣལ་འབྱོར་བླ་མེད་གཞིར་བཞག་ལ། ལུས་ལ་ལྷ་དགོད་པ་ལ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པའི་ཕྱིར་དགོད་པ་ནི། མིག་སོགས་སྟོང་ཉིད་དུ་སྦྱངས་པའི་ངང་ལས། གནས་དེ་དང་དེ་དག་ཏུ་ཆོ་ག་གསུམ་མམ། ས་བོན་ཙམ་མམ་སྐད་ཅིག་གིས་ལྷར་བསྐྱེད་པ་ཡན་ཏེ། གདོང་དྲུག་གི་རྒྱུད་ལས། མིག་སོགས་བྱིན་གྱིས་བརླབས་པ་ལ། །
གཏི་མུག་རྡོ་རྗེ་སོགས་ཀྱིས་བསྲུང༌། ། དབང་སྦུབས་སྟོང་པ་ཉིད་བྱས་ཏེ། ། སྙིང་པོའམ་མིང་གི་ཡི་གེ་ཡིས། ། རིགས་ཀྱི་ཕྱག་མཚན་ལྡན་པ་ཡི། ། སྐུ་རྣམས་ངེས་པར་བསྐྱེད་པས་སོ། ། ཞེས་གསུངས་པའི་ཕྱིར་རོ། ། ལུས་དཀྱིལ་ནི། རྣལ་འབྱོར་པ་རང་གི་ལུས་ལ་གནས་པའི་རྩ་ཐིག་རླུང་གསུམ་སོགས་ལུས་ཀྱི་ཆ་ཤས་གང་ཡང་རུང་བ་གཅིག་རྒྱུར་བྱས་པ་དགོས་ཏེ། རྡོ་རྗེ་དྲིལ་བུ་པས། འདི་དག་གནས་སུ་རྣལ་འབྱོར་མ། །
རྩ་ཡིན་དཔའ་བོ་ཉི་ཤུ་བཞི། ། ལུས་ཀྱི་ཁམས་སུ་བརྟག་པར་བྱ། ། ཞེས་གསུངས་ལ། ལུས་ཀྱི་ཆ་ཤས་ལས་གྲུབ་པའི་ལྷ་དེ་ལུས་ཀྱི་ནང་གི་གནས་རྣམས་སུ་བཀོད་པ་ཞིག་དགོས་ཏེ། སློབ་དཔོན་པྲཛྙཱ་རཀྵི་ཏས། བདེ་མཆོག་གི་སྐབས་སུ། འུག་གདོང་མ་རྣ་བའི་བུག་པའི་ནང་དུ་བསྒོམ་པར་བཤད་ཅིང༌། སློབ་དཔོན་སྒྲོན་མ་ཅན་གྱི་སྡེས། ཀྱེ་རྡོ་རྗེའི་ལུས་དཀྱིལ་འཆད་པའི་སྐབས་སུ། ཇི་སྲིད་རྡུལ་ཕྲ་རབ་དང་མཉམ་པ་དཔའ་བོ་དང་དཔའ་མོའི་དབང་ཕྱུག་མ་དེའི་བདག་ཉིད་ལས་སྐྱེས་པའི་དཔའ་བོ་དེ་རྣམས་ཐམས་ཅད་སྒྲུབ་པ་པོ་རང་གི་ལུས་ཀྱི་ནང་དུ་བསྒོམ་མོ། །
གང་དཔའ་མོའི་དབང་ཕྱུག་མ་དེ་རྣམས་ཐམས་ཅད་དེ་ཉིད་ཀྱི་ནང་དུ་བསྒོམ་མོ་ཞེས་བཤད་པའི་ཕྱིར་རོ། ། དེ་ལྟར་ཡིན་པ་དེའི་ཕྱིར་ཤིན་ཏུ་ཟབ་པའི་ལུས་དཀྱིལ་འདིའི་བསྐྱེད་ཚུལ་རྣམས། ལུས་དཀྱིལ་དུ་མི་འགྱུར་བའི་སྐྱོན་གཏན་ནས་མེད་དོ། ། རྩ་འཁོར་ལ་ལྔ་རྡོ་རྗེའི་ལུས་ལ་རང་གྲུབ་ཏུ་ཡོད་པ་དེ། ལྷ་མོ་རྣམས་དང་འཁོར་ལོ་ལྔའི་དབུས་ཀྱི་ཐིག་ལེ་ཕྱི་ཤུན་གྱི་རྩ་དང་བཅས་པ་གཙོ་བོ་ཡབ་ཡུམ་ལྔར་བསྐྱེད་ནས་ལུས་ཀྱི་ནང་སོ་སོའི་གནས་སུ་བསྒོམས་པས་བློས་བརྟགས་པ་མ་ཡིན་ནོ། ། ཡུལ་ཡུལ་ཅན་གྱི་ལྷ་བཅུ་གཉིས་དང༌། ཁྲོ་བོ་བཅུ་ནི། དཔལ་གསང་བ་འདུས་པ་འཕགས་སྐོར་གྱི་ལུས་དཀྱིལ་གྱི་སྐབས་སུ་བཤད་པ་དང་མན་ངག་འདིར་བཤད་པ་གཉིས། དགོད་པ་དང་བསྐྱེད་གཞི་ལ་ཁྱད་པར་མེད་པས། འདི་དག་ཇི་ལྟར་ལུས་དཀྱིལ་དུ་མི་འགྱུར།
སེམས་རྣལ་དུ་ཕོབ་ལ་སྨྲོས་ཤིག ད་ནི་སྤྱི་དོན་གསུམ་པ་རྒྱུད་རྒྱ་གཞུང་ལས་མ་བཤད་པའི་རྩོད་པ་སྤོང་བ་བརྗོད་པར་བྱ་སྟེ། དེ་ལ་ཁྱེད་ཀྱིས་རྒྱུད་དང་རྒྱ་གཞུང་ཚད་ལྡན་གང་ནས་ཀྱང་མ་བཤད་ཅིང་དོན་ཐོབ་ལ་ཡང་མེད་དོ་ཞེས་སྨྲ་བ་ཡང་རང་གི་ཕྱོགས་རྒྱ་ཆེན་པོ་ནི་ལྟ་ཞོག་གི ཕྱོགས་རེ་ཙམ་ཡང་མ་མཐོང་ངོ་ཞེས་པའི་ཚིག་ཡིན་ལ། རིག་པའི་དབང་ཕྱུག་གིས། མ་མཐོང་ཕྱིར་ན་མེད་པ་མིན། ། ཞེས་བཤད་པ་ལྟར། ཁོ་བོས་ལེགས་པར་བཤད་ཀྱིས། མང་དུ་ཐོས་དང་བྲལ་བ་ཁྱོད་རྣ་བ་ལྷགས་ཏེ་ཉོན་ཅིག འདི་ལ་གསུམ།
རྣལ་འབྱོར་བླ་མེད་སྤྱི་ལས་བཤད་ཚུལ། ཀྱེ་རྡོ་རྗེའི་རྒྱུད་འགྲེལ་ལས་བཤད་ཚུལ། རང་གིས་ཁས་བླངས་པའི་གྲུབ་མཐའ་ལས་བཤད་ཚུལ་ལོ། ། དང་པོ་ནི། དཔལ་ཡེ་ཤེས་ཐིག་ལེའི་སྒྲུབ་ཐབས་སློབ་དཔོན་ཤེས་རབ་གསང་བས་མཛད་པར། ཕྱི་དང་ནང་གི་གནས་གཉིས་ཆར་ལ་ལྷ་མཐུན་པར་དགོད་པ་བདེ་མཆོག་གི་ལུས་དཀྱིལ་ལྟ་བུ་བཤད་ནས། ཡང་ན་རྒྱུད་ཀྱི་མན་ངག་བསྒོམ། ། འདི་ན་འཁོར་ལོ་དྲུག་ཀྱང་ཡོད། ། བདེ་བ་ཆེན་པོ་ལ་སོགས་ལྔ། ། མེ་ཡི་འཁོར་ལོ་ཡོད་པས་སོ། །
སྒོ་མཚམས་ལ་ནི་མཉམ་ལྡན་པས། ། དེ་ནི་རླུང་འཁོར་དྲུག་པའོ། ། འཁོར་ལོར་གཏོགས་པའི་ལྷ་མོ་ཀུན། ། རྩ་རེ་རྣམ་པར་དག་པའོ། ། བདེ་ཆེན་རྣམ་དག་འཁོར་ལོ་བཞི། ། གཞན་མ་གཉིས་ནི་རང་རང་ངོ༌། ། བདེ་ཆེན་འཁོར་ལོ་ཀུན་དག་ལ། ། བསྐྱེད་པའི་གནས་སུ་བསྟེན་པའོ། ། དེ་བས་བདེ་ཆེན་འཁོར་ལོ་སྟེ། ། འཁོར་ལོ་རྣམ་དག་གཞུང་ཡིན་ནོ། །
དེ་ནས་ཕུང་པོ་རྣམ་དག་འདི། ། རྣལ་འབྱོར་པས་ནི་རྩེ་གཅིག་གིས། ། གཟུགས་ནི་ལོངས་སྤྱོད་རྡོར་ཤེས་བྱ། ། ཚོར་བ་ཡེ་ཤེས་རྡོ་རྗེ་སྟེ། ། འདུ་ཤེས་སྣང་བ་རྡོ་རྗེ་སྟེ། ། འདུ་བྱེད་འོད་ཀྱི་རྡོ་རྗེ་དང༌། ། རྣམ་ཤེས་ཕུང་པོའི་ངོ་བོ་ནི། ། རྡོ་རྗེ་སེམས་དཔར་རྟག་ཏུ་བཞུགས། ། མིག་གཉིས་རྡོ་རྗེ་མཁའ་འགྲོ་མ། ། རྣ་བ་སྤྲིན་གྱི་རྡོ་རྗེ་མ། །
སྣ་ལ་སྲོག་གི་རྡོ་རྗེ་མ། ། ཁ་ལ་རོ་ཡི་རྡོ་རྗེ་མ། ། རེག་པ་དགའ་བའི་རྡོ་རྗེ་མ། ། ཡིད་ནི་ཡེ་ཤེས་དབང་ཕྱུག་མ། ། ཤེས་རབ་ཐབས་ཀྱིས་སྦྱོར་བ་ཡིས། ། གཉིས་སུ་མེད་པའི་དངོས་པོའི་གཟུགས། ། ཧེ་རུ་ཀ་དཔལ་བཅོམ་ལྡན་འདས། ། དེ་བཞིན་གཤེགས་པ་ཉིད་དུ་བཞུགས། ། ས་ནི་དག་པ་རྡོ་རྗེ་མ། ། ཆུ་ཡི་ཁམས་ནི་སྟོབས་མར་བཤད། །
མེ་ནི་འབྱུང་བ་རྡོ་རྗེ་མ། ། རླུང་ནི་ལྕགས་སྒྲོག་རྡོ་རྗེ་མ། ། ནམ་མཁའི་ཁམས་ནི་རྣལ་འབྱོར་མ། ། པདྨའི་ལྟེ་བར་ཡིན་པར་བཤད། ། ཅེས་གསུངས་པ་འདིས་ཀྱང་ཀྱེ་རྡོར་ལུས་དཀྱིལ་དང་ཆ་འདྲ་བའི་ལུས་དཀྱིལ་གཅིག་མ་བསྟན་ནམ། དེ་བཞིན་དུ། བདེ་མཆོག་སྡོམ་པ་འབྱུང་བའི་ལེའུ་བཞི་པར། རྣམ་པ་ལྔ་ཡི་ལྷ་རྣམས་ནི། ། གཟུགས་དང་ཚོར་བ་འདུ་ཤེས་དང༌། ། འདུ་བྱེད་རྣམ་ཤེས་ཉིད་ཀྱང་སྟེ། །
མེ་ལོང་མཉམ་པ་ཉིད་ཀྱང་ནི། ། སོ་སོར་ཀུན་རྟོག་བྱ་གྲུབ་ཉིད། ། ཆོས་དབྱིངས་ཤིན་ཏུ་རྣམ་དག་སྟེ། ། ཡེ་ཤེས་འདི་རྣམས་རབ་ཏུ་གནས། ། རྣམ་པར་སྣང་མཛད་རིན་ཆེན་འབྱུང༌། ། སྣང་མཐའ་དོན་ཡོད་མི་བསྐྱོད་ཉིད། ། རྣམ་ལྔ་གཅིག་ཏུ་རྫོགས་བྱང་ཆུབ། ། ཡུལ་ནི་དྲུག་ཏུ་དྲན་པ་སྟེ། ། གཟུགས་དང་སྒྲ་དང་དེ་བཞིན་དྲི། ། རོ་དང་རེག་བྱ་ཆོས་ཉིད་ཀྱང༌། །
འདི་རྣམས་རྣམ་པར་དག་པར་བཤད། ། ཁམས་ནི་བཅོ་བརྒྱད་དག་ཏུ་དྲན། ། ཕུང་པོ་རང་བཞིན་འདི་རྣམས་ལས། ། འགྱུར་མེད་མཆོག་ནི་བསྒོམ་པར་བྱ། ། སངས་རྒྱས་ཉིད་འབྲས་རྒྱུ་རུ་འགྱུར། ། མིག་སོགས་རྣམས་ལ་བསྒོམ་བྱ་སྟེ། ། མིག་གི་དབང་པོའི་རྣམ་ཤེས་ནི། ། ཐུགས་ཀྱི་རྡོ་རྗེའི་རྣམ་འཕྲུལ་ཡིན། ། གསུམ་གྱི་རང་བཞིན་རྣམ་དག་དོན། ། འོད་གསལ་གྱི་ནི་གོ་འཕང་འགྱུར། །
རྣམ་ཤེས་རྣ་བ་སྒྲ་ཡི་ནི། ། དམིགས་པ་མེད་པའི་རང་བཞིན་ལས། ། སྣོམ་བྱེད་དྲི་དང་རྣམ་ཤེས་ཀྱི། ། རྣམ་དག་དེ་བཞིན་ཉིད་དུ་དྲན། ། རོ་དང་ལྕེ་དང་རྣམ་པར་ཤེས། ། རྣམ་དག་ཉིད་ལས་དམ་པའི་དོན། ། ལུས་དང་རེག་བྱ་ལུས་རྣམ་ཤེས། ། སྒྱུ་མའི་རང་བཞིན་ལས་སྐྱེས་པ། ། ཡིད་དང་ཆོས་དང་ཡིད་རྣམ་ཤེས། ། སྙིང་ག་ཞེས་པ་རྣམ་པར་དག །
དྲུག་ནི་འཇུག་པའི་རྣམ་པར་ཤེས། ། ཀུན་གཞིར་དེ་བཞིན་གཤེགས་པ་རྣམས། ། དཔལ་ཧེ་རུ་ཀའི་ཏིང་འཛིན་གནས། ། འོད་གསལ་གོ་འཕང་ཐོབ་པར་འགྱུར། ། ཞེས་གསུངས་ལ། དེའི་འགྲེལ་པར། འདི་དག་ཀྱང་རིམ་པ་ཇི་ལྟར་བར་མེ་ལོང་ལ་སོགས་པའི་ཡེ་ཤེས་ཀྱི་བདག་ཉིད་གཟུགས་ཀྱི་ཕུང་པོ་ལ་སོགས་པ་རྣམ་པར་དག་པའི་རང་བཞིན་རྣམས་ཏེ། གཙོ་བོར་ས་ལ་སོགས་པའི་ཁམས་ལ་བརྟེན་པའོ། ། དེ་རྣམས་ཀྱང་སྤྱན་མ་ལ་སོགས་པའི་ལྷ་མོའི་རང་བཞིན་རྣམས་སོ། ། ཞེས་ཡུམ་བཞི་བསྐྱེད་པར་གསུངས་ལ།
གང་དུ་བསྐྱེད་ཚུལ་ཡང༌། འགྲེལ་པ་དེ་ཉིད་དུ་གཞན་གྱི་ལུང་དྲངས་པར། ཨེ་ཡིག་ས་རུ་ཤེས་པར་བྱ། ། ལས་ཀྱི་ཕྱག་རྒྱ་ལས་སྤྱན་མ། ། ལྟེ་བ་སྤྲུལ་པའི་འཁོར་ལོ་ལ། ། འདབ་མ་དྲུག་ཅུ་རྩ་གཞིར་གནས། ། ཝཾ་ཡིག་ཆུ་རུ་ཤེས་པར་བྱ། ། ཆོས་ཀྱི་ཕྱག་རྒྱ་མཱ་མ་ཀཱི། ། སྙིང་ག་ཆོས་ཀྱི་འཁོར་ལོ་ལ། ། ཆུ་སྐྱེས་འདབ་མ་བརྒྱད་པར་གནས། །
ཡ་ཡིག་རླུང་དུ་རབ་ཏུ་བརྗོད། ། དམ་ཚིག་ཕྱག་རྒྱ་སྒྲོལ་མ་སྟེ། ། བདེ་བ་ཆེན་པོའི་འཁོར་ལོར་གནས། ། ཆུ་སྐྱེས་འདབ་མ་སུམ་ཅུ་གཉིས། ། ཞེས་གསུངས་སོ། ། གལ་ཏེ་འདི་རྣམས་ལུས་ལ་ལྷ་དགོད་པ་ཡིན་གྱི། ལུས་དཀྱིལ་མ་ཡིན་ནོ་སྙམ་ན་མ་ཡིན་ཏེ། དེ་ཉིད་ལས། སངས་རྒྱས་ཉིད་འབྲས་རྒྱུ་རུ་འགྱུར། ། ཞེས་པ་དེ་ཉིད་སངས་རྒྱས་ཉིད་ཀྱི་མཚན་ཉིད་འབྲས་བུ་དང་དེའི་རྒྱུར་ཡང་འགྱུར་རོ། །
ཇི་ལྟར་འགྱུར་ཞེ་ན། གསུངས་པ། མིག་སོགས་རྣམས་ལ་བསྒོམ་བྱ་སྟེ། ། ཞེས་པ་རང་ཉིད་རྡོ་རྗེ་སེམས་དཔར་གྱུར་ནས་མིག་ལ་སོགས་པའི་སྐྱེ་མཆེད་རྣམས་ལ་བཅོམ་ལྡན་འདས་དེ་ཉིད་འབྲས་བུ་དང་དེའི་རྒྱུར་ཡང་འགྱུར་རོ། ། གཟུགས་ཀྱི་རྡོ་རྗེ་བསྒོམ་པར་བྱའོ་ཞེས་པའི་དོན་ཏོ། ། དེ་གསུངས་པ། བཅོམ་ལྡན་འདས་དེ་ཉིད་སའི་སྙིང་པོའི་རྣམ་པས་མིག་གི་སྐྱེ་མཆེད་ལ་གནས་ནས་གཟུགས་གསུམ་རྣམ་པར་སྦྱངས་ཏེ། རྡོ་རྗེའི་མིག་གི་སྐྱེ་མཆེད་སྟེར་བར་མཛད་དོ། ། ཞེས་རྒྱས་པར་རོ། ། ཞེས་བཤད་ལ།
དེའི་དོན་ཡང༌། སྡོམ་འབྱུང་གི་རྒྱུད་ཚིག་འདི་རྣམས་ཀྱི་དོན་ལུས་དཀྱིལ་སྟོན་བྱེད་དུ་གྲུབ་ཆེན་ཀླུའི་བྱང་ཆུབ་ཀྱིས། གསང་འདུས་ལུས་དཀྱིལ་གྱི་སྐབས་སུ་ལུང་དུ་དྲངས་ནས་བཤད་པ་བྱས་པའི་ཕྱིར་རོ། ། དེས་ན་སྡོམ་འབྱུང་རྩ་འགྲེལ་ལས། ཀྱེ་རྡོར་ལུས་དཀྱིལ་དང་ཆ་འདྲ་བའི་ལུས་དཀྱིལ་གྱི་རྣལ་འབྱོར་ཞིག་ཀྱང་བསྟན་པར་ཤེས་པར་བྱའོ། ། གཉིས་པ་ཀྱེ་རྡོ་རྗེའི་རྒྱུད་ལས་གསུང་ཚུལ་ལ་གསུམ། རྒྱུད་ལས་ཇི་ལྟར་གསུངས་པ། དེ་གྲུབ་ཆེན་གྱིས་ཇི་ལྟར་བཀྲལ་ཚུལ། དེ་ལ་དོགས་པ་དཔྱད་པའོ། ། དང་པོ་ནི།
རྩ་བའི་རྒྱུད་ལས། ཨེ་ཡི་རྣམ་པ་ལྷ་མོ་སྤྱན། ། ཝཾ་གྱི་རྣམ་པ་བདག་མར་བརྗོད། ། མ་ནི་ལྷ་མོ་གོས་དཀར་མོ། ། ཡ་ཡི་རྣམ་པ་སྒྲོལ་མར་བརྗོད། ། ཅེས་ཡི་གེ་བཞིའི་དབྱིབས་ཀྱི་འཁོར་ལོ་བཞི་དང༌། དེ་དག་ལྷ་མོ་བཞིའི་རང་བཞིན་དུ་གསུངས་ལ། དོན་ལྷག་མ་རྣམས་རྒྱུད་ཀྱི་དབུ་ཞབས་རྣམས་སུ་དོན་ཐོབ་ལ་གསལ་བར་འབྱུང་ཡང་ཚིག་དངོས་སུ་གསལ་པོར་མ་གསུངས་སོ། ། དོན་དེ་ཉིད་གསལ་བར་བྱ་བའི་ཕྱིར། བཤད་པའི་རྒྱུད་དཔལ་སམྦུ་ཊར།
རྟེན་དང་བརྟེན་པའི་ལུས་དཀྱིལ་བསྒྲུབ་ཚུལ་རྣམས་གསལ་བར་གསུངས་ཏེ། དྲུག་པའི་རབ་བྱེད་གསུམ་པར། ཧེ་རུ་ཀ་ལ་སོགས་པའི་ལྷ། ། རྩ་གཟུགས་མཛེས་པར་ཡང་དག་བྱུང༌། ། ལུས་ནི་དཀྱིལ་འཁོར་ཉམས་དགའ་བར། ། སྒོ་བཞིར་ཇི་སྐད་གསུངས་པའོ། ། རང་གི་ཡན་ལག་བརྒྱད་བྱུང་བས། ། ཀ་བ་དེ་ཡི་བསྐོར་ནས་གནས། ། དངོས་པོ་ཀུན་གྱིས་མཉམ་པའི་ཕྱིར། ། གྲུ་བཞི་པར་ནི་རབ་ཏུ་གྲགས། །
སྐུ་གསུང་ཐུགས་ཀྱི་ངོ་བོས་ནི། ། འཁོར་ལོ་གསུམ་ནི་གཅིག་ཏུ་གསུངས། ། རི་ནི་མགོ་བོའི་ཟེའུ་འབྲུ་ལ། ། ཇི་ལྟར་རྩོམ་ཆེན་ལ་སོགས་རིམ། ། བླ་མའི་དུས་ཐབས་རིམ་ཉིད་ཀྱིས། ། དེ་ནི་རྫོགས་པར་དཀྱིལ་འཁོར་གནས། ། རྐང་པའི་མཐིལ་དུ་རྩོམ་ཆེན་རླུང༌། ། གཞུ་ཡི་དབྱིབས་སུ་རྣམ་པར་གནས། ། སུམ་མདོ་ཡི་ནི་གནས་སུ་ནི། ། དེ་བཞིན་གྲུ་གསུམ་འབར་བ་ཉིད། །
ཟླུམ་པོའི་རྣམ་པའི་གཟུགས་ཀྱིས་ནི། ། ཆུ་ནི་ལྟོ་བར་རྣམ་པར་གནས། ། སྙིང་གར་ཡང་ནི་ས་ཉིད་དེ། ། ཀུན་ནས་གྲུ་བཞི་པ་ཉིད་དོ། ། སྒལ་ཚིགས་དབྱིག་གུའི་གཟུགས་ཀྱི་ནི། ། རི་རབ་རི་རྒྱལ་དེ་བཞིན་ནོ། ། ཞེས་རྟེན་ལུས་དཀྱིལ་ཀྱེ་རྡོ་རྗེ་དང་བདེ་མཆོག་གཉིས་ཀ་ཐུན་མོང་དུ་གསུངས་པ་དང༌། བརྟེན་པ་ལུས་དཀྱིལ་ཡང་དང་པོའི་རབ་བྱེད་བཞི་པར། ཡང་དག་སྦྱོར་བྱུང་མཚན་ཉིད་ནི། ། དེ་ནས་མཆོག་ཏུ་རབ་བཤད་བྱ། །
ཨེ་ནི་ས་རུ་ཤེས་པར་བྱ། ། ལས་ཀྱི་ཕྱག་རྒྱ་སྤྱན་མ་ཉིད། ། སྙིང་རྗེ་ཆེན་མོ་ཐབས་ཆེན་མོ། ། རང་བཞིན་སྣ་ཚོགས་སྤྱོད་ཡུལ་མ། ། ལྟེ་བར་སྣ་ཚོགས་འདམ་སྐྱེས་ལ། ། སྤྲུལ་པའི་འཁོར་ལོ་རྣམ་པར་གནས། ། ཝཾ་ནི་ཆུ་རུ་ཤེས་པར་བྱ། ། ཆོས་ཀྱི་ཕྱག་རྒྱ་མཱ་མ་ཀཱི ། བྱམས་པ་དང་ནི་སྨོན་ལམ་ཚུལ། ། ལྷ་མོ་རྡོ་རྗེའི་རིགས་གཙོ་མ། །
སྙིང་གར་ཆུ་སྐྱེས་འདབ་བརྒྱད་ལ། ། ཆོས་ཀྱི་འཁོར་ལོར་ཡང་དག་གནས། ། མ་ནི་མེ་རུ་བརྗོད་པ་སྟེ། ། ཕྱག་རྒྱ་ཆེན་མོ་གོས་དཀར་མོ། ། དགའ་དང་སྟོབས་ཀྱི་རྣལ་འབྱོར་གྱིས། ། ལྷ་མོ་པདྨའི་རིགས་འབྱུང་མ། ། ལྐོག་མར་ཆུ་སྐྱེས་འདབ་བརྒྱད་གཉིས། ། ལོངས་སྤྱོད་འཁོར་ལོ་ཡང་དག་གནས། ། ཡ་ནི་རླུང་གི་རང་བཞིན་ཏེ། ། ཉོན་མོངས་ཐམས་ཅད་རབ་འཇོམས་བྱེད། །
དམ་ཚིག་ཕྱག་རྒྱ་ཆེན་མོར་ངེས། ། ལྷ་མོ་ལས་ཀྱི་རིགས་གཙོ་མ། ། བཏང་སྙོམས་ཡེ་ཤེས་རྣལ་འབྱོར་གྱིས། ། སྒྲོལ་མ་འཁོར་བ་སྒྲོལ་བ་མོ། ། འདམ་སྐྱེས་འདབ་མ་སུམ་ཅུ་གཉིས། ། བདེ་ཆེན་འཁོར་ལོ་ཆེན་པོར་གནས། ། ཞེས་འཁོར་ལོ་དེ་དག་ལ་ལྷ་མོ་འདི་རྣམས་དགོད་པར་གསུང་ཞིང༌། སྙེ་མ་བཞི་པར། དེ་ལྟར་འདི་རྣམས་ཁམས་དང་ཕྱག་རྒྱ་དང་ཚད་མེད་པ་དང༌། ཕ་རོལ་ཏུ་ཕྱིན་པ་རྣམ་པར་དག་པའི་ངོ་བོ་རྣམས་ཏེ།
སྟོང་པ་ཉིད་དང་སྙིང་རྗེའི་ངོ་བོ་ཉིད་ཀྱིས་ན་ཤེས་རབ་དང་ཐབས་ཀྱི་རང་བཞིན་སྤྱན་མ་ལ་སོགས་པའི་ལྷ་མོ་རྣམས་སྤྲུལ་པ་ལ་སོགས་པའི་འཁོར་ལོ་རྣམས་ལ་མོས་པར་བྱའོ། ། ཨེ་ཝཾ་མ་ཡའི་ཡི་གེ་བརྗོད་པར་བྱའོ། ། ཞེས་པ་བརྗོད་པར་བྱ་བ་དང་རྗོད་བྱེད་དག་དབྱེར་མེད་པར་མོས་པས་བསྐྱེད་པའི་རིམ་པ་ལ་ཁ་ཅིག་ཏུ་ཨེ་ཝཾ་མ་ཡའི་ཡི་གེའི་ངོ་བོ་རྣམས་དང༌། ཁ་ཅིག་ཏུ་ཕྱག་ལ་སོགས་པའི་ངོ་བོ་ཅན་རྣམས་ཀྱང་བསྒོམ་པར་བྱའོ། ། ཞེས་གསུངས་པར་འགྱུར་རོ། ། ཞེས་གསལ་བར་གསུངས་པའི་ཕྱིར་རོ། ། འོ་ན་འདིར་འཁོར་ལོ་བཞི་ལས་མ་བསྟན་ནོ་སྙམ་ན་མ་ཡིན་ཏེ། བདེ་ཆེན་འཁོར་ལོ་ཆེན་པོར་གནས། ། ཞེས་པའི་དོན། བདེ་བའི་རྟེན་བྱང་སེམས་ཀྱི་གཙོ་བོ་སྤྱི་བོར་གནས་པས་སྤྱི་བོ་ལ་བདེ་ཆེན་དང༌།
དེ་ལས་བྱུང་བའི་བྱང་སེམས་གསང་འཁོར་དུ་བབས་པས། དེར་བདེ་བ་ཆེན་པོར་སྐྱེད་པར་བྱེད་པས་གསང་གནས་ལའང་བདེ་ཆེན་དུ་བརྟག་པར་འགྲེལ་པ་དག་ལས་འབྱུང་བས། ཚིག་གཅིག་གིས་སྟེང་འོག་གི་འཁོར་ལོ་གཉིས་ཆར་བསྟན་པ་ཡིན་ནོ། ། སྙེ་མ་དང་པོར་ཡང༌། འོན་ཀྱང་གཙུག་ཏོར་དང་སྤྱི་བོ་དང་མགྲིན་པ་དང་སྙིང་ག་དང༌། ལྟེ་བ་དང་གསང་བ་དང་ནོར་བུའི་དབུས་སུ་བཅུག་པའི་རིམ་པ་ཇི་ལྟ་བར། བཞི་དང་སུམ་ཅུ་རྩ་གཉིས་དང༌། བཅུ་དྲུག་དང་བརྒྱད་དང་དྲུག་ཅུ་རྩ་བཞི་དང་སུམ་ཅུ་རྩ་གཉིས་དང༌། བརྒྱད་ཀྱི་གྲངས་ཅན་པདྨ་ཉིད་དང༌། བྷ་ག་ཉིད་དང་འཁོར་ལོ་ཉིད་དུ་བསྟན་པར་བྱ་བ་རྣམས་ཀྱི་དབུས་སུ་མདུད་པའི་གཟུགས་སོ། །
ཞེས་འཁོར་ལོ་ལྔ་དང་དྲུག་དང་བདུན་གྱི་རྩ་འདབ་ཀྱི་གྲངས་གསལ་བར་གསུངས་སོ། ། དེ་ལྟ་བུའི་འཁོར་ལོ་ལྔའི་དབུས་སུ་གཙོ་བོ་རིགས་ལྔ་ཐིག་ལེ་ལས་བསྐྱེད་པ་ནི། བརྟག་པ་དྲུག་པའི་བཞི་པར། རྟག་ཏུ་བཞུགས་པར་འདོད་པ་ཡི། ། སངས་རྒྱས་ཀུན་གྱི་སྡོམ་པ་དག ། ཡང་དག་མེ་ལོང་ལྟ་བུའི་ཚུལ། ། དེ་བཞིན་དུ་ཡང་མཉམ་པ་ཉིད། ། སོ་སོར་རྟོག་པའི་ཆོ་ག་བཞིན། ། དེ་བཞིན་བྱ་བ་ནན་ཏན་ལ། ། རྟག་ཏུ་བཞུགས་པར་བརྗོད་པ་འདི། །
ཤིན་ཏུ་རྣམ་དག་རང་བཞིན་ཅན། ། དེ་བཞིན་རྣམ་པར་སྣང་མཛད་ཉིད། ། གཞན་ཡང་མི་བསྐྱོད་པ་ཉིད་དང༌། ། ཡང་ན་རིན་ཆེན་འབྱུང་ལྡན་ལ། ། ཡང་ན་འོད་དཔག་མེད་པ་ཡིས། ། གང་ཚེ་རྟག་བཞུགས་དོན་ཡོད་ལ། ། བདུད་རྩི་ལྔ་ཡི་གོང་བུའི་དངོས། ། ཐིག་ལེའི་གཟུགས་དེ་ཡིད་ལྟ་བུ། ། ཤིན་ཏུ་རྣམ་དག་ཡེ་ཤེས་ཆེར། ། ལྷ་མོ་ཀུན་གྱི་རང་བཞིན་ཅན། །
རྡོ་རྗེ་སེམས་དཔའ་ཞེས་བྱར་བཤད། ། བདེ་བ་དམ་པ་རུ་ནི་བརྗོད། ། ཅེས་དང༌། དེའི་འགྲེལ་པ་སྙེ་མར། ལྷ་མོ་ཀུན་གྱི་སྟེ། སྤྱན་མ་དང༌། མཱ་མ་ཀཱི་དང༌། གོས་དཀར་མོ་དང༌། སྒྲོལ་མ་དང་རྡོ་རྗེ་སྙེམས་མ་རྣམས་ཀྱི་རང་བཞིན་ནོ། ། ཞེས་རིགས་ལྔའི་ཡུམ་རྣམས་གསལ་བར་བཤད་ལ།
རྡོ་རྗེ་སྙེམས་མ་ནི་རྡོ་རྗེ་དབྱིངས་ཀྱི་དབང་ཕྱུག་མ་དང་དོན་གཅིག་ལ། ཚིག་རྐང་ཐ་མ་གཉིས་ཀྱིས་ནི། རིགས་ལྔ་ལ་རྡོ་རྗེ་སེམས་དཔས་རྒྱས་འདེབས་པ་ཟིན་པ་ཡིན་ནོ། ། ཡན་ལག་གི་ལྷ་རྣམས་ལུས་ལ་བསྐྱེད་ཚུལ་ཡང༌། བརྟག་པ་དང་པོའི་བཞི་པར། དེ་ལྟར་རིགས་ནི་ལྔ་རྣམས་དང༌། ། ཡེ་ཤེས་ལྔ་དང་སངས་རྒྱས་ལྔ། ། འདི་ལས་རྡོ་རྗེ་སྙིང་པོ་དང༌། ། ཁྲོ་བོ་ཁམས་གསུམ་སེམས་ཅན་བསྐྱེད། ། ནང་གི་དབྱེ་བ་འདི་ཉིད་ནི། །
བླ་མའི་ཞལ་ལས་རྙེད་པར་འགྱུར། ། ཞེས་གསུངས་ལ། དེའི་དོན་སྙེ་མར། གང་ཡང་དེ་བཞིན་གཤེགས་པ་ལྔ་རྣམས་ལས། སྐྱེས་པ་རྣམས་ནི་སེམས་དཔའ་ཞེས་པ་རང་རང་གི་རིགས་ཅན་གྱིས་བྱང་ཆུབ་སེམས་དཔའ་སའི་སྙིང་པོ་ལ་སོགས་པ། མིག་ནི་གཏི་མུག་རྡོ་རྗེའོ། ། ཞེས་པ་ལ་སོགས་པས་ནང་གི་བདག་ཉིད་ཀྱི་སྐྱེ་མཆེད་རྣམ་པར་དག་པའི་རང་བཞིན་དུ་འཆད་པར་འགྱུར་བ་རྣམས་དང༌། གཟུགས་རྡོ་རྗེ་ལ་སོགས་པ་ཕྱིའི་སྐྱེ་མཆེད་གཟུགས་ལ་སོགས་པ་རྣམ་པར་དག་པའི་རང་བཞིན་རྣམས་དང༌། ས་ལ་སོགས་པའི་ཁམས་རྣམ་པར་དག་པའི་རང་བཞིན་སྤྱན་མ་ལ་སོགས་པ་རྣམས་སོ། ། ཁྲོ་བོ་རྣམས་ཀྱང་སྟེ་གཤིན་རྗེ་གཤེད་ལ་སོགས་པ་དད་པ་ལ་སོགས་པ་རྣམ་པར་དག་པའི་ངོ་བོ་རྣམས་སོ། །
ཞེས་གསལ་བར་གསུངས་སོ། ། གལ་ཏེ་འདིས་རིགས་ལྔ་ལས་བྱང་སེམས་སོགས་སྤྲོ་ཚུལ་སྟོན་གྱི། ལུས་དཀྱིལ་གྱི་ལྷ་མི་སྟོན་ནོ་སྙམ་ན། ལུང་དེའི་རྗེས་ཁོ་ན་ལ། སེམས་ཅན་གྱི་ཕུང་པོ་ཡང་དེ་བཞིན་ཁོ་ནར་རྒྱུའི་རྒྱུད་ཀྱི་རྡོ་རྗེ་འཛིན་པའི་རང་བཞིན་ཁོ་ནའོ། ། ཞེས་སྒྲུབ་བྱེད་དུ་མ་དང་བཅས་ནས་ལུས་དཀྱིལ་དུ་བསྒྲུབ་པའི་ཕྱིར་རོ། ། མདོར་ན་རྩ་རྒྱུད་དུ་ལུས་དཀྱིལ་གྱི་རྣལ་འབྱོར་དོན་ཐོབ་ལ་ཡོད་པ་དེ་ཉིད་བཤད་པའི་རྒྱུད་ཀྱི་རྒྱལ་པོ་འདིས་གསལ་བར་གསུངས་པ། བླ་མ་དམ་པའི་གདམས་ངག་གིས་འཆད་ཚུལ་འདི་ལྟ་བུའི་སྒོ་ནས་རྣལ་འབྱོར་གསལ་བར་རྟོགས་ནུས་པ་ཡང་གནད་ཀྱི་དོན་དུ་ཤེས་པར་བྱའོ། ། བཤད་པའི་རྒྱུད་རྡོ་རྗེ་གུར་གྱི་གླེང་གཞིའི་སྐབས་སུ་ལུས་དཀྱིལ་མདོར་བསྟན་ཙམ་འབྱུང་ལ། ལེའུ་བདུན་པར།
སེན་མོ་བ་སྤུ་དེ་བཞིན་ཁམས། ། ཁུ་བ་ལ་ནི་རྣམ་པར་གཟིགས། ། ལྤགས་དང་ཁྲག་ལ་གཟི་བརྗིད་ཆེ། ། ཚིལ་དང་རྐང་ལ་རྡོ་རྗེ་འཛིན། ། ཐམས་ཅད་མགོན་པོ་རྣམ་སྣང་མཛད། ། རྩ་དང་ཤ་ལ་བདུན་རྒྱལ་པོ། ། འདི་རྣམས་ལྔ་ནི་སངས་རྒྱས་ལྔར། ། རྡོ་རྗེ་མཁའ་འགྲོ་རྣམ་པར་བཤད། ། ས་ཡི་ཁམས་ནི་རྣམ་དག་པ། ། སྤྱན་ནི་འཁོར་ལོ་མཛེས་པར་ཉིད། །
རྡོ་རྗེའི་བཙུན་མོ་དང་པོ་སྟེ། ། པདྨའི་བུ་མོ་ཚ་བ་ཉིད། ། སྒྲོལ་མ་རླུང་ནི་རྣམ་དག་པ། ། ཞེས་རིགས་ལྔ་ཡབ་ཡུམ་གྱི་ལུས་ཀྱི་ཁམས་དག་ཚུལ་དང༌། ལེའུ་བརྒྱད་པར། ནང་གི་སྐྱེ་མཆེད་ལ་ལྷ་དགོད་ཚུལ་ཅུང་ཟད་དང་བཅས་པ་གསུངས་ཤིང༌། ཕྱི་དཀྱིལ་གྱི་སྐབས་ནས་རིགས་ལྔའི་ཞལ་ཕྱག་རྣམས་གསུངས་པས་ཕན་འདོགས་པ་ཡིན་ནོ། ། གཉིས་པ་ནི། དེ་ལྟར་དཔལ་ཀྱེ་རྡོ་རྗེའི་རྒྱུད་གསུམ་ནས་ལུས་དཀྱིལ་གྱི་བསྒོམ་ཚུལ་གསལ་བར་གསུངས་པ་དེ། ས་དྲུག་པ་ལ་གནས་པའི་སེམས་དཔའ་ཆེན་པོ་དཔལ་བིརྺ་པའི་ཞབས་ཀྱི་གདམས་ངག་ཏུ།
ལུས་ཀྱི་དཀྱིལ་འཁོར་མཐོང་ནས་རྟགས་བསྟན་པ་ཞེས་སོགས་དང༌། ལམ་བསྡུས་པར། དཀྱིལ་འཁོར་ལྔ་ལ་བཏུད་དེ་བསྐྲུན། ། ཞེས་སོགས་སུ་དོན་བསྡུས་ནས་བསྟན་ཞིང༌། མན་ངག་མ་ཉམས་པར་གྲུབ་ཆེན་རྣམས་ཀྱི་སྙན་བརྒྱུད་དུ་གཏན་ལ་ཕབ་པ་ཡིན་ནོ། ། མན་ངག་འདི་ཉིད་འཕགས་ཡུལ་གྱི་གྲུབ་ཆེན་ཕྱི་མ་རྣམས་ཀྱིས་ཇི་ལྟར་བཀྲལ་ན། གྲུབ་པའི་སློབ་དཔོན་ནག་པོ་པས། ། བདག་ཉིད་ཆེན་པོ་རྒྱལ་བའི་སྐུ། ། ཕྱི་རོལ་དེ་བཞིན་ནང་དེ་བཞིན། ། དེ་བཞིན་གསང་བ་ཤེས་པར་བྱ། །
རྐང་པ་བསྐྱོད་པ་མདོར་དྲོད་ཤེས། ། ལྟོ་བ་རྟག་ཏུ་ཆུར་བསྟན་པས། ། སྟོད་དུ་དབྱིབས་ཀྱི་གཞིར་ཤེས་བྱ། ། འཁོར་ལོ་བདེ་བ་དེ་བཞིན་གནས། ། བྷ་ག་ནམ་མཁའ་ཡིན་པའོ། ། བཤང་ལམ་དྲག་གཏུམ་དུར་ཁྲོད་ཆེར། ། གསང་གནས་དབྱིབས་ཅན་དེ་བཞིན་དུ། ། རྣ་བ་དགོད་དང་གཡེར་ཁར་བརྗོད། ། ཁ་ནི་ཚང་ཚིང་འབར་བ་སྣ། ། མི་ཟད་དམྱལ་ཚོགས་མིག་ཏུ་བསྟན། །
ཤི་རི་ཤིང་གི་དངོས་པོ་སྟེ། ། མེ་ཏོག་དབང་པོ་འབྲས་བུར་བཅས། ། ཀ་བ་གཅིག་དང་སྒོ་དགུར་ལྡན། ། བདག་མེད་ཧེ་རུ་ཀ་བདེ་བ། ། ཐབས་དང་ཤེས་རབ་ཡེ་ནས་འབྲེལ། ། ཉི་ཟླ་གཡས་དང་གཡོན་གྱི་སྟེང༌། ། གཉིས་མེད་འབྲེལ་པས་རྟག་ཏུ་ཕྲ། ། ཞེས་རྟེན་གཞལ་ཡས་ཁང་ལུས་དཀྱིལ་དང༌། སྐུ་དང་ཕྱག་རྒྱ་ཡུམ་གྱི་ཚོགས། ། འབྲས་བུ་སྡེ་པ་སྐད་ཅིག་དགའ། །
རང་བཞིན་ཉིད་དུ་རྟག་པར་གནས། ། བཞི་གཉིས་ནས་བརྩམས་དྲུག་ཅུའི་བར། ། དེ་སོགས་སྟོང་ཕྲག་བདུན་ཅུ་གཉིས། ། དེ་ལས་རྒྱས་པར་བརྗོད་མི་ལང༌། ། རང་བཞིན་སྤྲུལ་པར་རྒྱལ་བས་གསུང༌། ། ཞེས་འབྱུང་ལ། དེའི་དོན་སྐུ་ནི་རིགས་ལྔ། ཕྱག་རྒྱ་ནི་ཡུམ་ལྔ། ཡུམ་གྱི་ཚོགས་ནི་རྩ་འདབ་ལ་གནས་པའི་ལྷ་མོ་བརྒྱ་ལྔ་བཅུ་རྩ་གཉིས་བསྟན་ལ། དེ་རྣམས་གང་དུ་དགོད་ན།
གཞི་གཉིས་ཏེ་སྙིང་ག་ཆོས་འཁོར་རྩ་འདབ་བརྒྱད་དང༌། ལྟེ་བར་རྩ་འདབ་དྲུག་ཅུ་རྩ་བཞི་དང༌། དེ་གཉིས་ཀྱི་བར་ནས་མགྲིན་པར་བཅུ་དྲུག སྤྱི་བོ་དང་གསང་གནས་སུ་སོ་གཉིས་རེ་སྟེ། ། ཕོ་བྲང་ལྔ་ལ་སྔར་གྱི་ལྷ་རྣམས་དགོད་པར་བཤད་པ་ཡིན་ནོ། ། དེ་བཞིན་དུ་རྡོ་རྗེའི་གླུའི་འགྲེལ་པར། མ་ལ་ཨ་ཛེ་ཞེས་བྱ་བ་ནི། དཔའ་བོ་དང་དཔའ་མོའི་དབང་ཕྱུག་མ་ཐམས་ཅད་འདུ་བའོ། ། དཔའ་བོ་ཐམས་ཅད་ཀྱི་སྒྲས་ནི་རྟག་པ་ལ་སོགས་པ་འཁོར་ལོས་སྒྱུར་བ་དྲུག་གོ ། དཔའ་མོའི་དབང་ཕྱུག་མ་ཐམས་ཅད་ཀྱི་སྒྲས་ནི་གཏི་མུག་རྡོ་རྗེ་མ་ལ་སོགས་པ་འཁོར་ལོས་སྒྱུར་མ་དྲུག་གོ །
ཇི་སྲིད་རྡུལ་ཕྲ་རབ་དང་མཉམ་པ་དཔའ་བོ་དང་དཔའ་མོའི་དབང་ཕྱུག་མ་དེའི་བདག་ཉིད་ལས་སྐྱེས་པ་དཔའ་བོ་དེ་རྣམས་ཐམས་ཅད་སྒྲུབ་པ་པོ་རང་གི་ལུས་ཀྱི་ནང་དུ་བསྒོམ་མོ། ། ཞེས་འབྱུང་ལ། དེའི་དོན། འཁོར་ལོས་སྒྱུར་བ་དྲུག་ནི། ཕོ་བྲང་ལྔའི་དབུས་ཀྱི་རིགས་ལྔ་དེ་རྣམས་ཀྱི་དབུ་རྒྱན་རྡོ་རྗེ་སེམས་དཔའ་དང་དྲུག་ཡིན་ལ། རྡུལ་ཕྲ་རབ་དང་མཉམ་པ་ནི། རྩ་རྒྱུད་ཕྱི་མར། རི་རབ་ཀྱི་རྡུལ་ཕྲ་རབ་དང་མཉམ་པའི་རྣལ་འབྱོར་མ་ཞེས་བཤད་པའི་དོན་ལྟར། ལུས་ཀྱི་རྩ་རྣམས་སྤྱན་མ་ལ་སོགས་པའི་ལྷ་མོ་རྣམས་སུ་བསྐྱེད་པ་ཟིན་པ་ཡིན་ལ། དེ་རྣམས་ཀྱང་སྒྲུབ་པ་པོ་པི་ཙུ་བཛྲ་བསྐྱེད་པའི་ལུས་ལ་དགོད་པར་འགྲེལ་པ་དེ་ཉིད་དུ་བཤད་དོ། །
དེ་བཞིན་དུ་ཡོངས་སུ་རྫོགས་པའི་པཎྜི་ཏ་ཆེན་པོ་ངག་དབང་གྲགས་པ་དང༌། རྒྱལ་བ་མངའ་བདག་མཻ་ཏྲི་པ་གཉིས་ཀྱི་མན་ངག་བརྒྱུད་པ་ལས་ཀྱང་མན་ངག་འདི་དང་ཕལ་ཆེར་འདྲ་བའི་ཀྱེ་རྡོ་རྗེའི་ལུས་དཀྱིལ་འབྱུང་བ་དང༌། རྗེ་ཞྭ་མ་ལྕམ་སྲིང༌། མཁས་པ་མང་ལམ་པ། བླ་མ་ཀོ་བྲག་པ་ལ་སོགས་པ་མཁས་པ་དང་གྲུབ་པ་བརྙེས་པའི་རྣལ་འབྱོར་གྱི་དབང་ཕྱུག་རབ་ཏུ་མང་པོ་རྣམས་ཀྱིས་ཐོས་བསམ་གྱིས་གཏན་ལ་ཕབ་ཅིང་ཡི་གེར་བཀོད་པའི་བསྟན་བཅོས་མང་དུ་མཛད་པ་ཡིན་ནོ། ། བྱེ་བྲག་ཏུ་ས་དྲུག་གི་དབང་ཕྱུག་དཔལ་བིརྺ་པའི་སྲོལ་འཛིན་གྲུབ་ཆེན་དགྲ་ལས་རྣམ་རྒྱལ་གྱིས་གསལ་བར་བཤད་དེ། ཇི་སྐད་དུ། རྣལ་འབྱོར་ཆེ་མཆོག་རང་གི་ལུས། ། གྲུབ་པའི་དཀྱིལ་འཁོར་སྐད་ཅིག་ལྟ། ། ལྟེ་བར་དྲུག་ཅུ་བཞི་ཡི་རྩ། །
ས་ཡི་རང་བཞིན་སྤྱན་མ་སེར། ། ལས་ཀྱི་ཕྱག་རྒྱའོ། ། སྙིང་གར་བརྒྱད་ཀྱི་རྩ་རྣམས་ལས། ། རྡོ་རྗེ་བཙུན་མོ་མཱ་མ་ཀཱི། ། མདོག་སྔོ་གྲི་གུག་ཐོད་པ་འཛིན། ། གར་གྱིས་ལེགས་རོལ་ཆུ་ཡི་ཁམས། ། ཆོས་ཀྱི་ཕྱག་རྒྱའོ། ། མགྲིན་པའི་འཁོར་ལོ་ལོངས་སྤྱོད་ཆེ། ། བཅུ་དྲུག་རྩ་ལས་གོས་དཀར་མོ། ། མེ་ཁམས་རྣམ་དག་ཁ་དོག་དམར། །
ཞལ་གཅིག་ཕྱག་གཉིས་མཛེས་པ་མ། ། ཕྱག་རྒྱ་ཆེན་པོའོ། ། གསང་བར་པདྨ་སུམ་ཅུ་གཉིས། ། སྒྲོལ་མ་ལྗང་སྔོ་རླུང་གི་ཁམས། ། སྟེང་གི་བདེ་ཆེན་འཁོར་ལོ་ལ། ། རྡོ་རྗེ་དབྱིངས་ཀྱི་དབང་ཕྱུག་མ། ། སུམ་ཅུ་གཉིས་ལྡན་ཁ་དོག་དཀར། ། བདེ་ཆེན་ནམ་མཁའ་ཉིད་དུ་བརྗོད། ། དམ་ཚིག་གི་ཕྱག་རྒྱའོ། ། རྣམ་སྣང་ལ་སོགས་སངས་རྒྱས་རྣམས། །
འཁོར་ལོའི་དབུས་སུ་རོལ་ཞིང་གནས། ། ཞལ་མདོག་མཚན་མ་ལ་སོགས་པ། ། ཇི་ལྟར་རྒྱུད་ལས་གསུངས་བཞིན་བསྒོམ། ། རྒྱལ་ཆེན་འཁོར་ལོས་སྒྱུར་བ་ལྔ། ། བདེ་བ་དམ་པའི་ཡུམ་དང་བཅས། ། གཡས་བརྐྱངས་པ་ཡི་རོལ་པའི་སྐུ། ། འཁོར་ལོ་མདོག་མཚུངས་ཞལ་གཅིག་པ། ། འཁོར་ལོ་པདྨ་རྡོ་རྗེ་དང༌། ། རིན་ཆེན་རལ་གྲི་གཡས་ན་སྟེ། ། གཡས་མིན་པར་ནི་དྲིལ་བུའོ། །
ཀུན་གྱི་དབང་བསྐུར་གནས་སུ་ནི། ། རྡོ་རྗེ་སེམས་དཔའ་ཟླ་བའི་མདོག ། ཤེས་རབ་མ་དང་མཉམ་སྦྱོར་བ། ། རྡོ་རྗེ་དྲིལ་བུ་འཛིན་པ་བསྒོམ། ། མིག་དང་རྣ་བ་སྣ་དང་ནི། ། ལྕེ་ལུས་ཡིད་ལ་ས་སྙིང་པོ། ། རྡོ་རྗེ་འཛིན་དང་མཁའ་ཡི་སྙིང༌། ། འཇིག་རྟེན་དབང་ཕྱུག་སྒྲིབ་སེལ་དང༌། ། ཀུན་ཏུ་བཟང་རྣམས་རིགས་དྲུག་གི ། མདོག་དང་མཚན་མ་ཇི་བཞིན་དུ། །
ལྔ་པ་སྣ་ཚོགས་རྡོ་རྗེ་སྟེ། ། རལ་གྲི་དག་ནི་སྤངས་པའོ། ། ལས་ཀྱི་ཕྱག་རྒྱའོ། ། དེ་བཞིན་གཟུགས་སྒྲ་དྲི་དང་རོ། ། རེག་དང་ཆོས་ཀྱི་ཁམས་རྣམས་ལ། ། གཟུགས་ཀྱི་རྡོ་རྗེ་ལ་སོགས་དྲུག ། བདག་པོའི་མདོག་ཅན་ཕྱག་གཉིས་མ། ། མེ་ལོང་པི་ཝང་དྲི་རོའི་སྣོད། ། ན་བཟའ་ཆོས་འབྱུང་འཛིན་པའོ། ། ཆོས་ཀྱི་ཕྱག་རྒྱའོ། །
ལག་པ་གཡས་པ་གཤིན་རྗེའི་གཤེད། ། གཡོན་པ་ཤེས་རབ་མཐར་བྱེད་དོ། ། བཤང་སྒོར་པདྨ་མཐར་བྱེད་དོ། ། བགེགས་མཐར་བྱེད་པ་གསང་གནས་སུའོ། ། དཔུང་གཡས་མི་གཡོ་གཡོན་འདོད་རྒྱལ། ། པུས་མོ་གཡས་ནི་དབྱུག་སྔོན་ཅན། ། གཡོན་པ་ལ་ནི་སྟོབས་པོ་ཆེ། ། གཙུག་ཏོར་ཅན་ནི་སྤྱི་བོར་སྟེ། ། རྐང་མཐིལ་དག་ལ་གནོད་མཛེས་སོ། ། ཀུན་ཀྱང་ཁ་དོག་ནག་པོ་སྟེ། །
གཉིས་དང་གསུམ་པ་དཀར་དམར་པོ། ། ཐོ་བ་བེ་ཅོན་པད་བཟང་པོ། ། རྡོ་རྗེ་རལ་གྲི་ལྕགས་ཀྱུ་དང༌། ། དབྱིག་པ་རྩེ་གསུམ་ཆོས་འཁོར་ལོ། ། གཏུན་ཤིང་རྣམས་ནི་གཡས་ན་སྟེ། ། གཡོན་ཀུན་སྡིགས་མཛུབ་མཛད་པའོ། ། ཕྱག་རྒྱ་ཆེན་པོའོ། ། ཁྲོ་བོ་རྣམས་ལ་འཁྱུད་པའི་ཡུམ། ། བདེ་བའི་རང་བཞིན་ཁྲོ་མོ་བཅུ། ། རང་གི་ཡབ་དང་འདྲ་བ་སྟེ། །
ལྷ་མོའི་ཆ་ལུགས་འཛིན་པ་མ། ། དམ་ཚིག་གི་ཕྱག་རྒྱའོ། ། ཐམས་ཅད་རྩ་ལས་སྐྱེས་པའི་དངོས། ། སྐུ་གསུང་ཐུགས་ཀྱི་དཀྱིལ་འཁོར་མཆོག ། མཁས་པས་རང་གི་ལུས་ཉིད་ལ། ། དངོས་གྲུབ་རྒྱུར་ནི་འབད་པས་བསྒོམ། ། གཞན་ཡང་རྡོ་རྗེའི་ས་གཞི་ནི། ། རྐང་མཐིལ་གཉིས་ཡིན་རྩིབས་རུས་རྣམས། ། རྡོ་རྗེའི་རྭ་བ་རྒྱས་པ་སྟེ། ། ཀུན་གཡོགས་རྡོ་རྗེའི་དྲྭ་བའོ། །
མེ་ནི་སེན་མོ་ཉི་ཤུ་དང༌། ། ཇི་ལྟར་སྣ་ཚོགས་རྡོ་རྗེ་ནི། ། མ་ལུས་བསྐྱེད་ཅིང་སྤྲོ་བྱེད་པ། ། སྤྱི་བོར་གནས་པའང་དེ་བཞིན་ནོ། ། ལས་ཀྱི་ཕྱག་རྒྱའོ། ། གཏུམ་དྲག་བཤང་གི་དབྱིབས་ཅན་ཏེ། ། གསང་བ་ཚང་ཚིང་ཁ་རུའོ། ། འབར་བ་ཞེས་བྱའི་དུར་ཁྲོད་ནི། ། སྣ་ཡི་བུ་ག་གཉིས་ན་གནས། ། དམྱལ་ཚོགས་དེ་བཞིན་མི་བཟད་པའོ། །
མིག་གཉིས་ལ་ནི་གནས་པའོ། ། ཧ་ཧར་རྒོད་དང་གཡེར་ཁ་ཅན། ། རྣ་བ་གཉིས་ན་གནས་པའོ། ། ཆོས་ཀྱི་ཕྱག་རྒྱའོ། ། རྐང་པའི་རླུང་ནི་རླུང་ཆེན་པོ། ། སུམ་མདོ་མེ་སྟེ་ལྟོ་བ་ཆུ། ། བྲང་ནི་ས་རུ་ཤེས་བྱ་སྟེ། ། སྒལ་ཚིགས་རི་རབ་ཏུ་བརྗོད་དོ། ། ཕྱག་རྒྱ་ཆེན་པོའོ། ། ལུས་ཀུན་མཉམ་པ་གྲུ་བཞི་པ། །
རྩ་ཡི་བུ་ག་སྒོ་བཞི་ཡིན། ། ཀ་བ་བརྒྱད་པོ་རྐང་རྣམས་དང༌། ། མིག་ནི་རྩིག་པ་ལྔ་རྣམས་སོ། ། རྣ་བ་རྟ་བབས་སྣ་ཕ་གུ། ། ལྕེ་ནི་མཆོད་པ་མཆུ་སྣམ་བུ། ། སོ་ནི་དྲྭ་བ་ལ་སོགས་བརྒྱན། ། མ་ལུས་པ་རུ་བསམ་པའོ། ། དམ་ཚིག་གི་ཕྱག་རྒྱའོ། ། ཞེས་རྟེན་དང་བརྟེན་པའི་ལུས་དཀྱིལ་ཐམས་ཅད་ཕྱག་རྒྱ་བཞིར་བསྡུས་ནས་གསལ་བར་གསུངས་པའི་ཕྱིར་རོ། ། གསུམ་པ་ནི།
དེ་ལྟར་ཕྱག་རྒྱ་བཞིའི་གཞུང་དང༌། གསུང་ངག་རིན་པོ་ཆེའི་གདམས་ངག་གཉིས་གཅིག་ཏུ་འདོད་ན། གཞུང་དེར་བརྟེན་པ་ལུས་དཀྱིལ་ཐོག་མར་བསྒོམས་ནས། རྟེན་ལུས་དཀྱིལ་རྗེས་ལ་བསྒོམ་པ་འབྱུང་ལ། མན་ངག་ཏུ་དེ་གཉིས་གོ་བཟློག་ཏུ་འབྱུང་བས་གོ་རིམ་མི་མཐུན་ནོ་སྙམ་ན། མི་འགལ་ཏེ། དཔེར་ན་བདེ་མཆོག་ལོ་ཧི་པའི་སྐབས་སུ། སློབ་དཔོན་དཱ་རི་ཀ་པས། རྟེན་ལུས་དཀྱིལ་ཐོག་མར་བསྒོམ་ཞིང༌། བརྟེན་པ་ལུས་དཀྱིལ་རྗེས་ལ་བསྒོམ་པར་བཤད་ལ།
སློབ་དཔོན་དེ་བཞིན་གཤེགས་པའི་རྡོ་རྗེས་ཐོག་མར་བརྟེན་པ་ལུས་དཀྱིལ་དང༌། རྗེས་ལ་རྟེན་ལུས་དཀྱིལ་བསྒོམ་པར་བཤད་པ་གཉིས་དོན་ལ་འགལ་བ་མེད་པས། གང་བྱས་ཀྱང་རུང་བར་བཞེད་པ་བཞིན། འདིར་ཡང་གོ་རིམ་གང་བྱས་ཀྱང་དོན་ལ་འགལ་བ་ཅུང་ཟད་ཀྱང་མེད་པར་ཤེས་པར་བྱའོ། ། ཡང་གཞུང་དུ་གཙོ་བོ་ལྔ་རྒྱུད་ལས་གསུངས་པ་བཞིན་བསྒོམ་པར་བཤད་ལ། གདམས་ངག་ཏུ་ཞལ་གཅིག་ཕྱག་གཉིས་པར་བཤད་པས་འགལ་ལོ་ཞེ་ན་མི་འགལ་ཏེ། གཞུང་གི་དོན་དམིགས་པ་མང་པོ་བསྒོམ་ནུས་ན། རྡོ་རྗེ་གུར་ལས་བཤད་པའི་རིགས་ལྔ་ཞལ་བརྒྱད་ཕྱག་བཅུ་དྲུག་པ་རྣམས་ཕོ་བྲང་ལྔའི་དབུས་སུ་བསྒོམ་པར་སྟོན་ལ། དེ་བཞིན་དུ་གསུང་ངག་རིན་པོ་ཆེའི་བླ་མའི་རྣལ་འབྱོར་གྱི་སྐབས་དང་སྐབས་གཞན་དུ་ཡང་འབྱུང་ངོ༌། ། རྒྱུན་གྱི་ཉམས་ལེན་ལ་དམིགས་པ་ཉུང་བའི་དབང་དུ་བྱས་ནས།
ཞལ་གཅིག་ཕྱག་གཉིས་པ་བསྒོམ་པར་གཞུང་ནས་དངོས་སུ་འབྱུང་བས་འགལ་བ་ཅི་ཡང་མེད་པ་ཡིན་ནོ། ། ཡང་གཞུང་དུ་མིག་ལ་སོགས་ལ་སེམས་དཔའ་དྲུག་དགོད་པར་བཤད་ལ། གདམས་ངག་ཏུ་མིག་ཏུ་གཏི་མུག་རྡོ་རྗེ་སོགས་དགོད་པས་འགལ་ལོ་སྙམ་ན་མི་འགལ་ཏེ། གདམས་ངག་ཏུ་འདི་གཉིས་འདམ་ག་ཅན་དུ་བཤད་ཅིང༌། རྡོ་རྗེ་གུར་ལེའུ་བརྒྱད་པར། གཏི་མུག་རྡོ་རྗེ་རབ་སྦྱོར་བས། ། མིག་གི་རྣམ་པར་ཤེས་པ་སྦྱོང༌། ། ཞེ་སྡང་རྡོ་རྗེ་བསམ་པ་ཡིས། ། སྒྲ་ཡི་སྒོ་ཡི་བསམ་པའོ། ། སྣ་ནི་སེར་སྣ་རྡོ་རྗེ་ཡིས། །
རོ་དྲུག་འདོད་ཆགས་རྡོ་རྗེ་ཡིས། ། ལུས་ནི་ཕྲག་དོག་རྡོ་རྗེ་ཡིས། ། ཡིད་ལ་ཀུན་ཏུ་བཟང་པོ་ཡིས། ། དེ་ཉིད་མཁའ་འགྲོ་བདག་མེད་མ། ། འདི་རྣམས་ཀྱིས་ནི་ཐམས་ཅད་སྦྱོང༌། ། ཞེས་ཀུན་བཟང་དང་བདག་མེད་མ་གཉིས་གཅིག་པར་བཤད་པའི་རིགས་པས་གཞན་རྣམས་ལུགས་གཉིས་གང་བཀོད་ཀྱང་འགལ་བ་མེད་དོ། ། ཡང་གཞུང་དེར་རང་གི་ཡུལ་དྲུག་ལ་གཟུགས་རྡོ་རྗེ་མ་སོགས་དགོད་པར་བཤད་ལ། གདམས་ངག་ཏུ་གཽ་རཱི་སོགས་དྲུག་དགོད་པར་བཤད་པས་འགལ་ལོ་སྙམ་ན་མི་འགལ་ཏེ། འདི་གཉིས་ཀྱང་གདམ་ག་ཅན་དུ་གདམས་ངག་ཏུ་གསུང་ཞིང༌། བླ་མ་མཁས་པ་ཕྱི་མ་དག་གིས་ཀྱང༌།
གཟུགས་རྡོ་རྗེ་མ་དཀར་མོ་མེ་ལོང་འཛིན་པ་སོགས་བཤད་པས་འགལ་བ་མེད་དོ། ། ཡང་གཞུང་དུ་ཁྲོ་བོ་བཅུ་ལ་རང་འདྲའི་ཡུམ་ཡོད་པར་བཤད་ལ། གདམས་ངག་ཏུ་ཡུམ་མ་བཤད་པས་འགལ་ལོ་སྙམ་ན་མི་འགལ་ཏེ། རྒྱུན་གྱི་ཉམས་ལེན་ལ་དམིགས་པ་ཉུང་བ་དང༌། ཁྲོ་བོ་བཅུར་ཀྱེ་རྡོར་གྱི་གཞུང་ཕལ་ཆེ་བ་ནས་ཡུམ་དངོས་སུ་གསལ་པོར་མ་བཤད་པས་དེ་དང་མཐུན་པར་བྱས་པ་ཡིན་ལ། ཡུམ་དང་བཅས་པར་སྒོམ་ནུས་ན། རྗེ་བཙུན་རིན་པོ་ཆེ་རྡོ་རྗེ་འཆང་གཉིས་པས། ཁྲོ་བཅུ་ཡུམ་དང་བཅས་པར་ཡང་གུར་རྒྱན་དུ་གསུངས་པས་འགལ་བ་མེད་དོ། ། ཡང་གཞུང་དུ། བུ་ག་དགུ་ལ་དུར་ཁྲོད་བརྒྱད་དགོད་པར་བཤད་ལ།
གདམས་ངག་ཏུ་མ་བྱུང་བས་འགལ་ལོ་སྙམ་ན་མི་འགལ་ཏེ། དུར་ཁྲོད་བརྒྱད་ལུས་ཀྱི་བུ་ག་དགུ་ལས་བསྐྱེད་ཚུལ་གསུང་ངག་རིན་པོ་ཆེའི་གཞུང་བཤད་དུ་མར་བཤད་པའི་ཕྱིར་རོ། ། དེས་ན་ས་དྲུག་གི་དབང་ཕྱུག་དཔལ་བིརྺ་པའི་གདམས་ངག་ཏུ་བཤད་པའི་ལུས་དཀྱིལ་དང་ཕྱག་རྒྱ་བཞིའི་གཞུང་ལས་བཤད་པ་གཉིས་མི་མཐུན་པ་ཅུང་ཟད་ཀྱང་མེད་ཅིང༌། དེ་དག་ཀྱང་དཔལ་སམྦུ་ཊའི་རྒྱུད་དོན་དུ་སྣང་བས། རྒྱུད་གཞུང་མན་ངག་གསུམ་དོན་གཅིག་ཏུ་ལེགས་པར་འཆད་ཤེས་པ་དང༌། རྣལ་འབྱོར་འདི་ལྟ་བུ་ལ་ཐུན་བཞིའི་ཚུལ་དུ་ཉམས་སུ་ལེན་པ་ནི་དལ་འབྱོར་གྱི་རྟེན་དོན་ཡོད་པ་འབའ་ཞིག་ཏུ་ངེས་པས། སྐལ་བཟང་རྣམས་དགའ་བ་བསྐྱེད་པར་མཛད་དུ་གསོལ། གསུམ་པ་ནི། ཕྱི་རྒོལ་ཁྱེད། འདུས་པ་འཕགས་ལུགས་ཀྱི་ཆོས་སྐོར་ཤེས་པར་ཁས་ལེན་མོད།
འོན་ཀྱང་བཤད་པའི་རྒྱུད་རྡོ་རྗེ་ཕྲེང་བའི་ལེའུ་དྲུག་ཅུ་རྩ་བདུན་པར། ཡུལ་ཉི་ཤུ་རྩ་བཞི་དང་ནང་གི་གནས་ཉི་ཤུ་རྩ་བཞི་སྦྱར་བ་བདེ་མཆོག་གི་ལུས་དཀྱིལ་ལྟ་བུ་ཡང་བཤད་ལ། ལེའུ་དྲུག་ཅུ་རྩ་གསུམ་པར་གསང་བ་འདུས་པ་ཉིད་ཀྱི་ལུས་དཀྱིལ་གསལ་བར་བཤད་དོ། ། ལེའུ་བཅུ་བདུན་པར་ཀྱེ་རྡོ་རྗེའི་ལུས་དཀྱིལ་འདི་དང་ཆ་འདྲ་བར་གསུངས་ཏེ། ཇི་སྐད་དུ། འཁོར་ལོའི་གྲངས་ཀྱི་དབྱེ་བ་ཡིས། ། ཇི་བཞིན་རྨད་དུ་བྱུང་བའི་མཆོག ། འཁོར་ལོ་དྲུག་པ་རྟེན་བཅུ་དྲུག ། ལུས་ལ་ལྷ་ཡི་གཞལ་ཡས་ཁང༌། ། རྣལ་འབྱོར་ཇི་བཞིན་གནས་ཇི་བཞིན། །
ཞེས་ལུས་གཞལ་ཡས་ཁང་དུ་བསྐྱེད་ཚུལ་མདོ་ཙམ་དང༌། ། རླུང་གི་འཁོར་ལོ་གནས་པའི་རྩ། ། འདབ་དྲུག་རླུང་གི་མཁའ་ལ་སྤྱོད། ། འདབ་གསུམ་མེ་ཡི་འཁོར་ལོར་བཤད། ། རྩ་གསུམ་ནས་ནི་རིམ་གྱིས་འཆར། ། དེ་བཞིན་ལོངས་སྤྱོད་འཁོར་ལོ་ཡང༌། ། རྩ་ནི་བཅུ་དྲུག་ཡང་དག་བརྗོད། ། ཆོས་ཀྱི་འཁོར་ལོར་གནས་པའི་རྩ། ། བརྒྱད་ནི་ཀུན་ལ་ཁྱབ་པའོ། ། དེ་བཞིན་སྤྲུལ་པའི་འཁོར་ལོ་ཡང༌། །
དྲུག་ཅུ་རྩ་བཞིར་འཆར་བར་བཤད། ། བདེ་བ་ཆེན་པོའི་འཁོར་ལོ་ཆེ། ། རྩ་ནི་སུམ་ཅུ་རྩ་གཉིས་སུ། ། དེ་ལྟར་མདོར་བསྡུས་རིམ་པ་ཡང༌། ། བརྒྱ་དང་སུམ་ཅུ་གཅིག་ལྷག་པ། ། རྩ་རྣམས་སུ་ནི་ཡང་དག་བཤད། ། ཅེས་གསང་གནས་སུ་རླུང་འཁོར་ལ་འདབ་མ་དྲུག སུམ་མདོར་མེ་འཁོར་ལ་གསུམ། ལྟེ་བར་སྤྲུལ་འཁོར་ལ་རེ་བཞི། སྙིང་གར་ཆོས་འཁོར་ལ་བརྒྱད།
མགྲིན་པར་ལོངས་སྤྱོད་འཁོར་ལོ་ལ་བཅུ་དྲུག སྤྱི་བོར་བདེ་ཆེན་འཁོར་ལོ་ལ་སོ་གཉིས་རྣམས་རྩའི་མིང་དང་བཅས་པ་བཤད་ནས། ཕུང་པོ་ལྔ་ཡི་བདག་ཉིད་ལུས། ། མཁའ་འགྲོ་ལྔར་ནི་རབ་ཏུ་གྲགས། ། དེ་ཉིད་འབྱུང་བ་ལྔ་ཡིས་ནི། ། ཡེ་ཤེས་ལྔར་ནི་རྣམ་པར་གནས། ། དེ་ཕྱིར་འབད་པ་ཐམས་ཅད་ཀྱིས། ། རྩ་ཡི་འཁོར་ལོར་ཤེས་པར་བྱ། ། ཇི་ལྟར་ཆུ་ཡི་དབུས་ཀྱི་ཤིང༌། ། མྱུར་དུ་ཡང་ནི་འཕེལ་ནས་འགྲོ། །
དེ་ལས་འབྲས་བུ་སོགས་ལྡན་པ། ། སྟེར་བར་འདི་ལ་ཐེ་ཚོམ་མེད། ། དེ་བཞིན་ཕུང་པོའི་ཤིང་ཞེས་བྱ། ། རྩ་ཡི་ཆུ་ཡིས་འཕེལ་ནས་ནི། ། འཕེལ་བས་ཡང་དག་འབྲས་བུ་ནི། ། ཐམས་ཅད་མཁྱེན་པ་ཉིད་སྟེར་བྱེད། ། ལྷ་ཡི་རྣམ་པའི་ངོ་བོ་ཡིས། ། རྩ་རྣམས་རང་བཞིན་སྒོམ་པར་བྱེད། ། ཅེས་སོ། ། དེ་ལ་ཚིག་རྐང་དང་པོ་གཉིས་ཀྱི་དོན།
འཁོར་ལོ་ལྔའི་དབུས་སུ་མཁའ་འགྲོ་ལྔ་བསྒོམ་པ་དང༌། ཚིག་རྐང་ཕྱི་མ་གཉིས་ཀྱིས་རྩ་འདབ་རྣམས་ལ་ལྷ་མོ་བརྒྱད་དང་སུམ་ཅུ་སོ་གཅིག་དགོད་པར་བསྟན་ཏེ། རྒྱས་པར་སློབ་དཔོན་ཨ་ལཾ་ཀ་ཀ་ལ་ཤའི་འགྲེལ་པར་ཤེས་སོ། ། ཡན་ལག་གི་ལྷ་བསྐྱེད་ཚུལ་ཡང༌། ལེའུ་དེ་ཉིད་ལས། ལུས་ཀྱི་གཞལ་ཡས་ཁང་དུ་ཡང༌། ། དེ་ཉིད་ཀྱི་ནི་ནང་བཞུགས་པ། ། དེ་བཞིན་གཤེགས་དང་ལྷ་མོ་དང༌། ། གཟུགས་ལ་སོགས་དང་སངས་རྒྱས་སྲས། ། ཁྲོ་བོ་བཅུ་ཞེས་བྱ་བ་ནི། །
དེ་ཉིད་མཆོག་ནི་ཡང་དག་བཞུགས། ། ཞེས་ཀྱེ་རྡོར་ལུས་དཀྱིལ་དང་ཆ་འདྲ་བའི་ལུས་དཀྱིལ་གསལ་བར་གསུངས་པ་ཡིན་ནོ། ། དེས་ན་རྒྱུད་དང་ཚད་ལྡན་གྱི་རྒྱ་གཞུང་རྣམས་ལས་དངོས་སུ་བཤད་ཅིང་དོན་ཐོབ་ལ་ཡོད་བཞིན་དུ་དེ་ལས་བཟློག་སྟེ་སྨྲ་བ་ནི། མངོན་སུམ་ལ་བསྙོན་པ་ཁོ་ནར་ཟད་ལ། ཐུན་བཞིའི་རྣལ་འབྱོར་བསྒོམ་པར་འདོད་པའི་གང་ཟག་རྣམས་ཉམས་ལེན་ལ་ལྷོད་པར་འགྱུར་བ་སོགས་བསོད་ནམས་ཀྱི་བར་ཆད་མང་དུ་བྱས་པས་དགག་བྱ་ཆེ་ལ་དགོས་པ་ཆུང་བའི་གྲུབ་མཐའ་འདི་ལྟ་བུ་ལྟ་བའི་སྙིགས་མ་ཁོ་ནར་རིགས་པར་བྱའོ། ། དེ་བས་ན་བློ་གྲོས་ཅན་བདག་ལེགས་སུ་འདོད་པ་རྣམས། ས་དྲུག་གི་དབང་ཕྱུག་དཔལ་བིརྺ་པ་ནས་དེང་དུས་ཀྱི་རྡོ་རྗེ་སློབ་དཔོན་རྣམས་ཀྱི་བར་དུ་ལུས་ཀྱི་དཀྱིལ་འཁོར་བསྒོམ་པ་དང་དབང་ལེན་པའི་བརྒྱུད་པ་ཆུ་བོའི་རྒྱུན་ལྟར་བར་མ་ཆད་ཅིང༌། ཚད་མ་བཞིས་གྲུབ་པའི་གདམས་ངག་འདི་ལྟ་བུ་ལ་ཐུན་བཞིའི་རྣལ་འབྱོར་གྱི་ཉམས་ལེན་ལ་བརྩོན་པར་གྱིས་ཤིག་དང༌། སྔོན་གྱི་གྲུབ་པའི་སློབ་དཔོན་རྣམས་ཇི་ལྟར་ཐབས་འདི་མངོན་པར་བྱང་ཆུབ་པ་དེ་བཞིན་དུ། བདག་ཉིད་ཀྱང་རྡོ་རྗེ་འཆང་ཆེན་པོ་ས་བཅུ་གསུམ་གྱི་གོ་འཕང་ཐོབ་པར་འགྱུར་རོ།། །།
རྒྱལ་བས་བསྔགས་གཞུང་ཇི་སྙེད་གསུང་རྣམས་ལས། ། ཟབ་ཅིང་རྟོགས་དཀའ་ལྷན་ཅིག་སྐྱེས་པའི་དོན། ། གསལ་བར་སྟོན་ལ་ཀྱེ་རྡོར་མཆོག་གོ་ཞེས། ། བདེ་གཤེགས་ཉིད་དང་འཕགས་ཡུལ་མཁས་རྣམས་སྒྲོགས། ། གཞུང་དེའི་སྙིང་པོ་སྨིན་བྱེད་སྔོན་སོང་ནས། ། རྣམ་དག་དམ་ཚིག་སྡོམ་བཟང་དང་ལྡན་པས། ། ཐུན་བཞིར་རིམ་གཉིས་རྣལ་འབྱོར་བསྒོམ་པ་ལས། ། ཚེ་འདིར་སངས་རྒྱས་འགྲུབ་པའི་ལམ་དེར་ངེས། ། རྫོགས་རིམ་བདེ་བའི་ཡེ་ཤེས་བསྐྱེད་པ་ལ། ། རྩ་རླུང་རྒྱལ་བས་བྱིན་གྱིས་བརླབས་པ་དགོས། །
དེ་ཉིད་སྒྲུབ་ལ་ལུས་ཀྱི་དཀྱིལ་འཁོར་ལས། ། གཞན་པའི་མྱུར་ལམ་ཟབ་མོ་ཡོད་མ་ཡིན། ། དེ་ཕྱིར་རྒྱུད་དང་འཕགས་ཡུལ་གཞུང་མང་དང༌། ། བོད་ཡུལ་མཁས་ཤིང་གྲུབ་པའི་དབང་ཕྱུག་གིས། ། རྒྱ་ཆེར་བསྔགས་ཤིང་གཏན་ལ་ཕབ་པ་དང༌། ། ཐུན་བཞིར་ཉམས་སུ་ལེན་པའང་འདི་ལ་དགོངས། ། དེང་དུས་མི་མཁས་དེད་དཔོན་འགའ་ཞིག་གིས། ། ནོར་བུ་སྤངས་ཏེ་མཆིང་བུ་ལེན་པ་ལྟར། ། སྡང་ཞེན་དབང་གིས་མན་ངག་མཆོག་དོར་ནས། ། སྣ་ཚོགས་སྦུན་པའི་ཉེས་བཤད་སྨྲ་བ་མཐོང༌། །
ལོག་པའི་ལྟ་ངན་དེ་དག་གཞོམ་པ་དང༌། ། གཟུར་གནས་མཁས་གཞན་དགེས་པ་བསྐྱེད་པ་དང༌། ། ཐུབ་དབང་བསྟན་པའི་པད་ཚལ་རྒྱས་ཕྱིར་དུ། ། ལེགས་བཤད་ཉིན་མོར་བྱེད་འདི་ཁོ་བོས་བསྒྲུབས། ། ཡོངས་འཛིན་མཁས་པའི་ཚོགས་ཀྱིས་རྗེས་བཟུང་ཞིང༌། ། རྡོ་རྗེ་ཐེག་པའི་གཞུང་རྒྱ་མཐོང་བ་དང༌། ། རིང་དུ་སྦྱངས་པའི་བློ་གྲོས་མི་དམན་ཕྱིར། ། ལེགས་བཤད་འདི་ལ་བློ་ལྡན་སུ་ཞིག་རྒོལ། ། གང་གིས་རྣོ་བའི་མཚོན་ཆ་མ་བཟུང་ཞིང༌། ། སྲ་བའི་གོ་ཆ་ལུས་ལ་བཏགས་མིན་ཀྱང༌། །
སྐྱོན་མེད་ལུང་དང་རིགས་པའི་དཔུང་ཚོགས་ཀྱིས། ། ཕྱིར་རྒོལ་ཕམ་པར་བྱས་པ་མིན་ནམ་ཅི། ། དེ་ལྟར་བཤད་འདི་བློ་གྲོས་ལུས་རྒྱས་ཤིང༌། ། ཐོས་བསམ་བཞིན་མཛེས་སྒོམ་པའི་མིག་ཡངས་ཅན། ། མདོ་དང་སྔགས་ཀྱི་གཞུང་ལ་རབ་སྦྱངས་པ། ། སྡེ་སྣོད་འཛིན་པ་མང་པོས་བསྐུལ་བའི་ངོར། ། བྱ་སྤྱོད་རྣལ་འབྱོར་རྒྱུད་དང་བླ་མེད་ཀྱི། ། སྔགས་གཞུང་རྒྱ་མཚོའི་ཕ་རོལ་མཐར་སོན་ཞིང༌། ། མང་ཐོས་དོན་ལ་བརྟེན་པའི་བློ་གྲོས་ཅན། ། ཤཱཀྱ་དགེ་སློང་ཀུན་དགའ་བཟང་པོས་སྦྱར། །
འདིར་འབད་དགེ་བ་ལེགས་བཤད་མེ་འོད་དེས། ། ཉེས་བཤད་མུན་པའི་ཚང་ཚིང་ཀུན་བསྲེགས་ནས། ། ཟབ་ཡངས་ལུས་ཀྱི་དཀྱིལ་འཁོར་བསྒོམ་པ་དང༌། ། ཚུལ་བཞིན་འཆད་པའི་སྣང་བ་རྒྱས་གྱུར་ཅིག ། མ་ལུས་འགྲོ་ལ་ཕན་བདེ་འབྱུང་བའི་སྒོ། ། སྟོན་པའི་བསྟན་པ་ཡུན་དུ་གནས་པ་དང༌། ། བྱེ་བྲག་རྡོ་རྗེ་ཐེག་པའི་རྒྱུད་སྡེ་བཞིའི། ། བཤད་སྒྲུབ་བསྟན་པ་ཕྱོགས་བཅུར་རྒྱས་གྱུར་ཅིག ། བདག་ཀྱང་སྐྱེ་ཞིང་སྐྱེ་བ་ཐམས་ཅད་དུ། ། ཚུལ་ཁྲིམས་དག་ཅིང་རིག་པའི་གནས་ལ་མཁས། །
བསམ་གཏན་ལྷུར་ལེན་འགྲོ་ལ་ཕན་སེམས་ལྡན། ། གཅིག་ཏུ་བསྟན་པའི་བྱ་བ་ལྷུར་ལེན་ཤོག ། དཔལ་ཀྱེ་རྡོ་རྗེའི་ལུས་ཀྱི་དཀྱིལ་འཁོར་གྱི་སྒྲུབ་ཐབས་ཟབ་མོ་ལ་རྟོག་བཏགས་དང་མུན་སྤྲུལ་དུ་འདོད་པའི་ཤེས་བྱེད་ལྟར་སྣང་རྣམས་བཀག་ནས། ཡང་དག་པའི་ལུང་དང་རིགས་པས་མན་ངག་མཆོག་ཏུ་སྒྲུབ་པའི་བསྟན་བཅོས་ལྟ་བ་ངན་སེལ་ཞེས་བྱ་བ་འདི་ནི། བདག་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་དུ་སོན་པས་བདེ་བར་གཤེགས་པའི་རིང་ལུགས་པ་རྣམས་ཀྱི་གཙུག་གི་ནོར་བུར་གྱུར་པ་རྗེ་བཙུན་མཁས་པའི་དབང་པོ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པས། སྔགས་གཞུང་རབ་འབྱམས་ལ་བློ་གྲོས་ཀྱི་སྣང་བ་ཅུང་ཟད་རྒྱས་པ་ཤཱཀྱའི་དགེ་སློང་ཀུན་དགའ་བཟང་པོས་ཟིལ་གནོན་གྱི་ལོ་སངས་རྒྱས་དབང་བསྐུར་བའི་ཟླ་བའི་ཡར་ཚེས་གསུམ་ལ་མཁས་པའི་ཆོས་གྲྭ་དཔལ་ས་སྐྱ་ཡོན་ཏན་རིན་པོ་ཆེ་དུ་མའི་འབྱུང་གནས་སུ་ལེགས་པར་སྦྱར་བའོ། ། འདིས་བདུད་དང་ཕྱིར་རྒོལ་བ་དང་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བར་གྱུར་ཅིག། །། ༄། །རྒྱུད་གསུམ་གནོད་འཇོམས་ཞེས་བྱ་བའི་བསྟན་བཅོས་བཞུགས་སོ།། ༈ །རྒྱུད་གསུམ་གནོད་འཇོམས་ཞེས་བྱ་བ། ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །
མཁྱེན་པའི་ཡེ་ཤེས་དཔག་ཡས་ཤིང༌། ། ཐུགས་རྗེའི་རྒྱལ་མཚན་དྲི་མ་མེད། ། ཕྲིན་ལས་དཔལ་འབྱོར་བཟང་པོ་ཅན། ། དཔལ་ལྡན་བླ་མས་བདག་སྐྱོངས་ཤིག ། ཁ་ཅིག་བརྟག་པ་ ་་་་་བཤད་རྒྱུད་གཉིས་དང་བཅས་པ། གཉིས་པ་ཡི། ། བརྗོད་བྱའི་གཙོ་བོ་མཐར་ཐུག་དོན། ། རང་བཞིན་ལྷན་སྐྱེས་ཡེ་ཤེས་ནི། ། གསལ་རིག་ཙམ་ལ་འཆད་པའི་ཕྱིར། ། རྒྱུད་འདིའི་དགོངས་པ་མཐར་ཐུག་པ། །
རྣམ་རིག་སྨྲ་བར་གནས་ཞེས་ཟེར། ། འདི་ནི་རིགས་པ་མ་ཡིན་པས། ། ལུང་དང་རིགས་པས་དགག་པར་བྱ། ། དེ་ལ་རྣམ་རིག་སྨྲ་རྣམས་ནི། ། གསལ་ཞིང་རིག་པ་ཙམ་ཉིད་ལ། ། གཟུང་འཛིན་གཉིས་སུ་མེད་པ་ཡི། ། ཤེས་པ་རང་རིག་རང་གསལ་ཞེས། ། དོན་དམ་བདེན་པར་འདོད་པ་སྟེ། ། སུམ་ཅུ་ ་་་་་སློབ་དཔོན་དབྱིག་གཉེན་གྱིས། པ་ཡི་རབ་བྱེད་ལས། །
ཆོས་ཀྱི་དོན་གྱི་དམ་པའང་དེ། ། འདི་ལྟར་དེ་བཞིན་ཉིད་ཀྱང་དེ། ། དུས་རྣམས་ཀུན་ན་དེ་བཞིན་ཉིད། ། དེ་ཉིད་རྣམ་པར་རིག་པ་ཙམ། ། ཞེས་སོགས་རྒྱ་ ་་་་་གསུང་ཞིང་དེའི་རང་འགྲེལ་ལས། ཆེར་གསུངས་པའི་ཕྱིར། ། རྒྱུད་ ་་་་་གསུམ་པོ། འདིའི་དགོངས་པ་དེ་མིན་ཏེ། ། སེམས་ཀྱི་མཚན་ཉིད་ཀུན་རྫོབ་ཏུ། ། གསལ་རིག་ཙམ་དུ་འདོད་མོད་ཀྱི། །
དེ་ཡི་ངོ་བོ་སྟོང་པར་འདོད། ། དེ་སྐད་དུ་ཡང་རྒྱུད་འདི་ལས། ། རང་རིག་བདེ་བ་ཆེན་པོ་ཉིད། ། ཅེས་གསུངས་པ་ཡི་བདེ་ཆེན་ནི། ། ནམ་མཁའ་ལྟ་བུའི་སྟོང་ཉིད་དེ། ། རྣལ་འབྱོར་དབང་ཕྱུག་བིརྺ་པས། ། ནམ་མཁའ་ལྟ་བུར་བདག་མེད་པའི། ། ཆོས་འདི་བདེ་བ་ཆེན་པོའོ། ། ཞེས་གསུང་ ་་་་་ཞེས་ཚིག་འདི་དགྲ་ནག་གི་རྒྱུད་ལས་ཀྱང་འབྱུང་ལ། དེའི་འགྲེལ་པ་སློབ་དཔོན་དཔལ་འཛིན་གྱིས་མཛད་པར་ཡང་འདི་བཞིན་བཤད་དོ།།
རྗེ་བཙུན་ས་སྐྱ་པས། ། སེམས་ཀྱི་མཚན་ཉིད་གསལ་རིག་སྟེ། ། གསལ་རིག་རང་བཞིན་སྟོང་པ་ཡིན། ། ཞེས་གསུངས་ཕྱིར་ན་གསལ་རིག་ཉིད། ། ཀུན་རྫོབ་ཡིན་གྱི་དོན་དམ་མིན། ། དེས་ན་རྒྱུད་འདིའི་ལྷན་སྐྱེས་ནི། ། བདེན་གཉིས་ཟུང་འཇུག་ཡིན་པའི་ཕྱིར། ། གསལ་རིག་སྤངས་ནས་སྟོང་པ་ཉིད། ། གཞན་ན་ཡོད་པ་མ་ཡིན་ཞིང༌། ། སྟོང་པ་བོར་ནས་གསལ་རིག་ཉིད། །
ལོགས་ན་གྲུབ་པ་མ་ཡིན་ཏེ། ། དཔེར་ན་མེ་དང་ཚ་བ་བཞིན། ། དེ་ཡང་འཕགས་པ་ཀླུ་ ་་་་་བྱང་ཆུབ་སེམས་འགྲེལ་ལས། སྒྲུབ་ཀྱིས། ། སྐྱེ་བ་མེད་པའི་ཆོས་རྣམས་ནི། ། སྟོང་པ་ཉིད་ཅེས་རབ་ཏུ་གྲགས། ། དེ་ཉིད་ཇི་ལྟར་བཤད་པ་ལས། ། ཀུན་རྫོབ་ཆད་པ་མ་ཡིན་ཏེ། ། ཀུན་རྫོབ་ལས་ནི་ལོགས་ཤིག་ན། ། དེ་ཉིད་ཉེ་བར་མི་དམིགས་སོ། །
བྱས་པ་དང་ནི་མི་རྟག་བཞིན། ། མེད་ན་མི་འབྱུང་ངེས་པ་ན། ། སྟོང་པ་ཉིད་ནི་ཀུན་རྫོབ་སྟེ། ། ཀུན་རྫོབ་ཉིད་ནི་སྟོང་པར་བཤད། ། ཅེས་གསུངས་པ་ཡི་ལུང་གི་གྲུབ། ། དེས་ན་ཀུན་རྫོབ་དོན་དམ་དག ། གཉིས་སུ་མེད་པའི་བརྗོད་བྲལ་ལ། ། རང་བཞིན་ལྷན་སྐྱེས་ཞེས་གསུངས་ཀྱི། ། གསལ་རིག་ཙམ་ལ་གསུངས་པ་མེད། ། གཞན་ཡང་རྩ་བའི་རྒྱུད་འདི་ལས། །
དེ་ནས་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མ་བསྟན། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱེ་ཡི་རྡོ་རྗེ་བསྟན། ། ཞེས་གསུངས་པ་དང་འགལ་བ་སྟེ། ། རྒྱུད་འདིའི་མཐར་ཐུག་རྣམ་རིག་ཏུ། ། གནས་ན་དེ་ཡིས་ཆོག་པ་ལ། ། དབུ་མ་གསང་སྔགས་མ་ལུས་པའི། ། རྗེས་ལ་བསྟན་པས་ཅི་ཞིག་བྱ། ། གལ་ཏེ་དེ་ནི་གསང་སྔགས་ཀྱི། །
ཐབས་ལ་གཞུག་ཕྱིར་གསུངས་པ་སྟེ། ། ལྟ་བ་མཐར་ཐུག་ཁྱད་མེད་ཟེར། ། དེ་ལྟ་ན་ནི་དབུ་མ་པའི། ། ལྟ་བ་རྟོགས་པའི་གང་ཟག་དེ། ། རྣམ་རིག་པ་ལ་འཇུག་པར་འགྱུར། ། གཞན་ཡང་རྒྱལ་བའི་བཀའ་ཡིན་ན། ། དེ་ཡི་མཐར་ཐུག་དགོངས་པ་ནི། ། དབུ་མ་ཁོ་ནར་གནས་སོ་ཞེས། ། ཤིང་རྟའི་སྲོལ་འབྱེད་ཕལ་ཆེར་བཞེད། ། ཁྱེད་ཀྱང་དེ་བཞིན་འདོད་པ་ལ། །
རྒྱུད་འདིའི་དགོངས་པ་མཐར་ཐུག་པ། ། རྣམ་རིག་སྨྲ་བར་གནས་པས་ན། ། རྒྱུད་འདི་རྒྱལ་བའི་བཀའ་མིན་འགྱུར། ། གལ་ཏེ་རྒྱུད་འདི་བཀའ་ཡིན་ཏེ། ། ཐུབ་པ་བཞུགས་དུས་མ་གསུངས་ཀྱང༌། ། སྟོན་པ་མྱ་ངན་འདས་འོག་ཏུ། ། དགོངས་འགྲེལ་གྲུབ་མཐའ་བཞིར་གྱེས་པའི། ། རྗེས་ལ་རྣམ་རིག་སྨྲ་རྣམས་དང༌། ། མཐུན་པར་གསུངས་པར་མངོན་ཞེས་ཟེར། ། འོ་ན་ཁྱོད་ཀྱི་དབུ་མ་ལས། །
གཞན་པའི་གྲུབ་མཐའ་འོག་མ་གསུམ། ། སྟོན་པས་མ་གསུངས་སྨྲས་པ་ལ། ། གཞན་གྱི་རྒྱུད་ལས་འདི་སྐད་དུ། ། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། དེ་ནས་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མ་བསྟན། ། ཞེས་གསུངས་པ་དེ་ཇི་ལྟར་འགྲེལ། ། དྲིས་པས་ཁྱེད་ཀྱི་ལུང་དེའི་དོན། ། ཐུབ་པས་དགོངས་འགྲེལ་གྲུབ་མཐའ་བཞི། །
གསུངས་པར་སྟོན་པ་མ་ཡིན་མོད། ། འོན་ཀྱང་ཕྱི་མར་སྟོན་པར་ཡི། ། བསྟན་ལ་དགོངས་འགྲེལ་གྲུབ་མཐའ་བཞི། ། འོང་བར་མཁྱེན་ནས་དེ་ཡི་ཚེ། ། བླ་མས་སློབ་མ་ཁྲིད་པའི་ཚུལ། ། གསུངས་པ་ཡིན་ཞེས་ཁྱེད་རང་གིས། ། འཇུག་ ་་་་་བྱས་པའི་དབུ་མ་ལ། པའི་ཊཱི་ཀར་བཤད་དང་འགལ། ། གཞན་ཡང་སེམས་ཀྱི་མཚན་ཉིད་ནི། ། གསལ་རིག་ཙམ་དུ་ཁས་བླངས་པས། །
རྣམ་རིག་སྨྲ་བར་འགྱུར་ན་ནི། ། རྒྱུད་དང་རྟོག་པ་ཞེས་བྱ་བ། ། རང་སེམས་ཉིད་ལ་འཆད་པའི་ཕྱིར། ། རྒྱུད་སྡེ་ཐམས་ཅད་དེ་ལྟར་འགྱུར། ། འདོད་ན་འདུས་པའང་དེ་ལྟར་ཐལ། ། གལ་ཏེ་ཀླུ་སྒྲུབ་ཡབ་སྲས་ཀྱིས། ། དེ་ནི་དབུ་མར་བཀྲལ་ཞེས་ཟེར། ། འོ་ན་རྒྱུད་དེའི་དགོངས་པ་ནི། ། རྣམ་རིག་སྨྲ་བར་གནས་པ་ལ། ། རང་གི་མོས་པ་གཙོར་བྱས་ནས། །
ཁྱེད་ཀྱིས་དབུ་མར་བཀྲལ་བའི་ཕྱིར། ། ཀླུ་སྒྲུབ་ཡབ་སྲས་ཟླ་གྲགས་སོགས། ། གསང་བ་འདུས་པ་འགྲེལ་བྱེད་རྣམས། ། དགོངས་འགྲེལ་ཚད་ལྡན་མིན་པར་འགྱུར། ། གཞན་ཡང་གསང་འདུས་རིམ་ལྔ་ལས། ། རང་རིག་ཙམ་གྱི་ཡེ་ཤེས་ནི། ། ནམ་མཁའ་ལྟ་བུར་མཚན་ཉིད་མེད། ། ཅེས་གསུངས་སྤྱོད་བསྡུས་སྒྲོན་མ་ལས། ། དེས་ན་རྣམ་པར་ཤེས་པ་ནི། ། ཁ་དོག་མེད་དང་མཚན་མ་མེད། །
དབྱིབས་མེད་པ་ཡི་བདག་ཉིད་ཅན། ། རང་རིག་ཙམ་དུ་མདོ་ལས་བསྟན། ། ཞེས་གསུངས་ཕྱིར་ན་ཀླུ་སྒྲུབ་དང༌། ། འཕགས་པ་ལྷ་ལ་སོགས་པ་ཡིས། ། དབུ་མར་བཀྲལ་བའི་འདུས་པ་དེ། ། རྣམ་རིག་སྨྲ་བར་འགྱུར་རམ་ཅི། ། གཞན་ཡང་ཆོས་དབྱིངས་བསྟོད་པ་ལས། ། སོ་སོ་རང་རིག་རྣམ་དག་ན། ། ས་རྣམས་དེ་ཡི་བདག་ཉིད་གནས། ། ཞེས་སོགས་རྒྱས་པར་གསུངས་པའི་ཕྱིར། །
ཆོས་ཀྱི་དབྱིངས་སུ་བསྟོད་པ་ ་་་་་དང་སེམས་ཀྱི་རྡོ་རྗེ་ལ་བསྟོད་པ་དང་སྐུ་གསུམ་གྱི་བསྟོད་པ་རྩ་འགྲེལ་ལས། ཡང༌། ། རྣམ་རིག་སྨྲ་བའི་གཞུང་དུ་འགྱུར། ། འདོད་ན་འཕགས་པ་ཀླུ་སྒྲུབ་ཉིད། ། དབུ་མར་སྨྲ་བའི་དམ་བཅའ་ཉམས། ། མདོ་སྡེ་ལང་ཀར་གཤེགས་པ་ལས། ། ལྷོ་ཕྱོགས་བེ་ཏའི་ཡུལ་དུ་ནི། ། དགེ་སློང་དཔལ་ལྡན་ཞེས་གྲགས་པ། ། དེ་མིང་ཀླུ་ཞེས་བོད་པ་སྟེ། ། ཡོད་དང་མེད་པའི་ཕྱོགས་འཇིག་བྱེད། །
ཅེས་གསུངས་འཇམ་དཔལ་རྩ་རྒྱུད་ལས། ། དངོས་པོ་མེད་པའི་དོན་དེ་རིག ། ཅེས་གསུངས་པའང་རིགས་མ་ཡིན། ། གཞན་ཡང་ཐུབ་པས་ཆོས་རྣམས་ནི། །

ཟབ་དོན་མཆོག་ཏུ་གྱུར་པ་ནི། ། རྡོ་རྗེ་ཐེག་པ་ཡིན་ནོ་ཞེས། ། རྒྱུད་སྡེ་རྣམས་ལས་གསུངས་པ་ལ། ། རྒྱུད་ཀྱི་ལྟ་བ་མཐར་ཐུག་པ། ། རྣམ་རིག་སྨྲ་བར་གནས་པས་ན། ། སྟོན་པ་ཉིད་ཀྱིས་གདུལ་བྱ་རྣམས། ། ལོག་པའི་ལམ་ལ་བཅུག་པར་འགྱུར། ། གཞན་ཡང་རྣམ་རིག་སྨྲ་རྣམས་ཀྱིས། ། ཐར་པ་ཐོབ་པ་མ་ཡིན་པར། ། ཐལ་རང་ ་་་་་ཟླ་གྲགས་དང་ལེགས་ལྡན་བྱེད་ལ་སོགས། གཉིས་ཀ་བཞེད་དོ་ཞེས། །
ཁྱེད་ཀྱིས་ ་་་་་བདེན་གཉིས་རྣམ་བཞག་ཏུ། གསལ་པོར་བཀོད་པའི་ཕྱིར། ། སྔགས་ཀྱི་ལམ་ལ་ཞུགས་རྣམས་ཀྱིས། ། ཐར་པ་ཐོབ་པར་མི་སྲིད་འགྱུར། ། འདོད་ན་ཚེ་འདི་འམ་འཆི་ཀ་དང༌། ། སྐྱེ་བ་བཅུ་དྲུག་ལ་སོགས་ལ། ། གྲོལ་བར་གསུངས་པ་མི་རིགས་ཤིང༌། ། ཨིནྡྲ་བྷཱུ་ཏི་ཀླུ་སྒྲུབ་སོགས། ། སྔགས་ཀྱི་ལམ་གྱིས་གྲོལ་བ་ཀུན། ། ཐར་པ་ཐོབ་པ་མ་ཡིན་འགྱུར། །
གཞན་ཡང་གནོད་བྱེད་མཐའ་ཡས་མོད། ། དེང་སང་སྐྱེ་བོ་ཕལ་མོ་ཆེ། ། རྒྱས་པར་འཆད་ལ་མི་དགའི་ཕྱིར། ། འདིར་ནི་ཉེ་བར་བསྡུས་ཏེ་བཀོད། ། ཚུལ་འདི་དཔལ་ལྡན་ཆོས་ཀྱི་རྗེ། ། ཡེ་ཤེས་རྒྱལ་མཚན་དཔལ་བཟང་པོའི། ། གསུང་གི་ཚ་ཟེར་ལས་སྐྱེས་པ། ། ཀུན་དགའ་བཟང་པོ་ཞེས་བྱས་སྦྱར། ། དེ་ཡི་དགེ་བ་གང་ཐོབ་དེས། ། མཁའ་མཉམ་སེམས་ཅན་ཐམས་ཅད་ཀྱིས། །
ལོག་པའི་ལྟ་བ་ཀུན་སྤངས་ནས། ། ཡང་དག་ལམ་ལ་འཇུག་པར་ཤོག ། རྒྱུད་གསུམ་གནོད་འཇོམས་ཞེས་བྱ་བའི་ཚིག་ལེའུར་བྱས་པ་རྫོགས་སོ།། །། དགེའོ།། །། ༄། །རྒྱུད་གསུམ་གནོད་འཇོམས་ཀྱི་འགྲེལ་བཞུགས་སོ།། ༈ །ཨོཾ་སྭ་སྟི་སིདྡྷིཾ། བླ་མ་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལོ། ། དེ་ལ་རེ་ཞིག་སྐྱེས་བུ་དམ་པའི་ཚུལ་དང་མཐུན་པར། ཡུལ་ཁྱད་པར་ཅན་ལ་བསྟན་བཅོས་རྩོམ་པའི་སྔོན་དུ་མཆོད་པར་བརྗོད་པའི་ཕྱིར། མཁྱེན་པའི་ཡེ་ཤེས་དཔག་ཡས་ཤིང༌། །
ཐུགས་རྗེའི་རྒྱལ་མཚན་དྲི་མ་མེད། ། ཕྲིན་ལས་དཔལ་འབྱོར་བཟང་པོ་ཅན། ། དཔལ་ལྡན་བླ་མས་བདག་སྐྱོངས་ཤིག ། ཅེས་བྱ་བ་སྨོས་ཏེ། མཁྱེན་པའི་ཡེ་ཤེས་དང༌། བརྩེ་བའི་ཐུགས་རྗེ་དང༌། མཛད་པའི་ཕྲིན་ལས་ཏེ། རྣམ་པ་གསུམ་གྱི་སྒོ་ནས་དཔལ་ལྡན་བླ་མ་དམ་པ་ལ་ཕྱག་འཚལ་བའི་དོན་ཏོ། ། དེ་ལྟར་ཕྱག་བྱས་ནས། གཉིས་སུ་མེད་པའི་རྒྱུད་ཀྱི་རྒྱལ་པོ་དཔལ་ཀྱེ་རྡོ་རྗེ་རྒྱུད་གསུམ་མན་ངག་དང་བཅས་པ་ལ་སྒྲོ་འདོགས་པའི་ཚུལ་འགའ་ཞིག་དགག་པར་བྱ་སྟེ།
དེ་ལ་དགག་བྱའི་ལོག་རྟོག་དང༌། འགོག་བྱེད་ཀྱི་ལུང་རིགས་གཉིས་སོ། ། དང་པོ་ནི། ཁ་ཅིག་བརྟག་པ་གཉིས་པ་ཡི། ། བརྗོད་བྱའི་གཙོ་བོ་མཐར་ཐུག་དོན། ། རང་བཞིན་ལྷན་སྐྱེས་ཡེ་ཤེས་ནི། ། གསལ་རིག་ཙམ་ལ་འཆད་པའི་ཕྱིར། ། རྒྱུད་འདིའི་དགོངས་པ་མཐར་ཐུག་པ། ། རྣམ་རིག་སྨྲ་བར་གནས་ཞེས་ཟེར། ། ཞེས་སྨོས་ཏེ།
ཕ་རོལ་ཏུ་ཕྱིན་པའི་ཚུལ་ལ་མཁས་པ་ཁ་ཅིག བརྟག་པ་གཉིས་པ་བཤད་པའི་རྒྱུད་དང༌། དེ་དག་གི་མན་ངག་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་བརྗོད་བྱའི་གཙོ་བོ་མཐར་ཐུག་པའི་དོན་དུ་གྱུར་པ་རང་བཞིན་ལྷན་ཅིག་སྐྱེས་པའི་ཡེ་ཤེས་ནི། རྒྱུད་ལས། རང་རིག་བདེ་བ་ཆེན་པོ་ཉིད། ། རང་རིག་ནས་ནི་བྱང་ཆུབ་འགྱུར། ། ཞེས་སོགས། མྱོང་རིག་སྟོན་པའི་གཞུང་དུ་མ་གསུངས་ཤིང༌། འགྲེལ་བྱེད་དག་གིས་ཀྱང༌། ཡེ་ཤེས་ཞེས་བྱ་བ་ནི་གསལ་ཞིང་ཤེས་པས་ན་ཡེ་ཤེས་ཏེ།
ཞེས་གསལ་རིག་ཙམ་ལ་འཆད་པའི་ཕྱིར། རྒྱུད་གསུམ་མན་ངག་དང་བཅས་པ་འདིའི་དགོངས་པ་མཐར་ཐུག་པ་ནི། རྣམ་རིག་ཏུ་གནས་པ་ཁོ་ན་ཡིན་ཞིང༌། སློབ་དཔོན་ཤཱནྟི་པས་མཛད་པའི་རྩ་རྒྱུད་ཀྱི་དཀའ་འགྲེལ་མུ་ཏིག་ཕྲེང་བར་ཡང་རྣམ་རིག་གི་ཚུལ་དུ་བཀྲལ་བ་ཡིན་ནོ། ། ཞེས་ཟེར་རོ། ། གཉིས་པ་ནི། འདི་ནི་རིགས་པ་མ་ཡིན་པས། ། ལུང་དང་རིགས་པས་དགག་པར་བྱ། ། ཞེས་སྨོས་ཏེ། སྒྲོ་འདོགས་པའི་ཚུལ་འདི་དག་ནི་ཆེས་རིགས་པ་མ་ཡིན་པས།
བསྟན་པ་ལ་གཅེས་སྤྲས་སུ་བྱེད་པའི་གང་ཟག་རྣམས་ཀྱིས། དྲི་མ་མེད་པའི་ལུང་དང༌། དངོས་པོ་སྟོབས་ཤུགས་ཀྱི་རིགས་པས་དགག་པར་བྱ་སྟེ། བྱམས་པས། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། ། ཅེས་གསུངས་པ་ལྟར། འདི་ལྟ་བུའི་ལྟ་བ་ངན་པས་རང་གཞན་རྣམས་ལ་ཕུང་ཁྲོལ་བསྐྱེད་པའི་ཕྱིར། དེ་ལ་བསྡུས་པའི་དོན་བརྒྱད་ལས། དང་པོ་རྒྱུད་སྡེ་དང༌། རྣམ་རིག་པ་གཉིས་ཆར་གྱི་གྲུབ་མཐའ་མ་རྟོགས་པས་དགག་པ་ལ་གསུམ།
སེམས་ཙམ་པའི་འདོད་པ་བརྗོད་པ། རྒྱུད་གསུམ་གྱི་རང་ལུགས་བཞག་པ། རང་བཞིན་ལྷན་སྐྱེས་ངོས་བཟང་བའོ། ། དང་པོ་ནི། དེ་ལ་རྣམ་རིག་སྨྲ་རྣམས་ནི། ། གསལ་ཞིག་རིག་པ་ཙམ་ཉིད་ལ། ། གཟུང་འཛིན་གཉིས་སུ་མེད་པ་ཡི། ། ཤེས་པ་རང་རིག་རང་གསལ་ཞེས། ། དོན་དམ་བདེན་པར་འདོད་པ་སྟེ། ། སུམ་ཅུ་པ་ཡི་རབ་བྱེད་ལས། །
ཆོས་ཀྱི་དོན་གྱི་དམ་པའང་དེ། ། འདི་ལྟར་དེ་བཞིན་ཉིད་ཀྱང་དེ། ། དུས་རྣམས་ཀུན་དུ་དེ་བཞིན་ཉིད། ། དེ་ཉིད་རྣམ་པར་རིག་པ་ཙམ། ། ཞེས་སོགས་རྒྱ་ཆེར་གསུངས་པའི་ཕྱིར། ཞེས་སྨོས་ཏེ། འདི་ལ་སྤྱི་དོན་དང་གཞུང་གི་དོན་གཉིས་ལས། དང་པོ་ནི། རྣམ་རིག་པ་ལ་དབྱེ་ན་གཉིས་ཏེ། རྣམ་བདེན་པ་དང༌།
རྣམ་བརྫུན་པའོ། ། དང་པོ་ནི། ཤེས་པ་ལ་སྣང་བ་འདི་གཟུང་བ་བག་ཆགས་ཀྱི་དབང་གིས་ཕྱི་རོལ་ལྟར་སྣང་ཡང༌། ཡིན་ལུགས་ལ་ཤེས་པ་རང་གི་ངོ་བོ་ཡིན་གྱི་ཕྱི་རོལ་དུ་མ་གྲུབ་པར་འདོད་པའོ། ། གཉིས་པ་ནི་གཟུང་བྱ་བག་ཆགས་ཀྱི་དབང་གིས་ཕྱི་རོལ་དུ་སྣང་བ་མ་གཏོགས་ཡིན་ལུགས་ལ་ཕྱི་རོལ་གྱི་དོན་དུ་ཡང་མ་གྲུབ་ཤེས་པར་ཡང་མ་གྲུབ་ལ་རིག་པ་བདེན་པར་འདོད་དོ། ། དེ་གཉིས་ཀྱང་ཕྱི་རོལ་གྱི་དོན་བདེན་པ་མེད་ཅིང༌། ནང་ཤེས་པ་བདེན་པར་འདོད་པ་ལ་ཁྱད་མེད་དོ། ། དེ་ལ་རྣམ་བདེན་པ་ལ་དབྱེ་ན། སྣ་ཚོགས་གཉིས་མེད་དུ་སྨྲ་བ་དང༌། གཟུང་འཛིན་གྲངས་མཉམ་དུ་སྨྲ་བ་གཉིས་ལས། །
དང་པོ་ནི། ཤེས་པ་གཅིག་སྔོ་སེར་དཀར་དམར་སྣ་ཚོགས་སུ་སྣང་བ་དེ་ཤེས་པ་གཅིག་གི་ངོར་འདོད་པའོ། ། གཉིས་པ་ནི་སྔོ་སེར་དཀར་དམར་སོགས་སུ་སྣང་བ་དེ་རྫས་ཐ་དད་ཅིང༌། འཛིན་པའི་ཤེས་པའང་ལྕགས་ཀྱི་ཐུར་མ་གཤིབས་པ་ལྟར་རྫས་ཐ་དད་དུ་འདོད་པའོ། ། བོད་ཀྱི་མཁས་པ་ལྔ་རབས་པ་རྣམས་ནི། ཤེས་པ་ལ་སྣང་བ་འདི། སྣང་མཁན་གྱི་ཤེས་པ་ལས་རྫས་ཐ་དད་དུ་གྱུར་པའི་ཤེས་པའི་ངོ་བོར་བདེན་པར་འདོད་པ་ལ། སྒོ་ང་ཕྱེད་ཚལ་པ་ཞེས་པའང་འདོད་དོ། ། རྣམ་བརྫུན་པ་ལ་དབྱེ་ན། དྲི་བཅས་པ་དང༌།
དྲི་མེད་པ་གཉིས་ལས། དང་པོ་ནི། གཟུང་བྱ་སྒྲོ་བཏགས་སྣང་བར་འདོད་པའོ། ། གཉིས་པ་ནི། དེ་དག་མི་སྣང་བར་འདོད་པའོ། ། འདི་གཉིས་ལ་རྣམ་བཅས་པ་དང༌། རྣམ་མེད་པ་ཞེས་ཀྱང་ཟེར་རོ། ། རྒྱས་པར་ནི་རྗེ་བཙུན་ཆེན་པོའི་མངོན་རྟོགས་ལྗོན་ཤིང་ལྟར་ཤེས་པར་བྱའོ། ། གཉིས་པ་ནི། དེ་ལ་རྣམ་རིག་གི་ཚུལ་དུ་སྨྲ་བ་རྣམས་ནི།
སེམས་ཀྱི་རང་བཞིན་གསལ་ཞིང་རིག་པ་ཙམ་ཉིད་ལ། གཟུང་འཛིན་གཉིས་སུ་མེད་པའི་ཤེས་པ་རང་རིག་རང་གསལ་ཤེལ་སྒོང་དག་པ་ལྟ་བུ་ཞེས་དོན་དམ་པའི་བདེན་པར་འདོད་པ་ཡིན་ཏེ། སློབ་དཔོན་དབྱིག་གཉེན་གྱིས་སུམ་ཅུ་པའི་རབ་ཏུ་བྱེད་པ་ལས། ཆོས་ཀྱི་དོན་གྱི་དམ་པའང་དེ། ། འདི་ལྟར་དེ་བཞིན་ཉིད་ཀྱང་དེ། ། དུས་རྣམས་ཀུན་དུ་དེ་བཞིན་ཉིད། ། དེ་ཉིད་རྣམ་པར་རིག་པ་ཙམ། ། ཞེས་དང༌། དེའི་འགྲེལ་པ་བློ་བརྟན་གྱིས་མཛད་པར། དམ་པ་ནི་འཇིག་རྟེན་ལས་འདས་པའི་ཡེ་ཤེས་བླ་ན་མེད་པའི་ཕྱིར་རོ། །
དེའི་དོན་ནི་དོན་དམ་པའོ། ། ཡང་ན་ནམ་མཁའ་ལྟར་ཐམས་ཅད་དུ་རོ་གཅིག་པ་དང༌། དྲི་མ་མེད་པ་དང༌། མི་འགྱུར་པའི་ཕྱིར་རོ། ། ཡོངས་སུ་གྲུབ་པ་དེ་དོན་དམ་པ་ཞེས་བྱའོ། ། འདི་ལྟར་ཡོངས་སུ་གྲུབ་པའི་ངོ་བོ་ཉིད་ནི་གཞན་གྱི་དབང་གི་བདག་ཉིད་ཀྱི་ཆོས་ཐམས་ཅད་ཀྱི་དོན་དམ་པ་སྟེ། དེའི་ཆོས་ཉིད་ཡིན་པས། དེའི་ཕྱིར་ཡོངས་སུ་གྲུབ་པའི་ངོ་བོ་ཉིད་ནི་དོན་དམ་པའི་ངོ་བོ་ཉིད་མེད་པ་སྟེ། ཡོངས་སུ་གྲུབ་པ་ནི་དངོས་པོ་མེད་པའི་ངོ་བོ་ཉིད་ཡིན་པའི་ཕྱིར་རོ། ། ཅི་དོན་དམ་པ་ཞེས་བྱ་བ་འབའ་ཞིག་གི་ཡོངས་སུ་གྲུབ་པ་བརྗོད་དམ།
སྨྲས་པ་མ་ཡིན་ཏེ། དེ་བཞིན་ཉིད་ཀྱང་དེའོ། ། ཀྱང་གི་སྒྲ་ནི། དེ་བཞིན་ཉིད་ཀྱི་སྒྲར་བརྗོད་པ་འབའ་ཞིག་མ་ཡིན་གྱི་ཆོས་ཀྱི་དབྱིངས་ཀྱི་རྣམ་གྲངས་སུ་གཏོགས་པ་ཇི་སྙེད་པ་དེ་ཐམས་ཅད་བརྗོད་པར་བྱའོ། ། རྣམ་ཀུན་ནི་དེ་བཞིན་ཉིད་ཡོད་པས་དེ་བཞིན་ཉིད་དེ་འདི་ལྟར་སོ་སོ་སྐྱེ་བོ་དང༌། སློབ་པ་དང་མི་སློབ་པའི་དུས་དག་ན། དུས་ཐམས་ཅད་དུ་དེ་བཞིན་ཉིད་དེ། གཞན་དུ་མ་ཡིན་པས་དེ་བཞིན་ཉིད་ཅེས་བྱའོ། ། ཅི་དེ་བཞིན་དུ་རྣམ་པར་རིག་པ་ཙམ་ཡང་ཡོངས་སུ་གྲུབ་པ་ཉིད་དམ། འོན་ཏེ་རྣམ་པར་རིག་པ་ཙམ་གཞན་ཞིག་ཡིན་སྙམ་པ་ལ་དེའི་ཕྱིར།
དེ་ཉིད་རྣམ་པར་རིག་པ་ཙམ། ། ཞེས་བྱ་བ་སྨོས་ཏེ། ཤིན་ཏུ་རྣམ་པར་དག་པའི་མཚན་ཉིད་ཁོངས་སུ་ཆུད་པའི་ཕྱིར་རོ། ། ཞེས་བྱ་བ་ལ་སོགས་པ་རྒྱ་ཆེར་གསུངས་པའི་ཕྱིར་རོ། ། གསལ་རིག་ཉིད་དོན་དམ་བདེན་པར་འདོད་པ་ཡིན་ནོ། ། གཉིས་པ་ནི་རྒྱུད་འདི་ཡི་དགོངས་པ་དེ་མིན་ཏེ། སེམས་ཀྱི་མཚན་ཉིད་ཀུན་རྫོབ་ཏུ། ། གསལ་རིག་ཙམ་དུ་འདོད་མོད་ཀྱི། ། དེ་ཡི་ངོ་བོ་སྟོང་པར་འདོད། ། དེ་སྐད་དུ་ཡང་རྒྱུད་འདི་ལས། །
རང་རིག་བདེ་བ་ཆེན་པོ་ཉིད། ། ཅེས་གསུངས་པ་ཡི་བདེ་ཆེན་ཉིད། ། ནམ་མཁའ་ལྟ་བུའི་སྟོང་ཉིད་དེ། ། རྣལ་འབྱོར་དབང་ཕྱུག་བིརྺ་པས། ། ནམ་མཁའ་ལྟ་བུར་བདག་མེད་པའི། ། ཆོས་འདི་བདེ་བ་ཆེན་པོའོ། ། ཞེས་གསུངས་རྗེ་བཙུན་ས་སྐྱ་པས། ། སེམས་ཀྱི་མཚན་ཉིད་གསལ་རིག་སྟེ། ། གསལ་རིག་རང་བཞིན་སྟོང་པ་ཡིན། ། ཞེས་གསུངས་ཕྱིར་ན་གསལ་རིག་ཉིད། །
ཀུན་རྫོབ་ཡིན་གྱི་དོན་དམ་མིན། ། ཞེས་སྨོས་ཏེ། འདི་ལ་སྤྱི་དོན་དང༌། གཞུང་གི་དོན་གཉིས་ལས། དང་པོ་ནི། སྤྱིར་སེམས་ཀྱི་རང་བཞིན་ལ་གཉིས་ཏེ། ཀུན་རྫོབ་བདེན་པས་བསྡུས་པ་དང༌། དོན་དམ་བདེན་པས་བསྡུས་པའོ། ། དང་པོ་ནི། སེམས་ཀྱི་རང་གི་ངོ་བོ་རིག་ཅིང་གསལ་བའི་ཆ།
གནས་སྐབས་ཐམས་ཅད་དུ་སེམས་ཀྱི་ངོ་བོ་མི་འཁྲུལ་བ་ལ། ཕ་རོལ་ཏུ་ཕྱིན་པའི་ཐེག་པར་སེམས་དང་ཀུན་གཞིའི་རྣམ་ཤེས་དང༌། ལེན་པའི་རྣམ་ཤེས་དང༌། སློབ་དཔོན་ཁ་ཅིག་བདེ་བར་གཤེགས་པའི་སྙིང་པོ་སོགས་ཀྱི་མིང་གིས་ཀྱང་བསྟན་ལ། རྡོ་རྗེ་ཐེག་པ་ལྟར་ན། རྒྱུའི་རྒྱུད་དང་མྱོང་རིག་དང༌། སྣང་མཆེད་ཐོབ་གསུམ་སོགས་མིང་གཞན་གྱིས་བསྟན་པ་ཡིན་ཞིང༌། དེ་ཉིད་ཕ་རོལ་ཏུ་ཕྱིན་པའི་ཐེག་པ་པ་ལྟར་ན། ལས་ཉོན་དང༌། རྣམ་རྟོག་གི་གཞན་དབང་དུ་གྱུར་པའི་གནས་སྐབས་ན་འཁོར་བ་ ་་་་་འདིར་ཚིག་ཁ་ཤས་ཆད།
རང་བཞིན་བརྒྱད་ཅུའི་རྣམ་རྟོག་ལ་བརྟེན་ནས་བསྒྲིབས་པའི་གཞན་དབང་དུ་གྱུར་པའི་ཕྱིར་འཁོར་བ་ཞེས་བརྗོད་ལ་བསྒྲིབས་པ་དེ་དང༌། དེ་དག་གིས་རྣམ་པར་དག་པའི་གནས་སྐབས་ན་སངས་རྒྱས་དང་ཐར་པ་ཞེས་བརྗོད་དོ། ། དོན་འདི་ཉིད་འཕགས་པ་ཀླུ་སྒྲུབ་ཀྱིས་ཆོས་དབྱིངས་བསྟོད་པ་དང་སེམས་ཀྱི་རྡོ་རྗེར་བསྟོད་པ་སོགས་ཀྱིས་གསལ་བར་བྱེད་དོ། ། གཉིས་པ་ནི། གོང་དུ་བཤད་པའི་སེམས་དེ་དག་ཡང་དག་པར་ན་ཡོད་མེད་ལ་སོགས་པའི་མཐའ་གང་དུའང་མི་གནས་པའི་གནས་ལུགས་ལ། ཐ་སྙད་དུ་དོན་དམ་པའི་བདེན་པ་ཞེས་མིང་འདོགས་པ་ཡིན་ལ། དེ་དག་ལ་དགོངས་ནས་བདེ་བར་གཤེགས་པའི་སྙིང་པོ་སེམས་ཅན་ཐམས་ཅད་ལ་ཡོད་པར་གསུངས་པ་ཡིན་ནོ། ། ཁ་ཅིག་དོན་དམ་གྱིས་བསྡུས་པའི་རང་བཞིན་ལྷན་སྐྱེས་འདི། འཕགས་པའི་མཉམ་གཞག་གི་ཡེ་ཤེས་ཁོ་ནར་འཆད་པ་ནི་གཏན་མ་ཡིན་ཏེ། དངོས་པོ་ཀུན་ལ་ཁྱབ་པ་པོ། །
ཞེས་པ་དང་འགལ་བའི་ཕྱིར་རོ། ། གཉིས་པ་ནི། རྒྱུད་གསུམ་མན་ངག་དང་བཅས་པ་འདི་ཡི་དགོངས་པ་མ་ཡིན་ཏེ། དེའང་སེམས་ཀྱི་མཚན་ཉིད་ཀུན་རྫོབ་ཏུ་ནི། སློབ་དཔོན་སྒྲ་དབྱངས་བཅུ་གཅིག་པས། སེམས་དེའི་ངོ་བོ་ཇི་ལྟ་བུ་ཞེ་ན། དེ་ནི་རང་རིག་པ་ཙམ་མཚན་མ་ཐམས་ཅད་དང་བྲལ་བ་དམིགས་སུ་མེད་པའོ། ། ཞེས་པ་ལྟར་གསལ་རིག་ཙམ་དུ་འདོད་མོད་ཀྱི་གསལ་རིག་དེའི་ངོ་བོ་ནི། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས། སེམས་དེ་ནི་རང་བཞིན་གྱིས་ཡོངས་སུ་དག་པ་ཡིན་ཏེ།
དེ་ནི་ནང་ན་ཡང་མེད། ཕྱི་རོལ་ན་ཡང་མེད། གཉིས་ཀྱི་བར་ན་ཡང་མི་གནས་སོ། ། གསང་བའི་བདག་པོ་སེམས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་ཀྱང་མི་གཟིགས། གཟིགས་པར་མི་འགྱུར་ཏེ། སྔོན་པོར་མ་ཡིན། སེར་པོར་མ་ཡིན། དམར་པོར་མ་ཡིན། དཀར་པོར་མ་ཡིན། ལེ་བརྒན་དུ་མ་ཡིན།
ཤེལ་གྱི་ཁ་དོག་ཏུ་མ་ཡིན། ཐུང་ངུར་མ་ཡིན། རིང་པོར་མ་ཡིན། ཟླུམ་པོར་མ་ཡིན། གྲུ་བཞིར་མ་ཡིན། སྣང་བར་མ་ཡིན། མུན་པར་མ་ཡིན། བུད་མེད་དུ་མ་ཡིན། སྐྱེས་པར་མ་ཡིན། མ་ནིང་དུ་མ་ཡིན།
གསང་བའི་བདག་པོ་སེམས་དེ་ནི། འདོད་པའི་ཁམས་ཀྱི་རང་བཞིན་དུ་མ་ཡིན། གཟུགས་ཀྱི་ཁམས་ཀྱི་རང་བཞིན་དུ་མ་ཡིན། གཟུགས་མེད་པའི་ཁམས་ཀྱི་རང་བཞིན་དུ་མ་ཡིན་ནོ། ། ཞེས་པ་ལྟར་སྟོང་པར་འདོད་དོ། ། དེ་སྐད་དུ་ཡང་རྩ་བའི་རྒྱུད་འདི་ལས། རང་རིག་བདེ་བ་ཆེན་པོ་ཉིད། ། ཅེས་གསུངས་པའི་བདེ་བ་ཆེན་པོ་ནི། ནམ་མཁའ་ལྟ་བུའི་སྟོང་པ་ཉིད་ལ་འཆད་པ་ཡིན་ཏེ། རྣལ་འབྱོར་གྱི་དབང་ཕྱུག་བིརྺ་པས་ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ལས།
ནམ་མཁའ་ལྟ་བུར་བདག་མེད་པའི། ། ཆོས་འདི་བདེ་བ་ཆེན་པོའོ། ། ཞེས་གསུངས་ཤིང༌། ཚིག་འདི་ཇི་ལྟ་བ་དགྲ་ནག་གི་རྒྱུད་ལས་འབྱུང་ལ། དེའི་འགྲེལ་པ་སློབ་དཔོན་དཔལ་གྱིས་མཛད་པར་ཡང༌། ནམ་མཁའ་ཇི་ལྟ་བ་དེ་ལྟ་བུར་བདག་མེད་པ་སྟེ། འདས་ཤིང་བྲལ་བ་གང་ཡིན་པ་དེ་ལ་དེ་སྐད་ཅེས་བྱའོ། ། བདག་ཅེས་བྱ་བ་ནི་མཚོན་པ་སྟེ། བདག་དང༌། སེམས་ཅན་དང༌།
སྲོག་དང༌། གསོ་བ་དང༌། སྐྱེས་བུ་དང༌། གང་ཟག་དང༌། ཤེད་བདག་དང༌། བྱེད་པ་པོ་དང༌། རིག་པ་པོ་ལ་སོགས་ཐམས་ཅད་སྤངས་པའོ། ། འདི་ཞེས་བྱ་བ་ནི་འདི་ཉིད་དོ། ། ཆོས་བདེ་བ་ཆེན་པོ་ཞེས་བྱ་བ་ལ་ཆོས་རྣམས་ནི་བདེ་བ་ཆེན་པོ་སྟེ། རྟོག་པ་མ་ལུས་པ་ཟད་པའི་ཕྱིར་བདེ་བའོ། །
ཞེས་གསུངས་ཤིང༌། ཕྱག་རྒྱ་ཆེན་པོ་ཐིག་ལེ་ལས། རང་དངོས་བདེ་བ་ཆེན་པོ་ནི། ། ཡེ་ཤེས་རླུང་དུ་རབ་ཏུ་གྲགས། ། དེ་ནི་ནམ་མཁའ་ཞེས་སུ་བཤད། ། ནམ་མཁའ་སྟོང་པར་བསྟན་པའོ། ། སྟོང་པ་ལས་ནི་ཐམས་ཅད་འབྱུང༌། ། སྟོང་པའི་ངང་དུ་ཐམས་ཅད་ཐིམ། ། སྟོང་པ་ཡང་དག་དྲི་མེད་གནས། ། རྣམ་པ་ཐམས་ཅད་དང་བྲལ་བ། །
མཆོག་གི་རྣམ་པ་སྐྱེ་མེད་དག ། རང་དགའ་ཉམས་སུ་མྱོང་བ་དངོས། ། དེ་ནི་རང་བཞིན་ཞེས་སུ་བཤད། ། ཅེས་གསུངས་པས་ན། བདེ་བ་ཆེན་པོ་ཞེས་པ་སྟོང་ཉིད་ལ་བྱའོ། ། དེ་ལ་ཁ་ཅིག་བདེ་བ་ཆེན་པོ་སྟོང་ཉིད་ལ་ཟེར་ན། བདེ་སྟོང་དབྱེར་མེད་ཅེས་པ་ཇི་ལྟ་བུ་ཞེ་ན། འདི་ལ་བདག་གི་བླ་མ་ཐམས་ཅད་མཁྱེན་པས་འདི་ལྟར་བཞེད་དེ། བདེ་སྟོང་དབྱེར་མེད་ཅེས་པ་ནི་རྩ་རླུང་ཐིག་ལེ་ལ་གནད་དུ་བསྣུན་པས་རྣལ་འབྱོར་པའི་ལུས་སེམས་ལ་བདེ་བ་འཆར་ཞིང༌། ཉམས་དེའི་ངོ་བོ་སྟོང་པར་ཤེས་པ་ལ་བྱ་ལ།
འདིར་ནི་སམྦུ་ཊི་ལས། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་པ་ལྟར། གང་རྟོག་པ་དང་བཅས་པ་ནི་དུཿཁ་ཡིན་ལ། དེ་དང་བྲལ་བ་ནི་བདེ་བ་ཆེན་པོ་སྟེ། ཇི་སྐད་དུ། དཔེར་ན་ནད་དང་བྲལ་བ་ན། ། ལུས་བདེ་མྱ་ངན་མེད་པ་ལ། ། སེམས་བདེ་ཞེས་ནི་འཇིག་རྟེན་ཟེར། །
འདི་དག་དུཿཁ་མེད་པ་ལས། ། གཞན་པའི་བདེ་བ་མེད་མོད་ཀྱི། ། འོན་ཀྱང་དུཿཁ་མེད་ཙམ་ལ། ། བདེ་བ་ཡིན་ཞེས་ཀུན་ལ་གྲགས། ། དེ་བཞིན་ཆོས་ཀྱི་དབྱིངས་ལ་ཡང༌། ། སྡིག་པ་མེད་པ་ཙམ་ཞིག་ལས། ། ལྷག་པའི་དགེ་བ་མེད་མོད་ཀྱི། ། དགེ་བ་ཡིན་ཞེས་བརྟགས་པར་ཟད། ། ཅེས་གསུངས་པ་ལྟར་ཡིན་པས། དེ་གཉིས་མི་མཚུངས་པར་ཤེས་པར་བྱའོ། །
གལ་ཏེ་རྒྱུད་དང་འགྲེལ་བྱེད་དེ་དག་གི་དགོངས་པ་ནི་གསལ་རིག་ཀུན་རྫོབ་ཀྱི་མཚན་ཉིད་དུ་བྱས་ནས། དེའི་ངོ་བོ་སྟོང་པར་འདོད་པ་དེ་ཡིན་མོད་ཀྱི། བླ་མ་ས་སྐྱ་པ་རྣམས་ཀྱིས་དེ་ལྟར་དུ་མ་བཀྲོལ་ལོ་སྙམ་ན་མ་ཡིན་ཏེ་རྗེ་བཙུན་ས་སྐྱ་པ་ཆེན་པོས་དབང་བཞིའི་ངོ་སྤྲོད་དུ། སེམས་ཀྱི་མཚན་ཉིད་གསལ་རིག་སྟེ། ། གསལ་རིག་རང་བཞིན་སྟོང་པ་ཡིན། ། ཞེས་གསུངས་པ་དེའི་དོན་ཀྱང༌། (Aཀུན་རྫོབ་སེམས་)ཀྱི་མཚན་ཉིད་ནི་(Bགསལ་རིག་)ཡིན་ཏེ། བུམ་པའི་མཚན་ཉིད་ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་ཡིན་པ་ལྟར་རོ། ། གསལ་རིག་དེའི་ངོ་བོའམ་རང་བཞིན་ནི་སྟོང་པ་ཉིད་ཡིན་ཏེ། བུམ་པའི་རང་བཞིན་སྟོང་པ་ཡིན་པ་ལྟར་རོ། །
ཞེས་པའི་དོན་ཏོ། ། དེ་བཞིན་དུ་སློབ་དཔོན་རིན་པོ་ཆེ་བསོད་ནམས་རྩེ་མོས་ཀྱང༌། ཡེ་ཤེས་འདི་ནི་གསུམ་པའི་ཚེ་མྱོང་བ་གང་ཡིན་པའོ། ། ཆེས་ཕྲ་བ་ནི་རྟོགས་པར་དཀའ་བའོ། ། རྡོ་རྗེ་ནི་མི་ཕྱེད་པའོ། ། ནམ་མཁའི་དཀྱིལ་ནི་མཐའ་དང་བྲལ་བའོ། ། ཡང་ན་དཀྱིལ་ནི་སྙིང་པོ་སྟེ་མཐའ་དང་བྲལ་བ་སྟེ། ནམ་མཁའ་ནི་དམིགས་པ་མེད་པའོ། ། རྡུལ་བྲལ་ནི་ཉོན་མོངས་པ་ཟད་པའོ། ། མཐར་ཕྱིན་ནི་སྲིད་པ་ཟད་པའོ། །
ཞི་བ་ནི་གནོད་པ་མེད་པའོ། ། ཞེས་དང༌། རྗེ་བཙུན་ཆེན་པོས། དེ་ལ་རང་རིག་ཡེ་ཤེས་ཞེས་བྱ་བ་ནི། དྲན་པ་མེད་པའི་ཡེ་ཤེས་སུ་འདོད་པ་དགག་པའི་ཕྱིར་དང༌། སོ་སོ་རང་གི་རིག་པའི་ཆོས་ཉིད་ཡིན་ཞིང༌། གཞན་གྱིས་རྟོགས་པར་བྱ་བ་མ་ཡིན་པའི་ཕྱིར་རོ། ། འོན་ཏེ་རང་རིག་པ་ཞེས་བྱ་བ་ཞིག་ཏུ་གྲུབ་བམ་ཞེ་ན། དེ་སྤྲོས་པ་དང་བྲལ་བར་བསྟན་པའི་ཕྱིར། རང་གཞན་ཡང་དག་རིག་པ་སྤངས་ཏེ།
དེ་གཉིས་ཕན་ཚུན་ལྟོས་པའི་ཕྱིར་དང༌། དམིགས་པར་བྱ་བའི་ཡུལ་འགའ་ཡང་མ་གྲུབ་པའི་ཕྱིར་རོ། ། དེ་ཉིད་ཀྱི་དཔེ་ནི་མཁའ་མཉམ་ཞེས་བྱ་བ་སྨོས་ཏེ། སློབ་དཔོན་ཀླུ་སྒྲུབ་ཀྱིས། དམིགས་པ་མེད་པའི་སེམས་སུ་ནི། ། གནས་པ་ནམ་མཁའི་མཚན་ཉིད་ཡིན། ། ནམ་མཁའ་བསྒོམ་པ་དེ་ཉིད་ནི། ། སྟོང་ཉིད་བསྒོམ་པར་བཞེད་པ་ཡིན། ། ཞེས་གསུངས་པ་ལྟ་བུའོ། ། དེ་བས་ན་རྡུལ་བྲལ་སྟོང་པ་ཉིད་དོ། །
ཞེས་བཤད་པ་དང་ནམ་མཁའ་ལ་ཐོག་མཐའ་མེད་པ་བཞིན་སེམས་ཀྱང་ཐོག་མཐའ་མེད་པར་བསྟན། ནམ་མཁའ་ལ་འདུས་བྱས་ཀྱི་གནོད་པས་མི་ཚུགས་པ་བཞིན་སེམས་ཀྱང་བློ་བུར་གྱི་རྐྱེན་གྱིས་མི་འཇིག ནམ་མཁའ་སྣོད་བཅུད་ཐམས་ཅད་ལ་ཁྱབ་པ་ལྟར། སེམས་ཀྱིས་འཁོར་འདས་ཐམས་ཅད་ལ་ཁྱབ། ནམ་མཁའ་ལ་ཁ་དོག་དང་དབྱིབས་ལ་སོགས་པ་དང་བྲལ་བ་བཞིན། སེམས་ཀྱང་གཟུང་འཛིན་ལ་སོགས་པའི་རྣམ་རྟོག་མ་ལུས་པས་སྟོང་པར་བསྟན་ཏོ། ། ཞེས་གསུངས་པའི་ཕྱིར་རྗེ་བཙུན་ས་སྐྱ་པ་རྣམས་ཀྱི་དགོངས་པའང་གསལ་རིག་ཙམ་དེ་ཉིད་ཀུན་རྫོབ་སེམས་ཀྱི་མཚན་ཉིད་ཡིན་གྱི་དོན་དམ་དུ་བཞེད་པ་ནི་མ་ཡིན་ནོ། ། དེའི་ཕྱིར་ཡེ་ཤེས་ཐིག་ལེ་ལས། སེམས་ལས་གཞན་ནི་ཡོད་པ་མིན། ། གང་ཞིག་ཅི་ཞིག་འདི་ཐམས་ཅད། །
དེ་ནི་ཐམས་ཅད་སེམས་ཡིན་ནོ། ། ཞེས་དང༌། དེ་བཞིན་དུ། རྡོ་རྗེ་གུར་ལ་སོགས་པར་ཡང༌། སྣང་བ་རྣམས་སེམས་སུ་བསྟན་པའི་དོན་ཡང༌། སེམས་ཙམ་པ་ལྟར་སྣང་བ་ཐམས་ཅད་སེམས་སུ་བདེན་པར་ཁས་མི་ལེན་གྱི། སེམས་ཀྱི་ངོ་བོ་ནི་སྟོང་པ་ཉིད་ཡིན་པའི་ཕྱིར། དེ་ལས་བྱུང་ཞིང་སྣང་བ་ཐམས་ཅད་ཀྱང་སྟོང་པ་ཉིད་ཡིན་ཏེ། ཡེ་ཤེས་ཐིག་ལེ་ལས། ཕྱི་ཡི་ཐམས་ཅད་སྐད་ཅིག་མ། །
དགའ་མོ་སེམས་ཀྱི་ཆོ་འཕྲུལ་ཡིན། ། དེ་ལྟར་སེམས་ལས་གཞན་པ་མིན། ། སེམས་ཉིད་ནམ་མཁའ་ལྟ་བུའོ། ། ཞེས་དང༌། ཕྱག་རྒྱ་ཆེན་པོ་ཐིག་ལེ་ལས། འགྲོ་དང་མི་འགྲོ་གང་ཞིག་ནི། ། དེ་ནི་ཐམས་ཅད་སེམས་ཡིན་ནོ། ། དེ་ཡི་གཟུགས་གྲུབ་སེམས་མ་ཡིན། ། སེམས་ནི་སྟོང་པའི་རང་བཞིན་ནོ། ། ངོ་བོ་ཉིད་བྲལ་སྟོང་པ་སྟེ། །
དེ་བས་འགྲོ་བ་སེམས་སུ་གྲུབ། ། ཞེས་གསུངས་པའི་ཕྱིར་རོ། ། དེས་ན་སྣང་བ་སེམས་ཞེས་རྣམ་རིག་པ་དང་མིང་ཚུལ་མཚུངས་པ་ཙམ་ཡིན་གྱི། དོན་མཚུངས་པ་ནི་མ་ཡིན་ཏེ། གལ་ཏེ་ཡིན་ན་རྗེ་བཙུན་ཆེན་པོའི་འཁོར་འདས་དབྱེར་མེད་ལས། སྣང་བ་སེམས་སུ་སྒྲུབ་པ་ལ། རྨི་ལམ་སོགས་རྩ་བའི་དཔེ་བཞི་དང༌། མིག་ཡོར་སོགས་ཡན་ལག་གི་དཔེ་བཞི་སྟེ། བརྒྱད་གསུངས་ནས་དཔེ་འདི་རྣམས་དང༌། སྣང་བ་འདི་ལ་ཁྱད་པར་མེད་དེ།
ཉམས་སུ་ནི་དཔེ་འདི་རྣམས་ཀྱང་མྱོང་ལ། བདེན་པར་ནི་སྣང་བ་འདི་དག་ཀྱང་མ་གྲུབ་པའོ། ། ཞེས་སྣང་བ་རྣམས་བདེན་མེད་དུ་བཤད་པ་འདི་རྣམས་ཇི་ལྟར་དྲང་སྨྲ་བར་བྱའོ། ། དོན་འདི་ཉིད་དཔལ་ལྡན་ཟླ་བ་གྲགས་པའང་བཞེད་དེ། འགྲེལ་ཆེན་སྒྲོན་མ་གསལ་བའི་ལེའུ་བཅོ་ལྔ་པར། ཆོས་ཐམས་ཅད་རྨི་ལམ་མཐོང་བའི་དུས་སུ། སེམས་ལས་ཕྱི་རོལ་ན་མི་གནས་ཏེ། མིག་ཡོར་ཙམ་དུ་སྣང་བ་གང་ཡིན་པ་དེ་ཐམས་ཅད་ནི་རང་གི་སེམས་ཏེ། རང་གི་སེམས་ཉིད་ལས་གཞན་ན་ཅི་ཡང་མེད་དོ། ། སེམས་དེ་གང་ན་གནས་ཤེ་ན། །
ནམ་མཁའ་རྡོ་རྗེའི་གནས་སེམས་འདི། ། ཞེས་བྱ་བ་སྟེ། ནམ་མཁའ་རྡོ་རྗེ་ནི་འོད་གསལ་བའོ། ། ཞེས་གསལ་བར་གསུངས་པའི་ཕྱིར་རོ། ། གསུམ་པ་ནི། དེས་ན་རྒྱུད་འདིའི་ལྷན་སྐྱེས་ནི། ། བདེན་གཉིས་ཟུང་འཇུག་ཡིན་པའི་ཕྱིར། ། གསལ་རིག་སྤངས་ནས་སྟོང་པ་ཉིད། ། གཞན་ན་ཡོད་པ་མ་ཡིན་ཞིང༌། ། སྟོང་པ་བོར་ནས་གསལ་རིག་ཉིད། །
ལོགས་ན་གྲུབ་པ་མ་ཡིན་ཏེ། ། དཔེར་ན་མེ་དང་ཚ་བ་བཞིན། ། དེ་ཡང་འཕགས་པ་ཀླུ་སྒྲུབ་ཀྱིས། ། སྐྱེ་བ་མེད་པའི་ཆོས་རྣམས་ནི། ། སྟོང་པ་ཉིད་ཅེས་རབ་ཏུ་གྲགས། ། དེ་ཉིད་ཇི་ལྟར་བཤད་པ་ལས། ། ཀུན་རྫོབ་ཆད་པ་མ་ཡིན་ཏེ། ། ཀུན་རྫོབ་ལས་ནི་ལོགས་ཤིག་ན། ། དེ་ཉིད་ཉེ་བར་མི་དམིགས་སོ། ། བྱས་པ་དང་ནི་མི་རྟག་བཞིན། །
མེད་ན་མི་འབྱུང་ངེས་པ་ན། ། སྟོང་པ་ཉིད་ནི་ཀུན་རྫོབ་སྟེ། ། ཀུན་རྫོབ་ཉིད་ཀྱང་སྟོང་པར་བཤད། ། ཅེས་གསུངས་པ་ཡི་ལུང་གི་གྲུབ། དེས་ན་ཀུན་རྫོབ་དོན་དམ་དག ། གཉིས་སུ་མེད་པའི་བརྗོད་བྲལ་ལ། ། རང་བཞིན་ལྷན་སྐྱེས་ཞེས་གསུངས་ཀྱི། ། གསལ་རིག་ཙམ་ལ་གསུངས་པ་མེད། ། ཞེས་སྨོས་ཏེ། འདི་ལ་སྤྱིའི་དོན་དང༌།
གཞུང་གི་དོན་གཉིས་ལས། དང་པོ་ནི། ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལ་མ་སྐྱེས་པའོ། ། ཞེས་གསུངས་པའི་དོན་གཏན་ལ་དབབ་པ་ལ་ལྔ། ཡེ་ཤེས་ཀྱི་རྟེན་དང༌། རང་གི་ངོ་བོ་དང༌། དེའི་མཚན་ཉིད་དང༌།
དེ་ཐམས་ཅད་ལ་ཁྱབ་པར་བསྟན་པ་དང༌། རྟེན་དང་བརྟེན་པའི་གནས་ལུགས་བསྟན་པའོ། ། དང་པོ་ནི་ལུས་ལ་སྟེ། རང་གི་ལུས་ཉོན་མོངས་པ་དང་བཅས་པ་འདི་ཉིད་ཆོས་ཅན་དང་ཆོས་ཉིད་ཀྱི་ཚུལ་གྱིས་འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་རྒྱུ་ཡིན་ཏེ། རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་དང༌། ། དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་ལུས་ཅན་རྣམས། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་སོ། །
གཉིས་པ་ནི་ཡེ་ཤེས་ཆེན་པོ་སྟེ། ཡེ་ཤེས་ནི་གསལ་ཞིང་ཤེས་པས་ན་ཡེ་ཤེས་ཏེ། སོ་སོ་སྐྱེ་བོ་རྣམས་དང་ཐུན་མོང་གི་ཤེས་པ་སྟེ་འདིས་ཀུན་རྫོབ་སེམས་ཀྱི་མཚན་ཉིད་གསལ་རིག་སྟོན་ཏོ། ། ཆེན་པོ་ནི་ཕུལ་དུ་བྱུང་བ་འཇིག་རྟེན་ལས་འདས་པའི་ལམ་སྟེ། འདིས་དོན་དམ་པས་བསྡུས་པའི་སེམས་རང་བཞིན་སྤྲོས་བྲལ་ཉིད་སྟོན་ཏོ། ། དེ་བས་ན་ཡེ་ཤེས་ཀྱང་ཡིན་ལ་ཆེན་པོའང་ཡིན་པས་ན་ཡེ་ཤེས་ཆེན་པོ་སྟེ། སངས་རྒྱས་ཀྱི་ཡེ་ཤེས་ཞེས་བྱ་བའི་དོན་ཏོ། ། འདིས་བདེན་གཉིས་ཟུང་དུ་འཇུག་པ་རང་བཞིན་ལྷན་ཅིག་སྐྱེས་པའི་ཡེ་ཤེས་ཀྱི་དོན་གསལ་བར་སྟོན་ཏོ། ། དེས་ནི་གསལ་བ་ནི་ཀུན་རྫོབ་ཀྱི་བདེན་པ། སྟོང་པ་ནི་དོན་དམ་པའི་བདེན་པ་སྟེ།
དེ་གཉིས་ཇི་ལྟར་ཟུང་དུ་འཇུག་ཅེ་ན། སེམས་ཀྱི་གསལ་བ་མི་འདོར་བ་ནི། གསལ་བ་སེམས་ཀྱི་མཚན་ཉིད་ཡིན་ལ། གསལ་བ་དེ་ལེགས་པར་བརྟགས་ན། གནས་སམ་རིགས་སམ་ཁ་དོག་གམ། དབྱིབས་ལ་སོགས་པ་གང་ལྟར་བཙལ་ཀྱང༌། མི་རྙེད་ཅིང་མ་གྲུབ་པ་ནི། སྟོང་པ་སེམས་ཀྱི་རང་བཞིན་ཞེས་བྱ། དེ་ལྟར་ན། གསལ་བ་བཙལ་བས་མ་རྙེད་པ་ལ་སྟོང་པ་ཞེས་བྱ།
སྟོང་པར་ཚོལ་མཁན་དེ་ཉིད་ལ་གསལ་བ་ཞེས་བྱ་སྟེ། མདོར་ན་གསལ་བའི་དུས་ཉིད་ན་སྟོང་པ། སྟོང་པའི་དུས་ཉིད་ན་གསལ་བ། གསལ་སྟོང་གཉིས་སོ་སོར་སུས་ཀྱང་དབྱེར་མི་ཕྱེད་པ་དེ་ལ་བཅོས་མིན་སེམས་ཀྱི་ངོ་བོའམ། རང་བཞིན་ལྷན་ཅིག་སྐྱེས་པའི་ཡེ་ཤེས་སམ། གཉིས་མེད་དམ། བརྗོད་བྲལ་ལམ། ཟུང་འཇུག་ཅེས་བྱ་བ་ལ་སོགས་པའི་མིང་གི་རྣམ་གྲངས་དུ་མས་བསྟན་པ་ཡིན་ལ། དེ་ལྟར་གཉིས་མེད། ཟུང་འཇུག་ཅེས་ངེས་པར་བཟུང་ན་ཡང་ལྟ་བ་མཐའ་ཅན་དུ་འགྱུར་བའི་ཕྱིར།
དེར་ཡང་མི་འཛིན་ཏེ། སམྦུ་ཊ་ལས། སྟོང་མིན་སྟོང་པ་མིན་པའང་མིན། ། དབུ་མར་དམིགས་པར་མི་འགྱུར་རོ། ། ཞེས་དང༌། ཏིང་འཛིན་རྒྱལ་པོ་ལས། ཡོད་དང་མེད་པ་འདི་ཡང་མཐའ་ཡིན་ཏེ། ། གཙང་དང་མི་གཙང་འདི་ཡང་མཐའ་ཡིན་ལ། ། དེ་ལྟར་མཐའ་བཞི་རྣམ་པར་སྤངས་པ་ཡི། ། མཁས་པས་དབུས་ལའང་གནས་པར་མི་བྱའོ། །
ཞེས་གསུངས་པའི་ཕྱིར་རོ། ། གསུམ་པ་ནི། རྟོག་པ་ཐམས་ཅད་ཡང་དག་སྤངས་ཏེ། དེ་ལ་རྟོག་པ་ནི་སྒྲོ་བཏགས་པའམ་མི་བདེན་པར་འཛིན་པས་ན་རྟོག་པ་སྟེ། སོ་སོ་སྐྱེ་བོའི་བློ་རྣམས་སོ། ། དེ་སྐད་དུའང་ཐབས་དང་ཤེས་རབ་གཏན་ལ་དབབ་པ་གྲུབ་པ་ལས། བྱིས་པ་འཁྲུལ་པས་བདེན་མིན་པ། ། ཀུན་ཀྱང་རྟོག་པ་ལས་བྱུང་དངོས། ། ཀུན་ཀྱང་རྟོག་པའི་བདག་ཉིད་ཅན། ། དེ་ནི་སྲིད་པར་མཁས་པས་བཤད། །
ཅེས་སོ། ། དེས་མི་བདེན་པར་ཇི་ལྟར་འཛིན་ཞེ་ན། ཡོད་པ་དང་མེད་པར་འཛིན་པས་སོ། ། དེ་ཡང་ཡང་དག་པར་མ་ཡིན་ཏེ། བརྟག་ན་མི་བདེན་པའི་ཕྱིར་ཡོད་པ་མི་བདེན་ལ། ཡོད་པ་མེད་པས་དེ་ལ་ལྟོས་པའི་མེད་པའང་མི་འགྲུབ་ཅིང༌། ཀུན་རྫོབ་ཏུ་སྐྱེ་བར་མཐོང་བས་མེད་པའང་མི་འཐད་དེ། རིན་ཆེན་ཕྲེང་བ་ལས། སྐྱེ་བ་རྒྱུ་དང་བཅས་མཐོང་ནས། མེད་པ་ཅི་ཡི་ཕྱིར་ན་བརྗོད། །
རྒྱུ་དང་བཅས་པ་འགག་མཐོང་ནས། ། ཅི་ཡི་ཕྱིར་ན་ཡོད་པར་བརྗོད། ། ཅེས་གསུངས་པ་ལྟར་རོ། ། དེ་བས་ན་རྟོག་པ་ནི་སོ་སོ་སྐྱེ་བོའི་བློ་འཛིན་པ་དང་བཅས་པ་ཡིན་ལ། དེ་སྤངས་པ་ནི་སངས་རྒྱས་ཀྱི་ཐུགས་རྣམ་པར་མི་རྟོག་པའི་ཆོས་ཀྱི་སྐུ་སྟེ་ཡེ་ཤེས་ཆེན་པོ་ཞེས་བྱའོ། ། བཞི་པ་ནི། དངོས་པོ་ཀུན་ལ་ཁྱབ་པ་པོ་སྟེ། དངོས་པོ་ཀུན་ནི་ཕུང་པོ་ཁམས་དང་སྐྱེ་མཆེད་ཀྱིས་བསྡུས་པ་རྣམས་སོ། ། སྲིད་པ་གསུམ་མམ། འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་ལའོ། །
ཁྱབ་པ་ནི་ཆོས་ཅན་དང་ཆོས་ཉིད་ཀྱི་ཚུལ་གྱིས་ཁྱབ་སྟེ། ཟླ་གསང་ཐིག་ལེ་ལས། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་བདེ་བའི་མཆོག ། དེ་ཉིད་དངོས་པོ་ཐམས་ཅད་ཀྱི། ། ཐམས་ཅད་དུ་ནི་རྟག་ཏུ་བཞུགས། ། ཞེས་གསུངས་པ་ལྟར་རོ། ། ལྔ་པ་ལ་གཉིས། གནས་ལུགས་དངོས་དང༌། དེ་ལ་རྩོད་པ་སྤོང་བའོ། །
དང་པོ་ནི། ལུས་གནས་ཞེས་ཏེ་དེ་ལ་ལུས་ཞེས་བྱ་བ་ནི་ཀུན་རྫོབ་ཀྱིས་བསྡུས་པའི་ཆོས་ཐམས་ཅད་དོ། ། གནས་ཞེས་བྱ་བ་ནི་རྟོག་མེད་ཀྱི་ཡེ་ཤེས་དེ་ལས་མཚན་མ་དང་རྟོག་པ་རྣམས་འབྱུང་ལ། རྟོག་པ་ལས་ནི་སྣང་བ་སྣ་ཚོགས་སུ་འབྱུང་བར་འགྱུར་ཏེ། ལང་ཀར་གཤེགས་པ་ལས། བག་ཆགས་ཀྱིས་ནི་དཀྲུགས་མའི་སེམས། ། དོན་དུ་སྣང་བ་རབ་ཏུ་འབྱུང༌། ། ཞེས་བཤད་པས་ན་ཐམས་ཅད་དེ་ལས་བྱུང་བའི་ཚུལ་དུའམ། ཐམས་ཅད་དེའི་བདག་ཉིད་དུ་འགྱུར་བའི་ཚུལ་གྱིས་ཁྱབ་སྟེ། ཆོས་ཅན་དང་ཆོས་ཉིད་ཀྱི་ཚུལ་གྱིས་གནས་ཞེས་བྱའོ། །
གཉིས་པ་ནི། གལ་ཏེ་ལུས་འཁོར་བ་དེ་ལ་ཡེ་ཤེས་མྱ་ངན་ལས་འདས་པ་དེ་གནས་ན་ཡེ་ཤེས་འཁོར་བར་འགྱུར་ལ། ཡང་ན་ལུས་མྱ་ངན་ལས་འདས་པར་འགྱུར་རོ་སྙམ་ན། ལུས་ལས་མ་སྐྱེས་ཏེ། ཡེ་ཤེས་དེའི་རང་གི་ངོ་བོ་ལུས་ཀྱིས་མ་བསྒྲིབས་ཤིང༌། ལུས་དེས་ཡེ་ཤེས་དེ་བསྐྱེད་པ་མ་ཡིན་པས་ཡེ་ཤེས་འཁོར་བར་མི་འགྱུར་ཏེ། དབུས་མཐའ་ལས། ཆུ་ཁམས་གསེར་དང་ནམ་མཁའ་བཞིན། ། དག་པ་བཞིན་དུ་ཡོངས་སུ་དག ། ཅེས་གསུངས་པ་བཞིན་ནོ། །
ཡང་འཁོར་བ་དེའང་མྱ་ངན་ལས་འདས་པར་མི་འགྱུར་ཏེ། ལུས་ལས་མ་སྐྱེས་པའོ། ། ཞེས་ཏེ། ལུས་ནི་རྟོག་པ་ཡིན་ལ། ཡེ་ཤེས་རྟོག་མེད་ཡིན་པས་ལུས་ཅན་རྣམས་རྟོག་པ་ཡིན་ལ། དེ་མྱ་ངན་ལས་འདས་པར་མི་འགྱུར་ཏེ། ཆོས་ཀྱི་དབྱིངས་སུ་བསྟོད་པ་ལས། ཤེས་དང་མི་ཤེས་པ་དག་ལས། ། ལུས་འདི་ཉིད་ལ་ཐམས་ཅད་དེ། ། རང་གིས་རྣམ་པར་རྟོག་པས་བཅིངས། །
བདག་ཉིད་ཤེས་ན་གྲོལ་བར་འགྱུར། ། ཞེས་གསུངས་པ་ལྟ་བུའོ། ། འདི་དག་ཀྱང་རྗེ་བཙུན་སྐུ་མཆེད་ཀྱིས་ཇི་ལྟར་བཤད་པ་བཞིན་བྲིས་པ་ཡིན་ནོ། ། གཉིས་པ་ནི། རྒྱུ་མཚན་དེས་ན་རྒྱུད་གསུམ་པོ་འདིའི་ངེས་དོན་མཐར་ཐུག་པ་རང་བཞིན་ལྷན་ཅིག་སྐྱེས་པའི་ཡེ་ཤེས་ནི་ཀུན་རྫོབ་དང་དོན་དམ་པའི་བདེན་པ་གཉིས་ཟུང་འཇུག་ཡིན་པའི་ཕྱིར། ཡོད་མེད་ཀྱི་མཐའ་དང་བྲལ་བ་ཡིན་ཏེ། རྣལ་འབྱོར་དབང་ཕྱུག་གིས། ཕྱག་རྒྱ་ཆེན་པོའི་ངང་ནས་ལྷན་ཅིག་སྐྱེས་པ་སྟེ། ། མི་བསམ་མི་རིག་བདག་མེད་རང་གི་ངང་ལ་བཞག ། ཆད་པར་མི་འགྱུར་ཉམས་སུ་མྱོང་བ་རང་གིས་རིག །
རྟག་པར་མི་འགྱུར་མངོན་ཞེན་མེད་པས་ཟུང་དུ་འཇུག ། ཅེས་པ་ལྟར་རོ། ། དེའང་ཀུན་རྫོབ་གསལ་ལ་རིག་སྤངས་ནས་དོན་དམ་པ་སྟོང་པ་ཉིད་གཞན་ན་ཡོད་པ་མ་ཡིན་ཏེ། ཡིན་ན་ཆད་པའི་མཐར་ལྟུང་བའི་ཕྱིར་རོ། ། འཕགས་པ་ལྷས་ཀྱང༌། མེད་ཅེས་རྟོག་པ་ཇི་སྙེད་པ། ། དེ་སྙེད་ཆད་པའི་ལྟ་བ་སྟེ། ། ཆད་པར་མངོན་པར་ཞེན་པས་ན། ། དེའང་སྒྱུ་མའི་མཚན་ཉིད་མིན། ། ཞེས་སོ། །
དོན་དམ་སྟོང་པ་ཉིད་བོར་ནས་ཀུན་རྫོབ་གསལ་རིག་དེ་ཉིད་ལོགས་ཤིག་ན་གྲུབ་པ་མ་ཡིན་ཏེ། ཡིན་ན་རྟག་པའི་མཐར་ལྟུང་བའི་ཕྱིར་རོ། ། འཕགས་པ་ལྷས་ཀྱང༌། ཡོད་ཅེས་རྟོག་པ་ཇི་སྙེད་པ། ། དེ་ནི་རྟག་པའི་ལྟ་བ་སྟེ། ། རྟག་པར་མངོན་པར་ཞེན་པས་ན། ། དེའང་སྒྱུ་མའི་མཚན་ཉིད་མིན། ། ཞེས་སོ། ། དེས་ན་བདེན་པ་གཉིས་ཡ་མ་བྲལ་བ་དཔེར་ན་མེ་ཡོད་སར་ཚ་བ་ཡོད་པ་བཞིན་ནོ། ། དེ་ལྟར་ཡིན་པར་ཡང༌།
འཕགས་པ་ཀླུ་སྒྲུབ་ཀྱིས་བྱང་ཆུབ་སེམས་འགྲེལ་ལས། སྐྱེ་བ་མེད་པའི་ཆོས་རྣམས་ནི། ། ཞེས་བྱ་བ་ལ་སོགས་པ་གསུངས་པའི་ལུང་གིས་ཀྱང་གྲུབ་བོ། ། དེས་ན་ཀུན་རྫོབ་དང་དོན་དམ་པ་དེ་དག་གཉིས་སུ་མེད་པའི་བརྗོད་བྲལ་དེ་ཉིད་ལ། རང་བཞིན་ལྷན་ཅིག་སྐྱེས་པའི་ཡེ་ཤེས་ཞེས་བྱ་སྟེ། སློབ་དཔོན་ཌོམྦི་ཧེ་རུ་ཀས། ལྷན་ཅིག་སྐྱེས་པའི་དངོས་གང་ཡིན། ། བདག་ཉིད་གྲུབ་པ་བརྗོད་པ་ཉིད། ། ལྷན་ཅིག་སྐྱེས་གྱུར་དེ་ཡི་ཕྱིར། ། བརྗོད་བྲལ་ལྷན་ཅིག་སྐྱེས་པར་ཤེས། །
ཞེས་གསུངས་སོ། ། དེས་ན་མཚན་མ་ཐམས་ཅད་དང་བྲལ་བ་དམིགས་སུ་མེད་པ་དེ་ཉིད་ལ་མིང་གཞན་གདགས་མི་ནུས་པའི་ཕྱིར། རང་བཞིན་ལྷན་སྐྱེས་དང་ཟུང་འཇུག་སོགས་ཀྱིས་བཏགས་ཀྱི། ཟུང་འཇུག་ཅེས་པ་མཐའ་གཉིས་དང་བྲལ་བའི་ལྟ་བ་ཡང་དག་པའོ། ། ཞེས་ཀྱང་མི་གསུངས་ཏེ་འཕགས་པ་ལྷས། ཡོད་ཅེས་པ་དང་མེད་ཅེས་པའི། ། དབུས་སུ་གང་ཞིག་རྟོག་པ་ནི། ། དབུས་སུ་མངོན་པར་ཞེན་པས་ན། ། དེའང་སྒྱུ་མའི་མཚན་ཉིད་མིན། ། ཞེས་སོ། །
དེ་ལྟར་གཉིས་མེད་ཀྱི་ཡེ་ཤེས་དེ་ཉིད་ལ་ཟུང་འཇུག་ཞེས་ཀྱང་བྱ་སྟེ། ཀླུ་སྒྲུབ་ཀྱིས། ཀུན་རྫོབ་པ་དང་དོན་དམ་དག ། སོ་སོར་ཕྱེ་སྟེ་ཤེས་གྱུར་ནས། ། གང་དུ་ཡང་དག་འདྲེས་གྱུར་པས། ། ཟུང་དུ་འཇུག་པར་དེ་བཤད་དོ། ། ཞེས་སོ། ། དེ་ཉིད་ལས། ཕྱག་རྒྱ་ཆེན་པོ་ཞེས་ཀྱང་བྱ་སྟེ། ཕྱག་རྒྱ་ཆེན་པོ་ཐིག་ལེ་ལས། །
ཕྱག་རྒྱ་ཆེན་པོ་གསང་བ་ཆེ། ། བརྗོད་མེད་མི་ཟད་མ་སྐྱེས་པ། ། ཐམས་ཅད་གཟུགས་ཅན་གཟུགས་དང་བྲལ། ། གཟུགས་མེད་གཟུགས་ཀྱི་བདག་ཉིད་མཆོག ། སྦོམ་ཕྲ་ལ་སོགས་དང་བྲལ་བ། ། གཞལ་དུ་མེད་པའི་རང་བཞིན་ནོ། ། ཡང་དག་དྲི་མེད་རྣམ་པའི་འོད། ། གང་དུ་ཡང་ནི་གནས་མེད་པ། ། ཤར་བ་མ་ཡིན་ནུབ་པ་མིན། ། རྟག་ཏུ་ཤར་བ་ཆར་ཡང་མཆོག །
དུས་དང་གནས་སྐབས་གྲོལ་བ་སྟེ། ། སྐྱེ་དང་འཇིག་པར་བྱེད་པའོ། ། ཞེས་སོ། ། དེ་བཞིན་དུ། དེ་ཉིད་ལ་བདེ་གཤེགས་སྙིང་པོ་དང༌། སངས་རྒྱས་ཀྱི་ཡེ་ཤེས་ལ་སོགས་པ་མཚན་གྱི་རྣམ་གྲངས་དུ་མ་གསུངས་ཀྱི། གསལ་རིག་ཙམ་ལ་ཟུང་འཇུག་སོགས་སུ་གསུངས་པ་མེད་དོ། ། གང་ཡང་སློབ་དཔོན་ཆེན་པོ་རཏྣ་ཨཱ་ཀ་ར་ཤཱནྟི་པས། རྩ་རྒྱུད་རྣམ་རིག་ཏུ་བཀྲལ་བར་ཡང་མཐའ་གཅིག་ཏུ་མ་ངེས་མོད། འོན་ཀྱང་དཀའ་འགྲེལ་དེ་དག་ལ་མི་འཐད་པའི་ཕྱོགས་སྣང་བ་རྣམས་ནི་རྗེ་བཙུན་གོང་མའི་རྣམ་བཤད་དག་ལས་དྲི་མ་མེད་པའི་ལུང་རིག་གིས་བཀག་པ་ཡིན་ནོ། །
སྤྱི་དོན་གཉིས་པ་རྩ་བའི་རྒྱུད་དང་འགལ་བས་དགག་པ་ནི། གཞན་ཡང་རྩ་བའི་རྒྱུད་ལས། དེ་ནས་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མ་བསྟན། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱེ་ཡི་རྡོ་རྗེ་བསྟན། ། ཞེས་གསུངས་པ་དང་འགལ་བ་སྟེ། རྒྱུད་འདིའི་ལྟ་བ་མཐར་ཐུག་རྣམ་རིག་ཏུ། ། གནས་ན་དེ་ཡི་ལྟ་བ་ལ། ། དབུ་མ་གསང་སྔགས་མ་ལུས་པའི། །
རྗེས་ལ་བསྟན་པས་ཅི་ཞིག་བྱ། ། གལ་ཏེ་དེ་ནི་གསང་སྔགས་ཀྱི། ། ཐབས་ལ་གཞུག་ཕྱིར་གསུངས་པ་སྟེ། ། ལྟ་བ་མཐར་ཐུག་ཁྱད་མེད་ཟེར། ། དེ་ལྟ་ན་ནི་དབུ་མ་པའི། ། ལྟ་བ་རྟོགས་པའི་གང་ཟག་དེ། ། རྣམ་རིག་པ་ལ་འཇུག་པར་འགྱུར། ། ཞེས་སྨོས་ཏེ། སྐྱོན་གཞན་ཡང་རྩ་བའི་རྒྱུད་དཔལ་ཀྱེ་རྡོ་རྗེ་འདི་ཉིད་ལས། དེ་ནས་རྣལ་འབྱོར་སྤྱོད་པ་ཉིད་ཅེས་གསུངས་པ་དང་འགལ་བ་ཡིན་ཏེ།
རྒྱུད་འདིའི་ལྟ་བ་མཐར་ཐུག་རྣམ་རིག་ཏུ་གནས་ན་རྣལ་འབྱོར་སྤྱོད་པ་དེ་ཉིད་ཀྱིས་ཆོག་པ་ལ། དེའི་རྗེས་སུ་དབུ་མ་དང་གསང་སྔགས་ཀྱི་ཐེག་པ་མ་ལུས་པའི་རྗེས་ལ་ཀྱེ་རྡོ་རྗེ་བསྟན་པས་ཅི་ཞིག་བྱ་སྟེ། དགོས་པ་མེད་པའི་ཕྱིར་རོ། ། གལ་ཏེ་དེ་ལྟར་བསྟན་པའི་གོ་རིམ་དེ་ནི། གསང་སྔགས་ཀྱི་བསྐྱེད་རྫོགས་ལ་སོགས་པའི། ཐབས་ཁྱད་པར་ཅན་ལ་གཞུག་པའི་ཕྱིར། རིམ་པ་དེ་ལྟར་གསུངས་པ་སྟེ། ལྟ་བ་མཐར་ཐུག་ནི་རྣམ་རིག་པ་དང་ཁྱད་པར་མེད་དོ། ། ཞེས་ཟེར་རོ། ། དེ་ལྟ་ན་ནི།
དང་པོར་གྲུབ་མཐའ་འོག་མ་གཉིས་ལ་བསླབ། དེ་ནས་རྣམ་རིག་པ་ལ་བསླབས་པ་ནས་གཟོད་དབུ་མ་བསྟན་ཏེ། དབུ་མའི་ལྟ་བ་རྟོགས་པའི་གང་ཟག་དེ་སླར་ཡང་རྣམ་རིག་པ་ལ་འཇུག་པར་འགྱུར་ཏེ། རྒྱུད་འདི་ལྟ་བ་རྣམ་རིག་ཏུ་གནས་ཤིང༌། དབུ་མའི་རྗེས་ལ་རྒྱུད་འདི་ལ་བསླབ་པར་གསུངས་པའི་ཕྱིར་རོ། ། འདོད་ན་དབུ་མ་ལས་རྣམ་རིག་པ་དག་ཁྱད་པར་དུ་འཕགས་པར་འགྱུར་ཞིང༌། རྣལ་འབྱོར་པའང་བློ་ཁྱད་ཀྱིས། གོང་མ་གོང་མ་རྣམས་ཀྱིས་གནོད་པར་ཡང་མི་འགྱུར་ལ། སེམས་ཀྱི་སྒྲིབ་སྦྱོང་ལས། ཇི་ལྟར་འཇིག་རྟེན་ཕལ་པ་ལས། །
རྣལ་འབྱོར་པ་ལ་འཇིག་རྟེན་རྒྱལ། ། གོང་མ་གོང་མའི་བློ་ཁྱད་ཀྱིས། ། རྣལ་འབྱོར་པ་ཡང་རྒྱལ་བར་འགྱུར། ། ཞེས་བཤད་པ་དང་འགལ་བ་ཡིན་ནོ། ། སྤྱི་དོན་གསུམ་པ། རྒྱུད་གསུམ་རྒྱལ་བའི་བཀའ་མ་ཡིན་པར་འགྱུར་བས་དགག་པ་ནི། གཞན་ཡང་རྒྱལ་བའི་བཀའ་ཡིན་ན། ། དེ་ཡི་མཐར་ཐུག་དགོངས་པ་ནི། ། དབུ་མ་ཁོ་ནར་གནས་སོ་ཞེས། ། ཤིང་རྟའི་སྲོལ་འབྱེད་ཕལ་ཆེར་བཞེད། །
ཁྱེད་ཀྱང་དེ་བཞིན་འདོད་པ་ལ། ། རྒྱུད་འདིའི་དགོངས་པ་མཐར་ཐུག་པ། ། རྣམ་རིག་སྨྲ་བར་གནས་པ་ན། ། རྒྱུད་འདི་རྒྱལ་བའི་བཀའ་མིན་འགྱུར། ། གལ་ཏེ་རྒྱུད་འདི་བཀའ་ཡིན་ཏེ། ། ཐུབ་པ་བཞུགས་དུས་མ་གསུངས་ཀྱང༌། ། སྟོན་པ་མྱ་ངན་འདས་འོག་ཏུ། ། དགོངས་འགྲེལ་གྲུབ་མཐའ་བཞིར་གྱེས་པའི། ། རྗེས་ལ་རྣམ་རིག་སྨྲ་རྣམས་དང༌། ། མཐུན་པར་གསུངས་པར་མངོན་ཞེས་ཟེར། །
འོ་ན་ཁྱེད་ཀྱི་དབུ་མ་ལས། ། གཞན་པའི་གྲུབ་མཐའ་འོག་མ་གསུམ། ། སྟོན་པས་མ་གསུངས་སྨྲས་པ་ལ། ། གཞན་གྱི་རྒྱུད་ལས་འདི་སྐད་དུ། ། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པའང་དེ་བཞིན་དུ། ། དེ་ནས་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མ་བསྟན། ། ཞེས་གསུངས་པ་འདི་ཇི་ལྟར་འགྲེལ། ། དྲིས་པས་ཁྱེད་ཀྱི་ལུང་དེའི་དོན། །
ཐུབ་པས་དགོངས་འགྲེལ་གྲུབ་མཐའ་བཞི། ། གསུངས་པར་སྟོན་པ་མ་ཡིན་མོད། ། འོན་ཀྱང་ཕྱི་མར་སྟོན་པ་ཡི། ། བསྟན་ལ་དགོངས་འགྲེལ་གྲུབ་མཐའ་བཞི། ། འོང་བར་མཁྱེན་ནས་དེ་ཡི་ཚེ། ། བླ་མས་སློབ་མ་ཁྲིད་པའི་ཚུལ། ། གསུངས་པ་ཡིན་ཞེས་ཁྱེད་རང་གིས། ། འཇུག་པའི་འགྲེལ་པར་བཤད་དང་འགལ། ། ཞེས་སྨོས་ཏེ། སྐྱོན་གཞན་ཡང༌།
རྒྱལ་བའི་བཀའ་ཡིན་ན་དེའི་མཐར་ཐུག་གི་དགོངས་པ་ནི་དབུ་མ་ཁོ་ནར་གནས་སོ་ཞེས་རྒྱ་བོད་ཀྱི་ཤིང་རྟ་ཆེན་པོའི་སྲོལ་འབྱེད་ཕལ་མོ་ཆེར་བཞེད་ཅིང༌། ཁྱེད་རང་ཀྱང་དེ་བཞིན་དུ་འདོད་པ་ལ་རྒྱུད་གསུམ་པོ་འདིའི་དགོངས་པ་མཐར་ཐུག་རྣམ་རིག་ཏུ་གནས་པའི་ཕྱིར་ན། རྒྱུད་གསུམ་པོ་འདི་རྒྱལ་བའི་བཀའ་མིན་པར་འགྱུར་རོ། ། གལ་ཏེ་རྒྱུད་གསུམ་པོ་འདི་དག་རྒྱལ་བའི་བཀའ་རྣམ་དག་ཡིན་ཏེ། དེའང་ཐུབ་པ་དགུང་ལོ་བརྒྱད་ཅུའི་བར་དུ་བཞུགས་ནས་ཐེག་པ་གསུམ་གྱི་ཆོས་ཀྱི་འཁོར་ལོ་བསྐོར་བའི་དུས་སུ་རྒྱུད་འདི་མ་གསུངས་ཀྱང༌། སྟོན་པ་མྱ་ངན་ལས་འདས་པའི་འོག་ཏུ་དགོངས་འགྲེལ་གྲུབ་མཐའ་བཞིར་གྱེས་པའི་རྗེས་ལ་རྣམ་རིག་ཏུ་སྨྲ་བ་རྣམས་དང་མཐུན་པར་ཡུལ་གཞན་དུ་གསུངས་ནས་ཡེ་ཤེས་ཀྱི་མཁའ་འགྲོ་མ་རྣམས་ཀྱིས་འཕགས་པའི་ཡུལ་དུ་སྤྱན་དྲངས་པར་མངོན་ནོ་ཞེས་ཟེར་རོ། ། འདི་ཡང་མི་འཐད་དེ། འོ་ན་ཁྱེད་ཀྱི་དབུ་མ་ལས་གཞན་པའི་གྲུབ་མཐའ་འོག་མ་གསུམ་ནི། གྲུབ་མཐའ་སྨྲ་བ་པོ་རྣམས་ཀྱིས་སྒྲོ་བཏགས་པར་ཟད་ཀྱི་སྟོན་པས་མ་གསུངས་ཏེ། གལ་ཏེ་གསུངས་ན་བཀའ་ལ་ནང་འགལ་འབྱུང་བར་འགྱུར་བའི་ཕྱིར་རོ། །
ཞེས་སྨྲས་པ་ལ། ཕྱིར་རྒོལ་གཞན་དག་གིས་འོ་ན་ཀྱེ་རྡོ་རྗེའི་རྒྱུད་ལས་གྲུབ་མཐའ་བཞི་སྟོན་པས་གསུངས་པར་བཤད་དེ། ཇི་སྐད་དུ། དེ་ལ་བྱེ་བྲག་སྨྲ་བ་བསྟན་ཞེས་སོགས་ཀྱི། དགོངས་པ་ཇི་ལྟར་འགྲེལ་ཞེས་དྲིས་པས། དེའི་ལན་དུ་ཁྱེད་ཀྱིས། ལུང་དེའི་དོན་ནི། ཐུབ་པས་གདུལ་བྱ་ལ་དགོངས་འགྲེལ་གྲུབ་མཐའ་བཞི་གསུངས་པར་སྟོན་པ་མ་ཡིན་མོད་ཀྱི་འོན་ཀྱང་ཕྱི་མའི་དུས་སུ་སྟོན་པའི་བསྟན་པ་ལ་དགོངས་འགྲེལ་གྲུབ་མཐའ་བཞིར་འོང་བར་མཁྱེན་ནས་དེའི་ཚེ་བླ་མས་སློབ་མ་ཁྲིད་པའི་ཚུལ་གསུངས་པ་ཡིན་ནོ། ། ཞེས་ཁྱེད་རང་གིས་དབུ་མ་ལ་འཇུག་པའི་འགྲེལ་པར་བཤད་པ་དང་ནང་འགལ་བར་འགྱུར་རོ། ། སྤྱི་དོན་བཞི་པ།
རྒྱུད་སྡེ་ཐམས་ཅད་རྣམ་རིག་ཏུ་འགྱུར་བས་དགག་པ་ནི། གཞན་ཡང་སེམས་ཀྱི་མཚན་ཉིད་ནི། ། གསལ་རིག་ཙམ་དུ་ཁས་བླངས་པས། ། རྣམ་རིག་སྨྲ་བར་འགྱུར་ན་ནི། ། རྒྱུད་དང་རྟོག་པ་ཞེས་བྱ་བ། ། རང་སེམས་ཉིད་ལ་འཆད་པའི་ཕྱིར། ། རྒྱུད་སྡེ་ཐམས་ཅད་དེ་ལྟར་འགྱུར། ། འདོད་ན་འདུས་པའང་དེ་ལྟར་ཐལ། ། གལ་ཏེ་ཀླུ་སྒྲུབ་ཡབ་སྲས་ཀྱིས། ། དེ་ནི་དབུ་མར་བཀྲལ་ཞེས་ཟེར། །
འོ་ན་རྒྱུད་དེའི་དགོངས་པ་ནི། ། རྣམ་རིག་སྨྲ་བར་གནས་པ་ལ། ། རང་གི་མོས་པ་གཙོར་བྱས་ནས། ། ཁྱོད་ཀྱིས་དབུ་མར་བཀྲལ་བའི་ཕྱིར། ། ཀླུ་སྒྲུབ་ཡབ་སྲས་ཟླ་གྲགས་སོགས། ། གསང་བ་འདུས་པའི་འགྲེལ་བྱེད་རྣམས། ། དགོངས་འགྲེལ་ཚད་ལྡན་མིན་པར་འགྱུར། ། ཞེས་སྨོས་ཏེ་སྐྱོན་གཞན་ཡང༌། ཀུན་རྫོབ་སེམས་ཀྱི་མཚན་ཉིད་ནི་གསལ་རིག་ཙམ་དུ་ཁས་བླངས་པས་རྣམ་རིག་སྨྲ་བར་འགྱུར་ན་ནི་འཁོར་ལོ་སྡོམ་པ་ཞེས་བྱ་བའི་རྒྱུད་ཀྱི་རྒྱལ་པོ་ཞེས་བྱ་བ་དང༌། འཇམ་དཔལ་རྩ་བའི་རྟོག་པ་ཞེས་བྱ་བ་ལ་སོགས་པ་རྣམས་ནི།
རྒྱུད་ནི་རྒྱུན་ཞེས་བྱ་བ་སྟེ། ། འཁོར་བ་རྒྱུད་དུ་འདོད་པ་ཡིན། ། ཞེས་གསང་བ་འདུས་པའི་རྒྱུད་ཕྱི་མ་ལས་གསུངས་པ་ལྟར་རང་གི་སེམས་གསལ་རིག་འདི་ཉིད་ལ་འཆད་པའི་ཕྱིར། རྒྱུད་སྡེ་ཐམས་ཅད་དེ་ལྟར་དུ་འགྱུར་བའི་སྐྱོན་ཡོད་དོ། ། གལ་ཏེ་དེ་འདོད་ན། གསང་བ་འདུས་པའང་དེ་ལྟར་དུ་ཐལ་བའི་སྐྱོན་ཡོད་དེ། རྒྱུད་ཐམས་ཅད་རྣམ་རིག་ཡིན་པ་གང་ཞིག་ཁྱོད་ཀྱང་ཕ་རྒྱུད་ཀྱི་གཙོ་བོ་ཡིན་པའི་ཕྱིར་རོ། ། གལ་ཏེ་འཕགས་པ་ཀླུ་སྒྲུབ་ཡབ་སྲས་ཀྱིས་གསང་བ་འདུས་པ་དེ་ནི། དབུ་མར་བཀྲལ་ལོ་ཞེས་ཟེར་རོ། ། འོ་ན་གསང་འདུས་ཀྱི་རྒྱུད་དེའི་དགོངས་པ་ནི་རྣམ་རིག་སྨྲ་བ་དང་མཚུངས་པར་གནས་པ་ལ།
རང་དབུ་མ་ལ་མོས་པ་ལ་གཙོ་བོར་བྱས་ནས་ཁྱོད་ཀྱིས་དབུ་མར་བཀྲལ་བའི་ཕྱིར། ཀླུ་སྒྲུབ་ཡབ་སྲས་དང༌། ཟླ་བ་གྲགས་པ་དང་སོགས་པ་ཀླུའི་བྱང་ཆུབ་དང་ཤཱཀྱ་བཤེས་གཉེན་ཏེ་གསང་བ་འདུས་པའི་འཕགས་ལུགས་ཀྱི་འགྲེལ་བྱེད་རྣམས་དགོངས་འགྲེལ་མཁན་པོ་ཚད་དང་ལྡན་པ་མ་ཡིན་པར་འགྱུར་ཏེ། རྒྱུད་ཀྱི་དགོངས་པ་བཞིན་མ་བཀྲལ་བའི་ཕྱིར་རོ། ། སྤྱི་དོན་ལྔ་པ། ཀླུ་སྒྲུབ་ཡབ་སྲས་ཀྱང་རྣམ་རིག་པ་འགྱུར་བས་དགག་པ་ནི། གཞན་ཡང་གསང་འདུས་རིམ་ལྔ་ལས། རང་རིག་ཙམ་གྱི་ཡེ་ཤེས་ནི། ། ནམ་མཁའ་ལྟ་བུར་མཚན་ཉིད་མེད། ། ཅེས་གསུངས་སྤྱོད་བསྡུས་སྒྲོན་མ་ལས།
དེས་ན་རྣམ་པར་ཤེས་པ་ནི། ། ཁ་དོག་མེད་དང་མཚན་མ་མེད། ། དབྱིབས་མེད་པ་ཡི་བདག་ཉིད་ཅན། ། རང་རིག་ཙམ་དུ་མདོ་ལས་བསྟན། ། ཞེས་གསུངས་ཕྱིར་ན་ཀླུ་སྒྲུབ་དང༌། ། འཕགས་པ་ལྷ་ལ་སོགས་པ་ཡིས། ། དབུ་མར་བཀྲལ་བའི་འདུས་པ་དེ། ། རྣམ་རིག་སྨྲ་བ་འགྱུར་རམ་ཅི། ། ཞེས་སྨོས་ཏེ་སྐྱོན་གཞན་ཡང༌། གསང་འདུས་རིམ་ལྔ་ལས།
རང་རིགས་ཙམ་སོགས་དང༌། དེའི་འགྲེལ་པ། ཨ་བྷ་ཡས། དེ་ཡང་ནང་གི་ཚོར་བ་ཙམ་ཀུན་རྫོབ་པ་ཡིན་ལ་དོན་དམ་པར་རང་བཞིན་མེད་པ་ནམ་མཁའ་དང་འདྲའོ། ། དེ་བཤད་པ། རང་རིག་ཙམ་ཞེས་བྱ་བ་ལ་སོགས་པའོ། ། ཞེས་དང༌། མཁས་པ་རྔོག་གིས་ཀྱང་སེམས་ཀུན་རྫོབ་པའི་མཚན་ཉིད་ནི། གཟུང་བ་དང་འཛིན་པས་དབེན་པའི་རང་རིག་པའམ། མྱོང་བའམ། །
གསལ་བ་ཙམ་མོ། ། སེམས་ཀྱི་ཆོས་ཉིད་དོན་དམ་པའི་མཚན་ཉིད་ནི། སེམས་ཐམས་ཅད་དོན་དམ་པར་ན་སྟོང་ཉིད་ལས་བྱུང་ཞིང་སྟོང་པའི་རང་བཞིན་ནམ་མཁའ་ལྟ་བུར་གང་ལྟར་ཡང་མ་གྲུབ་པའོ། ། ཞེས་གསུངས་ཤིང༌། དེ་བཞིན་དུ་སློབ་དཔོན་འཕགས་པ་ལྷའི་སྤྱོད་བསྡུས་སྒྲོན་མ་ལས། དེ་ལྟར་ན་རྣམ་པར་ཤེས་པ་ནི་ཁ་དོག་མེད་པ་དང༌། མཚན་མ་མེད་པ་དང༌། དབྱིབས་མེད་པའི་བདག་ཉིད་ཅན་རང་རིག་ཙམ་དུ་ཐེག་པ་ཆེན་པོའི་མདོ་སྡེ་ལས་བསྟན་ཏོ། ། ཞེས་དང༌། འདི་ན་ལུས་ཀྱི་ནང་ན་སྣང་བའི་རྣམ་པར་ཤེས་པ།
རྣམ་པ་གསུམ་པོ་དེ་ནི་ཡིད་ཀྱི་དབང་པོ་སྟེ། དབང་པོ་ཐམས་ཅད་ཀྱི་བདག་པོ་ཡིན་ཞིང་སོ་སོ་རང་རིག་པ་ཡིན་ཞེས་དང༌། འགྲོ་བ་མེད་ཅིང་འོང་བ་མེད། ། འགགས་མེད་རབ་ཏུ་ཞི་བ་མེད། ། རྟག་དང་ཆད་པ་རྣམ་སྤངས་པ། ། དུས་གསུམ་མཁྱེན་པས་མ་བྱས་པའི། ། སོ་སོ་རང་རིག་མཚན་ཉིད་དོ། ། ཞེས་དང༌། དོན་དམ་པ་ཡི་བདེན་པ་ནི། ། ལུས་ལ་མེད་པ་དཔེ་མེད་པ། །
རྩོལ་བ་ཐམས་ཅད་དང་བྲལ་བ། ། སོ་སོ་རང་གི་རིག་པ་སྟེ། ། ཞེས་བྱ་བ་ལ་སོགས་པ་གསལ་རིག་སྟོན་པའི་གཞུང་དུ་མ་གསུངས་པའི་ཕྱིར་ན། སློབ་དཔོན་ཀླུ་སྒྲུབ་དང༌། འཕགས་པ་ལྷ་ལ་སོགས་པས་དབུ་མར་བཀྲལ་བའི་གསང་བ་འདུས་པ་དེ་རྣམ་རིག་ཙམ་དུ་སྨྲ་བར་འགྱུར་རམ་འོན་ཏེ་ཅི་ཞིག་འགྱུར་རོ། ། སྤྱི་དོན་དྲུག་པ། དབུ་མའི་གཞུང་རྣམས་སེམས་ཙམ་པར་འགྱུར་བས་དགག་པ་ནི། གཞན་ཡང་ཆོས་དབྱིངས་བསྟོད་པ་ལས། སོ་སོ་རང་རིག་རྣམ་དག་ན། ། ས་རྣམས་དེ་ཡི་བདག་ཉིད་གནས། །
ཞེས་སོགས་རྒྱས་པར་གསུངས་པའི་ཕྱིར། ཆོས་དབྱིངས་བསྟོད་པ་ལ་སོགས་ཀྱང༌། ། རྣམ་རིག་སྨྲ་བའི་གཞུང་དུ་འགྱུར། ། འདོད་ན་འཕགས་པ་ཀླུ་སྒྲུབ་ཉིད། ། དབུ་མར་སྨྲ་བའི་དམ་བཅའ་ཉམས། ། མདོ་སྡེ་ལང་ཀར་གཤེགས་པ་ལས། ལྷོ་ཕྱོགས་བྷེ་ཏའི་ཡུལ་དུ་ནི། ། དགེ་སློང་དཔལ་ལྡན་ཆེར་གྲགས་པ། ། དེ་མིང་ཀླུ་ཞེས་བོད་པ་སྟེ། ། ཡོད་དང་མེད་པའི་ཕྱོགས་འཇིག་བྱེད། །
ཅེས་གསུངས། འཇམ་དཔལ་རྩ་རྒྱུད་ལས། དངོས་པོ་མེད་པའི་དོན་དེ་རིག ། ཞེས་གསུངས་པའང་རིགས་པ་མིན། ། ཞེས་སྨོས་ཏེ། སྐྱོན་གཞན་ཡང་ཀླུ་སྒྲུབ་ཀྱིས་ཆོས་ཀྱི་དབྱིངས་སུ་བསྟོད་པ་ལས། སོ་སོ་རང་རིག་ལ་སོགས་དང༌། ། སོ་སོ་ཡང་དག་རིག་ཀུན་ལ། ། ཞེས་དང༌། སོ་སོ་རང་རིག་སྦྱོར་ལྡན་ཉིད། །
ཅེས་དང༌། སོ་སོ་རིག་ན་དེ་ཉིད་དེ། ། ཅེས་བྱ་བ་དང༌། སྐུ་གསུམ་ལ་བསྟོད་པ་ལས་ཀྱང༌། སོ་སོ་རང་རིག་རྒྱལ་བ་རྣམས་ཀྱི་ཆོས་སྐུ་དཔེ་མེད་གང་ཡིན་དེ་ལ་བདག་ཕྱག་འཚལ། ཞེས་དང༌། སེམས་ཀྱི་རྡོ་རྗེ་ལ་བསྟོད་པ་ལས། གང་ཕྱིར་སེམས་བྱུང་དྲྭ་བ་ནི། ། སེམས་ཉིད་ཀྱིས་ནི་བསལ་མཛད་དེ། ། སེམས་ཀྱི་རྨོངས་པ་སེལ་བ་ཡི། །
རང་སེམས་དེ་ལ་ཕྱག་འཚལ་ལོ། ། སེམས་ཅན་མོས་པ་སྣ་ཚོགས་རྣམས། ། ཐ་དད་པ་ཡི་ལྷ་དམིགས་པ། ། རིན་ཆེན་སེམས་ནི་རྣམ་གྲོལ་ལས། ། ལྷ་གཞན་བསྒྲུབ་ཏུ་ཡོད་མ་ཡིན། ། སེམས་ཐོབ་པ་ནི་བྱང་ཆུབ་སྟེ། ། སེམས་ནི་འགྲོ་བ་ལྔ་པོ་ཡི། ། བདེ་དང་སྡུག་བསྔལ་མཚན་ཉིད་དག ། སེམས་ལས་མ་གཏོགས་ཅུང་ཟད་མེད། ། འགྲོ་བ་ཀུན་གྱི་མཐོང་བ་རྣམས། །
ཅུང་ཟད་བསྒོམ་པའི་རྣམ་པ་གང༌། ། དེ་ཀུན་སེམས་ཀྱི་དྲྭ་བ་རུ། ། དེ་ཉིད་གསུང་པས་བསྟན་པ་ཡིན། ། རྣམ་པར་རྟོག་པ་སྤངས་པའི་ཕྱིར། ། རྣམ་པར་རྟོག་པས་བསྒོམས་བྱས་པས། ། འཁོར་བ་རྣམ་རྟོག་ཙམ་ཉིད་དོ། ། རྣམ་རྟོག་མེད་པ་ཐར་པ་ཡིན། ། དེ་བས་ཀུན་གྱི་འབད་པ་ཡིས། ། བྱང་ཆུབ་སེམས་ལ་ཕྱག་བྱའོ། ། སེམས་ཀྱི་རྡོ་རྗེ་བསྒོམ་པའི་ཕྱིར། །
དེ་ནི་བྱང་ཆུབ་མཆོག་ཅེས་བྱ། ། ཁམས་སྐྱེས་ལུས་ནི་སེམས་ཀྱིས་བཅིངས། ། སེམས་མེད་ཁམས་ནི་མེད་པར་བརྟག ། དེ་ཕྱིར་སེམས་ནི་ཀུན་ཏུ་བསྲུངས། ། བདེ་ལེགས་སེམས་ལས་སངས་རྒྱས་འབྱུང༌། ། ཞེས་གསུངས་པའི་ཕྱིར་ཆོས་དབྱིངས་བསྟོད་པ་ལ་སོགས་པ་དང་སེམས་ཀྱི་རྡོ་རྗེར་བསྟོད་པ་དང༌། སྐུ་གསུམ་ལ་བསྟོད་པ་རྣམས་ཀྱང༌། དབུ་མའི་གཞུང་མ་ཡིན་པར་རྣམ་རིག་པའི་གཞུང་དུ་འགྱུར་རོ། ། གལ་ཏེ་བསྟོད་ཚོགས་དེ་རྣམས་རྣམ་རིག་པའི་གཞུང་ཡིན་པར་འདོད་ན་འཕགས་པ་ཀླུ་སྒྲུབ་ཉིད་ཆོས་ཐམས་ཅད་དབུ་མར་སྨྲ་བའི་དམ་བཅའ་ཉམས་ཤིང༌། མདོ་སྡེ་ལང་ཀར་གཤེགས་པ་དང༌།
འཇམ་དཔལ་རྩ་རྒྱུད་ལས། ཡོད་མེད་ཀྱི་ཕྱོགས་ཐམས་ཅད་བཅོམ་ནས་དབུ་མའི་གཞུང་རྒྱས་པར་མཛད་པ་དང༌། དངོས་པོ་མེད་པར་དབུ་མའི་དོན་རིག་པར་གསུངས་པ་རྣམ་རིགས་པ་མ་ཡིན་པར་འགྱུར་རོ། ། སྤྱི་དོན་བདུན་པ། སྟོན་པས་གདུལ་བྱ་རྣམས་ལམ་ལོག་པར་བཅུག་པར་འགྱུར་བས་དགག་པ་ནི། གཞན་ཡང་ཐུབ་པས་ཆོས་རྣམས་ཀྱི། ། ཟབ་དོན་མཆོག་ཏུ་གྱུར་པ་ནི། ། རྡོ་རྗེ་ཐེག་པ་ཡིན་ནོ་ཞེས། ། རྒྱུད་སྡེ་རྣམས་ལས་གསུངས་པ་ལ། ། རྒྱུད་ཀྱི་ལྟ་བ་མཐར་ཐུག་པ། །
རྣམ་རིག་སྨྲ་བར་གནས་པས་ན། ། སྟོན་པ་ཉིད་ཀྱི་གདུལ་བྱ་རྣམས། ། ལོག་པའི་ལམ་ལ་བཅུག་པར་འགྱུར། ། ཞེས་སྨོས་ཏེ་སྐྱོན་གཞན་ཡང༌། སྟོན་པ་ཤཱཀྱ་ཐུབ་པས་གདུལ་བྱའི་ཁམས་དང༌། བསམ་པ་དང༌། བག་ལ་ཉལ་དང་མཐུན་པར་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་གསུངས་པ་རྣམས་ཀྱི་ཟབ་དོན་མཆོག་ཏུ་གྱུར་པ་ནི། གསང་སྔགས་རྡོ་རྗེ་ཐེག་པ་ཡིན་ལ། དེ་དག་ལམ་གཞན་ལས་ཁྱད་པར་དུ་འཕགས་ཚུལ་ཡང་རྒྱུད་སྡེ་དུ་མ་རྣམས་ལས་གསུངས་པ་ལ་རྒྱུད་སྡེ་རྣམས་ཀྱི་ལྟ་བ་མཐར་ཐུག་པ་རྣམ་རིག་སྨྲ་བར་གནས་པས་ན་སྟོན་པ་ཉིད་ཀྱིས་གདུལ་བྱ་རྣམས་ལོག་པའི་ལམ་ལ་བཅུག་པར་འགྱུར་རོ། ། སྤྱི་དོན་བརྒྱད་པ།
སྔགས་ཀྱི་ལམ་ལ་བརྟེན་ནས་ཐར་པ་ཐོབ་པ་མ་ཡིན་པར་འགྱུར་བས་དགག་པ་ནི། གཞན་ཡང་རྣམ་རིག་སྨྲ་རྣམས་ཀྱི། ། ཐར་པ་ཐོབ་པ་མ་ཡིན་པར། ། ཐལ་རང་གཉིས་ཀ་བཞེད་དོ་ཞེས། ། ཁྱེད་ཀྱིས་གསལ་པོར་བཀོད་པའི་ཕྱིར། ། སྔགས་ཀྱི་ལམ་ལ་ཞུགས་རྣམས་ཀྱིས། ། ཐར་པ་ཐོབ་པ་མི་སྲིད་འགྱུར། ། འདོད་ན་ཚེ་འདིའམ་འཆི་ཀ་དང༌། ། སྐྱེ་བ་བཅུ་དྲུག་ལ་སོགས་ལ། ། གྲོལ་བར་གསུངས་པ་མི་རིགས་ཤིང༌། །
ཨིནྡྲ་བྷཱུ་ཏི་ཀླུ་སྒྲུབ་སོགས། ། སྔགས་ཀྱི་ལམ་གྱིས་གྲོལ་བ་ཀུན། ། ཐར་པ་ཐོབ་པ་མ་ཡིན་འགྱུར། ། ཞེས་སྨོས་ཏེ། སྐྱོན་གཞན་ཡང༌། རྣམ་རིག་སྨྲ་བའི་ལྟ་བ་ལ་གནས་པ་རྣམས་ཀྱིས་ནི་ཐར་པ་ཐོབ་པ་མ་ཡིན་པར་སློབ་དཔོན་ཟླ་བ་གྲགས་པ་དང༌། ལེགས་ལྡན་བྱེད་ལ་སོགས་པ་དབུ་མ་ཐལ་འགྱུར་བ་དང༌། རང་རྒྱུད་པ་གཉིས་ཀས་བཤད་དེ། སློབ་དཔོན་ཟླ་བ་གྲགས་པས། དོན་དམ་པའི་བདེན་པ་མ་རྟོགས་པར་ཉོན་མོངས་སྤོང་མི་ནུས་ལ།
དེ་མ་སྤངས་པར་ཐར་པ་ཐོབ་པ་མེད་པའི་ཕྱིར་རོ། ། རྣམ་རིག་པ་མན་ཆད་ཀྱི་ལྟ་བ་ལ་བརྟེན་ནས་ཐར་པ་ཡང་མི་ཐོབ་ན། ཐམས་ཅད་མཁྱེན་པ་ལྟ་ཅི་སྨོས་ཞེས་བཞེད་ལ། སློབ་དཔོན་ལེགས་ལྡན་བྱེད་ལ་སོགས་པ་ནི། ཉན་ཐོས་སྡེ་གཉིས་ཀྱི་ལྟ་བས། གང་ཟག་གི་བདག་མེད་རྟོགས་ནུས་པས་ཐར་པ་ཐོབ་ལ་ཤེས་སྒྲིབ་སྤོང་མི་ནུས་པས་ཐམས་ཅད་མཁྱེན་པ་མི་ཐོབ་ཅིང༌། རྣམ་རིག་པའི་ལྟ་བ་ལ་བརྟེན་ནས་ཐར་པ་ཡང་མི་ཐོབ་སྟེ། གང་ཟག་གི་བདག་འཛིན་ཙམ་སྤངས་པའི་ཐར་པ་དོན་དུ་མི་གཉེར་བའི་ཕྱིར་དང༌། རང་གི་ལྟ་བ་དེ་ཉིད་ཆོས་ཀྱི་བདག་ཏུ་འཛིན་པ་ཆེན་པོ་ཡིན་པས་བདག་འཛིན་གཉིས་ཀ་མ་སྤངས་པས་ཐར་པ་ཐོབ་མི་ནུས་པའི་ཕྱིར་རོ། ། ཞེས་བཞེད་དོ། །
ཞེས་བྱ་བ་ཁྱེད་ཀྱིས་བདེན་པ་གཉིས་རྣམ་པར་འབྱེད་པ་རིགས་ཚོགས་གནད་ཀྱི་ཟླ་ཟེར་དུ་གསལ་པོར་བཀོད་པའི་ཕྱིར་རོ། ། ཁྱེད་ཀྱི་ལུགས་ལྟར་ན། གསང་སྔགས་ཀྱི་ལམ་ལ་ཞུགས་ནས་རིམ་གཉིས་ཀྱི་རྣལ་འབྱོར་ལ་ནན་ཏན་དུ་བྱེད་པ་རྣམས་ཀྱིས་ཐམས་ཅད་མཁྱེན་པ་ལྟ་ཅི་སྨོས་ཐར་པ་ཡང་ཐོབ་མི་སྲིད་པར་འགྱུར་རོ། ། དེ་འདོད་ན་རྒྱུད་སྡེ་རྣམས་ལས། གང་ཟག་དབང་པོ་རབ་ཀྱིས་ཚེ་འདི་དང༌། འབྲིང་གིས་འཆི་ཁ་དང་བར་དོ། ། ཐ་མས་སྐྱེ་བ་བདུན་ནམ་བཅུ་དྲུག་ལ་སོགས་པ་ལ་གྲོལ་བར་གསུངས་པ་རྣམས་མི་རིགས་ཤིང༌། སྟོན་པས་ཚིག་དེ་རྣམས་གཅམ་བུའམ། ཟོལ་དུ་གསུངས་པར་འགྱུར་ལ། སྤྱོད་བསྡུས་ལས།
ཇི་ལྟར་རྒྱལ་པོ་ཨིནྡྲ་བྷཱུ་ཏི་དང་འདྲ་བར་ཕུང་པོའི་ཁོག་པ་བརྗེས་ཏེ་རྡོ་རྗེའི་ལུས་སུ་གྱུར་ནས་བཙུན་མོའི་ཚོགས་དང་ལྷན་ཅིག་མི་སྣང་བར་གྱུར་ཏོ། ། ཞེས་རྒྱལ་པོ་ཨིནྡྲ་བྷཱུ་ཏི་གྲོལ་བར་བཤད་པ་དང༌། འགྲེལ་ཆེན་སྒྲོན་མ་གསལ་བར། དེ་ལྟར་སློབ་དཔོན་ཆེན་པོ་དཔལ་ཀླུ་སྒྲུབ་ཀྱི་ཞལ་སྔ་ནས་ཉིད་ཀྱིས་དོན་རྗེས་སུ་བརྙེས་ནས། སོ་སོ་རང་རིག་རྡོ་རྗེ་འཛིན་པའི་ཏིང་ངེ་འཛིན་རྟེན་དུ་བརྟེན་ནས། ལྷ་དང་མིའི་བདེ་བ་ལས་འདས་ཤིང༌། མུ་སྟེགས་དང༌། ཉན་ཐོས་དང༌། རང་སངས་རྒྱས་ཀྱི་བསམ་གཏན་དང་སྙོམས་པར་འཇུག་པའི་བདེ་བ་ལས་འདས་ནས་སྐྱེ་བ་དང་འགག་པ་དང་བྲལ་བའི་དེ་བཞིན་གཤེགས་པའི་སྐུ་རྣམ་པ་ཐམས་ཅད་ཀྱི་མཆོག་དང་ལྡན་པ་སྐུ་བལྟ་བས་ཆོ་ག་མི་ཤེས་པ་སྟོབས་བཅུ་དང་མི་འཇིགས་པ་ལ་སོགས་པ་སངས་རྒྱས་ཀྱི་ཡོན་ཏན་ཐམས་ཅད་ཀྱིས་བརྒྱན་པ་བརྙེས་ནས་བདེ་བ་ཅན་དུ་གཤེགས་པ་སྟེ་ཡོན་ཏན་གྱི་དབང་ཕྱུག་བརྒྱད་དང་ལྡན་པར་བཞུགས་སོ། ། ཞེས་འཕགས་པ་ཀླུ་སྒྲུབ་སྔགས་ཀྱི་ལམ་གྱིས་གྲོལ་བར་གསུངས་པ་ཀུན།
ཐམས་ཅད་མཁྱེན་པ་ལྟ་ཅི་སྨོས་ཐར་པ་ཡང་ཐོབ་པ་མ་ཡིན་པར་འགྱུར་རོ། ། གཞན་ཡང་གནོད་བྱེད་མཐའ་ཡས་མོད། ། དེང་སང་སྐྱེ་བོ་ཕལ་མོ་ཆེ། ། རྒྱས་པར་འཆད་ལ་མི་དགའི་ཕྱིར། ། འདིར་ནི་ཉེ་བར་བསྡུས་ཏེ་བཀོད། ། ཚུལ་འདི་དཔལ་ལྡན་ཆོས་ཀྱི་རྗེ། ། ཡེ་ཤེས་རྒྱལ་མཚན་དཔལ་བཟང་པོའི། ། གསུང་གི་ཚ་ཟེར་ལས་སྐྱེས་པ། ། ཀུན་དགའ་བཟང་པོ་ཞེས་བྱས་སྦྱར། ། དེ་ཡི་དགེ་བ་གང་ཐོབ་དེས། །
མཁའ་མཉམ་སེམས་ཅན་ཐམས་ཅད་ཀྱིས། ། ལོག་པའི་ལྟ་བ་ཀུན་སྤངས་ནས། ། ཡང་དག་ལམ་ལ་འཇུག་པར་ཤོག ། རྒྱུད་གསུམ་གནོད་འཇོམས་ཞེས་བྱ་བའི་ཚིག་ལེའུར་བྱས་པ་རྫོགས་སོ།། །། སླར་ཡང་འདི་དོན་གསལ་བར་གྱིས་ཤིག་ཅེས། ། མང་ཐོས་བློ་གསལ་གཞོན་ནུ་སེང་གེ་ཡིས། ། ཉེ་བར་བསྐུལ་ནས་རྒྱུད་འགྲེལ་དགོངས་པ་བཞིན། ། ཤཱཀྱའི་དགེ་སློང་ཀུན་དགའ་བཟང་པོས་སྦྱར། ། དེ་ཡི་དགེ་བ་གངྒཱའི་ཆུ་རྒྱུན་དེས། ། དོན་གཉེར་གསེར་མིག་ལྡན་པའི་ཚོགས་རྣམས་ཀྱི། །
ལྟ་ངན་འཁྲུས་པའི་དྲི་མ་ཀུན་སྦྱངས་ནས། ། ཀུན་མཁྱེན་རྒྱ་མཚོ་ཆེན་པོར་ཕྱིན་པར་ཤོག ། རྒྱུད་གསུམ་གནོད་འཇོམས་ཞེས་བྱ་བའི་རྣམ་བཤད། རྒྱུད་གསུམ་གནད་ཀྱི་སྒྲོན་མ་ཞེས་བྱ་འདི་ནི། བསམ་གྱིས་མི་ཁྱབ་པའི་མཁྱེན་རབ་མངའ་བས། སྡེ་སྣོད་གསུམ་དང་རྒྱུད་སྡེ་བཞི་ལ་སོགས་པ་བདེ་བར་གཤེགས་པའི་གསུང་རབ་དགོངས་འགྲེལ་དང་བཅས་པ་ལ་དབང་འབྱོར་ཞིང་དཔག་ཏུ་མེད་པའི་ཐུགས་རྗེས་འགྲོ་བ་རྣམས་བུ་གཅིག་པ་ལྟར་གཟིགས་ལ། གཞལ་དུ་མེད་པའི་ཕྲིན་ལས་ཀྱིས་གདུལ་བྱ་རྣམས་ཀྱི་དོན་སྐྱོབ་མེད་པར་མཛད་པ་ཆོས་ཀྱི་རྗེ་ཐམས་ཅད་མཁྱེན་པ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་རྙོག་པ་མེད་པ་ཡན་ལག་མཆོག་གིས་གུས་པས་བླངས་པས་སྡོམ་པ་གསུམ་ཕྱིན་ཅི་མ་ལོག་པར་ཐོབ་ཅིང་ཆོས་དང་ཟང་ཟིང་གི་བཀའ་དྲིན་གྱིས་ཉེ་བར་བསྐྱངས་པ་ཤཱཀྱའི་དགེ་སློང་ཀུན་དགའ་བཟང་པོས་མི་ཟད་ཀྱི་ལོ་ཐ་སྐར་གྱི་ཟླ་བའི་ཚེས་བཅུ་བདུན་ལ་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ། ། ཨི་དཾ་ཤཱ་ས་ནཤྩ་སརྦ་སཏྭ་ཧི་ཏོ་བྷ་ཝནྟུ།། །། ༄། །ཟུང་འཇུག་རྡོ་རྗེ་འཆང་ཆེན་པོའི་ས་མཚམས་རྣམ་པར་བཤད་པ་ལོག་རྟོག་ངན་སེལ་བཞུགས་སོ།། ༈ །ཨོཾ་ན་མོ་བཛྲ་དྷ་རཱ་ཡ།
ཟུང་འཇུག་རྡོ་རྗེ་འཆང་ཆེན་པོའི་ས་མཚམས་རྣམ་པར་བཤད་པ་ལོག་རྟོག་ངན་སེལ་ཞེས་བྱ་བ། བླ་མ་དམ་པའི་ཞབས་ལ་ཕྱག་འཚལ་ལོ། ། གང་གི་ལེགས་གསུང་ཉིན་མོར་བྱེད་པ་ཡིས། ། ལྟ་ངན་མུན་པའི་ཚོགས་རྣམས་ཀུན་བསྲེགས་ནས། ། བདག་བློའི་པད་ཚལ་རྣམ་པར་རྒྱས་མཛད་པ། ། ཐུབ་བསྟན་སྣང་བྱེད་ཡོངས་འཛིན་བླ་མས་སྐྱོངས། ། རྣམ་དག་འོད་གསལ་དབྱིངས་ལས་མ་གཡོས་ཀྱང༌། ། ཟུང་འཇུག་བདེ་ཆེན་རྣམ་འཕྲུལ་སྣ་ཚོགས་ཀྱིས། ། འགྲོ་བ་འདུལ་མཛད་རྡོ་རྗེ་སེམས་དཔའ་ལ། ། གུས་པས་བཏུད་དེ་དེ་ཡི་ས་མཚམས་བཤད། །
འདིར་བདེ་བར་གཤེགས་པ་ཉིད་ཀྱིས་གདུལ་བྱ་རྣམས་ཀྱི་ཉོན་མོངས་པའི་གཉེན་པོར་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་ཞིག་བསྟན་པ་ལས་རབ་དང་མཆོག་ཏུ་གྱུར་པ་ནི། རྣལ་འབྱོར་བླ་ན་མེད་པའི་རྒྱུད་སྡེ་དག་ཡིན་ལ། དེ་ཡིས་ཐོབ་པར་བྱ་བའི་འབྲས་བུ་མཐར་ཐུག་པ་ནི། ས་བཅུ་གསུམ་པ་རྡོ་རྗེ་འཛིན་པའི་ཡེ་ཤེས་ཞེས་བྱ་བ་ཡིན་ཏེ། བསམ་གྱིས་མི་ཁྱབ་པའི་རིམ་པ་ལས། རྡོ་རྗེ་འཛིན་པའི་ས་དགེ་བ། ། བཅུ་གསུམ་དུ་ཡང་རྣམ་པར་བཤད། ། ཅེས་གསུངས་པའི་ཕྱིར་རོ། ། འདིའི་ས་མཚམས་གཏན་ལ་དབབ་པར་བྱ་བ་ལ། དགག་བཞག་སྤོང་གསུམ་གྱི་དང་པོ་གཞན་ལུགས་དགག་པ་ལ་ལོག་རྟོག་དངོས་དང་དེ་དགག་པ་གཉིས་ཀྱི་དང་པོ་ནི།
ཁ་ཅིག་ན་རེ་ཕ་རོལ་ཏུ་ཕྱིན་པའི་དཔའ་བར་འགྲོ་བའི་ཏིང་ངེ་འཛིན་དང༌། སྔགས་ཀྱི་མཐར་ཐུག་ཟུང་འཇུག་གཉིས་སུ་མེད་པའི་ཡེ་ཤེས་གཅིག་པར། ཨཱརྻ་དེ་བས་བཤད་དེ། སྤྱོད་བསྡུས་ཀྱི་ལེའུ་དང་པོར། འཕོང་སློབ་པའི་དཔེས། དཔའ་བར་འགྲོ་བའི་ཏིང་ངེ་འཛིན་ལ་རིམ་གྱིས་སློབ་ཅིང༌། དཔའ་བར་འགྲོ་བའི་ཏིང་ངེ་འཛིན་ཐོབ་ནས། གང་ལའང་མི་སློབ་བོ། ། ཞེས་པའི་མདོ་ཤེས་བྱེད་དུ་དྲངས་ནས། ཚུལ་འདི་ཉིད་ཀྱིས་རྡོ་རྗེ་ཐེག་པ་ལ་གནས་པའི་དཔའ་བར་འགྲོ་བའི་ཏིང་ངེ་འཛིན་ལ་སློབ་པར་འདོད་པས་ཀྱང༌།
རིམ་པ་འདི་ཉིད་ཀྱིས་བསླབ་པར་བྱའོ། ། ཞེས་སངས་རྒྱས་ཀྱི་ཐེག་པའི་བསམ་པ་ལ་སློབ་པ་ནས་བཟུང་སྟེ། ཟུང་འཇུག་གི་བར་ལ་རིམ་གྱིས་སློབ་ཅིང༌། ཟུང་འཇུག་ཐོབ་ནས་གང་ལའང་མི་སློབ་པར་བཤད་པའི་ཕྱིར་དང༌། ཟུང་འཇུག་གི་སྐབས་ནས་ཀྱང་སྣང་བ་མེད་པ་ལས་ལངས་ནས་ཟུང་དུ་འཇུག་པར་གནས་པའི་རིམ་གྱིས་སངས་རྒྱས་ཀྱི་བྱ་བ་མངོན་སུམ་དུ་བྱས་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་ཡོན་ཏན་ཐམས་ཅད་ཀྱིས་བརྒྱན་ནས་གནས་པར་འགྱུར་རོ། ། ཞེས་དང༌། རྡོ་རྗེ་ལྟ་བུའི་ཏིང་ངེ་འཛིན་འདི་ཉིད་ཀྱི་ཁྱད་པར། བཅོམ་ལྡན་འདས་ཀྱི་དཔའ་བར་འགྲོ་བའི་ཏིང་ངེ་འཛིན་གྱི་མདོ་ལས་ཀྱང༌། གང་གིས་དཔའ་བར་འགྲོ་བའི་ཏིང་ངེ་འཛིན་འདི་ཐོབ་པའི་སྐྱེས་བུ་དམ་པ་འདི་དག་ནི། སངས་རྒྱས་ཐམས་ཅད་ཀྱི་ཡུལ་དུ་མཆིས་པ་ལགས་སོ། །
རང་དབང་གི་ཡེ་ཤེས་ལ་དབང་བགྱིད་པ་ལགས་སོ། ། དཔའ་བར་འགྲོ་བའི་ཏིང་ངེ་འཛིན་མ་ཐོབ་པའི་ཕྱིར། བྱང་ཆུབ་སེམས་དཔའ་དེ་ལ་ནི། བྱང་ཆུབ་སེམས་དཔའ་ཞེས་མི་སྨྲའོ། ། ཞེས་སོགས་གསུངས་སོ། ། ཞེས་བཤད། དེ་ལ་དཔའ་བར་འགྲོ་བའི་ཏིང་ངེ་འཛིན་ནི། ས་བཅུ་པ་ལ་གནས་པའི་བྱང་ཆུབ་སེམས་དཔས་ཐོབ་པར། དཔའ་བར་འགྲོ་བའི་ཏིང་ངེ་འཛིན་གྱི་མདོ་ལས་བཤད་དོ། ། ཇི་སྐད་དུ་མདོ་དེ་ཉིད་ལས།
བློ་གྲོས་བརྟན་པ་དཔའ་བར་འགྲོ་བའི་ཏིང་ངེ་འཛིན་ནི། བྱང་ཆུབ་སེམས་དཔའ་ས་དང་པོ་ལ་གནས་པས་མི་ཐོབ། ས་གཉིས་པ་ལ་གནས་པས་མ་ཡིན། ས་གསུམ་པ་ལ་གནས་པས་མ་ཡིན། ས་བཞི་པ་ལ་གནས་པས་མ་ཡིན། ས་ལྔ་པ་ལ་གནས་པས་མ་ཡིན། ས་དྲུག་པ་ལ་གནས་པས་མ་ཡིན། ས་བདུན་པ་ལ་གནས་པས་མ་ཡིན། ས་བརྒྱད་པ་ལ་གནས་པས་མ་ཡིན། བྱང་ཆུབ་སེམས་དཔའ་ས་དགུ་པ་ལ་གནས་པས་མི་ཐོབ་ཀྱི།
བློ་གྲོས་བརྟན་པ་དཔའ་བར་འགྲོ་བའི་ཏིང་ངེ་འཛིན་ནི། བྱང་ཆུབ་སེམས་དཔའ་ས་བཅུ་པ་ལ་གནས་པས་འཐོབ་བོ། ། ཞེས་གསུངས་པའི་ཕྱིར་རོ། ། དེ་བས་ན་སྔགས་ཀྱི་ཟུང་འཇུག་ལ་གནས་པ་ནི། སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་ས་བཅུ་པ་ལ་གནས་པ་ཡིན་པར་སྔར་བཤད་པའི་ལུང་དེ་དག་གིས་བསྙོན་མི་ནུས་པར་ལེགས་པར་གྲུབ་པ་ཡིན་ནོ། ། དེ་བས་ན། ཕ་རོལ་ཏུ་ཕྱིན་པའི་ལམ་གྱིས་ནི། བསྐལ་པ་གྲངས་མེད་པ་གསུམ་གྱིས་དཔའ་བར་འགྲོ་བའི་ཏིང་ངེ་འཛིན་འཐོབ་ལ། སྔགས་ཀྱི་ལམ་གྱིས་བརྩོན་འགྲུས་ཅན་ཚེ་འདི་ཉིད་ལ་ཐོབ་པར་འགྱུར་བས། སྔགས་ཀྱི་ཐེག་པ་ཆེས་ཁྱད་པར་དུ་འཕགས་པར་ཡང་གྲུབ་པ་ཡིན་ནོ། །
དེ་བས་ན་ཇི་སྐད་དུ། ས་བཅུ་པ་ལ་ནི་བྱང་ཆུབ་སེམས་དཔའ་སངས་རྒྱས་ཁོ་ནར་བརྗོད་པར་བྱའི་ཡང་དག་པར་རྫོགས་པའི་སངས་རྒྱས་ནི་མ་ཡིན་ནོ། ། ཞེས་བཤད་པར་ཡང་ཟུང་འཇུག་རྡོ་རྗེ་འཆང་གི་ས་ལ་གནས་པ་ཡང་སངས་རྒྱས་ཡིན་གྱི། ཆོས་ཀྱི་སྐུ་ལ་བཞུགས་པའི་ཡང་དག་པར་རྫོགས་པའི་སངས་རྒྱས་མ་ཡིན་པར་ཤེས་པར་བྱའོ། ། ཞེས་ཟེར་རོ། ། གཉིས་པ་ནི། འདི་ནི་ཡང་དག་པ་མ་ཡིན་ཏེ། ཅི་དེ་ལྟ་བུའི་ཟུང་འཇུག་དེ་སློབ་པའི་ཟུང་འཇུག་ཡིན་ནམ། མི་སློབ་པའི་ཟུང་འཇུག་ཡིན། དེ་ལྟ་སློབ་པའི་ཟུང་འཇུག་ཡིན་ཀྱང་སྐྱེ་བ་གཅིག་ནས་རྫོགས་པའི་སངས་རྒྱས་སུ་འགྱུར་བས།
དུས་ཉེ་བའི་ཕྱིར་མི་སློབ་པའི་ཟུང་འཇུག་ཏུ་ཐ་སྙད་བཏགས་པ་ཡིན་ནམ། འདོད་ན་སེ་གོལ་གྱི་སྒྲ་ཙམ་ལས་རྫོགས་པའི་སངས་རྒྱས་སུ་འགྱུར་བས་མི་སློབ་པའི་ཟུང་འཇུག་ཏུ་ཐ་སྙད་བཏགས་པ་ཡིན་ཞེས་སྨྲ། དང་པོ་ལྟར་ན། རིམ་ལྔ་ལས། ཟུང་འཇུག་གོ་འཕང་ལ་གནས་པའི། ། སློབ་བཞིན་པ་ཡི་རྣལ་འབྱོར་ཆེ། ། ཞེས་དང༌། ཀུན་རྫོབ་དང་ནི་དོན་དམ་དང༌། ། སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། །
ཟུང་དུ་འཇུག་ཅིས་དེ་བཤད་དོ། ། ཞེས་སློབ་པའི་ཟུང་འཇུག་ཀྱང་བདེན་གཉིས་གཉིས་སུ་མེད་པ་ལ་གསུངས་ལ་དེ་ས་བཅུ་པ་དེས་མངོན་དུ་གྱུར་པ་མ་ཡིན་ཏེ། སེམས་དབེན་མཐར་ཕྱིན་ནས། ཀུན་རྫོབ་བདེན་པ་ལ་གདོད་སློབ་པའི་ཕྱིར་རོ། ། དེའང་རིམ་ལྔ་ལས། སྣང་བ་གསུམ་པོ་མཐོང་བ་དག ། ས་བཅུ་ལ་ནི་རབ་ཏུ་གནས། ། ཞེས་དང༌། དེའི་འགྲེལ་པར། དེའི་རྗེས་ལ་སྣང་བ་གསུམ་པོ་མཐོང་བ་སྟེ་འོད་གསལ་བ་ནི་རང་བཞིན་དང༌།
རྣམ་པར་ཤེས་པ་འགོག་པའི་ཕྱིར། མན་ངག་ཐོབ་པ་དེ་ནི་ས་བཅུ་པ་ཆོས་ཀྱི་སྤྲིན་ལ་རབ་ཏུ་གནས་པར་འགྱུར་ཏེ། དེར་ནི་ཡེ་ཤེས་ལ། དབང་ཐོབ་པའི་ཕྱིར་ས་བཅུ་པ་ཡང་དེའི་རང་བཞིན་ཉིད་ཡིན་པའི་ཕྱིར་རོ། ། ཞེས་གསུངས་པས་དེ་དག་ཟུང་འཇུག་ཏུ་ག་ལ་འཐད། འདིར་ནི་སྤྱོད་བསྡུས་ཀྱི་འགྲེལ་པ་ཤཱཀྱ་བཤེས་གཉེན་གྱིས་མཛད་པ་དང༌། ཟླ་གྲགས་ཀྱིས་མཛད་ཟེར་བའི་མངོན་རྟོགས་རྒྱན་འགྲེལ་ལ་སོགས་ལས་དྲོད་རྩེ་མོ་བཟོད་པ། ཆོས་མཆོག་བཞི་རེ་རེ་ལ་ཆེ་འབྲིང་ཆུང་གསུམ་དུ་ཕྱེ་བས་བཅུ་གཉིས། རབ་ཏུ་དགའ་བའི་ས་ལ་བཅུ་གསུམ་རྡོ་རྗེ་འཛིན་པར་འདོད་པའང་བསལ་བ་ཡིན་ནོ། ། ཡང་སྔགས་ཀྱི་མཐར་ཐུག་སློབ་པའི་ཟུང་འཇུག་ཡིན་ན།
མི་སློབ་པའི་ཟུང་འཇུག་གང་ཡིན་ས་བཅུ་གཅིག་པའོ། ། ཞེ་ན་དེ་ལྟར་ན། སྔགས་པས་མཚན་ཉིད་འབྲས་བུ་ཁྱད་པར་འཕགས་པར་འགྱུར་ལ། དེ་འདོད་ན་སངས་རྒྱས་སློབ་དཔོན་ཡེ་ཤེས་ཞབས་ཀྱིས་སྔགས་ཀྱི་ཐེག་པ་ནི། རྣམ་པ་གསུམ་ཀྱི་ཐུན་མོང་མ་ཡིན་ཏེ། དེ་ལྟར་སྒྲུབ་པ་པོ་དང་ལམ་དང་འབྲས་བུ་གསུམ་མོ། ། ཞེས་དང༌། སློབ་དཔོན་ཌོམྦི་ཧེ་རུ་ཀས་ཀྱང༌། འདིར་ནི་སྣོད་ཀྱི་ཁྱད་པར་དང༌། ། སྣོད་དུ་བྱེད་པའི་ཆོས་དང་ནི། །
འབྲས་བུ་དག་གི་ཁྱད་པར་གྱིས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་དང༌། སློབ་དཔོན་དྲིལ་བུ་པས་ཀྱང་སྔགས་ཀྱི་ཐེག་པ་ནི་ཐེག་པ་ཆེན་པོའི་ཡང་ཆེན་པོ་སྟེ། འདི་ལྟར་རྟེན་གྱི་གང་ཟག་གི་ཁྱད་པར་དང༌། འཇུག་པ་ལམ་གྱི་ཁྱད་པར་དང༌། མངོན་པར་འབྱུང་བའི་ཁྱད་པར་རོ། ། ཞེས་གསུངས་པ་དང་འགལ་ལོ། ། གཉིས་པ་ལྟར་ན། སྒྱུ་ལུས་མ་རྟོགས་པའི་ཟུང་འཇུག་རྡོ་རྗེ་འཆང་ཞིག་སྲིད་པར་འགྱུར་ཏེ།
ཁྱོད་ཀྱིས་ཁས་བླངས་པའི་རྡོ་རྗེ་འཆང་ནི་ས་བཅུ་པ་ཡིན་ལ། དེས་སྒྱུ་ལུས་མ་རྟོགས་པར་བཤད་དེ། སྤྱོད་བསྡུས་ལས། དེ་བས་ན་ཡེ་ཤེས་ཙམ་གྱི་ལྷ་ཉིད་དུ་བསྐྱེད་པ་སློབ་དཔོན་གྱི་ཞལ་སྔ་ནས་རྟོགས་པར་འཚལ་ལོ། ། རྡོ་རྗེ་སློབ་དཔོན་གྱིས་སྨྲས་པ། སེམས་ཅན་ཆེན་པོ་ལེགས་སོ་ལེགས་སོ། ། ལྷའི་དེ་ཁོ་ན་ཉིད་བསམ་གྱིས་མི་ཁྱབ་པ། སངས་རྒྱས་ཐམས་ཅད་ཀྱི་མན་ངག་བླ་མ་བརྒྱུད་པའི་རིམ་པ་ལས་འོངས་པ། ས་བཅུའི་དབང་ཕྱུག་རྣམས་ཀྱིས་ཡང་ཡུལ་མ་ཡིན་པ་དེ་ངས་ཁོང་དུ་ཆུད་པར་བྱའོ། ། ཞེས་དང༌།
དེའི་འགྲེལ་པར། ས་བཅུའི་དབང་ཕྱུག་ཅེས་བྱ་བ་ནི་སེམས་དབེན་མཐར་ཕྱིན་པ་ལ་བྱ་སྟེ། དེ་སྐད་དུ་ཡང༌། སྣང་བ་གསུམ་པོ་མཐོང་བ་དག ། ས་བཅུ་ལ་ནི་རབ་ཏུ་གནས། ། ཞེས་གསུངས་པས་ན། སེམས་དབེན་མཐར་ཕྱིན་པ་ས་བཅུ་ལ་གནས་པ་སྟེ། སྒྱུ་མ་ལྟ་བུ་བསྒོམ་པའི་རྟེན་ཡིན་ཏེ། དེ་ལྟ་བུ་དེས་ཀྱང་བླ་མའི་མན་ངག་མེད་ན་ཡང་དེའི་ཡུལ་མ་ཡིན་པ་དེའང་བཤད་པར་བྱའོ། ། ཞེས་ཁས་བླངས་པའོ། །
ཞེས་པ་དང་འགལ་ཞིང༌། ཡང་ཨ་བྷི་དྷ་ན་ལས། དཔེ་མེད་པ་དང་ཡེ་ཤེས་ཆེ། ། རྡོ་རྗེའི་ས་ནི་བཅུ་གསུམ་པ། ། ཞེས་གསུངས་པའི་ས་ལྷག་མ་གསུམ་གྱི་མངོན་རྟོགས་རིམ་གྱིས་རྒྱུད་ལ་སྐྱེ་མི་དགོས་པར་འགྱུར་ཏེ། ས་བཅུ་པ་དེ་བསླབ་བྱ་ཐམས་ཅད་དང་བྲལ་བའི་ཕྱིར་རོ། ། དེ་འདོད་དེ་ས་ལྷག་མ་དེ་རྣམས་ཀྱི་མངོན་རྟོགས་གཅིག་ཅར་རྒྱུད་ལ་སྐྱེས་པ་ཡིན་ནོ། ། ཞེ་ན་མ་ཡིན་ཏེ། ཆོས་དབྱིངས་བསྟོད་པར། ཇི་ལྟར་ཚེས་པའི་ཟླ་བ་ལ། །
སྐད་ཅིག་སྐད་ཅིག་རྒྱས་པར་མཐོང༌། ། དེ་བཞིན་ས་ལ་ཞུགས་རྣམས་ཀྱང༌། ། རིམ་གྱིས་རིམ་གྱིས་འཕེལ་བར་མཐོང༌། ། ཞེས་དང༌། སྤྱོད་བསྡུས་ལས་རིམ་གྱིས་འཇུག་པ་ལ་བསླབ་པར་བྱའི་གཅིག་ཆར་ནི་མ་ཡིན་ནོ། ། ཞེས་སོགས་དཔེ་དང་བཅས་པ་རྒྱ་ཆེར་གསུངས་པ་དང་འགལ་ལོ། ། གསུམ་པ་ལྟར་ན། མདོ་ལས་མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་ནས། འདོད་ན་ཞག་བདུན་གྱིས་ཀྱང་མངོན་པར་རྫོགས་པར་འཚང་རྒྱ་བར་ནུས་སོ། ། ཞེས་གསུངས་ལ།
མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་པ་ནི་ས་བརྒྱད་པ་ཡིན་པས་ན། ས་བརྒྱད་པ་ལ་གནས་པའི་བྱང་སེམས་དེའང༌། མི་སློབ་པའི་ཟུང་འཇུག་རྡོ་རྗེ་འཆང་དུ་འགྱུར་ཏེ། སྐྱེ་བ་གཅིག་པས་དུས་མྱུར་བ་ཞག་བདུན་ནས་སངས་རྒྱས་ཐོབ་པའི་ཕྱིར་རོ། ། ཡང་ཟུང་འཇུག་རྡོ་རྗེ་འཆང་སྐྱེ་བ་གཅིག་གིས་ཐོབ་པའི་བྱང་སེམས་ཡིན་ན། ས་བཅུའི་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་ལོངས་སྤྱོད་པའི་གཞིར་གྱུར་པའི་ཟུང་འཇུག་རྡོ་རྗེ་འཆང་དེ་གང་ཡིན་སྨྲ་དགོས་ལ། རིམ་ལྔར་ཡང༌། དང་པོའི་ལས་ཀྱི་སྦྱོར་བ་ཡིས། ། ས་བརྒྱད་པ་ནི་ཐོབ་པར་འགྱུར། ། སྣང་བ་གསུམ་པོ་མཐོང་བ་དག །
ས་བཅུ་ལ་ནི་རབ་ཏུ་གནས། ། མངོན་པར་བྱང་ཆུབ་ལེགས་ཐོབ་ནས། ། གཙང་མའི་གནས་སུ་ཉེ་བར་འགྲོ། ། སངས་རྒྱས་ཞིང་ནས་མི་ལྡོག་པའི། ། ཚེ་འདི་ཉིད་ཀྱིས་ཐམས་ཅད་མཁྱེན། ། ཞེས་པ་དང་འགལ་ཞིག་དེའི་དོན་བྷ་བྱ་ཀཱིརྟི་དང༌། ནག་པོ་དམ་ཚིག་རྡོ་རྗེ་དང༌། བརྩོན་འགྲུས་བཟང་པོ་རྣམས་ཀྱི་དཀའ་འགྲེལ་དང༌། ཀླུ་བྱང་དང་ཨ་བྷ་ཡའི་རྒྱ་ཆེར་འགྲེལ་པ་རྣམས་ལས་བསྐྱེད་རིམ་གྱིས་ས་བརྒྱད་པ་དང༌། སེམས་དབེན་གྱིས་ས་བཅུ་པ།
སྒྱུ་ལུས་ཀྱིས་ས་བཅུ་གཅིག་པ། འོད་གསལ་གྱིས་ས་བཅུ་གཉིས་པ་ཐོབ་ནས་ཟུང་འཇུག་ས་བཅུ་གསུམ་པ་ལ་སྦྱོར་ལ། ས་བཅུ་གསུམ་པའི་ཟུང་འཇུག་ཏིང་ངེ་འཛིན་ལ་སློབ་པ་ཙམ་ལ་སློབ་པའི་ཟུང་འཇུག་དེ་མི་མཐུན་པ་ལ་མི་སློབ་པའི་ཟུང་འཇུག་ཅེས་མཁས་པ་འགོས་རྔོག་གླན་གསུམ་བཞེད་དེ། ཤིན་ཏུ་ཟབ་པའི་མན་ངག་ལས། ས་བཅུ་གསུམ་པའི་ཕྱེད་མན་ཆད་སློབ་ལམ་དང༌། ཕྱེད་ཡན་མི་སློབ་ལམ་དུ་བཤད་པ་དང་མཐུན་ནོ། ། གསང་སྔགས་ཀྱིས་ཚེ་གཅིག་ལུས་གཅིག་ལ་སངས་རྒྱས་ཐོབ་པའང་མིན་པར་འགྱུར་ཏེ། ཚེ་དང་ལུས་འཕོ་བའི་ཕྱིར་རོ། ། དེ་འདོད་དེ་རྒྱུ་ཐོགས་བཅས་ལ་འབྲས་བུ་དྭངས་ཤིང་ཐོགས་པ་མེད་པའི་ལུས་འབྱུང་བར་འདོད་པར་ནི། སོལ་བ་བདར་བས་དུང་འབྱུང་བ་དང་འདྲའོ། །
ཞེས་ཟེར་རོ། ། དེ་ནི་མི་འཐད་དེ། དགོངས་པ་ལུས་སྟོན་ལས། གསང་སྔགས་སྐྱེས་བུའི་སྦྱོར་བ་ཡིས། ། དེ་ནི་མི་མཆོག་དག་ཏུ་འགྱུར། ། གསེར་འགྱུར་རྩི་ཡི་རྣམ་པ་ཡིས། ། ལྕགས་ནི་གསེར་དུ་བྱེད་པ་ཡིན། ། དེ་བཞིན་སྔགས་ཀྱི་དེ་ཉིད་ཀྱིས། ། མི་ཉིད་བདེ་གཤེགས་བྱེད་པ་ཡིན། ། ཞེས་པ་དང་འགལ་ལོ། །
འོ་ན་སློབ་དཔོན་འཕགས་པས་ཀྱང༌། སངས་རྒྱས་བརྙེས་པ་སྒྲོན་གསལ་དུ་གསུངས་ལ། ཉིད་ཀྱི་མ་དག་པའི་སྐུ་རྒྱལ་པོ་བདེ་སྤྱོད་བཟང་པོའི་བུ་ལ་སྦྱིན་པ་བཏང་བར་བཤད་པ་དང༌། སྤྱོད་བསྡུས་ལས། ཇི་ལྟར་རྒྱལ་པོ་ཨིནྡྲ་བྷཱུ་ཏི་དང་འདྲ་བར་ཕུང་པོའི་ཁོག་པ་བརྗེས་ཏེ་རྡོ་རྗེའི་ལུས་སུ་གྱུར་ནས། ཞེས་གསུངས་པ་དང་འགལ་ཞེ་ན་མི་འགལ་ཏེ། སློབ་དཔོན་འཕགས་པ་ནི། བར་དོར་སངས་རྒྱས་པར་བཤད་པ་ཡིན་གྱི་ཚེ་འདིར་སངས་རྒྱས་པ་བཤད་པ་མིན་ཏེ། དེ་ལྟ་མ་ཡིན་ན་ནག་པོ་སྤྱོད་པ་ཡང་ཚེ་འདིར་སངས་རྒྱས་པར་འགྱུར་ཏེ། མ་དག་པའི་ཕུང་པོ་བོར་བའི་ཕྱིར་རོ། །
དེ་འདོད་ན། ཚེ་འདིར་མཆོག་མིན་གཞུང་དྲུག་རྩོམས་ཤིག་བར་དོར་སངས་རྒྱས་འགྲུབ། ། ཅེས་ཧེ་རུ་ཀས་ལུང་བསྟན་པ་དང་འགལ་ལོ། ། གལ་ཏེ་བར་དོར་སངས་རྒྱས་པ་ནི་རྣལ་འབྱོར་པ་གང་བདེན་པ་མཐོང་ཡང་སྔོན་གྱི་བག་ཆགས་ཀྱི་དབང་གིས་ཞིང་ལས་དང་ཚོང་ལས་སོགས་ཀྱིས་གཡེངས་ཏེ་སྤྱོད་པ་གསུམ་བྱེད་མ་ཁོམ་པར་འཆི་ལྟས་འབྱུང་བ་ཞིག འཆི་ཁ་མའི་མན་ངག་ལ་བརྟེན་ནས་བར་དོར་འཚང་རྒྱ་བ་བཤད་པ་ཡིན་ལ། སློབ་དཔོན་ལ་ནི་གཡེངས་རྐྱེན་དེ་ལྟ་བུ་མི་མངའ་བའི་ཕྱིར་རོ། ། ཞེ་ན། མ་ཡིན་ཏེ་སློབ་དཔོན་ལ་གཡེངས་རྐྱེན་ཤིན་ཏུ་ཡང་མངའ་སྟེ། དཔལ་གྱི་རི་ལ་སྒྲུབ་པ་མཛད་པ་ན་རྒྱལ་པོ་བདེ་སྤྱོད་བཟང་པོའི་བུ་གཞོན་ནུ་ནུས་ལྡན་ལ་མས་གོས་རིན་པོ་ཆེ་གཅིག་བྱིན་པས་འདི་སྦས་ལ་བདག་རྒྱལ་སྲིད་སྐྱོང་བ་ན་བགོ་བར་བྱའོ་ཞེས་ཟེར་རོ། ། མས་ཁྱོད་ཀྱི་ཕ་སློབ་དཔོན་ཀླུ་སྒྲུབ་དང་ཚེ་མཉམ་པའི་བཅུད་ལེན་གྲུབ་པས་སློབ་དཔོན་མ་གྲོངས་བར་ལ་རྒྱལ་པོ་ཡང་མི་འཆི་བས་ཁྱེད་ཀྱིས་རྒྱལ་སྲིད་སྐྱོང་བ་མི་ཡོང་ཟེར་བས་བུ་མྱ་ངན་སྐྱེས་ཏེ་ངུས་པས།
དེར་མ་ན་རེ་དེ་ཙམ་ངུ་མི་དགོས་ཀྱི། སློབ་དཔོན་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ལ་གནས་པས་དབུ་བསླངས་ན་སྟེར་ཞིང༌། དེར་ཡབ་ཀྱང་འགུམས་པས་ཁྱོད་ཀྱིས་རྒྱལ་སྲིད་ཐོབ་པར་འགྱུར་རོ། ། ཞེས་ཟེར་རོ། ། དེ་ནས་རྒྱལ་བུ་དེས་སློབ་དཔོན་གྱི་དྲུང་དུ་ཕྱིན་ནས་དབུ་བསླངས་པས་བྱིན་ཏེ། རལ་གྲིས་མ་ཆོད་པ་ན། སློབ་དཔོན་ན་རེ་ངས་རྩྭ་ཀུ་ཤ་བཅད་པས་སྲོག་ཆགས་ཤི་བའི་རྣམ་སྨིན་ཡོད་པས་ཁྱེད་རང་རྩྭ་ཀུ་ཤས་ཆོད་ཅིག་གསུངས་ནས་བཅད་དོ། ། ཞེས་འབྱུང་བའི་ཕྱིར་རོ། ། སྤྱོད་བསྡུས་ཀྱི་དགོངས་པའང༌། གསེར་འགྱུར་གྱི་རྩིས་ལྕགས་གསེར་དུ་བསྒྱུར་བ་ལྟར་ལམ་བསྒོམས་པའི་སྟོབས་ཀྱིས་ཉོན་མོངས་པ་ཡེ་ཤེས་སུ་གནས་གྱུར་པ་ལ་ཕུང་པོའི་ཁོག་པ་བརྗེས་ཏེ་ཞེས་གསུངས་པ་ཡིན་གྱི།
མ་དག་པའི་ལུས་བོར་བ་ནི་མ་ཡིན་ཏེ། ལུང་དེའི་རྗེས་ཁོ་ན་ལ། བཙུན་མོའི་ཚོགས་དང་ལྷན་ཅིག་མི་སྣང་བར་གྱུར་ཏེ་ཞེས་གསུངས་པའི་ཕྱིར་རོ། ། ཡང་ཚེ་གཅིག་ལུས་གཅིག་ལ་སངས་རྒྱས་ཐོབ་པ་མ་ཡིན་ན། སྔར་ཁྱེད་རང་གིས་ཀྱང་བརྩོན་འགྲུས་ཅན་ཚེ་འདི་ཉིད་ལ་སངས་རྒྱས་ཐོབ་པར་ཞེས་ཁས་བླངས་པ་དང༌། སློབ་དཔོན་ནག་པོ་པས་སྤྱོད་པ་ལ་བྱོན་པའི་ཚེ། འཁོར་ཀུ་ས་ལི་པས་མཛེ་མོ་གཅིག་ཆུ་ལ་བསྒྲལ་བས་ཀུ་ས་ལི་པ་ཧེ་རུ་ཀར་བྱས་མཛེ་མོ་ཕག་མོར་གྱུར་པ་ལ་སོགས་པ་མངོན་སུམ་དུ་སྔགས་ཀྱི་ལམ་གྱིས་ཚེ་གཅིག་ལུས་གཅིག་ལ་སངས་རྒྱས་ཞེས་འཇིག་རྟེན་ན་ཉི་ཟླ་ལྟར་གྲགས་པ་དང༌། འདུས་པར་གསང་བ་འདུས་པ་ལ་དགའ་བའི་བྱང་ཆུབ་སེམས་དཔའ་ཚེ་འདི་ཉིད་ལ་དེ་བཞིན་གཤེགས་པ་རྣམས་ཀྱི་སངས་རྒྱས་ཞེས་བྱ་བའི་གྲངས་སུ་འགྲོའོ། ། ཞེས་དང༌། ཨཱརྻ་དེ་བའི་སེམས་ཀྱི་སྒྲིབ་སྦྱོང་ལས།
ཐེག་པ་ཆེན་པོའི་བདག་ཉིད་ཆེ། ། བསོད་ནམས་ཡེ་ཤེས་ཚོགས་ཀྱིས་ནི། ། ཀུན་མཁྱེན་གོ་འཕང་ཉམས་དགའ་བ། ། ཚེ་འདི་ཉིད་ལ་ཐོབ་པར་འགྱུར། ། ཞེས་དང༌། སྒྲོན་གསལ་ལས། གསང་བ་འདུས་པ་ཚེ་འདི་ཉིད་ལ་སངས་རྒྱ་བའི་སྣོད་རྣམས་ཀྱི་རྒྱུ་ལ་འཇུག་ཅིང་འཕོའོ། ། ཞེས་གསུངས་པ་རྣམས་ཀྱི་རྗེས་སུ་དཔགས་པས་ཅིག་ཅར་དུ་གནོད་དོ། ། བཞི་པ་ལྟར་ན། སེ་གོལ་གཏོགས་པའི་ཡུད་ཙམ་ལ་རྫོགས་པའི་སངས་རྒྱས་སུ་འགྱུར་ཞེས་པ་དང༌།
རྫོགས་པའི་སངས་རྒྱས་ཐོབ་པ་ལ་སྐྱེ་བ་གཅིག་གིས་ཐོགས་སོ་ཞེས་པ་རང་ཚིག་དང་འགལ་ལོ། ། ཡང་ཟུང་འཇུག་རྡོ་རྗེ་འཆང་ཆོས་ཀྱི་སྐུ་ལ་བཞུགས་པའི་ཡང་དག་པར་རྫོགས་པའི་སངས་རྒྱས་སུ་མི་འདོད་པའང་རིགས་པ་མ་ཡིན་ཏེ། རིམ་ལྔའི་ཀླུ་བྱང་གི་འགྲེལ་པར། སྐས་ཀྱི་རིམ་པའི་ལམ་ནས་འཛེགས་པའི་སྐྱེས་བུ་ནི། རིམ་གྱིས་རིམ་གྱིས་ཁང་བཟངས་ལ་སོགས་པའི་རྩེ་མོ་མཐོན་པོར་ཕྱིན་པ་དེ་བཞིན་དུ། རྡོ་རྗེ་བཟླས་པ་ལ་སོགས་པའི་རིམ་པ་བསྒོམས་པས། རིམ་གྱིས་རིམ་གྱིས་ངག་ལ་སོགས་པ་རྣམ་པར་དག་པའི་རིམ་གྱིས་རྟག་ཏུ་དགྱེས་པའི་རང་བཞིན་རྡོ་རྗེ་འཆང་ཆེན་པོའི་གོ་འཕང་མི་སློབ་པའི་ལམ་གྱི་རང་བཞིན་གྱི་ཆོས་ཀྱི་སྐུའི་ངོ་བོ་ཐོབ་བོ་ཞེས་བྱ་བའི་ཐ་ཚིག་གོ ། ཞེས་གསུངས་པ་དང་འགལ་ཞིང༌། གཞན་ཡང་སའི་ཡོན་ཏན་ཐམས་ཅད་མཐར་ཐུག་པ་དེ་ཉིད་ཆོས་ཀྱི་སྐུ་ཡིན་ནམ་མ་ཡིན་དང་པོ་ལྟར་ན། ཟུང་འཇུག་རྡོ་རྗེ་འཆང་ཡང་ཆོས་སྐུར་མི་འགལ་ཏེ་སའི་ཡོན་ཏན་མཐར་ཐུག་པ་ཡིན་ཏེ།
ཟུང་འཇུག་ཐོབ་ནས་གང་ལའང་མི་སློབ་པར་གསུངས་པའི་ཕྱིར་རོ། ། གཉིས་པ་ལྟར་ན་ཆོས་དབྱིངས་བསྟོད་པར། ཇི་ལྟར་ཡར་ངོའི་བཅོ་ལྔ་ལ། ། ཟླ་བ་རྫོགས་པར་གྱུར་པ་ལྟར། ། དེ་བཞིན་ས་ཡི་མཐར་ཐུག་ན། ། ཆོས་ཀྱི་སྐུ་ཡང་རྫོགས་ཤིང་གསལ། ། ཞེས་གསུངས་པ་དང་འགལ་ཞིང༌། གཞན་ཡང་གནོད་བྱེད་མཐའ་ཡས་སོ། ། ཡང་ཉོན་མོངས་པ་སྤངས་པ་ན། ཆོས་ཀྱི་སྐུ་གསལ་བར་འགྱུར་རམ་མི་འགྱུར།
དང་པོ་ལྟར་ན་ཟུང་འཇུག་རྡོ་རྗེ་འཆང་ཡང་ཆོས་སྐུར་མི་འགལ་ཏེ། སྤྱོད་བསྡུས་ལས། ཉོན་མོངས་པའི་བག་ཆགས་ཐམས་ཅད་ལས་རྣམ་པར་གྲོལ་བ་འདོད་པ་ཙམ་གྱིས་དབང་དུ་གྱུར་པ་ཐོབ་པ། ཆུ་ལས་ཉ་ལྟ་བུའམ། མྱུར་བར་གཉིད་ལོག་སད་པ་བཞིན་དུ་མཆོག་ཏུ་དགའ་བའི་ལུས་ཀྱི་ངོ་བོ་ཉིད་ཀྱི་གཟུགས་འབྱུང་བར་འགྱུར་བའི་གཟུགས་ཀྱི་བདག་ཉིད་ཅན་གྱི་མིང་གི་རྡོ་རྗེ་འཆང་ཆེན་པོ་ཞེས་བྱའོ། ། ཞེས་གསུངས་ཤིང་ཆོས་དབྱིངས་བསྟོད་པར་ཡང༌། གནས་འདི་ཡོངས་སུ་གྱུར་པ་ནི། ། ཆོས་ཀྱི་སྐུ་ཞེས་བཤད་པ་ཡིན། ། ཞེས་གསུངས་པའི་ཕྱིར་རོ། ། གཉིས་པ་ལྟར་ན།
ཆོས་དབྱིངས་བསྟོད་པར། ཇི་ལྟར་སྦུན་པ་ལས་གྲོལ་ན། ། འབྲས་ཉིད་སྣང་བར་གྱུར་བ་ལྟར། ། དེ་བཞིན་ཉོན་མོངས་ལས་གྲོལ་ན། ། ཆོས་ཀྱི་སྐུ་ཉིད་རབ་ཏུ་གསལ། ། ཞེས་པ་དང་འགལ་ལོ། ། ཡང་ས་བཅུ་གསུམ་པ་དེས་རྫོགས་པའི་རིམ་པ་མཐར་ཕྱིན་ནམ་མ་ཕྱིན། དང་པོ་ལྟར་ན། ཆོས་སྐུར་མི་འགལ་ཏེ། སམྦུ་ཊ་ལས།
རང་བྱུང་ངོ་བོ་འདི་ཉིད་ནི། ། ཆོས་ཀྱི་སྐུར་ནི་རབ་ཏུ་གྲགས། ། ཞེས་གྲགས་པའི་ཕྱིར་རོ། ། གཉིས་པ་ལྟར་ན། རྡོ་རྗེ་ཕྲེང་བར། སྐུ་གསུམ་དག་གིས་ཐ་དད་པར། ། སྐྱོབ་པ་ཡིས་ནི་ཡང་དག་བཤད། ། རྫོགས་པའི་རིམ་པའི་སྦྱོར་བ་ཡིས། ། གཅིག་ཏུ་ཡང་ནི་འགྱུར་བ་ཡིན། ། ཞེས་དང༌།
བསམ་གྱིས་མི་ཁྱབ་པའི་རིམ་པ་ལས། མཆོག་གི་དབང་ཕྱུག་མ་བཅོམ་པ། ། ས་ནི་བཅུ་གསུམ་ཐོབ་པ་དང༌། ། བདེ་བའི་རྣམ་པ་ལྟ་བུ་གཞན། ། ཐོག་མ་མེད་པར་གྲུབ་པའི་གཟུགས། ། ཆོས་ཀྱི་འཁོར་ལོ་སྐོར་བ་པོ། ། ཞེས་གསུངས་པ་དང་འགལ་ལོ། ། ཡང་ཟུང་འཇུག་རྡོ་རྗེ་འཆང་ཐམས་ཅད་མཁྱེན་པ་མ་ཡིན་པར་འགྱུར་ཏེ། ཆོས་སྐུ་ལ་བཞུགས་པའི་རྫོགས་པའི་སངས་རྒྱས་མ་ཡིན་པའི་ཕྱིར་རོ། །

དེ་འདོད་ན་རྡོ་རྗེ་གུར་ལས། སངས་རྒྱས་ཉིད་དེ་ཅི་ལགས། རྣམ་པ་ཐམས་ཅད་མཁྱེན་པའོ། ། ཞེས་སོགས་དང༌། རིམ་ལྔར། དེ་ནི་རྫོགས་པའི་རྣལ་འབྱོར་བརྗོད། ། རྡོ་རྗེ་འཛིན་པ་ཆེན་པོའང་དེ། ། རྣམ་པ་ཀུན་གྱི་མཆོག་ལྡན་པའི། ། ཐམས་ཅད་མཁྱེན་པ་དེ་གནས་འགྱུར། ། ཞེས་དང༌། དེའི་འགྲེལ་པར།
དེ་ཞེས་བྱ་བ་ཐམས་ཅད་ཀྱི་མིང་གིས་ནི། རིམ་པ་ལྔའི་འབྲས་བུར་གྱུར་པ་རིམ་པ་ལྔ་པ་གཟུང་ངོ༌། ། དེ་ནི་རྫོགས་པ་ཡིན་ཏེ། རང་བཞིན་གྱིས་གྲུབ་པའི་ཆོས་ཉིད་ཀྱི་རང་བཞིན་ཉིད་ཡིན་པ་དང༌། མི་སློབ་པ་ཉིད་ཡིན་པའི་ཕྱིར་རོ། ། ཏིང་ངེ་འཛིན་གྱི་རིམ་པས། གོང་ནས་གོང་དུ་ཐོབ་པར་བྱས་པ་ཉིད་ཡིན་པའི་ཕྱིར་རྣལ་འབྱོར་ཡང་ཡིན་ནོ། ། དེ་ཉིད་རྡོ་རྗེ་འཛིན་པ་ཆེན་པོ་སྟེ། རྡོ་རྗེ་སེམས་དཔའ་རང་གི་ངོ་བོ་སྐུ་གསུམ་གྱི་བདག་ཉིད་ཅན་གྱི་ལྷའི་རྣམ་པའོ། ། དེའང་རྣམ་པ་ཀུན་གྱི་མཆོག་ནི་མཚན་དང་དཔེ་བྱད་དོ། །
དེ་དག་དང་ལྡན་པ་སྟེ། བརྒྱན་པའི་ཐམས་ཅད་མཁྱེན་པ་སྟེ། མངོན་པར་ཤེས་པ་དྲུག་ཐོབ་ཅིང་སྟོབས་བཅུ་དང་མི་འཇིགས་པ་བཞི་ལ་སོགས་པའི་ཡོན་ཏན་དང་ལྡན་པར་རྣལ་འབྱོར་པར་འགྱུར་ཏེ། ཡང་དག་པར་གྲུབ་བོ་ཞེས་བྱ་བ་ནི་སྒྲ་ཇི་བཞིན་པའོ། ། ཞེས་པ་དང་འགལ་ལོ། ། གཞན་ཡང་སྔགས་ཀྱི་ལམ་གྱིས་ཚེ་འདི་ལ་སངས་རྒྱས་ཐོབ་པ་མ་ཡིན་པར་འགྱུར་ཏེ། ས་བཅུ་པ་ལས་མ་ཐོབ་པའི་ཕྱིར་རོ། ། དེ་འདོད་དེ་བྱམས་པས། ས་དགུ་འདས་ནས་ཡེ་ཤེས་ནི། ། གང་གི་སངས་རྒྱས་སར་གནས་པ། །
དེ་ནི་བྱང་ཆུབ་སེམས་དཔའི་ས། ། བཅུ་པ་ཡིན་པར་ཤེས་པར་བྱ། ། ཞེས་བཅུ་པའང་སངས་རྒྱས་སུ་གསུངས་ཤིང༌། རྒྱུད་བླ་མར་ཡང༌། བྱང་ཆུབ་སེམས་དཔའི་ཚུལ་འདི་ནི། ། རྗེས་ཐོབ་དེ་བཞིན་གཤེགས་རྣམས་དང༌། ། སེམས་ཅན་ཡང་དག་སྒྲོལ་བ་ལ། ། འཇིག་རྟེན་ན་ནི་མཉམ་པ་ཉིད། ། ཅེས་གསུངས་པའི་ཕྱིར་རོ། ། ཞེས་ཟེར་རོ། །
དེ་ནི་མི་འཐད་དེ། ས་བཅུ་པ་ལ་གནས་པའི་བྱང་སེམས་རྫོགས་པའི་སངས་རྒྱས་དང་གཞན་དོན་བྱེད་ཚུལ་མཉམ་པས་སངས་རྒྱས་ཞེས་བྱའི། སྟོབས་ལ་སོགས་པའི་ཆོས་མ་རྫོགས་པས་རྫོགས་པའི་སངས་རྒྱས་མ་ཡིན་ཏེ། རྒྱུད་བླ་མར། དེ་ལྟ་མོད་ཀྱི་ས་རྡུལ་དང༌། ། རྒྱ་མཚོ་བ་གླང་རྨིག་རྗེས་ཀྱི། ། ཁྱད་པར་གང་ཡིན་སངས་རྒྱས་དང༌། ། བྱང་ཆུབ་སེམས་དཔའི་ཁྱད་དེ་ཉིད། ། ཅེས་གསུངས་ལ། འདིར་སྐུ་གསུམ་དབྱེར་མེད་ཀྱི་རྫོགས་པའི་སངས་རྒྱས་སུ་གསུངས་པའི་ཕྱིར་རོ། །
དེས་ན་འདི་ལྟ་བུའི་གྲུབ་མཐའ་འཕགས་པ་ཡབ་སྲས་ཀྱི་བརྡ་ཆད་ཐམས་ཅད་དང་འགལ་བར་ཤེས་པར་བྱའོ། ། སྐྱོན་གཞན་ཡང་སྔགས་མཚན་ཉིད་གཉིས་ཀའི་ལམ་གྱི་ཆོས་སྐུ་ལ་བཞུགས་པའི་རྫོགས་པའི་སངས་རྒྱས་མི་ཐོབ་པར་འགྱུར་ཏེ། སྔགས་ཀྱི་ལམ་གྱི་དུས་མྱུར་པོར་དཔའ་བར་འགྲོ་བའི་ཏིང་ངེ་འཛིན་ཐོབ་ལ། མཚན་ཉིད་ཐེག་པས་དུས་རིང་མོས་དེ་ཉིད་ཐོབ་ཅིང༌། དེ་ཐོབ་ནས་བསླབ་བྱ་དང་བྲལ་བས་གང་ལའང་མི་སློབ་པའི་ཕྱིར་རོ། ། དེ་བས་ན་སྔར་སྤྱོད་བསྡུས་སུ་གསུངས་པའི་ལུང་དེ་ནི་དཔའ་བར་འགྲོ་བའི་མདོ་ལས། ཏིང་ངེ་འཛིན་དེ་ཐོབ་ནས། གཞན་གང་ལའང་མི་སློབ་བོ། ། ཞེས་གསུངས་པའི་དཔེ་དེ་བཞིན་དུ། འདིར་ཡང་ཟུང་འཇུག་ཐོབ་ནས་གང་ལའང་མི་སློབ་བོ། །
ཞེས་དཔེར་མཛད་པ་ཡིན་གྱི། གཞན་དུ་ན་སློབ་དཔོན་ཉིད་ཀྱི་གསུང་ལ་ནང་འགལ་འབྱུང་བར་འགྱུར་ཏེ། ཇི་སྐད་དུ་སྤྱོད་བསྡུས་ལས། དེ་བས་ན་ཁྱད་པར་གྱི་རྒྱུ་ལས་ཁྱད་པར་གྱི་འབྲས་བུ་འབྱུང་བར་འགྱུར་རོ། ། དེ་བཞིན་དུ་གཟུགས་ལ་སོགས་པའི་འདོད་པ་ལྔའི་ཡུལ་རྣམས་ལ་ཁྱད་པར་གྱི་ལོངས་སྤྱོད་ཀྱི་དངོས་པོར་གྱུར་པས། ཁྱད་པར་གྱི་འབྲས་བུ་ཐོབ་པ་ཡིན་པར་ཤེས་པར་བྱའོ། ། ཞེས་དང་དེའི་འགྲེལ་པར། དེ་བས་ན་ཁྱད་པར་གྱི་རྒྱུ་ལས་ཁྱད་པར་གྱི་འབྲས་བུ་འབྱུང་བར་འགྱུར་རོ། ། ཞེས་པ་ནི། དངོས་པོ་གང་དང་གང་ལ་རྒྱུ་ལ་ཁྱད་པར་ཡོད་པ་དེ་ལས་འབྲས་བུ་ལ་ཁྱད་པར་འབྱུང་བར་འགྱུར་ཏེ།
དཔེར་ན་ཨ་རུ་རའི་དངོས་པོ་གཅིག་རྒྱུ་དང་རྐྱེན་ཁྱད་པར་ཡོད་པ་ལས་ཨ་རུ་རའི་འབྲས་བུའི་ཁྱད་པར་མི་འདྲ་བར་འབྱུང་བ་བཞིན་ནོ། ། དཔེ་དེ་བཞིན་དུ་གསང་སྔགས་ཀྱི་ལམ་གྱི་རིམ་པ་འདི་ལ་ཡང་གཟུགས་ལ་སོགས་པ་ལྔའི་ཡུལ་རྣམས་ལ་ཁྱད་པར་ངོ་བོར་གྱུར་པ་ཞེས་བྱ་བས་ནི། ཁྱད་པར་གྱི་ལོངས་སྤྱོད་ནི་དེ་ཁོ་ན་ཉིད་ཀྱི་ཏིང་ངེ་འཛིན་དང་ལྡན་པའི་སྒོ་ནས། གཟུགས་ལ་སོགས་པའི་ཡུལ་ལྔ་པོ་དེ་ལྷ་དང་སེམས་དང་སྟོང་པའི་ངོ་བོར་ཤེས་པ་ནི་ཁྱད་པར་གྱི་ལོངས་སྤྱོད་པ་རྒྱུའི་ཁྱད་པར་ཡིན་ལ། དེ་ལས་ཁྱད་པར་གྱི་འབྲས་བུ་ནི། རྡོ་རྗེ་འཆང་ཆེན་པོ་མཐར་ཐུག་གྱི་འབྲས་བུ་དབང་ཕྱུག་ཆེན་པོ་བརྒྱད་དམ་ཡན་ལག་བདུན་དང་ལྡན་པའི་སྒྲུབ་བྱེད་དེ་ཐོབ་པར་འགྱུར་བ་ཡིན་ནོ། ། ཞེས་དང༌། སེམས་ཀྱི་སྒྲིབ་སྦྱོང་དུ། གཞན་ཉིད་དུ་ནི་མོས་པ་ཡང༌། ། བྱང་ཆུབ་སྤྱོད་པ་དེ་བཞིན་གཞན། །
སེམས་ཀྱི་རྣམ་དག་གཞན་ཉིད་ཀྱིས། ། འདིར་ནི་འབྲས་བུ་གཞན་ཞིག་མཐོང༌། ། ཞེས་གསུངས་པའི་ཕྱིར་རོ། ། དཔའ་བར་འགྲོ་བའི་མདོའི་དགོངས་པའང་ཏིང་ངེ་འཛིན་དེའི་ཆེ་བ་དབྱུང་བ་ཙམ་ཡིན་གྱི་དེ་ལྟ་མ་ཡིན་ན། ས་བཅུ་པ་དེས་སངས་རྒྱས་གྱི་ཡོན་ཏན་རྣམས་ལ་བསླབ་མི་དགོས་པའི་སྐྱོན་ཡོད་དོ། ། དེ་འདོད་ན། འཇུག་པའི་རང་འགྲེལ་ལས། རེ་ཞིག་བྱང་ཆུབ་སེམས་དཔའ་གང་དག་ས་བཅུ་ལ་རབ་ཏུ་གནས་པ་རྣམ་པར་ཐར་པ་བསམ་གྱིས་མི་ཁྱབ་པ་རྙེད་པ་དེ་དག་ཀྱང་དེ་བཞིན་གཤེགས་པའི་ཡོན་ཏན་བརྗོད་པར་མི་ནུས་པས། ཡོན་ཏན་ནམ་མཁའ་ལྟ་བུ་མུ་མཐའ་མེད་པ་དག་ལས་ལྡོག་གི་ཡོན་ཏན་ཡོངས་སུ་རྫོགས་པ་ནི་མ་ཡིན་ཏེ། ཞེས་དང༌།
ཡང་དེ་ཉིད་ལས། གང་ཕྱིར་ནམ་མཁའ་དྲི་མ་མེད་ལ་ཟླ་སྣང་གསལ་བར་གྱུར་པའི་ཕྱིར། ། སྔོན་ཚེ་སྟོབས་བཅུ་བསྐྱེད་པའི་ས་ལ་ཁྱོད་ཀྱིས་སླར་ཡང་འབད་གྱུར་ཅིང༌། ། ཞེས་གསུངས་པ་དང་འགལ་ཞིང༌། གཞན་ཡང་དཔའ་བར་འགྲོ་བའི་ཏིང་ངེ་འཛིན་ས་བཅུ་པ་ཁོ་ནས་ཐོབ་ཀྱི། གཞན་ས་དགུ་པ་མན་ཆད་ལ་གནས་པ་རྣམས་ཀྱིས་མི་ཐོབ་ན། མངོན་རྟོགས་རྒྱན་རྩ་འགྲེལ་ལས། ཏིང་འཛིན་དེའི་བྱེད་པ་ཉིད། ཅེས་དང༌། ཆུང་ངུའི་དམིགས་པ་ནི།
ཆོས་ཐམས་ཅད་སྐྱེ་བ་མེད་པ་དང༌། དཔའ་བར་འགྲོ་བ་ལ་སོགས་པའི་ཏིང་ངེ་འཛིན་བསྒོམ་པར་བྱའོ། ། ཞེས་ཆོས་མཆོག་ཆུང་ངུའི་གནས་སྐབས་ནས་ཐོབ་པར་གསུངས་པ་དང་འགལ་བས་ན་ལུང་དེ་ནི་དགོངས་པ་ཅན་ཁོ་ནར་ཟད་དོ། ། གཉིས་པ་རང་ལུགས་བཞག་པ་ནི། རྒྱུད་སྡེ་དྲི་མ་མེད་པ་རྣམས་ཀྱི་དགོངས་པ་འཕགས་པའི་ཡུལ་གྱི་མཁས་གྲུབ་རྣམས་ཀྱི་བཞེད་གཞུང༌། ཆོས་ཀྱི་རྒྱལ་པོ་དཔལ་ས་སྐྱ་པ་ཡབ་སྲས་ཀྱི་བཞེད་པ། ཕ་རོལ་ཏུ་ཕྱིན་པའི་སངས་རྒྱས་ནི་ས་བཅུ་གཅིག་པ་ཡིན་ལ། སྔགས་ཀྱི་ཟུང་འཇུག་རྡོ་རྗེ་འཆང་ནི་ས་བཅུ་གསུམ་པ་ཡིན་པས། དེ་གཉིས་ལ་ཁྱད་ཆེས་ཆེ་བ་ཡོད་དེ། སམྦུ་ཊ་ལས།
སྐྱེ་བ་འདིར། སངས་རྒྱས་ཉིད་དམ་རྡོ་རྗེ་སེམས་དཔའ་ཉིད་འཐོབ་པར་འགྱུར་ཏེ། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི། བདེ་བར་གཤེགས་པ་སྟེ་སངས་རྒྱས་ཡིན་ནོ། ། མཚན་གཞི་མཚོན་པར་བྱེད་པ་ནི། སེམས་དཔའ་ཡང་དག་པར་གསུངས་སོ། ། ཞེས་བཤད་ལ་དེའི་དོན་བཤད་པར་བྱ་བ་ལ། དུས་ནམ་གྱི་ཚེ་གྲུབ་པ། ངོ་བོ་གང་གྲུབ་པ། དེའི་ཁྱད་པར་བསྟན་པ་དང་གསུམ་གྱི་དང་པོ་ནི།
ཡེ་ཤེས་ཐིག་ལེར། སྔགས་ཀྱི་ཐེག་པ་ལ་མོས་ནས། ། ཚེ་འདི་ཉིད་ལ་སངས་རྒྱས་སོ། ། ཞེས་དང༌། རྩེ་མོར། སོ་སོའི་སྐྱེ་བོས་སངས་རྒྱས་ཉིད། ། འགྲུབ་པར་འགྱུར་ཏེ་གཞན་དུ་མིན། ། ཞེས་གསུངས་པའི་ཕྱིར། སོ་སོ་སྐྱེ་བོས་ལུས་ཟག་པ་དང་བཅས་པ་དང༌། གནས་པ་འདི་ཉིད་ཀྱི་སྐྱེ་བ་སྟེ།
ཚེ་འདིར་འབྲས་བུ་མངོན་དུ་འགྱུར་པ་ཡིན་ནོ། ། གཉིས་པ་ནི། ཕྱག་རྒྱ་ཆེན་པོ་ཐིག་ལེ་ལས། ། ཐམས་ཅད་ཆོས་ཀུན་ཡང་ཤེས་ནས། ། དེ་ནི་སངས་རྒྱས་ངེས་པ་ཡིན། ། ཞེས་པའི་སངས་རྒྱས་ཉིད་དམ། ཡང་དེ་ཉིད་ལས། ཕྱག་རྒྱ་ཆེན་པོ་རབ་ཤེས་ནས། ། དེ་ནི་དཔལ་རྡོར་སེམས་དཔར་འགྱུར། ། ཞེས་པའི་རྡོ་རྗེ་སེམས་དཔའ་ཉིད་ཐོབ་པར་འགྱུར་ཏེ།
ཡེ་ཤེས་སྙིང་པོ་ལས། ཚེ་འདི་ལ་སངས་རྒྱས་ཉིད་དམ། ཡང་ན་རྡོ་རྗེ་སེམས་དཔའ་ཉིད་ཐོབ་པར་འགྱུར་རོ། ། ཞེས་གསུངས་སོ། ། གསུམ་པ་ནི། གང་དག་ཤེས་བྱ་ཐམས་ཅད་རང་སྣང་གི་ཡེ་ཤེས་ཏེ། སྣང་བ་ཉིད་ཀྱང་ཡེ་ཤེས། ཡེ་ཤེས་ཉིད་ཀྱང་སྣང་བ། དེའང་སྟོང་པ། སྟོང་པ་ཉིད་ཀྱང་སྣང་བ།
དེ་དག་དུས་གཅིག་ཆར་དུ་འཇུག་པ་ནི། བསམ་གྱིས་མི་ཁྱབ་པའི་གནས་ཞེས་བྱ་ལ། དེ་ཇི་ལྟ་བ་བཞིན་མ་ཐོབ་པ་དེ་ནི་བདེ་བར་གཤེགས་པ་སྟེ། ཕ་རོལ་ཏུ་ཕྱིན་པར་གྲགས་པའི་ས་བཅུ་གཅིག་པ་ལ་བཞུགས་པའི་སངས་རྒྱས་ཡིན་ནོ། ། དེ་སྐད་དུ་ཡང་ཕྱག་རྒྱ་ཆེན་པོ་ཐིག་ལེ་ལས། གང་ཞིག་ཕྱག་རྒྱ་ཆེ་མི་ཤེས། ། སངས་རྒྱས་ཡིན་ཡང་རྣལ་འབྱོར་མིན། ། ཞེས་དང༌། དེའི་འགྲེལ་པར། ཕྱག་རྒྱ་ཆེན་པོ་གང་ཞིག་མི་ཤེས་པ་དེ་ནི་བཅོམ་ལྡན་འདས་སངས་རྒྱས་ཡིན་ཀྱང་རྣལ་འབྱོར་ཆེན་པོ་མ་ཡིན།
དཔལ་རྡོ་རྗེ་སེམས་དཔའ་ཆེན་པོའི་རང་བཞིན་མི་མཁྱེན་ཞེས་པའི་དོན་ཏོ། ། ཞེས་གསུངས་ཤིང༌། དེ་ལྟ་བུའི་ཡེ་ཤེས་མངོན་སུམ་དུ་བྱས་པ་མཚན་གཞི་བཅུ་གསུམ་རྡོ་རྗེ་འཛིན་པའི་ས་མཚོན་པར་བྱེད་པ་དེ་ནི་རྡོ་རྗེ་སེམས་དཔའ་ཡང་དག་པར་རྒྱུད་ཕྱི་མ་ལས་གསུངས་ཏེ། ཇི་སྐད་དུ། དཔེར་ན་ཀེ་ཏ་ཀའི་མེ་ཏོག་དྲིའི་གླང་པོ་ཆེས་ཟོས་ན། གླ་རྩི་ལ་སོགས་པའི་དངོས་པོར་འགྱུར་རོ། ། གླང་པོ་ཆེ་ཕལ་པས་ཟོས་ན་ལྕི་བའི་དངོས་པོར་འགྱུར་རོ། ། དེ་བས་ན་ཀེ་ཏ་ཀའི་མེ་ཏོག་གི་སྐྱོན་མ་ཡིན་ཏེ། དེ་བཞིན་དུ་འདོད་ཆགས་ལ་སོགས་པ་ཡང་རྣམ་པར་དག་པའི་རིམ་པ་ལ་གནས་པས། བསམ་པའི་ཁྱད་པར་གྱི་སྦྱོར་བ་ལས།
ཁྱད་པར་དུ་འཕགས་པ་ཉིད་ཀྱི་འབྲས་བུ་བྱེད་དོ། ། དཔེར་ན་འོ་མ་སྦྲུལ་ལ་སོགས་པས་འཐུངས་ན་དྲུག་གི་དངོས་པོར་འགྱུར་རོ། ། གཞན་ཡང་སྐྱེས་བུས་འཐུངས་ན་བདུད་རྩིའི་དངོས་པོ་སྐྱེ་བར་འགྱུར་རོ། ། དེ་ལྟར་རིགས་ཀྱི་བུ་འདོད་ཆགས་ལ་སོགས་པ་བསམ་པའི་ཁྱད་པར་གྱིས་རང་བཞིན་གྱི་ཁ་ན་མ་ཐོ་བ་མེད་པའི་ཕྱིར། དངོས་པོ་ཁྱད་པར་ཅན་གྱི་འབྲས་བུ་འབྱུང་བར་འགྱུར་རོ། ། གང་དང་གང་ཁྱད་པར་དུ་འཕགས་པའི་རྒྱུད་ཀྱི་དངོས་པོ་དང་ལྡན་པ་དེ་དང་དེའི་འབྲས་བུ་ཁྱད་པར་དུ་འཕགས་པ་འབྱུང་ངོ༌། ། ཞེས་སོ། ། ཟུང་འཇུག་དེ་ཉིད་འོད་གསལ་གྱི་རྒྱས་བཏབ་ནས་མི་རྟོག་པར་གནས་པ་ཆོས་སྐུ་དེ་ཉིད་ས་བཅུའི་བྱང་སེམས་རྣམས་ལ་རྡོ་རྗེ་འཆང་ཆེན་པོའི་གཟུགས་ཀྱིས་ཆོས་ཀྱི་རོ་མྱོང་བར་མཛད་པ་ལོངས་སྐུ། དེ་ཉིད་སོ་སོའི་སྐྱེ་བོ་ལས་དག་པ་དང་ས་དགུ་པ་མན་ཆད་ལ་སྤྲུལ་པ་དུ་མ་སྣང་བ་སྤྲུལ་སྐུ། དེ་གསུམ་དབྱེར་མེད་པ་མཚན་ཉིད་སུམ་ལྡན་དེ་ལ་མི་སློབ་པའི་ཟུང་འཇུག་རྡོ་རྗེ་འཆང་ཞེས་བྱ་སྟེ།
རིམ་ལྔར། ཟུང་འཇུག་ཏིང་འཛིན་ལ་གནས་ནས། ། སླར་བཞིན་གང་ལའང་མི་སློབ་བོ། ། ཞེས་དང༌། དེའི་འགྲེལ་པར། དེ་ནས་གཉིད་སད་པ་བཞིན་དུ་རྣལ་འབྱོར་པ་ལངས་ཏེ་ཐོག་མ་མེད་པ་ནས་སྨོན་ལམ་གྱི་སེམས་ཀྱི་བག་ཆགས་ཀྱི་སྟོབས་དང༌། དེའི་རང་བཞིན་ཁོ་ནས་ཀུན་རྫོབ་དང་དོན་དམ་ཐ་མི་དད་པའི་ཟུང་འཇུག་ཏིང་ངེ་འཛིན་ལ་གནས་པ་སྟེ། རྣམ་པ་དང་བཅས་པ་དང༌། རྣམ་པ་མེད་པ་ལ་སོགས་པའི་ཟུང་དུ་འཇུག་པ་སྟེ། བཅིངས་ཤིང་འདྲེས་པར་གྱུར་པ་ནི་ཟུང་དུ་འཇུག་པའོ། །
ཏིང་ངེ་འཛིན་དེ་ལས་ལངས་ཀྱང་དེ་ལ་རྩེ་གཅིག་པའི་རང་བཞིན་ཅན་དེ་ལ་གནས་ནས་འཁོར་བ་ཇི་སྲིད་ཀྱི་བར་དུ་ཆོ་འཕྲུལ་སྟོན་པ་དང༌། ཆོས་རྣམ་པ་སྣ་ཚོགས་སྟོན་པའི་རིམ་པ་དང་ཏིང་ངེ་འཛིན་གྱི་ཁྱད་པར་རྣམས་ཀྱིས་སེམས་ཅན་རྣམས་ཀྱི་དོན་བྱེད་པའི་རྣལ་འབྱོར་པ་ནི། བྱ་བ་དང་བྱས་པ་དང་བྱེད་པ་དང་སྤྲོས་པ་མེད་ཅིང་འབྲས་བུར་གྱུར་པའི་ངེས་པར་བྱེད་པ་ཆོས་ཀྱི་དབྱིངས་ཀྱི་ཡེ་ཤེས་ཐོབ་པ་ཉིད་ཡིན་པའི་ཕྱིར་གང་ལ་ཡང་མི་སློབ་བོ། ། ཞེས་བྱ་བ་ནི་མཐར་ཐུག་པའོ་ཞེས་གསུངས་སོ། ། གཞན་ཡང་གཉིས་སུ་མེད་པའི་ཡེ་ཤེས་དེ་ཉིད་ལ་རིག་པ་ཆེན་པོའི་སྐྱེས་བུའི་གཟུགས་དང༌། བདེན་པ་གཉིས་ཀྱི་ཚུལ་ལ་གནས་པ་ལ་སོགས་པ་མཚན་གྱི་རྣམ་གྲངས་དུ་མ་དང༌། མེ་ལོང་ལྟ་བུ་ལ་སོགས་པའི་ཡེ་ཤེས་ལྔ་དང༌། སྟོབས་བཅུ་དང༌། མི་འཇིགས་པ་བཞི་དང༌། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་སོགས་པ་སངས་རྒྱས་ཀྱི་ཡོན་ཏན་མཐའ་ཡས་པ་རྣམ་པར་གཞག་པ་ཡིན་ནོ། །
གསུམ་པ་རྩོད་པ་སྤོང་བ་ནི། གལ་ཏེ་དེ་ལྟ་ན་བསྟན་པ་གཅིག་ལ་སྟོན་པ་གཉིས་འབྱུང་བའི་སྐྱོན་ཡོད་དེ། བསྟན་པ་འདི་ལ་ཡང༌། རྒྱལ་པོ་ཨིནྡྲ་བྷཱུ་ཏི་དང༌། འཕགས་པ་ཀླུ་སྒྲུབ་སྔགས་ཀྱི་ལམ་གྱིས་སངས་རྒྱས་པའི་ཕྱིར་རོ། ། བསྟན་པ་གཅིག་ལ་སྟོན་པ་གཉིས་འབྱུང་ཡང་མི་རིགས་ཏེ། སངས་རྒྱས་གཉིས་ལྷན་ཅིག་འབྱུང་བ་དགོས་པ་མེད་པའི་ཕྱིར་དང༌། ལྷན་ཅིག་གཉིས་མིན་སངས་རྒྱས་བཞིན། ། ཞེས་སོགས་ཀྱིས་ཐེག་པ་ཆེ་ཆུང་གི་ལུང་དུ་མ་དང་འགལ་བའི་ཕྱིར་རོ། ། ཞེ་ན་སྐྱོན་མེད་དེ་དཔེར་ན་འཛམ་བུ་གླིང་འདིར་ཤཱཀྱ་ཐུབ་པའི་བསྟན་པ་ལ་མཛད་པ་བཅུ་གཉིས་ཀྱི་ཚུལ་གྱིས་སངས་རྒྱས་ནས་ཆོས་ཀྱི་འཁོར་ལོ་བསྐོར་བ་མི་འབྱུང་བ་ཡིན་ནོ། །
ཞིང་ཁམས་གཞན་དུ་གདུལ་བྱ་གཞན་ལ་ཆོས་ཀྱི་འཁོར་ལོ་བསྐོར་བའི་སངས་རྒྱས་ནི་བསམ་གྱིས་མི་ཁྱབ་ཅིང༌། འཕགས་པ་ཀླུ་སྒྲུབ་ཀྱང༌། ཞིང་ཁམས་གཞན་དུ་སངས་རྒྱས་པ་ཡིན་ཏེ། འཕགས་པ་སྤྲིན་ཆེན་པོ་སྟོང་ཕྲག་བཅུ་གཉིས་པ་ལས། ཀུན་དགའ་བོ་ལིཙྪ་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་འདི་ནི་ང་མྱ་ངན་ལ་འདས་ནས་ལོ་བཞི་བརྒྱ་ལོན་པ་ན་ཀླུ་ཞེས་བྱ་བའི་དགེ་སློང་དུ་གྱུར་ནས། ངའི་བསྟན་པ་རྒྱས་པར་རབ་ཏུ་བསྟན་ཏེ་མཐར་གྱིས་དྭང་བའི་འོད་ཅེས་བྱ་བའི་འཇིག་རྟེན་གྱི་ཁམས་སུ་དེ་བཞིན་གཤེགས་པ་ཡེ་ཤེས་འབྱུང་གནས་འོད་ཅེས་བྱ་བར་འགྱུར་རོ། ། ཞེས་འཇུག་འགྲེལ་དུ་ལུང་དྲངས་པའི་ཕྱིར་རོ། ། ཡང་སངས་རྒྱས་ཞེས་བྱ་བ་ནི་སྤངས་པ་དང་ཡེ་ཤེས་ཕུན་སུམ་ཚོགས་པ་ཡིན་ལ་དེའི་སྟེང་དུ་བགྲོད་པར་བྱ་བ་མི་འཐད་དོ། ། ཞེ་ན་སྐྱོན་མེད་དེ། སངས་རྒྱས་ཉིད་ཡིན་མོད་དེ་ཉིད་ལ་རྟོགས་པའི་ས་རིམ་པ་དུ་མར་བཞག་སྟེ།
དབུ་མ་ལ་འཇུག་པར། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། ། ཞེས་དང༌། དེའི་རང་འགྲེལ་དུ། སངས་རྒྱས་ཀྱི་སྒྲ་འདི་སངས་རྒྱས་ཀྱི་དེ་ཉིད་ཉན་ཐོས་དང་རང་སངས་རྒྱས་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་གསུམ་ཆར་ལ་འཇུག་སྟེ། ཞེས་པ་སངས་རྒྱས་རབ་འབྲིང་གསུམ་བཤད་ལ། ཟུང་འཇུག་རྡོ་རྗེ་འཆང་ནི་སངས་རྒྱས་རབ་ཀྱི་རབ་ཡིན་ཏེ། ཞལ་ལུང་གི་འགྲེལ་པར། ལྷ་རྣམས་ལས་མཆོག་ཏུ་གྱུར་པ་ནི་ཁ་ན་མ་ཐོ་བ་མེད་པའོ། །
དེ་ལས་མཆོག་ཏུ་གྱུར་པ་ནི་བྱང་ཆུབ་སེམས་དཔའོ། ། དེ་ལས་མཆོག་ཏུ་གྱུར་པ་ནི་སངས་རྒྱས་རྣམས་སོ། ། དེ་རྣམས་ལས་ཕུལ་དུ་གྱུར་བ་ནི་རྡོ་རྗེ་འཆང་ཆེན་པོ་སྦྱོར་བ་བདུན་དང་ལྡན་པའོ། ། ཞེས་གསུངས་སོ། ། དེས་ན་ས་བཅུ་གཅིག་པ་ལ་རྫོགས་པའི་སངས་རྒྱས་སུ་བཞག་པ་ནི་ཕ་རོལ་ཏུ་ཕྱིན་པ་རང་གི་ལམ་གྱི་འབྲས་བུ་གོང་དུ་འགྲོར་མེད་པ་ལ་དགོངས་ཀྱི། དེའི་གོང་ན་འབྲས་བུ་གཞན་མེད་པ་མ་ཡིན་ཏེ། ཉན་ཐོས་དང་རང་རྒྱལ་ལ་སངས་རྒྱས་སུ་བཤད་པ་བཞིན་ནོ། ། འོ་ན་སམྦུ་ཊར། ཐར་པ་ཉིད་ནི་གཅིག་པུ་ཉིད། ། ཅེས་པ་དང་འགལ་ལོ་ཞེ་ན་སྐྱོན་མེད་དེ་དཔེར་ན་ཉན་ཐོས་དགྲ་བཅོམ་ངེས་པར་ཐེག་ཆེན་གྱི་ལམ་ལ་འཇུག་དགོས་པ་བཞིན།
ཕ་རོལ་ཏུ་ཕྱིན་པའི་ལམ་ལ་ཞུགས་པའི། གང་ཟག་དེས་ཀྱང་ཟུང་འཇུག་རྡོ་རྗེ་འཆང་སྒྲུབ་པའི་ཕྱིར་རོ། ། མཐར་ངེས་པར་གསང་སྔགས་ཀྱི་ལམ་ལ་འཇུག་དགོས་ཏེ། ལམ་ཐམས་ཅད་ཀྱི་མཐར་ཐུག་ཡིན་པའི་ཕྱིར་རོ། ། ཞལ་ལུང་ལས། སྡུག་བསྔལ་ལམ་བཅས་བསྐལ་པ་གསུམ་དུ་ཡང༌། རང་གི་རྗེས་མཐུན་བྱང་ཆུབ་བླ་དང་བཅས། ། ཞེས་དང༌། དེའི་འགྲེལ་པར། སྡུག་བསྔལ་ཞེས་བྱ་བ་ནི་མགོ་སྦྱིན་པ་ལ་སོགས་པའི་སྒོ་ནས་ལམ་རྣམས་ལ་བསྐལ་པ་གསུམ་དུ་ཡང་གསུངས་ཏེ་དད་པས་སྤྱོད་པ་དང༌།
དང་པོ་ནས་བདུན་པ་དང༌། བརྒྱད་པ་ནས་བཅུ་པའི་བར་དུ་གྲངས་མེད་པའི་བསྐལ་པར། རང་གི་རྗེས་སུ་མཐུན་པའི་བྱང་ཆུབ་ཐོབ་ཀྱང༌། དེའི་གོང་ན་བླ་ན་མེད་པའི་སངས་རྒྱས་རྡོ་རྗེ་འཆང་ཆེན་པོ་ཡོད་པས་བླ་དང་བཅས་ཞེས་སོགས་ཞེས་གསུངས་པས་རང་གི་ལམ་དེས་རྗེས་སུ་མཐུན་པའི་བྱང་ཆུབ་ཐོབ་ཀྱི། ཤེས་རབ་ཡེ་ཤེས་གསལ་ ་་་་་སློབ་དཔོན་དེ་བ་ཙནྡྲས། བ་ལས། ཐབས་གཞན་གང་གིས་ཀྱང༌། སངས་རྒྱས་ཙམ་ལས་ཡང་དག་པར་རྫོགས་པའི་སངས་རྒྱས་ཐོབ་པ་མ་ཡིན་ཏེ། ཕྱག་རྒྱ་ཆེན་པོའི་བདེ་བའི་ངོ་བོ་ཉིད་ཀྱིས་ཁ་སྦྱོར་བ་མེད་པའི་ཕྱིར་ཏེ། ཞེས་གསུངས་སོ། །
གལ་ཏེ་དེ་ལྟར་ན་ཕ་རོལ་ཏུ་ཕྱིན་པའི་ལམ་ལ་འབད་ཀྱང་དོན་མེད་པར་འགྱུར་རོ་ཞེ་ན། ལམ་དེ་ཁོ་ནས་ཟུང་འཇུག་རྡོ་རྗེ་འཆང་ཐོབ་པ་མིན་ཏེ། སློབ་དཔོན་ཀ་ལ་ཀུ་ལི་ཤས། ཁྱོད་ཀྱང་ཐབས་དང་བྲལ་བས་མིན། ། ཐབས་ཀྱང་ཁྱོད་དང་བྲལ་བས་མིན། ། དེ་གཉིས་ཕན་ཚུན་བྲལ་བ་ཡིས། ། གྲུབ་པ་ནམ་ཡང་ཡོད་མ་ཡིན། ། ཞེས་དང༌། རིམ་ལྔ་ལས། གང་ཞིག་རྣམ་གསུམ་མི་སློབ་པ།
འབྲས་བུ་མྱུར་དུ་ཐོབ་མི་འགྱུར། ། ཞེས་གསུངས་སོ། ། དེས་ན་བྱང་ཆུབ་སེམས་དཔའི་གང་ཟག་མངོན་པར་རྫོགས་པར་སངས་རྒྱས་པ་གང་ཡིན་པ་དེ་ནི་སྔགས་ཀྱི་ལམ་ཁོ་ནས་གྲོལ་པ་ཡིན་ཏེ། རིམ་ལྔར། གངྒཱའི་ཀླུང་གི་བྱེ་སྙེད་ཀྱིས། ། སངས་རྒྱས་རྣམས་ཀྱིས་གཟུང་འཇུག་དུ། ། ཐུགས་ཆུད་ཡོད་མིན་ཕྱོགས་སྤངས་པའི། ། ཕྱག་རྒྱ་ཆེན་པོ་བདག་ཉིད་གྲུབ། ། ཅེས་དང༌། དེའི་འགྲེལ་པར།
རེ་ཞིག་གངྒཱའི་ཀླུང་གི་བྱེ་མ་སྙེད་ཀྱི་སངས་རྒྱས་ཏེ། དུས་གསུམ་གྱི་བདེ་བར་གཤེགས་པ་གང་ཡིན་པ་དེ་རྣམས་ཀྱིས་ཟུང་དུ་འཇུག་པ་བདག་ཉིད་ཀྱི་རིམ་པ་འདི་ཉིད་ཀྱི་སྒོ་ནས་ཕྱག་རྒྱ་ཆེན་པོ་གྲུབ་ཅིང༌། རྡོ་རྗེ་འཆང་ཆེན་པོའི་གོ་འཕང་ཐོབ་པའོ། ། ཞེས་གསུངས་པའི་ཕྱིར་རོ། ། སྔགས་ཀྱི་ལམ་གྱིས་ཟུང་འཇུག་རྡོ་རྗེ་འཆང་སྒྲུབ་པ་ལ། ཉེ་རྒྱུའི་ལམ་ལ་མ་བརྟེན་པར་ཐོབ་པ་མི་སྲིད་དེ། སློབ་དཔོན་དཔལ་འཛིན་གྱིས། འདི་དེ་སངས་རྒྱ་ཐམས་ཅད་ཀྱི། ། རིག་མའི་བརྟུལ་ཞུགས་བླ་ན་མེད། ། རྨོངས་པ་གང་ཞིག་འདའ་བྱེད་པ། །
དེ་ལ་མཆོག་གི་དངོས་གྲུབ་མེད། ། ཅེས་དང༌། དྷ་རི་ཀ་པས། ཐབས་གཞན་སངས་རྒྱས་མི་རྙེད་དོ། ། ཞེས་གསུངས་པའི་ཕྱིར་རོ། ། གལ་ཏེ་དེ་ལྟར་ན་འོག་མིན་གྱི་རྟེན་ལ་སངས་རྒྱས་ཐོབ་མི་སྲིད་པར་འགྱུར་ཏེ། འོག་མིན་གྱི་རྟེན་ལ་ཉེ་རྒྱུའི་ཕྱག་རྒྱ་བསྟེན་མི་སྲིད་པའི་ཕྱིར་རོ། ། ཞེ་ན་སྐྱོན་མེད་དེ། དེའང་སངས་རྒྱས་རྣམས་ནི་ཡེ་ཤེས་ཀྱི་རིག་མ་ལ་བརྟེན་ནས། ཉེ་རྒྱུའི་སྤྱོད་པ་ཅུང་ཟད་ཙམ་ལ་བརྟེན་ནས་བྱེད་པ་ཡིན་ནོ། །
འོ་ན་ཕ་རོལ་ཏུ་ཕྱིན་པའི་གང་ཟག་དེ་སྔགས་ཀྱི་ལམ་ལ་དུས་ནམ་གྱི་ཚེ་འཇུག་ཅེ་ན། ཁ་ཅིག་དང་པོ་ཉིད་ནས་ཕ་རོལ་ཏུ་ཕྱིན་པའི་ཐེག་པ་ལ་ཞུགས་ནས། སྡོམ་པ་གཉིས་ལ་སོགས་པ་སྔོན་དུ་སོང་ནས། དབང་བཞི་ཐོབ་སྟེ། རྡོ་རྗེ་ཐེག་པ་དང་ལམ་རོ་གཅིག་པ་བྱས་ནས་འབྲས་བུ་མངོན་དུ་བྱེད་པ་ཡང་ཡོད་དོ། ། ཁ་ཅིག་ས་དང་པོ་མན་ཆད་དང༌། ཁ་ཅིག་གི་ས་གཉིས་པ་མན་ཆད་དང༌། ཁ་ཅིག་གི་ས་དྲུག་པ་མན་ཆད་ཕ་རོལ་ཏུ་ཕྱིན་པའི་ལམ་གྱི་བགྲོད་ནས། དེ་ནས་རྡོ་རྗེ་ཐེག་པའི་ལམ་དང་རོ་གཅིག་པར་བྱས་ནས་འབྲས་བུ་མངོན་དུ་བྱེད་པ་ཡང་ཡོད་མོད། གང་ལྟར་ཡང་ལམ་དེ་ཉིད་ཀྱིས་ས་བཅུའི་བར་བགྲོད་ནས་རྡོ་རྗེ་ཐེག་པ་ལ་ཞུགས་ཏེ།
དེ་བཞིན་གཤེགས་པ་རྣམས་ལས་གསང་སྔགས་ཀྱི་གདམས་ངག་ནོད་ནས། ཉེ་རྒྱུའི་སྤྱོད་པ་ཅུང་ཟད་ཙམ་ལ་བརྟེན་ནས། སྐད་ཅིག་ཙམ་གྱིས་སྦས་པའི་ས་གཉིས་དང༌། མཐར་ཕྱིན་གྱི་ས་ཕྱེད་བགྲོད་ནས། རྡོ་རྗེ་འཛིན་པའི་ས་མངོན་དུ་བྱེད་པ་ཡིན་ཏེ། ཤེས་རབ་ཡེ་ཤེས་གསལ་བ་ལས། གཞན་ཡང་འཁོར་གསུམ་མི་དམིགས་པས་སྦྱིན་པའི་ཕ་རོལ་ཏུ་ཕྱིན་པ་ལ་སོགས་པ་རྣམས་གོམས་པས་ས་དེ་ཐོབ་ནས། བསྐལ་པ་གྲངས་མེད་པ་གསུམ་གྱིས་ས་བཅུ་པའི་བར་དུ་བསྒྲུབས་ནས་རང་བཞིན་མེད་པ་མངོན་དུ་བྱས་ཏེ། བསོད་ནམས་དང་ཡེ་ཤེས་ཀྱི་ཚོགས་བསགས་ནས་རྩེད་མོ་ཙམ་དུ་སངས་རྒྱས་ཀྱི་དངོས་པོ་བསྟན་ཏེ། ཡང་དག་པར་རྫོགས་པའི་སངས་རྒྱས་ཐོབ་པའི་ཕྱིར་དུས་མི་རིང་བར་ནུས་པར་འགྱུར་རོ། །
དེ་བཞིན་གཤེགས་པ་ཐམས་ཅད་བྱོན་ནས་རྗེས་སུ་འཛིན་པར་མདུན་དུ་མཐོང་ནས། དེ་དག་ལས་སྔགས་ཀྱི་ཚུལ་གྱིས་ཉེ་བར་བསྟན་པ་ཐོབ་སྟེ། སེ་གོལ་གཏོགས་པའི་ཡུད་ཙམ་གྱིས་ཡང་དག་པར་རྫོགས་པའི་སངས་རྒྱས་མངོན་དུ་བྱེད་པ་ཡིན་ནོ། ། ཞེས་གསུངས་པའི་ཕྱིར་རོ། ། གལ་ཏེ་དེ་ལྟར་ན་ཕར་ཕྱིན་ཐེག་པའི་ལམ་གྱི་མཐར་ཐུག་ཤེར་ཕྱིན་གྱིས་ཀྱང་སྤོང་མི་ནུས་པའི་སྒྲིབ་པ་ཅིག་ཡོད་པར་འགྱུར་རོ་ཞེ་ན་དེ་ནི་ཡོད་དེ། སམྦུ་ཊ་ལ་སོགས་པ་སྔགས་ཀྱི་རྒྱུད་སྡེ་རྣམས་ལས་གསུངས་པར་མ་ཟད་ཕ་རོལ་ཏུ་ཕྱིན་པར་ཡང་བཤད་དེ་མདོ་སྡེ་དགོངས་འགྲེལ་ལས། རབ་དགའ་ལ་སོགས་པའི་ས་བཅུ་ལ་རང་རང་གི་མི་མཐུན་ཕྱོགས་གནས་ངན་ལེན་རེ་རེ་དང༌། ཤིན་ཏུ་རྨོངས་པ་གཉིས་གཉིས་བཤད་ནས། ས་བཅུ་གཅིག་པའི་སྐབས་སུ། རང་རང་གི་སྤང་བྱ་གནས་ངན་ལེན་གཅིག་དང༌།
ཤེས་བྱ་ཐམས་ཅད་ལ་མ་ཆགས་མ་ཐོགས་པ་ལ་སྒྲིབ་པ་རབ་ཏུ་ཕྲ་བའི་ཆགས་པ་དང༌། ཐོགས་པའི་རྨོངས་པ་གཉིས་བཤད་ལ། ས་ལ་འཇུག་པར་ཡང༌། ཡན་ལག་བཅུ་གཅིག་རྫོགས་གྱུར་པས། ། རབ་དགའ་ལ་སོགས་བཅུ་གཅིག་པ། ། རྨོངས་གཉིས་གནས་ངན་ལེན་གཅིག་སྟེ། ། མི་མཐུན་ཕྱོགས་ནི་ཐ་དད་དོ། ། ཞེས་བཤད་དོ། ། དོན་འདི་ཉིད་རྒྱ་ཆེར་རོལ་པའི་མདོའི་དགོངས་པ་རིམ་ལྔར་བཤད་དེ། ཇི་སྐད་དུ།
ཤཱཀྱ་ཐུབ་པ་དེ་བཞིན་གཤེགས། ། མངོན་པར་བྱང་ཆུབ་འདི་བཞེད་ནས། ། སྟོང་པ་ཆེན་པོ་སངས་རྒྱས་ཉིད། ། ཐོབ་པར་བྱ་ཞེས་མངོན་པར་དགོངས། ། ན་ར་ཛ་རའི་ཆུ་འགྲམ་དུ། ། མི་གཡོའི་ཏིང་ངེ་འཛིན་ལ་བཞུགས། ། དེ་ཚེ་རྒྱལ་བས་མཁའི་རྡོ་རྗེ། ། ཏིལ་གྱི་གོང་བུ་གང་བཞིན་བཞུགས། ། རྒྱལ་བའི་སྲས་ལ་སེ་གོལ་དང༌། ། དེ་ལ་དབྱངས་གཅིག་གིས་གསུངས་པ། །
བསམ་གཏན་འདི་ནི་རྣམ་དག་མིན། ། འདིས་ནི་མཐར་ཐུག་མི་ཐོབ་སྟེ། ། ནམ་མཁའི་ངོས་ལྟར་མཆོག་གྱུར་པ། ། འོད་གསལ་བ་ནི་དེ་དམིགས་ཤིག ། འོད་གསལ་བ་ཡི་གནས་ཐོབ་ནས། ། རབ་དགའི་གཟུགས་སུ་སྐྱེ་བར་འགྱུར། ། དེ་ཚེ་རབ་དགའ་རྡོ་རྗེའི་སྐུ། ། ཀུན་གྱི་དབང་ཕྱུག་ཐོབ་པར་འགྱུར། ། འདི་ལྟར་སྒྲ་དེ་གསན་པ་དང༌། ། དེ་ནས་ཏིང་འཛིན་མི་གཡོ་བཏང༌། །
འདི་ལྟར་ནམ་ཕྱེད་དུས་སུ་ནི། ། རྒྱལ་བའི་སྲས་ཀྱིས་དེ་ཉིད་དམིགས། ། ཞེས་དང༌། འདི་འགྲེལ་པར་བཅོམ་ལྡན་འདས་ཤཱཀྱ་ཐུབ་པའི་གཏམ་རྒྱུད་བསྟན་པ་ནི། ཞེས་པ་ནས་འདི་སྙམ་དུ་དགོངས་པར་གྱུར་ཏོ། ། དེ་ཁོ་ན་ཉིད་བཞི་པ་གང་ཡིན་ཞེ་ན། སྟོང་པ་ཆེན་པོ་ཞེས་བྱ་བ་ཡིན་ཏེ། འདི་ལྟར་དེ་ནི་སྟོང་པ་ཡང་ཡིན་ལ། ཆེན་པོ་ཡང་ཡིན་པས་ཆེན་པོ་སྟོང་པ་སྟེ། དེ་ལས་ཕ་རོལ་ན་སྟོང་པ་ཉིད་མེད་དོ། །
དེའི་ཕྱིར་དེ་ཉིད་བསླང་བར་བྱ་བ་ཡིན་པས་བདག་གི་ཏིང་ངེ་འཛིན་དེ་ཉིད་ཀྱིས་སངས་རྒྱས་ཐོབ་པར་བྱ་ཞིང་རྙེད་པར་བྱའོ་ཞེས། མངོན་པར་དགོངས་པ་ལ་བརྟེན་ནས་སྐྱེ་བོའི་ཚོགས་དང་བྲལ་བའི་ཏིང་ངེ་འཛིན་གྱི་གནས་དབེན་པ་ཚོལ་པར་གྱུར་པ་ན། ཐ་མར་ནཻ་རཉྫ་ཞེས་བྱ་བའི་ཆུ་བོའི་རྒྱུན་རབ་ཏུ་ཞི་བ་འབབ་པ་སེམས་རྩེ་གཅིག་པའི་རྒྱུར་གྱུར་པ་གཟིགས་ནས། དེའི་འགྲམ་སྟེ་ངོགས་སུ་བྱོན་ཞིང་དེར་བཞུགས་ནས་ཏེ་ཨ་ཤྭཏྠའི་ཤིང་དྲུང་གཅིག་གི་རྩར་ཉེ་བར་བཞུགས་ནས་སེམས་རྣམ་པར་དག་པའི་རིམ་གྱིས་གནས་གྱུར་པའི་མཚན་ཉིད་ཀྱི་དེ་ཁོ་ན་ཉིད་གསུམ་པ་སྟོང་པ་ཆེན་པོ་ཞེས་བྱ་བ་མི་གཡོ་བའི་ཏིང་ངེ་འཛིན་ལ་བཞུགས་ཤིང་སྙོམས་པར་ཞུགས་སོ། ། ཞེས་པ་ནས་དེའི་རྗེས་ལ། འདི་ནི་དེ་ཁོ་ན་ཉིད་མ་ཡིན་ནོ། ། ཞེས་དེ་ལ་དེ་བཞིན་གཤེགས་པ་རྣམས་ཀྱིས་ཉེ་བར་བསྟན་པ་ནི། ཞེས་པ་ནས། མི་གཡོ་བའི་ཏིང་ངེ་འཛིན་ལ་སྙོམས་པར་འཇུག་པའི་བཅོམ་ལྡན་འདས་ཤཱཀྱ་ཐུབ་པ་ལ་གཟིགས་པ། ཐོས་པ་ལ་སོགས་པའི་རིམ་གྱིས་ཡང་དག་པར་རྫོགས་པའི་བྱང་ཆུབ་ཐོབ་ཅིང༌།
གཅིག་ཏུ་སེམས་ཅན་གྱི་དོན་བྱ་བ་ལྷུར་ལེན་པ། མངོན་པར་ཤེས་པ་དྲུག་དང་ལྡན་ཞིང༌། སངས་རྒྱས་ཀྱི་ས་ཐོབ་པར་གྱུར་བའི་བཅོམ་ལྡན་འདས་སྔོན་གྲུབ་པ་གང་ཡིན་པ་དེ་རྣམས་ནམ་མཁའི་དབྱིངས་ཏིལ་གྱི་གོང་བུ་བཞིན། གཅིག་ལ་གཅིག་མ་འདྲེས་པར་ཁྱབ་པར་བཞུགས་ཏེ། དེ་རྗེས་སུ་བཟུང་བའི་དོན་དུ་ཉིད་ཀྱི་སྐུ་རྣམས་ལས་འོད་ཟེར་གྱི་འཁོར་ལོ་རྣམ་པར་སྤྲོས་ནས། དེས་དེ་ལ་དབང་བསྐུར་ཏེ། སྣོད་དུ་རུང་བར་བྱས་ནས། ཏིང་ངེ་འཛིན་གསུམ་པ་སྤང་བའི་ཕྱིར། མན་ངག་བཞི་པ་བསྟན་པའི་སྒོ་ནས། མངོན་པར་བྱང་ཆུབ་པ་མངོན་སུམ་བྱ་བའི་དོན་དུ་བསྐལ་བ་བཟང་པོ་འདི་ཉིད་ཀྱི་ཆོས་ཀྱི་རྒྱལ་པོ་གྱུར་ནས་འགྲོ་བ་འདུལ་བར་བྱེད་པར་འགྱུར་རོ་སྙམ་དུ་དགོངས་ནས།
རྒྱལ་བ་རྣམས་ཀྱིས་དེའི་ཚེ་བྱང་ཆུབ་སེམས་དཔའི་ས་ལ་གནས་ཤིང༌། སྟོང་པ་ཆེན་པོའི་གནས་གོམས་པར་བྱས་ནས་སངས་རྒྱས་ཀྱི་ས་ཐོབ་པར་རྒྱལ་བའི་སྲས་ས་དེ་ལ་གཡོ་བ་མེད་པ་སྟེ། རྒྱུ་སྤངས་པའི་སེམས་རབ་ཏུ་དང་བའི་བློ་དང་དབྱངས་གཅིག་སྟེ་ཚིག་གཅིག་གིས་འདི་སྐད་གསུངས་ཤིང༌། བསྟན་ཏེ་ཞེས་པ་ནས། ཀྱེ་མ་བྱང་ཆུབ་སེམས་དཔའ་ཤཱཀྱ་སེང་གེ་ཁྱོད་ཀྱིས་སེམས་རྣམ་པར་དག་པར་བྱ་བའི་དོན་དུ་སྟོང་པ་ཆེན་པོའི་མཚན་ཉིད་ཀྱིས་བསམ་གཏན་ལ་དམིགས་པ་གང་ཡིན་པ་དེ་ནི་རྣམ་པར་དག་པ་མ་ཡིན་ཏེ། ཐམས་ཅད་སྟོང་པ་ཉིད་ཀྱི་དེ་ཁོ་ན་ཉིད་ཐོབ་པར་བྱེད་པ་མ་ཡིན་པ་དང༌། འདོད་ཆགས་ལ་སོགས་པ་རྣམ་པར་དག་ཏུ་ཟིན་ཀྱང༌། རབ་ཏུ་གསལ་ཞིང་དགའ་བའི་རང་བཞིན་གྱིས་དེ་ཁོ་ན་ཉིད་ལྷན་ཅིག་སྐྱེས་པ་ཐོབ་པར་བྱེད་པ་མ་ཡིན་པའི་ཕྱིར་རོ། ། དེ་བས་ན་བསམ་གཏན་འདི་ནི་མཐར་ཐུག་ཐོབ་བྱེད་མ་ཡིན་ཏེ་རྫོགས་པའི་རིམ་པའི་ཕ་རོལ་ཏུ་ཕྱིན་པ་ཉིད་དུ་བྱེད་པ་མ་ཡིན་ནོ། ། དེའི་ཕྱིར་དེ་ནི་དོར་བར་བྱའོ། །
ཞེས་པ་ནས། དེ་ཁོ་ན་ཉིད་ཉེ་བར་སྟོན་པའི་ཚིག་ལྟ་བུའི་རྣམ་པ་ཅན་དེ་བཞིན་གཤེགས་པ་རྣམས་ལས་གསན་ནས། འདི་ནི་དེ་ཁོ་ན་ཉིད་རྣམ་པར་དག་པའི་གནས་མ་ཡིན་ནོ་སྙམ་དགོངས་ཏེ། སྟོང་པ་ཆེན་པོའི་ཏིང་ངེ་འཛིན་མི་གཡོ་བ་བཏང་ཞིང་བོར་ནས་མཚན་ཕྱེད་ཀྱི་དུས་ཏེ་ནམ་གྱི་གུང་གི་དུས་སུ་རྒྱལ་བའི་སྲས་ཤཱཀྱ་ཐུབ་པས་མན་ངག་བཞི་པ་དེ་ཁོ་ན་ཉིད་ལ་དམིགས་པར་གྱུར་ཏོ། ། འདིར་དོན་འདི་ཡིན་ཏེ། ནམ་མཁའི་དབྱིངས་ལ་གནས་པའི་དེ་བཞིན་གཤེགས་པ་ཐམས་ཅད་ཀྱི་ས་དང་པོའི་འོད་ཟེར་གྱི་འཁོར་ལོ་སྤྲོས་ནས། དེའི་རྒྱུད་སྣོད་དུ་རུང་བར་བྱས་ཏེ། དེ་ནས་ཡེ་ཤེས་ཀྱི་ཕྱག་རྒྱ་སྤྲོས་ནས། དེའི་གན་དུ་བཏང་སྟེ། དེ་དང་ལྷན་ཅིག་སྙོམས་པར་ཞུགས་པས།
མཚམས་དང་མཚན་མོ་དང་ཉིན་མོའི་རིམ་པས་ལྷན་ཅིག་སྐྱེས་པའི་དེ་ཁོ་ན་ཉིད་མངོན་དུ་བྱས་ནས་མི་གཡོ་བ་སྤངས་ཏེ། ཤེས་རབ་ཀྱིས་དབང་བསྐུར་བ་གསང་བ་ཉིད་ཡིན་པའི་ཕྱིར། མཚན་ཕྱེད་ན་དེ་ཁོ་ན་ཉིད་བཞི་པ་དམིགས་པར་འགྱུར་ཞིང་ཐོབ་པར་གྱུར་ཏོ། ། ཞེས་བྱ་བའི་དོན་ཏོ། ། ཞེས་གསུངས་སོ། ། ཡང་གལ་ཏེ་ཉེ་རྒྱུ་ནི་ཉོན་མོངས་པའི་བག་ཆགས་མ་སྤངས་པས་བསྟེན་པ་ཡིན་ལ། དེ་མ་སྤངས་པས་ན་སངས་རྒྱས་སུ་མི་འགྱུར་རོ། ། ཞེ་ན་སྐྱོན་མེད་དེ། ཀུན་ལས་བཏུས་ལས། བྱང་ཆུབ་སེམས་དཔའ་རྣམས་ནི་བདེན་པ་རྣམས་མངོན་པར་རྟོགས་པར་བྱས་ནས་ས་བཅུ་རྣམས་སུ་བསྒོམ་པའི་ལམ་ལ་ཤེས་བྱའི་སྒྲིབ་པའི་གཉེན་པོའི་ལམ་བསྒོམ་གྱི།
ཉོན་མོངས་པའི་སྒྲིབ་པའི་གཉེན་པོར་ནི་མ་ཡིན་ནོ། ། དེས་བྱང་ཆུབ་ཐོབ་པ་ན། ཉོན་མོངས་པ་དང་ཤེས་བྱའི་སྒྲིབ་པ་ཅིག་ཅར་སྤོང་ངོ༌། ། ཅིག་ཅར་དེ་བཞིན་གཤེགས་པ་དང་དགྲ་བཅོམ་པར་འགྱུར་རོ། ། དེས་ཉོན་མོངས་པ་མ་སྤངས་སུ་ཟིན་ཀྱང༌། སྔགས་དང་སྨན་གྱིས་བསད་པའི་དུག་ལྟ་བུ་དང༌། དཔེར་ན་སྤངས་པའི་དགྲ་བཅོམ་པ་ལྟར་ས་ཐམས་ཅད་དུ་ཉོན་མོངས་པའི་ཉེས་པ་མི་བསྐྱེད་དེ། ཞེས་དང༌། ཐེག་བསྡུས་ལས་ཀྱང་གསུངས་པའི་ཕྱིར་རོ། ། གལ་ཏེ་བྱ་སྤྱོད་རྣལ་འབྱོར་རྒྱུད་དང་བཅས་པའི་ལམ་བསྒོམས་པས་ཀྱང་ཟུང་འཇུག་རྡོ་རྗེ་འཆང་མི་ཐོབ་བམ་ཞེ་ན།
ཐོབ་པ་མ་ཡིན་ཏེ། དེའི་རྒྱུ་མཚན་ཡང༌། འཇམ་དཔལ ་་་་་སློབ་དཔོན་ཡེ་ཤེས་ཞབས། ཞལ་ལུང་ལས། དེ་འདྲ་མཆོག་རབ་ཡེ་ཤེས་ནི། ། སོ་སོ་སྐྱེ་བོས་ག་ལ་ཤེས། ། ཉན་ཐོས་རྣམས་ཀྱིས་མི་ཤེས་སོ། ། རང་སངས་རྒྱས་ཀྱིས་མི་ཤེས་སོ། ། རྣལ་འབྱོར་སྤྱོད་དང་དབུ་མ་པ། ། བྱང་ཆུབ་སེམས་དཔས་མི་ཤེས་སོ། །
བླ་བཅས་སངས་རྒྱས་ཀུན་གྱིས་ཀྱང༌། ། འདི་ནི་ཅུང་ཟད་མི་ཤེས་སོ། ། ཞེས་པ་དང༌། དེའི་འགྲེལ་ ་་་་་སློབ་དཔོན་སྨན་ཞབས་ པར། སོ་སོ་སྐྱེ་བོ་ཞེས་པ་ནི་ཚངས་པ་ལ་སོགས་པའོ། ། ཉན་ཐོས་ནི་རྒྱུན་ཏུ་ཞུགས་པ་ལ་སོགས་པའོ། ། རང་སངས་རྒྱས་ནི་བསེ་རུ་ལྟ་བུ་དང་ཚོགས་ཤིང་སྤྱོད་པའོ། ། རྣལ་འབྱོར་སྤྱོད་དང་དབུ་མ་པ་ནི་བྱང་ཆུབ་སེམས་དཔའི་ལམ་ལ་ཞུགས་པའོ། ། བྱང་ཆུབ་སེམས་དཔའ་ནི་ས་བཅུ་ལ་གནས་པའོ། ། བླ་བཅས་སངས་རྒྱས་ཞེས་བྱ་བ་ནི་བྱ་བའི་རྒྱུད་ཀྱི་སངས་རྒྱས་དང༌།
སྤྱོད་པའི་རྒྱུད་ཀྱི་སངས་རྒྱས་དང༌། རྣལ་འབྱོར་རྒྱུད་ཀྱི་སངས་རྒྱས་སོ། ། དེ་དག་ཐམས་ཅད་ཀྱིས་ཀྱང་འདི་ནི་ཅུང་ཟད་ཀྱང་མི་ཤེས་སོ། ། ཞེས་གསུངས་པས་རྒྱུད་སྡེ་དེ་དག་ཏུ། ཉེ་རྒྱུའི་སྤྱོད་པ་དང༌། ཕྱག་རྒྱ་ཆེན་པོའི་བདེ་བའི་ཡེ་ཤེས་ཉིད་མ་གསུངས་པས། འབྲས་བུ་བཅུ་གསུམ་རྡོ་རྗེ་འཛིན་པ་ཐོབ་པ་མ་ཡིན་ཏེ། རྡོ་རྗེ་གུར་ལས། འབྲས་བུ་རྒྱུ་ལས་གཞན་མིན་ཕྱིར། ། ཞེས་དང༌།
ཆོས་དབྱིངས་བསྟོད་པར། དེ་བཞིན་ས་བོན་ཐམས་ཅད་ལས། ། རྒྱུ་དང་འདྲ་བའི་འབྲས་བུ་འབྱུང༌། ། ས་བོན་མེད་པའི་འབྲས་ཡོད་པ། ། ཤེས་ལྡན་གང་གིས་སྒྲུབ་པར་ནུས། ། ཞེས་གསུངས་པའི་ཕྱིར་རོ། ། དེ་བས་ན་དུས་གསུམ་གྱི་བདེ་བར་གཤེགས་པ་སངས་རྒྱས་པ་གང་ཡིན་པ་དེ་ནི། རྣལ་འབྱོར་བླ་མེད་ཀྱི་ལམ་ཁོ་ནས་ཐོབ་པ་ཡིན་ཏེ། འདུས་པར། སངས་རྒྱས་བྱང་ཆུབ་སེམས་དཔའ་ནི། །
སྔགས་ཀྱི་སྐྱོད་པ་མཆོག་སྤྱོད་པས། ། ཆོས་དང་མི་འགྱུར་མཆོག་བརྙེས་རྣམས། ། འདོད་པ་ཐམས་ཅད་བརྟེན་པས་སོ། ། ཞེས་དང༌། དེའི་འགྲེལ་པར། འདས་པའི་ཡེ་ཤེས་ཅན་རྣམས་ཀྱིས་ཀྱང་སྤྱོད་པ་འདི་ཉིད་ཀྱིས་རྡོ་རྗེ་འཆང་ཆེན་པོ་ཉིད་ཐོབ་བོ་ཞེས་བསྟན་པ་ནི་སངས་རྒྱས་ཞེས་པ་ལ་སོགས་པས་གསུངས་ཏེ། སངས་རྒྱས་ནི་རིན་པོ་ཆེ་པའི་གང་ཟག་གོ ། བྱང་ཆུབ་སེམས་དཔའ་ནི་པདྨ་དཀར་པོ་ལ་སོགས་པའོ། ། སྔགས་ཀྱི་སྤྱོད་པ་ནི་བྱ་བ་དང༌། སྤྱོད་པ་དང༌།
གཉིས་ཀའི་རྒྱུད་དུ་བཤད་པའི་སྤྱོད་པའོ། ། དེ་དག་གི་མཆོག་ནི་རྣལ་འབྱོར་གྱི་རྒྱུད་ཀྱི་སྤྱོད་པ་སྟེ། སྤྱོད་པའི་ངང་ཚུལ་གང་རྣམས་ཡིན་པ་དེ་དེ་བཞིན་ནོ། ། ཆོས་ནི་ཀུན་རྫོབ་ཀྱི་བདེན་པའོ། ། མི་འགྱུར་བ་ནི་དོན་དམ་པའི་བདེན་པ་སྟེ། ཆོས་དང་ལྡན་པའི་མི་འགྱུར་བ་ནི། ཆོས་དང་མི་འགྱུར་བའོ། ། དེ་གཟུགས་ཀྱི་བདག་ཉིད་ཅན་རྡོ་རྗེ་འཆང་ཆེན་པོ་ཉིད་དབང་ཕྱུག་ཐམས་ཅད་ཀྱི་གཞིར་གྱུར་པས་མཆོག་སྟེ་ཕུལ་དུ་བྱུང་བ་བརྙེས་པ་རྣམས་ནི། མངོན་སུམ་དུ་བྱས་པ་རྣམས་འདོད་པ་ཐམས་ཅད་བརྟེན་པས་སོ། ། ཞེས་པ་ནི་མཉམ་པར་གཞག་པར་མི་འགྱུར་བའི་ཕྱིར།
ཡང་དཀའ་ཐུབ་ལ་སོགས་པ་དགག་པ་མཛད་པ་སྟེ། དགོངས་པ་མ་ཡིན་ནོ། ། ཞེས་གསུངས་པའི་ཕྱིར་རོ། ། ཡང་གལ་ཏེ། ཕྱག་རྒྱ་ཆེན་པོ་བདེ་བའི་ཡེ་ཤེས་ནི། སྟོང་པ་དང་སྙིང་རྗེ་ཟུང་འཇུག་ཡིན་ལ། དེ་ནི་རྣལ་འབྱོར་རྒྱུད་མན་ཆད་ལས་ཀྱང་གསུངས་པས་ན་ལམ་མཚུངས་པར་འགྱུར་རོ། ། ཞེ་ན་མི་འགྱུར་ཏེ། ཉན་ཐོས་ཀྱི་ཐེག་པར་སངས་རྒྱས་ཀྱི་ཡོན་ཏན་སོགས་བསྟན་ཀྱང༌། སྟོང་ཉིད་མ་བསྟན་པས།
ཐེག་ཆེན་ལ་ཁྱད་པར་ཡོད་པ་བཞིན། རྣལ་འབྱོར་རྒྱུད་མན་ཆད་དུ། སངས་རྒྱས་ཀྱི་བདེ་བ་སོགས་བསྟན་ཡང༌། དེ་མངོན་དུ་བྱེད་པའི་ཐབས་མ་བསྟན་ཞིང་མ་བསྒོམས་པས་འབྲས་བུ་ལ་ཁྱད་ཡོད་དོ། ། ཤེས་རབ་ཡེ་ཤེས་གསལ་བ་ལས། སྟོང་པ་དང་སྙིང་རྗེ་དག་སྦྱོར་བ་ཁ་སྦྱོར་མ་ཡིན་ཏེ། བསྐྱེད་པའི་རིམ་པ་ཙམ་གྱིས་སམ། དེ་ལྟ་བུ་ལ་གོམས་པ་ཡིས། རང་རིག་པས་སྟོང་པ་ཉིད་དུ་བདེ་བའི་རྣམ་པ་ཅན་གྱི་ཡེ་ཤེས་དབང་པོ་གཉིས་སྙོམས་པར་འཇུག་པ་ལས་སྐྱེས་པ་བཞིན་དུ། གང་ལས་ཀྱང་མི་མྱོང་བའི་ཕྱིར་རོ། །
དེའི་ཕྱིར་ན་གོམས་པ་མེད་པའི་དེ་ཁོ་ན་ཉིད་ཀྱིས། བདེ་བ་ཆེན་པོའི་བདག་ཉིད་རྡོ་རྗེ་སེམས་དཔའི་གོ་འཕང་མི་ཐོབ་བོ། ། དེས་ན་འདོད་ཆགས་ཆེན་པོའི་ཚུལ་འདིར། རྡོ་རྗེ་སེམས་དཔའ་བསྒྲུབ་པར་བྱ་བའི་ཕྱིར་ཁ་སྦྱོར་བསྟན་པ་ཡིན་ནོ། ། དེ་ཉིད་སངས་རྒྱས་ཉིད་ལ་འདིར་ཁྱད་པར་ཡོད་པའི་ཕྱིར། རྡོ་རྗེ་འཆང་ཞེས་བྱའོ། ། ཞེས་གསུངས་སོ། ། དེ་བས་ན་རྒྱུ་དམན་པའི་ཕྱིར་འབྲས་བུའང་ཅུང་ཟད་དམན་པ་ཡིན་ཏེ། ལྷ་མོ་བཞིས་ཞུས་ཀྱི་འགྲེལ་པར། གསང་བའི་རྒྱུད་རྡོ་རྗེ་ཐེག་པ་ལས་སངས་རྒྱས་པ་ནི།
བླ་ན་ཡོད་པ་མིན་ཏེ། དེའི་གོང་ན་ཐེག་པ་གཞན་མེད་པའི་ཕྱིར་རོ། ། ཡང་དག་པ་ཡང་ཡིན་ཏེ། ཐེག་པ་ཆེན་པོ་གནས་པའི་ཕྱིར་རོ། ། སྦྱོར་བའི་རྒྱུད་དང་མདོ་སྡེ་ཆེན་པོའི་ཐེག་པ་ལས་སངས་རྒྱས་པ་ནི། ཐེག་པ་གོང་ན་ཡོད་པས་བླ་དང་བཅས་པ་ནི་ཡིན་ལ། ཡང་དག་པར་རྫོགས་པ་ཡིན་ཏེ། ཐེག་པ་ཆེན་པོ་ལ་གནས་པའི་ཕྱིར་རོ། ། ཐེག་པ་ཆུང་ངུ་ལ་སངས་རྒྱས་པའི་ཉན་ཐོས་དང༌། རང་སངས་རྒྱས་ནི་བླ་དང་བཅས་པའང་ཡིན་ལ།
ཡང་དག་པར་རྫོགས་པ་མིན་ཏེ། ཐེག་པ་གོང་ན་ཡོད་པའི་ཕྱིར་དང༌། ཡང་ཐེག་པ་ཆུང་ངུ་ལས་ཕྱིར་བཟློག་དགོས་པའི་ཕྱིར་རོ། ། ཞེས་གསུངས་སོ། ། དེ་བས་ན་སེམས་ཀྱི་སྒྲིབ་སྦྱོར་ལས། ཇི་ལྟར་འཇིག་རྟེན་ཕལ་པ་ལས། ། རྣལ་འབྱོར་པ་ནི་འཇིག་རྟེན་རྒྱལ། ། གོང་མ་གོང་མའི་བློ་ཁྱད་ཀྱིས། ། རྣལ་འབྱོར་པའང་རྒྱལ་བར་འགྱུར། ། ཤེས་རབ་ཆེ་དང་ཐབས་ཆེ་དང༌། །
བརྩེ་བ་ཆེ་དང་མོས་པ་ཉིད། ། ཐེག་པ་ཆེན་པོར་ཡང་དག་བསྟན། ། སེམས་ཅན་ཆེན་པོའི་སྤྱོད་ཡུལ་ཡིན། ། ཞེས་གསུངས་པ་ལྟར་འབྲས་བུ་ལའང་ཁྱད་པར་ཅུང་ཟད་ཡོད་དོ། ། ཡང་རྒྱུ་ལ་ཁྱད་ཞུགས་པས་འབྲས་བུ་ལ་ཁྱད་འཇུག་པ་ཆོས་ཉིད་ཡིན་ན། རྣལ་འབྱོར་བླ་མེད་དུ་གསུངས་པའི་སྤྱོད་པ་གསུམ་སྤྲོས་པ་མང་ཉུང་གི་ཁྱད་ཡོད་པས་འབྲས་བུ་སོ་སོར་འགྱུར་རོ། ། ཞེ་ན། མི་འགྱུར་ཏེ་སྤྱོད་པ་གསུམ་ལ་སྤྲོས་པ་མང་ཉུང་ཡོད་ཀྱང་འདོད་པའི་ཡོན་ཏན་ལྔའི་བདེ་བ་ལ་ལོངས་སྤྱོད་པར་ཁྱད་མེད་པས། འབྲས་བུ་གཅིག་ཏུ་འགྱུར་ཏེ་དཔེར་ན་ཞིང་ལས་བྱེད་པ་ལ་བྱེད་པ་པོ་གང་ཟག་མང་བས་བྱེད་པ་དང༌། ཉུང་བས་བྱེད་པ་གཉིས་འབྲས་བུ་ལོ་ཏོག་ལ་ཁྱད་པར་མི་འབྱུང་བ་བཞིན་ཏེ།
སྤྱོད་བསྡུས་ལས། དཔེར་ན་ཤིང་ཚིག་པར་གྱུར་ཀྱང་ཐལ་བར་འགྱུར་རོ། ། ཏཱ་ལའི་ལོ་མ་ཚིག་པར་གྱུར་ཀྱང་ཐལ་བར་འགྱུར་རོ། ། རས་བལ་གྱི་ལོ་མ་ཚིག་པར་གྱུར་ཀྱང་ཐལ་བར་འགྱུར་ཏེ། ཐམས་ཅད་ཀྱང་ཐལ་བར་འགྱུར་རོ། ། དེ་བཞིན་དུ་སྤྱོད་པ་གསུམ་ཆར་གྱིས་ཀྱང་རྡོ་རྗེ་འཛིན་པའི་གོ་འཕང་མངོན་པར་འདོད་པའི་སྐྱེ་བར་འགྱུར་རོ། ། ཞེས་གསུངས་པས་ཏཱ་ལ་ལ་སོགས་པའི་ཤིང་གསུམ་པོའང་སྲ་སྙིའི་ཁྱད་པར་ཡོད་མོད། སྲེག་པ་པོ་མེའི་རང་བཞིན་ལ་ཁྱད་པར་མེད་པས་འབྲས་བུ་ཐལ་བར་དབྱེར་མེད་པ་བཞིན་ནོ། ། གལ་ཏེ་ཕ་རོལ་ཏུ་ཕྱིན་པའི་ལམ་གྱིས་ཀྱང་ཚེ་འདི་ལ་སངས་རྒྱས་ཐོབ་པར་འགྱུར་ཏེ། ། སྐྱེ་བ་འདིར་སངས་རྒྱས་ཉིད་ས་བཅུ་གཅིག་པ་ཐོབ་པར་སྔར་ཁས་བླངས་པའི་ཕྱིར་རོ། །
ཞེ་ན་མ་ཡིན་ཏེ། སྔགས་ཀྱི་ལམ་བསྒོམས་པས་ཕ་རོལ་ཏུ་ཕྱིན་པའི་ལམ་གྱི་སངས་རྒྱས་ཀྱང་ཐོབ་ཞེས་སྨྲས་ཀྱི་ཕ་རོལ་ཏུ་ཕྱིན་པའི་ལམ་གྱི་ཚེ་གཅིག་ལ་སངས་རྒྱས་ཐོབ་ཅེས་ཆོས་ཀྱི་སྤྱན་ལྡན་རྗེ་ས་སྐྱ་པ་ཡབ་སྲས་ཀྱིས་མ་གསུངས་ཤིང༌། དེ་དག་གི་རྗེས་སུ་འབྲངས་པ་ཁོ་བོ་ཅག་གིས་ཀྱང་ཁས་བླངས་པ་མེད་དོ། ། ཡང་གཞུང་དེས་གསང་སྔགས་ཀྱི་ལམ་བསྒོམས་པས། ཕ་རོལ་ཏུ་ཕྱིན་པའི་སངས་རྒྱས་ཀྱང་ཐོབ་པར་བཤད་པ་ཡིན་ན། རྒྱུ་འབྲས་འཆོལ་བའི་སྐྱོན་ཡོད་དོ་ཞེ་ན་སྐྱོན་མེད་དེ། ཕ་རོལ་ཏུ་ཕྱིན་པའི་ཐེག་པར་ཉེ་རྒྱུའི་སྤྱོད་པ་དང་སྨིན་བྱེད་ཀྱི་དབང་དང་ལྷན་སྐྱེས་ཀྱི་བདེ་བ་ཆེན་པོ་ལ་སོགས་པ་མ་བསྟན་ལ། སྔགས་ཀྱི་ཐེག་པར་ནི། སེམས་བསྐྱེད་པ་དང་ལམ་ལྔ་དང་ས་བཅུ་ལ་སོགས་པ་ཕ་རོལ་ཏུ་ཕྱིན་པ་ནས་ཇི་སྐད་གསུངས་པ་བཞིན་བསྟན་པའི་ཕྱིར་རོ། མདོར་ན་ཕ་རོལ་ཏུ་ཕྱིན་པའི་ལམ་སྔོན་དུ་མ་སོང་བའི་སྔགས་ཀྱི་ལམ་མེད་ལ་སྔགས་ལ་མ་བསྟེན་པར་འབྲས་བུ་ས་བཅུ་གསུམ་པ་ཐོབ་པ་མེད་དོ། །
གསུང་རབ་ཀུན་གྱི་སྙིང་པོ་མཆོག ། རྡོ་རྗེ་ཐེག་པའི་མཐར་ཐུག་གི ། ས་མཚམས་ལུང་རིགས་ཉི་མ་ཡིས། ། ལོག་རྟོག་ངན་པ་ཀུན་བསལ་བྱས། ། དེ་ཡི་དགེ་བ་གང་ཐོབ་དེས། ། མཁའ་མཉམ་སེམས་ཅན་ཐམས་ཅད་ཀྱིས། ། ལོག་པའི་ལྟ་བ་ཀུན་སྤངས་ནས། ། ཡང་དག་ལམ་ལ་འཇུག་པར་ཤོག ། ཅེས་པ་འདི་ཡང་དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་ཀྱི་ངོ་བོ། སྡེ་སྣོད་གསུམ་དང་རྒྱུད་སྡེ་བཞི་ལ་སོགས་པ་བདེ་བར་གཤེགས་པའི་གསུང་རབ་རྒྱ་མཚོ་ལྟ་བུའི་ཕ་རོལ་ཏུ་སོན་པ་ཆོས་ཀྱི་རྗེ་ཐམས་ཅད་མཁྱེན་པ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་རྙོག་པ་མེད་པ་ཡན་ལག་མཆོག་གིས་གུས་པར་བླངས་པས་སྡོམ་པ་གསུམ་ཕྱིན་ཅི་མ་ལོག་པར་ཐོབ་ཅིང༌།
ཆོས་དང་ཟང་ཟིང་གི་བཀའ་དྲིན་གྱིས་ཉེ་བར་བསྐྱངས་པའི་ཤཱཀྱའི་དགེ་སློང་ཀུན་དགའ་བཟང་པོས་ཉི་སྒྲོལ་གྱི་ལོ་ནག་པ་ཟླ་བའི་ཚེས་བཅུ་གསུམ་ལ་ཆོས་གྲྭ་ཆེན་པོ་དཔལ་ས་སྐྱར་སྦྱར་བའོ།། །། མངྒལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
