གསུང་འབུམ། ངག་དབང་ཀུན་དགའ་བསོད་ནམས།
པོད ༡༣༩
འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་བསྟན་བཅོས་ལེགས་པར་བཤད་པ་དུས་འཁོར་བསྟན་པའི་མཛེས་རྒྱན།
༄༅། །ཨོཾ་སྭ་སྟི་སིདྡྷི། དཔལ་དུས་ཀྱི་འཁོར་ལོའི་རྒྱུད་དང་མན་ངག་གི་བཀའ་སྲོལ་ཟབ་མོ་འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་བསྟན་བཅོས་ལེགས་པར་བཤད་པ་དུས་འཁོར་བསྟན་པའི་མཛེས་རྒྱན་བཞུགས།། རྒྱ་གར་སྐད་དུ། དྷརྨ་ཤྭ་ར་མོ་ཧ་བཛྲ་ཨཱ་ཙརྻ་བྷཊྚ་ར་ཀ་སངྒུ་རུ་ཤྲཱི་ཀཱ་ལ་ཙཀྲ་ཡ་ན་མ། བོད་སྐད་དུ། ཆོས་ཀྱི་དབང་ཕྱུག་རྡོ་རྗེ་སློབ་དཔོན་ཆེན་པོ་རྗེ་བཙུན་བླ་མ་དམ་པ་དཔལ་དུས་ཀྱི་འཁོར་ལོ་ལ་ཕྱག་འཚལ་ལོ། ། བླ་མེད་བླ་མའི་མཆོག་གྱུར་བླ་མ་དང་། ། དུས་གསུམ་དུས་མེད་གཟིགས་པའི་དུས་འཁོར་ལོ། ། དབྱེར་མེད་དབྱེ་བའི་ཚུལ་སྟོན་དབྱེ་བའི་གཞི། ། འདྲེན་མཛད་འདྲེན་པའི་གཙུག་རྒྱན་འདྲེན་མཆོག་རྒྱལ། །
བསྟན་པའི་སྙིང་པོ་དུས་ཀྱི་འཁོར་ལོའི་ལམ། ། ལམ་མཆོག་རྒྱ་བོད་ལྗོངས་འདིར་གསལ་མཛད་གང་། ། གང་ཞིག་རྩ་བརྒྱུད་བླ་མའི་ཚོགས་ལ་འདུད། ། འདུད་དོ་བདག་ཀྱང་ཁྱེད་འདྲར་འགྱུར་བར་ཤོག ། དུས་འཁོར་རྒྱུད་དང་མན་ངག་འཆད་པ་དང་། ། ཉམས་སུ་ལེན་ལ་ཉེར་མཁོའི་བསྟན་བཅོས་མཆོག ། སྔོན་བྱོན་མཁས་པའི་གསུང་རྒྱུན་ལེགས་བཤད་པའི། ། དུས་འཁོར་བསྟན་པའི་མཛེས་རྒྱན་འདིར་སྤེལ་ལོ། ། དེ་ལ་འདིར་དཔལ་དུས་ཀྱི་འཁོར་ལོའི་རྒྱུད་དང་མན་ངག་གི་བཀའ་སྲོལ་ཟབ་མོ་འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་བསྟན་བཅོས་ལེགས་པར་བཤད་པ་དུས་འཁོར་བསྟན་པའི་མཛེས་རྒྱན་ཞེས་བྱ་འདི་འཆད་པ་ལ་སྤྱི་དོན་རྣམ་པ་གསུམ་སྟེ། ལུགས་འདིའི་དམ་པའི་ཆོས་ཇི་ལྟར་བྱུང་བའི་ཚུལ།
དེའི་ཟབ་མོའི་རྒྱུད་ལ་གཞན་གྱི་ལོག་རྟོག་གི་ཆ་བསལ་བ། དྲི་མ་མེད་པའི་བཀའ་སྲོལ་གྱི་རྒྱུད་དང་མན་ངག་འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་ལེགས་བཤད་དངོས་བཤད་པའོ། ། དང་པོ་དཔལ་དུས་ཀྱི་འཁོར་ལོའི་དམ་པའི་ཆོས་ཇི་ལྟར་བྱུང་བའི་ཚུལ་ལ་གསུམ་སྟེ། ཤམ་བྷ་ལའི་ཡུལ་དུ་ཇི་ལྟར་བྱོན་ཚུལ། དེ་ནས་འཕགས་པའི་ཡུལ་དུ་ཇི་ལྟར་བྱོན་ཚུལ། དེ་ནས་བོད་ཡུལ་དུ་ཇི་ལྟར་བྱོན་ཚུལ་ལོ། ། དང་པོ་ནི། བཅོམ་ལྡན་འདས་ཀྱིས་རྩ་བའི་རྒྱུད་གསུངས་པའི་ལོ་གཉིས་པ་ལ་རྒྱལ་པོ་ཟླ་བ་བཟང་པོས་རྩ་རྒྱུད་ཀྱི་རྒྱ་ཆེར་འགྲེལ་པ་སྟོང་ཕྲག་དྲུག་ཅུ་པ་མཛད་ནས། ཤམ་བྷ་ལ་ལ་སོགས་པའི་ཡུལ་གྱི་མི་རྣམས་ལ་བསྟན་ཅིང་། མ་ལ་ཡའི་ཚལ་གྱི་དབུས་སུ་དུས་ཀྱི་འཁོར་ལོའི་དཀྱིལ་འཁོར་གྱི་ཁང་པ་རྒྱུ་རིན་པོ་ཆེ་སྣ་ལྔ་ལས་བཞེངས་ཏེ་རྫུ་འཕྲུལ་བསྟན་ནས་མྱ་ངན་ལས་འདས་སོ། །
དེ་ནས་ལྷའི་དབང་པོ་དང་། གཟི་བརྗིད་ཅན་དང་། ཟླ་བས་བྱིན་དང་། ལྷའི་དབང་ཕྱུག་དང་། སྣ་ཚོགས་གཟུགས་དང་། ལྷའི་དབང་ལྡན་རྣམས་ཀྱིས་ལོ་བརྒྱ་བརྒྱར་རྩ་བའི་རྒྱུད་བསྟན་ནོ། ། དེ་ནས་འཇམ་དབྱངས་གྲགས་པས་ཀྱང་ལོ་བརྒྱར་རྩ་བའི་རྒྱུད་བསྟན་ནས། དེའི་རྗེས་སུ་ཉི་མའི་ཤིང་རྟ་ལ་སོགས་པ་དྲང་སྲོང་རྣམས་ཀྱིས་གསོལ་བ་བཏབ་ནས་བསྡུས་པའི་རྒྱུད་ཕྲེང་འཛིན་གྱི་ཚིགས་བཅད་སྟོང་སུམ་ཅུ་པ་འདི་རྩ་བའི་རྒྱུད་ལས་ཕྱུང་སྟེ་བསྡུ་བ་མཛད་དོ། ། དེ་ལ་ཡེ་ལེའི་ཚིགས་བཅད་ཉིས་བརྒྱ་ལྔ་བཅུ་རྩ་གཉིས་པ་མན་ཆད་བཅུ་དང་ནང་ལེའི་ཚིགས་བཅད་བཤམ་མ་སྟེ། བཅུ་གཅིག་པོ་དེ་གྲགས་པ་དང་།
ཉི་མའི་ཤིང་རྟའི་གསུང་ཡིན་གྱི། རྩ་རྒྱུད་ལས་བསྡུས་པ་མ་ཡིན་ཡང་། ལྷག་མ་སྟོང་སུམ་བཅུའོ། ། ཞེས་ཁ་ཅིག་བཞེད་ཀྱང་། ཤོང་འགྱུར་ལ་ཡེ་ཤེས་ལེའུར་ཁྱིམ་བཅུ་གཉིས་ཁམས་དྲུག་དང་སྦྱར་བའི་ཚིགས་བཅད་གཅིག་ཆད་ཀྱང་། གྱི་ཅོ་དང་རྨའི་འགྱུར་ལ་མ་ཆད་པར་ཡོད་པས་ཡེ་ལེའི་ཚིགས་བཅད་བཤམ་མ་བཅུ་དང་འཇིག་རྟེན་ཁམས་ལེའི་ཚིགས་བཅད་བརྒྱ་ཞེ་དགུ་པ་དང་། ནང་ལེའི་ཚིགས་བཅད་བཤམ་མ་སྟེ་བཅུ་གཉིས་པོ་དེ། འཇམ་དབྱངས་གྲགས་པ་དང་ཉི་མའི་ཤིང་རྟའི་གསུང་ཡིན་གྱི། རྩ་རྒྱུད་ལས་བསྡུས་པ་མ་ཡིན་པས་དེ་དག་གི་ལྷག་མ་ཚིགས་བཅད་སྟོང་དང་སུམ་ཅུ་ཡིན་པར་གསལ་ལོ། ། དེ་ནས་འཇམ་དབྱངས་གྲགས་པས་སྤྱན་རས་གཟིགས་ཀྱི་སྤྲུལ་པ་སྲས་པདྨ་དཀར་པོ་ལ་བསྡུས་པའི་རྒྱུད་འདི་སྟོན་ཅིང་རྒྱས་འགྲེལ་རྩོམ་པར་བསྐོས་ཏེ་མྱ་ངན་ལས་འདས་སོ། །
དེ་ནས་པདྨ་དཀར་པོས་རྒྱས་འགྲེལ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་མཛད་ཅིང་ཆོས་བསྟན་ཏོ། ། དེ་ནས་བཟང་པོ་དང་། རྣམ་རྒྱལ་དང་། གཤིན་རྗེ་བཟང་པོ་དང་། རིན་ཆེན་ཕྱག་དང་། ཁྱབ་འཇུག་སྦས་པ་དང་། ཉི་མ་གྲགས་དང་། ཤིན་ཏུ་བཟང་པོ་སྟེ་བརྒྱད་པོས་ལོ་བརྒྱ་བརྒྱར་ཆོས་བསྟན་ཅིང་། དེ་ནས་རྒྱ་མཚོ་རྣམ་རྒྱལ་དང་། རྒྱལ་དཀའ་གཉིས་ཀྱིས་ལོ་བཞི་བརྒྱ་དང་གསུམ་གྱི་བར་དུ་ཆོས་བསྟན་ཏོ།
དེ་ནས་ཉི་མ་དང་སྣ་ཚོགས་གཟུགས་དང་། ཟླ་བའི་འོད་དང་། མཐའ་ཡས་དང་། ས་སྐྱོང་དང་། དཔལ་སྐྱོང་དང་། སེང་གེ་དང་། རྣམ་རྣོན་དང་། སྟོབས་པོ་ཆེ་དང་། མ་འགག་པ་དང་། མིའི་སེངྒེ་དང་།
དབང་ཕྱུག་ཆེན་པོ་དང་། མཐའ་ཡས་རྣམ་རྒྱལ་དང་། འཁོར་ལོ་ཅན་རིགས་ལྡན་དྲག་པོ་སྟེ་བཅུ་གཉིས་པོས་ཀྱང་ལོ་བརྒྱ་བརྒྱར་ཆོས་བསྟན་ཅིང་། དྲག་པོས་ཀླ་ཀློ་འཇོམས་པར་མཛད་དོ། ། འདི་ལ་ཁ་ཅིག་མཐའ་ཡས་དང་རྣམ་རྒྱལ་གཉིས་སུ་བགྲངས་ནས། རིགས་ལྡན་ཉི་ཤུ་རྩ་དྲུག་ཡིན་ནོ། ། ཞེས་འཆད་ཀྱང་། གདན་ནི་ཉི་ཤུ་རྩ་ལྔ་པོ་རྣམས་རིམ་པར་ཡོངས་སུ་བགྲངས་པ་དེ་ཡི་ནང་ནས་དུས་ཀྱི་མཐར། ། རིགས་ལྡན་རིགས་ལ་ལྷ་ཡི་དབང་པོ་མཆོག་གིས་བཏུད་པ་དྲག་པོའི་རིགས་ལྡན་འབྱུང་བར་འགྱུར། ། ཞེས་དྲག་པོ་རིགས་ལྡན་ཉི་ཤུ་རྩ་ལྔའི་ནང་དུ་འདུས་པར་གསུངས་པ་དང་འགལ་ལོ། །
བླ་མ་བི་བྷཱུ་ཏ་ཙཎྜ་ནི། སེང་གེ་རྣམ་གནོན་གཅིག་མཐའ་ཡས་རྣམ་རྒྱལ་གཅིག་ཏུ་བྱས་ནས། མཇུག་གི་གྲགས་པ་དང་དྲག་པོ་ཐ་དད་དུ་བྱས་ཏེ་རིགས་ལྡན་ཉི་ཤུ་རྩ་ལྔར་བཞེད་ཅེས་ཀྱང་གསུང་ངོ་།། ༈ །།འདི་སྐབས་ཀྱི་ཆོས་རྒྱལ་རིགས་ལྡན་རྣམས་ཀྱི་གྲངས་ལ། ཀུན་མཁྱེན་བུ་སྟོན། རིགས་ལྡན་རྣམ་རྒྱལ་གྲགས་བཟང་། སྟག་ཚང་ལོ་ཙཱ་བ། ཀུན་མཁྱེན་ཇོ་ནང་པ་ཆེན་པོ། མཁས་པ་རནྡ་མ་ཏི་སོགས་ཀྱི་བཞེད་སྲོལ་མི་མཐུན་པ་དུ་མ་སྣང་ཡང་། འདིར་བཀོད་པ་ནི་ཇོ་ནང་ཀུན་མཁྱེན་ཆེན་པོའི་ལུགས་དང་དཔེར་མཐུན་པར་སྤྱི་ལམ་པའི་བཤད་ཚུལ་ཙམ་བསྟན་པ་ཡིན་ལ།
རང་ལུགས་ནི་རྒྱུད་ཀྱི་དགོངས་པ་ས་ལོ་འཇམ་པའི་རྡོ་རྗེའི་བཞེད་པ་བཞིན། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་དུས་འཁོར་གཏན་ཚིགས་སུ་གསུངས་པ་ལྟར། ཁོ་བོས་བྱས་པའི་དུས་འཁོར་ཆོས་འབྱུང་ཆེན་མོའི་གཏན་ཚིགས་ཀྱི་སྐབས་སུ་བཤད་པ་བཞིན་འཐད་ལྡན་དུ་བཟུང་བར་བྱ་ཞིང་། གཞན་ཡང་རིགས་ལྡན་གྱི་སྤྲུལ་གཞི་དང་། ཆོས་སྟོན་པའི་ལོ་གྲངས་ཀྱི་བཤད་ཚུལ་མི་མཐུན་པ་སོགས་ཀྱི་མཐའ་གཅོད་ཀྱི་ཡི་གེ་རྒྱས་པ་ཞིག་ལོགས་སུ་འཆད་པར་བདག་སྤྲོའོ། ། གཉིས་པ་དེ་ནས་འཕགས་པའི་ཡུལ་དུ་ཇི་ལྟར་བྱོན་ཚུལ་ལ། འབྲོ་བའི་བཞེད་པའི་ལུགས་དང་། ར་པའི་བཞེད་པའི་ལུགས་གཉིས་སོ། ། དང་པོ་ནི། རིགས་ལྡན་དཔལ་སྐྱོང་ཆོས་སྟོན་པའི་དུས་སུ།
རྒྱ་གར་དུ་གཤིན་རྗེ་གཤེད་ཀྱི་རྣལ་འབྱོར་པ་ཡབ་ཡུམ་གཉིས་ཀྱིས། གཤིན་རྗེ་གཤེད་ཀྱི་རྒྱུད་ནས་འབྱུང་པ་བཞིན་དུ་རིགས་ཀྱི་སྲས་སྐྲུན་པའི་ཆོ་ག་བྱས་པས་ཁྱེའུ་གཉིས་འཁྲུངས་ཏེ་ཆེར་སྐྱེས་པ་དང་། བྱང་ཕྱོགས་ན་བྱང་ཆུབ་སེམས་དཔའ་དངོས་སུ་ཆོས་སྟོན་པ་ཡོད་པར་གྲགས་པས་ཉན་དུ་བྱོན་པ་ལ་ཁྱེའུའི་ལྷག་པའི་བསམ་པ་རྣམ་པར་དག་པ་དང་ཆོས་ལ་འདུན་པ་དང་ཤམྦྷ་ལར་འོངས་ན་ཚེའི་བར་ཆད་དུ་འགྲོ་བར་མཁྱེན་ནས་དཔལ་སྐྱོང་བྱོན་ཏེ། དེར་ཁྱོད་ཀྱིས་འགྲོ་བར་མི་ནུས་ཆུ་མེད་པའི་མྱ་ངན་གྱི་ཐང་ལ་ཟླ་བ་བཞི་འགྲོ་དགོས་པས་སྲོག་གི་བར་ཆད་དུ་འགྲོ། ང་ཡིས་འོངས་ལ་བཤད་གསུངས་ནས་ཟླ་བ་བཞི་གསུངས། དང་པོ་གང་བྱོའི་ཚུལ་དུ་མཁྱེན་ནང་བྱང་ཆུབ་སེམས་དཔའི་སྐོར་གསུམ་ལ་སོགས་པ་རྒྱུད་སྡེ་མང་པོ་ཐུགས་ལ་བཟུང་ནས་བྱོན་པས་འཇམ་དཔལ་གྱི་སྤྲུལ་པ་ཡིན་པར་གྲགས་ཤིང་། དེའི་མཚན་ཡང་དུས་འཁོར་ཞབས་ཞེས་ཟེར་རོ། ། དེ་ལྟར་སྔོན་གྱི་ལོ་རྒྱུས་ལ་དུས་འཁོར་ཞབས་ཆེན་པོའི་དུས་ན་རིགས་ལྡན་དཔལ་སྐྱོང་ཆོས་སྟོན་པར་གྲགས་ཀྱང་ཁུངས་དང་རྒྱུ་མཚན་ཅི་ཡང་མི་སྣང་ཞིང་། རིགས་ལྡན་རྣམས་ཀྱི་ཆོས་བསྟན་པའི་ཚད་དང་ཀླ་ཀློའི་གནས་ཚད་དང་མ་ཁའི་ཡུལ་དུ་ཀླ་ཀློ་ཞུགས་ནས་ལོ་ཇི་སྙེད་འདས་པ་དང་། བྱེད་རྩིས་ཀྱི་ལོ་དག་ལོགས་པར་བརྩིས་པ་རྣམས་དང་མི་འགྲིག་ཅིང་ནང་འགལ་འབྱུང་བས་མ་དག་པར་ཤེས་པར་བྱའོ། །
དེས་ན་རིགས་ལྡན་རྒྱལ་དཀའ་འདས་ནས་ཉི་མ་ཆོས་སྟོན་པའི་མགོ་འཛུགས་པའི་དུས་བྱེད་རྩིས་ཀྱི་རབ་བྱུང་ལ་སོགས་འདས་ལོ་བསྲེ་བའི་མགོ་འཛུགས་པ་ཙམ་གྱི་དུས་སུ་དུས་འཁོར་ཞབས་ཆེན་པོ་བྱོན་པར་གསལ་ཏེ་བླ་མ་བརྒྱུད་པ་ཕྱི་མ་ཕྱི་མས་སྔ་མ་སྔ་མའི་ཞབས་ལ་ཟིན་པ་ཙམ་གྱི་ལོ་གྲངས་ཀྱི་ཚེ་ཚད་དང་ཡང་འགྲིགས་པར་སྣང་ངོ་། ། དེ་ལྟར་དུས་འཁོར་ཞབས་ཆེན་པོ་བྱོན་པའི་དུས་སུ་རྒྱ་གར་ན་དགེ་སློང་བློ་ཤིན་ཏུ་རྟུལ་བ་གཅིག་གིས་ལྷས་བསྟན་པའི་རྨི་ལམ་ལ་བརྟེན་ནས། བྱི་རུ་ལ་ལྷ་མོ་ཀུ་རུ་ཀུལླེའི་སྐུ་བྱས་ཏེ་བུད་མེད་ཀྱི་རོའི་ཁར་བཅུག་ནས་རྒྱབ་ཏུ་སྐྱིལ་ཀྲུང་བཅས་ཏེ་ཞག་བདུན་བསྒྲུབས་པས་ཁ་གྱེན་དུ་བལྟས་ཏེ་ཅི་འདོད་ཟེར་བ་ལ། མཐོང་ཚད་ཟིན་པར་འདོད་བྱས་ཀྱང་འོང་བ་ཡིན་པ་ལ་བློ་རྟུལ་བས་ཞུམ་པས་དྲིས་ཟིན་ཚད་ཟིན་པར་འདོད་བྱས་པས་དེ་ལྟར་བྱུང་པས་པཎྜི་ཏ་ངག་གི་དབང་ཕྱུག་གྲགས་པ་ཞེས་བྱ་བ་ཁརྶ་པ་ཎིའི་གཙུག་ལག་ཁང་དུ་བྱུང་། དེས་སློབ་དཔོན་དུས་འཁོར་ཞབས་ལ་རྒྱུད་སྡེ་དུ་ཤེས་དྲིས། སློབ་དཔོན་གྱིས་ལན་གསུངས་པས་རྒྱུད་ཀྱི་མིང་ཙམ་ཡང་འཛིན་པར་མ་ནུས་སྐད། དེ་ལ་སློབ་མ་མང་པོ་བྱུང་པ་ལས་ཕལ་ཆེར་རྣལ་འབྱོར་པར་གྱུར་ནས་བཤད་པའི་སྲོལ་འཛིན་པ། སྲས་ན་ལེནྡྲ་པ་དུས་འཁོར་ཞབས་ཆུང་བར་གྲགས་པ་སྔ་མ་ལྟ་བུའི་ཡོན་ཏན་དང་ལྡན་པ་ཡིན་སྐད། ལོ་རྒྱུས་ཁ་ཅིག་ཏུ་དུས་འཁོར་ཞབས་ཆུང་པ་དང་། སྲས་ན་ལེནྡྲ་པ་ཡབ་སྲས་ཡིན་པར་ཡང་འཆད་དོ། །
དེའི་དུས་ཁ་ཆེར་བྲམ་ཟེ་ཞིག་གི་བུ་ཟླ་མགོན་ཞེས་བྱ་བ་བློ་ཤིན་ཏུ་རྣོ་བ་ཞིག་བྱུང་པས་ཡབ་མུ་སྟེགས་པ་ལ་དད་པས་མུ་སྟེགས་ཀྱི་ཆོས་རྣམས་ལོ་བཅུ་གཉིས་ལ་ཤེས། ཡུམ་སངས་རྒྱས་པ་ཡིན་པས་ང་ཡི་ཆོས་སློབ་དགོས་ཟེར་ནས། ཁ་ཆེ་བྲམ་ཟེ་ཞབས་ཞེས་བྱ་བའི་པཎྜི་ཏ་ལ་ཉན་དུ་བཅུག་པས། ཟླ་མགོན་དེ་གཟུགས་མཛེས་པར་ཡོད་པས་པཎྜི་ཏའི་སྲས་མོ་ན་རེ། ང་དང་ལྷན་གཅིག་འགྲོགས་ན་ཆོས་ཤོད་ཟེར། དེ་ལྟར་ཁས་བླངས་ནས་ནང་པའི་ཆོས་མང་པོ་གསན། དེ་ནས་དབང་མདོར་བསྟན་གྱི་དཔེ་གཟིགས་པས་ཤིན་ཏུ་མོས་ཏེ་མ་ག་དྷར་བྱོན་པ་དང་། དུས་འཁོར་ཞབས་ཡབ་སྲས་དང་མཇལ། བྱང་ཆུབ་སེམས་དཔའི་འགྲེལ་པ་སྐོར་གསུམ་རྣམས་ཞུས་སོ། ། མཁས་པ་ཁ་ཆེ་རིན་ཆེན་རྡོ་རྗེ་དང་རྩོད་པ་བྱས་པས་ཟླ་མགོན་མ་ཐུབ།
རིན་ཆེན་རྡོ་རྗེ་ན་རེ། ང་ལ་སློབ་མ་མི་དད་པར་འོང་གཞན་དུ་བྱོན་གསུངས། དེ་ནས་ཆོས་འདི་བོད་དུ་སྤེལ་དགོངས་ནས་བོད་དུ་བྱོན་ནོ། ། དེ་དག་ནི་འབྲོ་བའི་བླ་མ་རྣམས་ཀྱི་བཞེད་པ་ལྟར་བཀོད་པ་ཡིན་ལ། གཉིས་པ་རྭ་པའི་ལུགས་ཀྱི་དུས་ཀྱི་འཁོར་ལོ་ལ་སོགས་པ་བྱང་ཆུབ་སེམས་དཔའི་སྐོར་དུ་གྲགས་པ་འདི་རྣམས་རྒྱ་གར་དུ་རྒྱལ་པོ་གསུམ་གྱི་རིང་ལ་བྱུང་སྟེ། དེ་ཡང་རྡོ་རྗེ་གདན་ན་དབུས་སུ་བཞག་པའི་ཤར་ཕྱོགས་ན། ག་ཛ་པ་ཏི་གླང་པོ་ཆེ་སྐྱོང་པའི་རྒྱལ་པོ་དེ་ཧ་པ་ལ་དང་། ལྷོ་ཕྱོགས་ན་ན་ར་པ་ཏི་མི་སྐྱོང་པའི་རྒྱལ་པོ་ཛའུ་གངྒཱ་པ། ནུབ་ཕྱོགས་ན་ཨ་ཤྭ་བ་དྷི་རྟ་སྐྱོང་བའི་རྒྱལ་པོ་ཀ་ནུ་དུ་ཛ་ཞེས་པ་ཡོད་པའི་ཚེ་བྱུང་ངོ་། ། དེ་ལ་རྒྱ་གར་ཤར་ཕྱོགས་ན་ཡུལ་སྡེ་ལྔ་ཡོད་པའི་ནང་ནས།
ཨོར་བིའི་སར་སྐུ་འཁྲུངས་པའི་སློབ་དཔོན་ཆེན་པོ་སྡེ་སྣོད་ཐམས་ཅད་ལ་ཐུགས་སྦྱངས་པའི་ཙི་ལུ་པཎྜི་ཏས་རཏྣ་གི་རི་བི་ཧ་ར་དང་། བི་ཀྲ་མ་ཤི་ལ་དང་། ན་ལེནྡྲ་རྣམས་སུ་སྡེ་སྣོད་ཀྱི་པོ་ཏི་ཐམས་ཅད་གཟིགས་ཤིང་ཁྱད་པར་དུ། དུ་རུ་ཀའི་གནོད་པ་མེད་པ་རིན་ཆེན་རི་བོར་གཟིགས་པས། སྤྱིར་སངས་རྒྱས་ཚེ་གཅིག་གིས་འགྲུབ་པ་ལ་སྔགས་ཀྱི་ཐེག་པ་དགོས་ཤིང་། ཁྱད་པར་བྱང་ཆུབ་སེམས་དཔའི་འགྲེལ་པ་གསལ་བར་བྱས་པ་དགོས་ལ། དེ་ཤམྦྷ་ལ་ན་ཡོད་པར་མཁྱེན་ནས་ཡི་དམ་གྱི་ལྷས་ལུང་བསྟན་པ་ལ་བརྟེན་ནས། རྒྱ་མཚོར་ནོར་བུ་ལེན་པའི་ཚོང་པ་དང་འགྲོགས་ཏེ། རྒྱ་མཚོ་ལ་བརྒལ་བ་དང་ཚོང་པ་རྣམས་དང་ཟླ་བ་དྲུག་གི་འཛོམ་དུས་བྱས་ཏེ་ལམ་སོ་སོར་ཞུགས་སོ། ། དེ་ནས་སློབ་དཔོན་གྱིས་རིམ་གྱིས་བྱོན་ནས་རི་གཅིག་གི་སྟེང་དུ་འཛེགས་པ་དང་མི་ཞིག་དང་ཕྲད་པས་དེ་ན་རེ།
ཁྱོད་གར་འགྲོ་ཟེར་བ་ལ་ཤམྦྷ་ལར་བྱང་ཆུབ་སེམས་དཔའི་ཆོས་སྐོར་འཚོལ་དུ་འགྲོ་བྱས་པས། དེ་ནི་ཤིན་ཏུ་བགྲོད་དཀའ་སྟེ་ཤེས་པ་བྱུང་ན་འདིར་ཡང་མཉན་པས་ཆོག་མོད་གསུངས་པ་དང་། འཇམ་དཔལ་གྱི་སྤྲུལ་པར་ཤེས་ཏེ་ཕྱག་བྱས་མཎྜལ་ཕུལ་གསོལ་བ་བཏབ་པས། དབང་རྒྱུད་འགྲེལ་མན་ངག་མཐའ་དག་གནང་ཞིང་རྗེས་སུ་བཟུང་ནས་མེ་ཏོག་སྤྱི་བོར་བཞག་སྟེ། བྱང་ཆུབ་སེམས་དཔའི་སྐོར་མ་ལུས་པ་ཁོང་དུ་ཆུད་པར་གྱུར་ཅིག་ཅེས་བྱིན་གྱིས་བརླབས་པས་ཆུ་སྣོད་གཅིག་ཏུ་བྱོ་བ་ལྟར་བྱང་ཆུབ་སེམས་དཔའི་སྐོར་མ་ལུས་པ་ཁོང་དུ་ཆུད་པར་གྱུར་ཏོ། ། ཚུར་བྱོན་པ་དང་ཚོང་པ་རྣམས་དང་འཛོམ་སྟེ་སླར་རྒྱ་གར་ཤར་ཕྱོགས་སུ་བྱོན་ནོ། ། ཡང་ལུགས་གཅིག་ལ་ཙི་ལུ་པཎྜི་ཏ་དེ་རྣལ་འབྱོར་པ་གཅིག་གི་བུ་ཡིན་པས་ཕ་ཡིས་ཤམྦྷ་ལར་ཁྲིད་ནས་སྤྱན་རས་གཟིགས་ཀྱི་སྤྲུལ་པ་དགེ་སློང་ཤིན་ཏུ་གཟུགས་བཟང་བ་གཅིག་དང་མཇལ་ཏེ། དེས་བྱིན་གྱིས་བརླབས་པས་ཞག་རེ་ལ་ཤླཽ་ཀ་སྟོང་སྟོང་ཟིན་པར་གྱུར་ཏེ། རྒྱུད་འགྲེལ་ཐམས་ཅད་ཐུགས་ལ་བཟུང་ནས་རྒྱ་གར་དུ་བྱོན་ཏེ། རབ་ཏུ་བྱུང་པའི་མཚན་ཙི་ལུ་པ་ཞེས་གྲགས་སོ། །
དེ་ནས་སློབ་དཔོན་དེས་ཀ་ཏ་ཀའི་རྒྱལ་པོའི་སར་བཞུགས་པས། སློབ་མ་གསུམ་བྱུང་སྟེ། དེ་རྣམས་ཀྱིས་རྒྱུད་འགྲེལ་རྣམས་གླེགས་བམ་ལ་འབྲི་བར་ཞུས་ནས་བྲིས་སོ། ། སློབ་མ་གཅིག་ཐ་མལ་པ་གཅིག་བྱུང་། གཅིག་རྒྱལ་བའི་འབྱུང་གནས་སྦས་པ་ཞེས་པ་གྲུབ་པ་བརྙེས་པ་གཅིག་བྱུང་། གཅིག་ཤར་ཕྱོགས་བྷང་གར་སྐུ་འཁྲུངས་པའི་བི་ཏོ་ཨརྻ་འམ། པཎྜི་ཏ་ཨཱ་ཙརྻ་ཞེས་པ་མཁས་པ་ཞིག་བྱུང་སྟེ། དེས་བྱང་ཆུབ་སེམས་དཔའི་སྐོར་མ་ལུས་པ་ཐུགས་སུ་ཆུད་ཅིང་ཐུགས་ཉམས་སུ་བཞེས་སོ། ། དེ་ནས་ཡུལ་དེར་རྒྱལ་པོ་གཞན་གྱི་དམག་བྱུང་སྟེ། རྒྱུད་འགྲེལ་གྱི་དཔེ་ཐམས་ཅད་དོང་དུ་སྦས་ཏེ་བྲོས་སོ། །
དམག་གྱེས་ནས་བལྟས་པས་བདེ་དགྱེས་གཉིས་ཀྱི་སྨད་མི་འདུག་ནས་འབྲི་བར་ཞུས་ནས། མཁའ་འགྲོ་མས་སྦས་པར་འབྲིར་མི་རུང་གསུངས་ནས་མ་གནང་། ཙི་ལུ་པ་བ་སླར་རྒྱ་གར་ཤར་ཕྱོགས་སུ་གཤེགས་སོ། ། དེ་ནས་པཎྜི་ཏ་ཨཱ་ཙརྻ་དེས། བ་རེན་ཏྲར་སྐུ་འཁྲུངས་པའི་སློབ་དཔོན་དུས་ཞབས་པ་ཆེན་པོ་ལ་གསུངས་ཤིང་། དེས་ཀྱང་སྔར་བཞིན་དུ་མཁྱེན་ཅིང་ཐུགས་ཉམས་སུ་བཞེས་སོ། ། ཁ་ཅིག་ན་རེ། དུས་ཞབས་པ་དེ་སྒྲོལ་མའི་ཞལ་མཐོང་ནས་ཅི་འདོད་པ་ཞུ་རུ་ཡོད་པས་སྒྲོལ་མས་ལུང་བསྟན། ཤམྦྷ་ལར་བྱོན་ཏེ་སྤྱན་རས་གཟིགས་ཀྱིས་ལམ་ནས་བསུས་ནས་མ་ལ་ཡའི་ཚལ་གྱི་ཁང་པར་ཁྲིད་དེ། དབང་བསྐུར་རྒྱུད་འགྲེལ་རྣམས་བཤད་ནས་དཔེ་ཐམས་ཅད་ཀྱང་གནང་སྟེ་བྱོན་ནོ། །
དེ་ནས་རྒྱ་གར་ཤར་ཕྱོགས་མེ་ཏོག་ཁྱིམ་ཞེས་བྱ་བར་བཞུགས་པས་སློབ་མའི་མཆོག་བཞི་བྱུང་སྟེ། དུས་ཞབས་པ་ཆུང་ངུ་དང་གདུལ་བ་འབྱུང་གནས་བློ་གྲོས་དང་། སེང་གེ་རྒྱལ་མཚན་དང་མཐའ་ཡས་རྣམས་སོ། ། དེ་ལ་དུས་ཞབས་པ་ཆུང་བ་ནི། མཉྫུ་ཧ་སྟེ་དེ་ཤར་ཕྱོགས་སུ་སྐུ་འཁྲུངས། མཚན་བོ་དྷི་པ་ཞེས་ཀྱང་ཟེར། ན་ལེནྡྲ་པ་ཞེས་ཀྱང་ཟེར་རོ། ། དུས་ཞབས་པ་སྔ་མ་ལྟ་བུའི་ཡོན་ཏན་དང་ལྡན་པ་དེས་རྒྱུད་འགྲེལ་མན་ངག་དང་བཅས་པ་མ་ག་དྷར་དར་ན་ཐམས་ཅད་དུ་དར་བར་འགྱུར་སྙམ་དུ་དགོངས་ནས། མ་ག་དྷའི་རྒྱལ་པོ་ཤིང་སྟན་ཅན་གྱིས་བྱེད་ཅིང་། སེན་དྷ་པས་ཨོ་དྱནྟ་བུ་རིའི་གཙུག་ལག་ཁང་གི་སྒོ་ཁང་དུ་རྣམ་བཅུ་དབང་ལྡན་གྱི་སྔགས་བྲིས།
དེའི་འོག་ཏུ་གང་གིས་མཆོག་གི་དང་པོའི་སངས་རྒྱས་མི་ཤེས་པ་དེས་མཚན་ཡང་དག་པར་བརྗོད་པ་མི་ཤེས་སོ། ། ཞེས་པ་ནས་བཅོམ་ལྡན་འདས་རྡོ་རྗེ་འཛིན་པའི་ལམ་དང་བྲལ་བའོ། ། ཞེས་པའི་བར་བྲིས་པས། པཎྜི་ཏ་ལྔ་བརྒྱ་ཙམ་བཞུགས་པ་རྣམས་མ་རངས་པར་བརྩད་པས་ཆོས་ཀྱི་རང་བཞིན་ཟབ་ཅིང་རྒྱ་ཆེ་བས་ཐམས་ཅད་བཏུལ་ནས། སློབ་པར་གྱུར་ཏེ། ཁྱད་པར་དུ། མཉྫུ་ཀིརྟི་དང་། ཨ་བྷི་མུག་ཏ་དང་། པཎྜི་ཏ་རི་བོ་པ་དང་། དཱ་བྱང་ཆུབ་སེམས་དཔའ་དང་།
ཨ་བྷ་ཡ་དང་། པཱུཎྱ་ཆེན་པོ་དང་། ཁ་ཆེ་གམྦྷི་ར་དང་། ཤནྟ་གུཔྟ་དང་། གུ་ན་རཀྵ་ཏ་དང་། ཟླ་མགོན་དང་། ཙ་མི་ལ་སོགས་པའི་མཁས་པ་མང་དུ་བྱུང་ཞིང་རྒྱལ་རིགས། རྗེ་རིགས། ཚོང་པ་ལ་སོགས་པ་རྣམས་ཀྱང་དད་ནས་དཔེ་འབྲི་ཞིང་བག་ཆགས་འཇོག་པ་མང་དུ་བྱུང་སྟེ། ཤིན་ཏུ་དར་བར་གྱུར་ཏོ། །
དེ་ནས་བལ་པོ་ཡེ་རང་དུ་སྐུ་འཁྲུངས་པའི་པཎྜི་ཏ་ས་མནྟ་བྷ་དྲས་མཁས་པ་ལྔ་ལ་གསན་ཅིང་། ཁྱད་པར་མཉྫུ་ཀིརྟི་རྗེས་སུ་འབྲང་ངོ་། ། གསུམ་པ་དེ་ནས་བོད་ཡུལ་དུ་ཇི་ལྟར་བྱོན་པའི་ཚུལ་ལ་ཡང་། འབྲོ་པའི་བླ་མ་རྣམས་དང་། ར་པའི་བླ་མ་དག་གི་བཞེད་ལུགས་གཉིས་སོ། ། དང་པོ་ནི། དེ་ནས་ཁ་ཆེ་ཟླ་མགོན་བོད་དུ་བྱོན་ཞིང་ཁ་རག་ཉོས་ལ་བབས། འགྲེལ་བ་དྲི་མ་མེད་པའི་འོད་བསྒྱུར། གསེར་སྲང་བརྒྱ་རྫོང་བར་ཆད། པཎྜི་ཏ་མ་མགུ་བར་འགྲེལ་པ་ཕྱེད་ལས་མ་བསྒྱུར།
འགྱུར་བྱེད་འཕྲོ་བསྣམས་ནས་འཕན་ཡུལ་བྲབ་ཏུ་བྱོན། ཞག་ཕོ་ཆུང་བས་བླ་མར་བཟུང་། འབྲོས་ལོ་ཙཱ་བ་བྱས་ནས་ཡོངས་སུ་རྫོགས་པ་བསྒྱུར། གཉོས་ཀྱིས་ཞང་སྟོན་ལ་ཁྱོད་ཀྱིས་ངའི་བླ་མ་ཕྲོགས་པ་ཡིན་པས་སྦ་བའི་གསེབ་ཏུ་ཉུང་ཀར་རྩེང་བ་གཅིག་བྱ་ཡི་ཟེར་བ་ལ། ཁྲོ་བོ་བརྒྱ་ཡིས་བསྡིགས་ཀྱང་མི་འཇིགས། ལྷ་མོ་བརྒྱ་ཡིས་འཛུམ་བསྟན་ཀྱང་མི་ཆགས་པ་ཡིན་ཟེར་ནས་ཞབས་ཏོག་མཛད། གཉོས་སྟོན་ཡེ་ཤེས་མཆོག་གིས་གསེར་སྲང་བཅོ་བརྒྱད་ཕུལ། གྲ་པ་མངོན་ཤེས་ཀྱིས་ལོ་གསུམ་ཆོས་སྟོན་དྲངས། ནམ་མཇལ་དུས་ཕྱག་རྟེན་མ་ཆད་པར་བྱས། རྗེ་བཙུན་ཚུལ་ཁྲིམས་རིན་ཆེན་གྱིས་གསེར་སྲང་དྲུག་ཕུལ།
གཡོ་རུ་པ་འགར་སྟོན། མང་ཡུལ་སྟོན་མ་སྲི་ཐར་སྨོན་གྲོའི་འཇམ་སྒོམ་ལ་སོགས་པས་ཞབས་ཏོག་ཆེ་བར་བྱས་ཀྱང་། སོ་སོར་ཅུང་ཟད་ཙམ་མ་གཏོགས་པ་གཞན་མ་གནང་། འཕན་ཡུལ་བྲབ་ཏུ་སྐུ་འཁྲུངས་པའི་བསྒོམ་པ་དཀོན་མཆོག་བསྲུངས་ཞེས་པ་མངོན་པ་དང་། ས་སྡེ་དང་། སྨན་དཔྱད་ཀྱི་གཙུག་ལག་ལ་ཤིན་ཏུ་མཁས་ཤིང་ཡོན་ཏན་ཆེ་བར་གྲགས་པ་དེ་ཉིད་ཀྱིས་འབྱོར་པ་ཐམས་ཅད་བསྡུས་པས་གསེར་སྲང་དྲུག་བྱུང་པ་དང་བདག་ཉིད་ཀྱི་སྐེ་ལ་དར་ཡུག་གཅིག་བཏགས་ཏེ་ལུས་ཕུལ་ནས་ཞབས་ཏོག་ཡུན་རིང་དུ་མཛད་ཅིང་། ཇི་ལྟར་གསུངས་པ་བཞིན་བསྒྲུབས་པས་གཞུང་གདམ་ངག་དང་བཅས་པ་རྣམས་མ་ལུས་པར་གནང་ངོ་། ། བླ་མ་འདི་ཉིད་ཀྱི་ཕྱི་རྟེན་རིང་བསྲེལ་མང་པོ་འབྱུང་བ་ཞིག་འཕན་ཡུལ་རག་མའི་ནང་ན་དུས་དིང་སང་ཡང་འདུག་པར་གྲགས་སོ། ། བླ་མ་སྒྲོ་སྟོན་གནམ་ལ་རྩེགས་ནི་འཕན་ཡུལ་སྒྲོ་རིགས་སུ་སྐུ་འཁྲུངས་ཤིང་། དགུང་ལོ་ཉི་ཤུ་རྩ་དྲུག་པ་ལ་དབུས་སྡེའི་དགེ་བཤེས་ལོ་རོ་པའི་དྲུང་དུ་གཡུ་ཆེ་ཆུང་འདྲེས་པ་ཕུལ།
གང་བརྒྱགས་སུ་བསྣམས་ནས་བྱོན་ཏེ། ལྔ་བཅུ་རྩ་བརྒྱད་ཀྱིས་བར་དུ་སློབ་གཉེར་རྒྱ་ཆེར་མཛད་དོ། ། ལོ་རོ་བའི་ཞལ་ནས་མཆིམས་སྔགས་པ་ཆེན་པོ་གཅིག་ཡོད་པ་ལ་འདི་རྡོ་རྗེ་འཛིན་པ་དང་འདྲ། ང་ཀུན་འདི་ལ་ལྟོས་ན་བ་ལང་དང་འདྲ་བར་འདུག ། འོན་ཀྱང་ང་ཡིས་ཀྱང་ལཱོ་ཙ་བ་ཆེན་པོ་ལེང་ཤཱཀྱ་བརྩོན་འགྲུས། འབྲོག་མི་ཤཱཀྱ་ཡེ་ཤེས། མགོས་ཁུག་པ་ལྷས་བཙས་གསུམ་ལ་ཐུག་པ་རྡོ་རྗེ་འཛིན་པ་དང་འདྲ་བར་སོང་སྟེ་དུས་འཁོར་ཤེས་པ་གཅིག་མ་བྱུང་ན་ད་དུང་བ་གླང་དང་མཚུངས་པར་འདུག་གསུངས་ནས་བླ་མ་གནམ་ལ་རྩེགས་དུས་འཁོར་ལ་ཤིན་ཏུ་དད་དེ། དུས་འཁོར་སུ་ཡིས་ཤེས་དྲིས་པས་པཎྜི་ཏ་སོ་མ་ནཱ་ཐས་མཁྱེན་ཟེར་ནས་དེ་མ་ཐག་དེར་བྱོན་ཏེ། པཎྜི་ཏ་ལ་གསེར་སྲང་བཅུ་གཉིས་དང་རྟ་ནག་གཅིག་ཕུལ་ནས་ཞབས་ཏོག་ཡུན་རིང་དུ་བྱས་ཀྱང་སོ་སོར་སྤོང་ཙམ་ལས་མ་གནང་། བླ་མ་དཀོན་མཆོག་བསྲུང་ལའང་གསེར་ཉུང་ངུ་ཕུལ་ནས་ཞུས་ཀྱང་པཎྜི་ཏའི་རྒྱ་ཡོད་གསུངས་ནས་མ་གནང་ངོ་། །
དེ་ནས་པཎྜི་ཏ་རྒྱ་གར་ལ་གཤེགས་པའི་ཤུལ་དུ་སྣོར་བཟངས་སུ་ལོ་གསུམ་དང་། ཡེར་པར་ལོ་གསུམ་བླ་མ་ལྷ་རྗེ་གོ་བཏེག་མཛད་དེ་ཞུས་པས་གདམ་ངག་ཀུན་རྫོགས་པར་གནང་ངོ་། ། ཕྱིས་པཎྜི་ཏ་བོད་དུ་བྱོན་པའི་དུས་སུ་ལྷ་རྗེ་བསྒོམ་པས་སྒྲོ་སྟོན་ལ་གཞུང་གདམ་ངག་མ་ལུས་པ་བྱིན་འདུག ཅེས་པ་གསན། སྒྲོ་སྟོན་དང་མཇལ་མ་ཐག་ཆོས་གང་འདོད་པ་སྦྱིན་ནོ་གསུངས་པ་ལ། གཞོན་པའི་དུས་སུ་ནི་རྫོགས་པར་གནང་དུ་མ་འདོད། ད་རྒས་པས་མི་ཞུ་ལགས་བྱས་པས། ཁྱོད་དཀོན་མཆོག་བསྲུངས་ཀྱི་ཆོས་ཀྱིས་ངོམས་འདུག་སྟེ། དེ་ང་ལས་མ་བྱུང་ན་སུ་ལས་བྱུང་གསུངས་ནས་ཕྱག་ཕབ་བོ། ། སྒྲོ་སྟོན་གྱིས་དེ་ཤིན་ཏུ་མད་ལགས།
བླ་མ་ཆེན་པོའི་བཀའ་དྲིན་ལགས་ཞེས་ཞུས་པས། ཆོས་གང་གང་བྱིན་ཞེས་གསུངས་ལ། འདི་དང་འདི་རྣམས་གནང་ལགས་ཞེས་ཞུས་པས། དེ་རྣམས་ལས་ལྷག་པ་ང་ལའང་མེད། ཐམས་ཅད་ཚང་འདུག་པས་སུ་ལའང་མ་སྟེར། གཞན་ལ་སྟེར་རི་མནའ་སྐྱོལ་གསུངས་ནས། མགུལ་པ་ལ་ཕྲེང་པ་བཅུག་པ་དང་། བླ་མས་ནི་རྫོགས་པར་མ་གནང་། བླ་མ་དཀོན་མཆོག་བསྲུངས་ལ་ཞུས་པ་ལགས་མོད་ཅེས་ཞུས་པས། ཕྲེང་བ་ཕུད་དེ།
ངན་པ་འདི་གསུངས་ནས་དབུ་ལ་བྱེ་མ་སྤར་གང་བརྒྱབ་སྟེ་ད་ཆུད་མ་གསོན་གསུངས་པ་ལ། དེ་སྐད་གསུང་མི་འཚལ། ཆུད་ཅི་ལ་གསོན། ཞེས་ཞུས་ཏེ་བཀུར་བསྟི་དུ་མ་མཛད་དེ་པཎྜི་ཏ་མཉེས་པར་མཛད་དོ། ། དེ་ལྟར་པཎྜི་ཏ་དང་བླ་མ་དཀོན་མཆོག་བསྲུང་ལ་བྱང་ཆུབ་སེམས་དཔའི་འགྲེལ་པ་སྐོར་གསུམ་གཞུང་གདམ་ངག་ཆ་ལག་དང་བཅས་པ་མ་ལུས་པར་གསན་ནོ། ། དེ་ཉིད་ཀྱི་ཕྱི་རྟེན་མཆོད་རྟེན་ཞིག་འཕན་ཡུལ་གྱི་སྒྲོ་རིས་གནས་སྒང་ཞེས་བྱ་བ་ན་བཞུགས་པ། ཞིག་པའི་ས་འབུར་ཙམ་འདུག་པ་ལ་དིང་སང་ཡང་རིང་བསྲེལ་དུ་མ་རྙེད་ཅིང་འདུག་ཅེས་ཐོས་སོ། ། བླ་མ་ཡུ་མོ་ནི་གདུང་རུས་རྔམ་ཞེས་པ་ཡིན་ཞིང་། ཡབ་རྔམ་ཁྲོ་བོ་ཞེས་པ་ཡིན་ལ། གངས་ཏེ་སེའི་རྩར་སྐུ་འཁྲུངས་ཤིང་སྐུ་མཆེད་བཞི་ཡོད་པའི་ཆུང་པ་ཡིན་ནོ། །
རིམ་གྱིས་ལ་སྟོད་ལྷོར་བྱོན་ནས་དགུང་ལོ་བཅུ་པ་ལ་ལྷོ་མཆེར་གནས་སུ་མཁན་པོ་སྟག་རོལ་གཞོན་བྱང་བཞུགས་པ་ལ། རབ་ཏུ་བྱུང་ཏེ་མཚན་འདོགས་པའི་དུས་ན། ཁྱེད་ཀྱི་གདུང་རུས་རྔམ་དུ་འདུག དད་པ་ཤིན་ཏུ་ཆེ་བ་གཅིག་འདུག་པས། རྔམ་བཙུན་དད་པ་རྒྱལ་པོ་ཞེས་བྱ་བར་འདོགས་སོ། ། ཞེས་གསུངས་ནས། དེ་ལྟར་མཚན་བཏགས་མཁན་པོ་ལ་ཆོས་གསན་ཅིང་ལོ་གཉིས་བཞུགས། དེ་ནས་དོན་མོ་རིར་བྱོན་ཏེ། སེ་སྟོན་སྒྲ་གཅན་འཛིན་དང་། དགེ་གནས་སུ་བར་སྟོན་ཐོས་པ་དགའི་དྲུང་དུ་མངོན་པ་དང་ཕ་རོལ་ཏུ་ཕྱིན་པའི་སྐོར་མང་དུ་གསན།
ཁོང་རང་ཉིད་ཀྱིས་ཡུ་མོ་ཞེས་མཚན་བླ་དྭགས་སུ་བཏགས་སོ། ། དེ་ནས་དཔའ་དགེ་མཐོང་དང་། སྙེགས་ལ་དབུ་མ་དང་ཚད་མ་གསན། དེ་ནས་འདུལ་པ་གསན་པར་དགོངས་པ་ལ། དེ་དུས་སོགས་འདུལ་བ་འཛིན་པ་མཁས་པར་གྲགས་པས། དེའི་དྲུང་དུ་བྱོན་ཏེ་འདུལ་བའི་སྐོར་རྣམས་གསན་ཅིང་མདོ་རྩ་རྫོགས་པར་ཐུགས་ལ་གསུངས། སྤྱོད་ཕྱོགས་རྣམས་ཀྱང་གསན། ཀྱཻ་རྡོ་རྗེ་ལ་སོགས་པའི་སྔགས་ཀྱི་སྐོར་ཡང་གསན་ཅིང་བཞུགས་སོ། ། གྲོགས་གཅིག་གིས་དགུན་ཅི་བྱེད་ཅེས་འདྲི་བ་ལ། མཚམས་བྱས་ནས་སྔགས་ཀྱི་དཔེ་འདྲ་འབྲི་གསུངས་པས།
འོ་ན་ཁོ་ན་རེ་བྱན་ལག་ཚང་ན་རྡོ་རྗེ་སྙིང་པོས་མཛད་པའི་ཀྱཻ་རྡོ་རྗེའི་འགྲེལ་པའི་དཔེ་འདུག་ཟེར་བས་དེ་འབྲི་འམ་ཞེས་ཟེར་བ་ཐོས་པས་སྔོན་གྱི་བག་ཆགས་སད་དེ་དད་པས་སྤུ་ཟིང་གྱུར་ཏོ། ། དཔེ་གཡར་དུ་ཁུགས་སམ་ཞེས་དྲིས་པས། ཁུགས་སོ་ཞེས་ཟེར་ནས་གཡར་ཏེ་འབྲི་ཞིང་གཟིགས་པས་ཤིན་ཏུ་དད་དེ་འདི་འཆད་པ་ཡོད་དམ་ཞེས་དྲིས་པས། སོ་མ་ནཱ་ཐ་ཞེས་བྱ་བས་འཆད་ཅེས་གྲག་གོ ། ཞེས་ཟེར་ནས། སྔོན་གྱི་མི་གཅིག་རང་ཡིན་ནམ་སྙམ་ནས་རྩད་ལེགས་པར་མ་གཅད་གསུངས། དེ་ནས་ཁམས་པ་ལྟེའུ་བ་ལ་སྤྱོད་ཕྱོགས་གསན་པ་ལ་དབུས་སུ་བྱོན་ནས་ཆོས་གསན་ཅིང་བཞུགས་པའི་དུས་ན་པཎྜི་ཏ་ཟླ་བ་མགོན་པོ་སྐར་ཆུང་ན་བཞུགས་ཟེར་བ་གསན། དེར་སྔར་གྱི་གཏམ་དྲན་ཏེ། དེས་རྡོར་སྙིང་འགྲེལ་པ་མཁྱེན་ནམ་ཞེས་དྲིས་པས། དེར་མ་ཟད་ཀྱི་སྤྱིར་གསང་སྔགས་ཙམ་ལ་མཁས།
ཁྱད་པར་དཔལ་དུས་ཀྱི་འཁོར་ལོའི་འགྲེལ་པ་ཆེན་པོས་ཐོག་དྲངས་པ་འགྲེལ་པ་སྐོར་གསུམ་ལ་མཁས་པར་གྲགས་སོ། ། ཞེས་གསུངས། ཞུས་ན་གནང་ངམ་ཞེས་དྲིས་པས། སྤྱིར་བཀའ་དོག་སྟེ། ད་ལྟ་བལ་ཡུལ་དུ་གཤེགས་པར་ཆས་པ་ལ་ཞབས་ཏོག་པ་མ་རྙེད་འདུག་ཟེར་བས་ཞབས་ཏོག་ལ་འགྲོ་ནུས་ན་གནང་འོང་གསུངས། དེར་དགེས་བཞིན་དུ་མཇལ་དུ་བྱོན་ནས། སུམ་པ་རྡོ་རྗེ་གཞོན་ནུ་ལ་མཇལ་བ་དང་ཆོས་ཞུ་བའི་སྣ་བོ་བཅོལ་ཏེ་ཕྱིན་པ་ན་པཎྜི་ཏ་དང་བླ་མ་གནམ་ལ་རྩེགས་ཀྱཻ་རྡོ་རྗེའི་རྩ་སྔགས་དང་ཡི་གེ་བརྒྱ་བ་ལ་ཞུས་དག་མཛད་ཅིང་འདུག་པའི་ཚེ་མཇལ་ཞིང་ཆོས་འབྲེལ་ཞུས་པས་སྔགས་གཉིས་པོ་ལ་བཤད་པ་མཛད་དེ་གསུངས། ཆང་དཀར་ཡོལ་གང་ཡང་གནང་བས་མ་འཐུངས་པ་ལ་བླ་མས་གནང་བ་མི་འཐུང་བ་ཁྱོད་གཏངས་ཞན་ཆེ་ཞེས་གཞན་གྱིས་འཕྱ་བ་བྱུང་ཞེས་འགའ་ཞིག་ཟེར་རོ། ། པཎྜི་ཏས་གསེར་ཐིག་པོ་དང་གླ་རྩིའི་རྐྱལ་པ་མང་པོ་བསྟན་ནས་འདི་རྣམས་ཁྱེད་ཀྱིས་བལ་ཡུལ་དུ་འཁུར་ནུས་ཤིང་མགོ་ཐོན་ན། དེ་ནས་བོད་དུ་སླར་འོངས་ལ་ཆོས་གང་དགོས་སྦྱིན་ནོ་གསུངས།
དེ་བཞིན་དུ་བྱའོ་སྙམ་ནས་བསྒོམ་པ་ཚུལ་གྲགས་ལ་དཔེ་ཆ་རྣམས་བཅོལ་བ་ལེན་དུ་བྱོན་པས་ཁྱོད་གར་འགྲོ་ཟེར་བ་ལ་ལོ་རྒྱུས་རྣམས་བསྙད་པས་པཎྜི་ཏ་ལ་ཆོས་མི་ཁུགས། སྔར་ཡང་མང་པོས་མ་ཁུགས་པ་ཡིན། པཎྜི་ཏའི་ཆོས་རྣམས་ཅིས་ཀྱང་དོན་དུ་གཉེར་ན་ངེད་ཀྱི་བླ་མ་སྣོར་བཟང་པས་རྫོགས་པར་མཁྱེན་པས་དེར་ཞུས་པས་མི་འཐད་དམ་ཞེས་ཟེར་བས་བློ་འགྱུར་ཏེ། སྟོན་པ་རྒྱལ་འོད། སྒོམ་པ་དབང་བསོད། སྒོམ་པ་ཚུལ་གྲགས་གསུམ་ལ་ཞུ་སྣ་བཅོལ། གསེར་ཞོ་འགའ་ཞིག་དང་། དུང་ཆོས་ལེགས་པ་གཅིག ཀ་པཱ་ལ་གཅིག་རྣམས་ཕུལ་བས་མཉེས་ཏེ། ཁྱོད་ཀྱི་འབུལ་པ་འདི་རྣམས་ཀྱང་ལ་ཉེ་བཟང་སོག་འདུལ་བ་འཛིན་པ་དེ་དགེ་བའི་བཤེས་གཉེན་ཚད་ལྡན་གཅིག་ཡོད་པ་འདུག་སྟེ་དེའང་ཐུགས་ཟིན་པ་ཡིན་ཟེར་བས་ཁྱེད་ལ་ཡོན་ཏན་ཅི་ཡོད་པ་ཡིན་ཏེ་འོང་གསུངས་ནས་ཆོས་གནང་བར་ཞལ་གྱིས་བཞེས།
བླ་མ་དགུང་ལོ་བདུན་ཅུ་རྩ་གཉིས་པ་དང་མཇལ་ཏེ་ལོ་བཞིའི་བར་བར་མ་ཆད་དུ་བསྟེན་ནས་འགྲེལ་པ་སྐོར་གསུམ་གྱི་གཞུང་མན་ངག་ཆ་ལག་དང་བཅས་པ་དང་། མཚན་བརྗོད་མན་ངག་གི་བཤད་པ་དང་། གསང་འདུས་སྒྲོན་གསལ་ལ་སོགས་པ་གསན་པའི་དུས་སུ་བླ་མ་བག་ཙམ་བསྙུང་པ་ན་གཙང་སྟོད་འདི་ལ་ཆོས་མ་ཕོགས་ཀྱི་བར་དུ་ང་མ་གསོད་ཅེས་མཁའ་འགྲོ་མ་ལ་གསོལ་བ་བཏབ་ནས་གདམས་པ་ཐམས་ཅད་རྫོགས་པར་གནང་ངོ་། ། དེ་ནས་འུ་ཡུག་ཏུ་དགུང་ལོ་ལྔ་བཅུ་པ་ལ་བྱོན་ནས་ནུབ་མའི་མདའ་རྒྱས་ཁབ་ཅེས་པར་གཞི་ཕབ་སྟེ། ཕུ་རུ་དབེན་གནས་ཀྱང་མཛད་ཅིང་དགག་ཚང་གྱི་ཕུའི་བྲག་ཕུག་ཏུའང་ཐུགས་དམ་ཡུན་རིང་དུ་མཛད་ནས་གྲུབ་པ་ཐོབ་སྟེ། དབང་དང་ཟབ་ལམ་གྱི་ཁྲིད་དང་འགྲེལ་བ་སྐོར་གསུམ་ཆ་ལག་དང་བཅས་པའི་གཞུང་བཤད་མང་དུ་གསུངས། གདམ་པའི་བསྟན་བཅོས་ཀྱང་མང་དུ་མཛད་ནས་དགུང་ལོ་བརྒྱད་ཅུའི་བར་དུ་བཞུགས་ཏེ་བསྟན་པའི་བྱ་བ་རྒྱ་ཆེར་མཛད་པ་ཡིན་ནོ། ། བླ་མ་དེ་ཉིད་ཀྱིས་དགུང་ལོ་ལྔ་བཅུ་རྩ་ལྔ་པར་རིགས་ཀྱི་སྲས་བསྐྲུན་པའི་ཆོ་ག་མཛད་པ་ལས་སྲས་དྷརྨ་ཤྭ་ར་འཁྲུངས་ཏེ། སྔོན་གྱི་བག་ཆགས་ཀྱིས་ཀློག་ཡིག་གཞོན་ནུ་ལ་མཁྱེན། དགུང་ལོ་བཅུ་གཉིས་པ་ལ་དབང་མདོར་བསྟན་གསུངས།
བཅུ་དྲུག་པ་ནས་འགྲེལ་ཆེན་གྱིས་ཐོག་དྲངས་པའི་སེམས་འགྲེལ་སྐོར་གསུམ་གསུངས་ལ། གཞན་ཡང་སྤྱོད་ཕྱོགས་ཀྱི་དབུ་ཚད་དང་། ལམ་རིམ་དང་སྔགས་ཀྱི་རྒྱུད་སྡེ་དང་སྒྲུབ་ཐབས་མང་པོ་རྣམས་དགུང་ལོ་སུམ་ཅུའི་བར་དུ་སློབ་གཉེར་མཛད་ཅིང་མཁས་པར་སྦྱངས་ནས་གཞན་ཕན་རྒྱ་ཆེན་པོ་ཡང་མཛད་དོ། ། བླ་མ་དེ་ཉིད་ཀྱི་སྲས་གྲུབ་ཐོབ་ནམ་མཁའ་རྒྱལ་མཚན་ཞེས་པ་གཙང་གི་འོ་ལུང་གི་སེ་མོ་ཆེའི་དགོན་པར་བཞུགས་པ་ལ། གྲུབ་ཐོབ་སེ་མོ་ཆེ་ཞེས་གྲགས་པ་དེ་ཉིད་ཀྱིས་ཡབ་ལ་དུས་ཀྱི་འཁོར་ལོའི་དབང་ཡོངས་སུ་རྫོགས་པ་དང་། སེམས་འགྲེལ་སྐོར་གསུམ་གདམ་ངག་དང་བཅས་པ་རྣམས་ཐོབ་ཅིང་། འགྲེལ་ཆུང་པདྨ་ཅན་དང་སྒྲུབ་ཐབས་མན་ངག་ཕྲན་ཚེགས་འགའ་ཟུང་ཡབ་ཀྱི་སྤྲུལ་སྐུ་ཇོ་འབུམ་ལས་ཀྱང་ཐོབ་ལ། རྗེ་བཙུན་ཡུ་མོས་མཛད་པའི་བསྟན་བཅོས་འགའ་ཞིག་དང་། ཡབ་ཀྱིས་མཛད་པའི་རོ་བཅུད་སྟོང་ཐུན་ལ་སོགས་པ་དང་། འབྲོ་པའི་བླ་མ་གོང་མའི་གསུངས་བགྲོས་བསྒྲིགས་པ་འོད་ཟེར་འཕྲེང་བ་དང་།
རྗེ་བཙུན་ཁྱུང་གིས་མཛད་པའི་དྲི་མེད་རྒྱན་རྣམས་ནི། འགོས་དབང་བཙན་ལས་རིགས་ཚོགས་ལ་སོགས་པ་གསན་ཅིང་། ཡབ་ཀྱི་བུ་ཆེན་ཁང་གསར་པ་མཁས་པར་གྲགས་པ་ནམ་མཁའ་འོད་ལས་ཡབ་ཆོས་མང་དུ་གསན། བླ་མ་འདི་པ་ཏིང་ངེ་འཛིན་ལ་དབང་འབྱོར་པས་མངོན་ཤེས་ཆགས་ཐོགས་མེད་པ་བརྙེས་ལ་ལུང་བསྟན་པ་རྣམས་ཀྱི་ཇི་ལྟ་བ་བཞིན་དུ་བྱུང་ཞིང་སྐུ་ཚེ་མང་པོ་དྲན་ལ་རྫུ་འཕྲུལ་དུ་མའང་སྟོན་པར་མཛད་ཅེས་ཐོས་སོ། ། བླ་མ་ཉིད་ཀྱིས་མཛད་པའི་རྣམ་ཐར་གྱི་ཡི་གེ་ཡང་ཡོད་ཅིང་། སྐྱེ་བ་འདི་དང་འདིར་འཁྲུངས་པའི་རི་མོ་རས་བྲིས་སུ་བྲིས་པ་ད་ལྟ་ཡང་འདུག་ཅེས་ཐོས་ལ། གྲུབ་ཐོབ་ཆེན་པོར་རྩོད་མེད་དུ་གྲགས་སོ། ། བླ་མ་དེ་ཉིད་ཕར་ཚད་མངོན་གསུམ་ལ་སོགས་པ་ལ་མངའ་བརྙེས་པའི་ཆོས་རྗེ་མངོན་གྲ་པ་རིན་ཆེན་རྩེ་མོ་ཞེས་གྲགས་པ་བོ་དོང་ཨེར་བཞུགས་པ་དེ་ཉིད་དང་། སྡེ་སྣོད་དང་རྒྱུད་སྡེ་དུ་མ་ལ་དབང་འབྱོར་པ་ཆོས་རྗེ་འཇམ་དབྱངས་གསར་མ་ཤེས་རབ་འོད་ཟེར་ཞེས་གྲགས་པ་འདོལ་ཆུང་དང་། རྐྱང་འདུར་དུ་བཞུགས་པ་དེས་གཡས་རུ་སྨོན་མཁར་གྱི་གྲོང་ཆུང་དགོན་པར་གདན་དྲངས་ནས་དབང་དང་གདམ་ངག་མ་ལུས་པར་ཞུས།
སེམས་འགྲེལ་སྐོར་གསུམ་ཆ་ལག་དང་བཅས་པ་རྫོགས་པར་གསན་ནས་དབང་དང་གཞུང་བཤད་གདམ་ངག་མང་དུ་སྤེལ་ཞིང་འགྲོ་བའི་དོན་རྒྱ་ཆེན་མཛད་དོ། ། འདི་ཉིད་ལ་མ་ངག་དགེ་སྡིངས་དང་རྒྱ་རོ་གསེར་སྡིངས་སུ་བཞུགས་པའི་སྔགས་མཚན་ཉིད་དུ་མ་ལ་མངའ་བརྙེས་པ་དགེ་བའི་བཤེས་གཉེན་ཆེན་པོ་ཆོས་ཀྱི་འོད་ཟེར་ཞེས་ཐོག་མར་གྲགས་ཤིང་འགྲོ་བའི་མགོན་པོ་ཆོས་རྒྱལ་འཕགས་པས་ཆོས་སྐུ་འོད་ཟེར་ཞེས་བཏགས་པས། ཕྱིས་དེ་ལྟར་གྲགས་པ་དེ་ཉིད་ཀྱིས། སེམས་འགྲེལ་སྐོར་གསུམ་གྱི་དབང་གི་དམ་ཚིག་གཞུང་བཤད་བཅས་པར་རྫོགས་པར་གསན་པ་བླ་མ་དེ་ཉིད་ལ། ངས་ཕྱར་སྤང་སྒང་དུ་སྐུ་འཁྲུངས་པའི་ཆོས་རྗེ་ཀུན་སྤངས་ཆེན་པོ་ཞང་ཐུགས་རྗེ་བརྩོན་འགྲུས་ཞེས་གྲགས་ལ། ཇོ་ནང་པ་ཆེན་པོ་ཞེས་ཀྱང་གྲགས་པ་མཚན་ཉིད་ཐེག་པ་དང་རྒྱུད་སྡེ་དུ་མ་ལ་མཁས་པར་སྦྱངས་ཤིང་། གདམས་པ་བསམ་གྱིས་མི་ཁྱབ་པའི་གཏེར་མཛོད་དུ་གྱུར་པ་རྡོ་རྗེའི་རྣལ་འབྱོར་གྱི་ཏིང་ངེ་འཛིན་ལ་དབང་འབྱོར་ཞིང་མངོན་པར་ཤེས་པ་ལ་སོགས་པའི་ཡོན་ཏན་དཔག་ཏུ་མེད་པ་མངའ་བ་ཆོས་རྗེ་འཇམ་དབྱངས་ཆེན་པོ་བཞི་ཐོག་པ་དང་། མཁན་ཆེན་རིན་པོ་ཆེ་བསོད་ནམས་སེང་གེ་ལ་སོགས་པ་དགེ་བའི་བཤེས་གཉེན་སྐྱེས་མཆོག་དུ་མ་སྨིན་གྲོལ་གྱི་ལམ་ལ་བཀོད་པ་དེ་ཉིད་ཀྱིས་བུམ་པ་གང་བྱོའི་ཚུལ་དུ་ཐོབ་པ་ཡིན་ནོ། ། དེ་ཉིད་ལ་ཆོས་རྗེ་ཡོན་ཏན་རྒྱ་མཚོ་ཞེས་ཡོངས་སུ་གྲགས་པ་དེ་ཉིད་ཀྱིས་བྱང་ཆུབ་སེམས་དཔའི་འགྲེལ་བ་སྐོར་གསུམ་གྱི་གཞུང་གདམ་ངག་དང་བཅས་པས་ཐོག་དྲངས་པ་ཟབ་ཅིང་རྒྱ་ཆེ་བའི་ཆོས་དཔག་ཏུ་མེད་པ་རྣམས་བུམ་པ་གང་བྱོའི་ཚུལ་དུ་ཐོབ་པར་མཛད་པ་ཡིན་ཏེ། ཆོས་རྗེ་འདིའི་འཁྲུངས་ཡུལ་ནི་མདོག་སྟོད་ཀྱི་མེན་པ་ཡིན་ཞིང་གཞོན་ནུ་ལ་རབ་ཏུ་བྱུང་ནས་ཐུགས་རྗེ་རྒྱལ་མཚན་ཞེས་མཚན་དུ་བཏགས་ལ།
མདར་དུ་མདར་བྱང་སྐྱབས་དང་སློབ་དཔོན་སྤྱང་སྟོན་གྱི་དྲུང་དུ་བསྙེན་ནས་དམ་པའི་ཆོས་མངོན་པ་ཀུན་ལས་བཏུས་པ་དང་ཚད་མ་རྣམ་པར་ངེས་པ། རིགས་གཏེར་རྣམས་མཁས་པར་མཛད་ནས་བཤད་པ་དང་། གྲྭ་སྐོར་ཡང་མཛད་ནས། གདན་ས་ཆེན་པོ་དཔལ་ས་སྐྱར་བྱོན་ནས། བླ་མ་ཆེན་པོ་དུས་འཁོར་བ་ཡེ་ཤེས་ཀྱི་དྲུང་དུ། དུས་འཁོར་དང་ཀྱཻ་རྡོ་རྗེའི་རྒྱུད་དང་། མངོན་རྟོགས་རྒྱན་ལ་སོགས་པ་གསན་ཅིང་། བླ་མ་འཇམ་དབྱངས་པ་ཆེན་པོ་ལ་ཀྱཻ་རྡོ་རྗེའི་རྒྱུད་གདམ་ངག་དང་བཅས་པ་དང་། རྒྱས་པའི་བསྟན་བཅོས་ཚད་མ་རྣམ་འགྲེལ། མངོན་པར་རྟོགས་པའི་རྒྱན།
སྤྱོད་འཇུག་ལ་སོགས་པ་མང་དུ་གསན། བུ་སྟོན་ཀུན་བཟང་དཔལ་ལ་མངོན་རྟོགས་རྒྱན། ཚད་མ་རྣམ་ངེས། འདུལ་བ་མདོ་རྩ་ལ་སོགས་པ་མང་དུ་གསན་ཅིང་། མཁྱེན་པར་མཛད་ནས། རྗེ་དུས་འཁོར་བའི་ཕྱག་ཕྱིར་ལ་གོང་དུ་བྱོན་ཅིང་། བསྟན་པའི་བྱ་བ་རྒྱ་ཆེར་མཛད་ནས་ཐུགས་དམ་ལ་གཞོལ་བར་དགོངས་ཏེ། བོད་ཡུལ་དུ་གཤེགས་པར་ནན་གྱིས་ཞུས་ནས་གདན་སར་བྱོན་ཅིང་། དེ་མ་ཁད་ཇོ་མོ་ནང་དུ་བྱོན་ནས། ཆོས་རྗེ་ཀུན་སྤངས་ཆེན་པོ་དང་།
དེའི་ཐུགས་ཀྱི་སྲས་ཀྱི་ཐུ་བོར་གྱུར་པ་ཆོས་རྗེ་བྱང་སེམས་ཆེན་པོ་རྒྱལ་བ་ཡེ་ཤེས་ཞེས་ཡོངས་སུ་གྲགས་པ་ལས། སེམས་འགྲེལ་སྐོར་གསུམ་ལ་སོགས་པ་ཟབ་ཅིང་རྒྱ་ཆེ་བའི་གཞུང་དང་གདམ་ངག་དུ་མའི་བང་མཛོད་དུ་གྱུར་ཅིང་མངོན་པར་རྟོགས་པའི་ཡོན་ཏན་ཁྱད་པར་ཅན་ལ་མངའ་བརྙེས་པ་ལ་བརྟེན་ཏེ། རི་ཁྲོད་ཆེན་པོ་དེ་ཉིད་ལས་གང་དུ་ཡང་མ་གཡོས་པར་ཆོས་རྗེ་ཡབ་སྲས་ཀྱི་ཡོན་ཏན་རྣམས་བུམ་པ་གང་བྱོའི་ཚུལ་དུ་ཐོས་པར་མཛད་ནས་ལོ་སུམ་ཅུ་རྩ་བརྒྱད་ཀྱི་བར་དུ་ཐུགས་དམ་ཟབ་ལམ་གྱི་ཏིང་ངེ་འཛིན་ལ་གཡེལ་བ་མི་མངའ་བའི་ངང་ནས་གདུལ་བྱ་བསམ་གྱིས་མི་ཁྱབ་པ་སྨིན་ཅིང་གྲོལ་བར་མཛད་པ་ཡིན་ནོ། ། གཉིས་པ་ར་པའི་བླ་མ་རིམ་པར་བརྒྱུད་པའི་ཚུལ་ནི། སྙན་ནམ་སྣང་ཡུལ་དུ་སྐུ་འཁྲུངས་པའི་ར་ལོ་ཙཱ་བ་རྡོ་རྗེ་གྲགས་ཀྱི་དབོན་པོ་ར་ཆོས་རབ་ཀྱིས་ར་པ་ལུགས་ཀྱི་ནག་འཇིགས་སྐོར་གསུངས། མངོན་འབྱུང་རྣམ་གསུམ། ཨ་བྷི་དྷ་ན་དང་སཾ་བྷུ་ཊི་ལ་སོགས་པའི་རྒྱུད་རྣམས་དང་། ཆོས་འབྱུང་དྲུག་པ་ལ་སོགས་པ་ར་པའི་ཆོས་སྐོར་མ་ལུས་པ་རྣམས་ཐུགས་སུ་ཆུད་ནས་དུས་ཀྱི་འཁོར་ལོ་དོན་དུ་གཉེར་བར་གྱུར་ཏེ་བལ་པོའི་མཐིལ་དུ་བྱོན་ནས། པཎྜི་ཏ་ས་མནྟ་ཤྲཱི་ལ་ལོ་ལྔ་ཟླ་བ་བཅུ་ཞག་ལྔར་བར་མ་ཆད་པར་བརྟེན་ནས་བཤད་བཀའ་དབང་བཀའ་མན་ངག་གི་བཀའ་དང་བཅས་པ་ཞུས་པས་ལེགས་པར་གནང་སྟེ་པཎྜི་ཏ་བོད་དུ་སྤྱན་དྲངས་ནས་རྒྱུད་འགྲེལ་ཡན་ལག་དང་བཅས་པ་བཤད་བསྒྱུར་གཏན་ལ་ཕབ། དངོས་པོ་ཐམས་ཅད་ཀྱིས་བསྙེན་བཀུར་ཆེར་བྱས་ཏེ་ཉི་མ་གཅིག་ལ་གསེར་སྲང་སུམ་བརྒྱ་ཕུལ།
གཤེགས་སྐྱེལ་ཡང་སྐྱིད་རོང་གི་བར་དུ་མཛད་པས་བླ་མ་ཡང་ཤིན་ཏུ་མཉེས་ཏེ་པཎྜི་ཏ་འབུམ་ཕྲག་གསུམ་པའི་པྲོག་ཞུ་ཆགས་ལྷམ་རྡོ་རྗེ་དྲིལ་བུ་དུས་འཁོར་ལུགས་ཀྱི་ཕྱག་ཚད་མ་གནང་ངོ་། ། དེ་ལ་ཉིད་ཀྱི་སྲས་བླ་མ་ཡེ་ཤེས་སེང་གེས་གསན་ཅིང་དེས་ཀྱང་བུམ་པ་གང་བྱོའི་ཚུལ་དུ་ཐུགས་ལ་མཁྱེན་ཅིང་ཐུགས་ཉམས་སུ་བཞེས་སོ། ། དེ་ལ་ཉིད་ཀྱི་སྲས་ར་འབུམ་སེང་གེས་ཡོངས་སུ་རྫོགས་པར་གསན་ཅིང་ཐུགས་ཉམས་སུ་བཞེས་སོ། ། དེ་ལ་བླ་མ་རྒ་ལོས་ཞུས་སོ། ། བླ་མ་རྒ་ལོ་ནི། བོད་ཀྱི་རྒྱལ་པོའི་དུས་སུ་མི་ཉག་ཧ་ཤང་ཞེས་བྱ་བ་མཆོད་གནས་སུ་སྤྱན་དྲངས་སྔགས་འཆང་ཤ་སྟག་ཏུ་གྱུར་པའི་རྒྱུད་ལས་བྱུང་པ་མཁས་ཤིང་གྲུབ་པ་བརྙེས་པ་ཡེ་ཤེས་རྡོ་རྗེ་ཞེས་བྱ་བའི་སྲས་སུ་འཁྲུངས་ཤིང་། ཡབ་ཀྱིས་གྲུབ་ཐོབ་དབང་ཕྱུག་རྒྱལ་པོ་ཞེས་བྱ་བའི་གདན་ས་རོང་གི་དབེན་དམར་བཟུང་ངོ་། ། ཡབ་ཀྱི་མཚན་ལྟས་ལ་བརྟེན་ནས་སྔོན་གྱི་ཁམས་པ་རྒ་ལོ་ཙཱ་བའི་སྐྱེ་བར་དགོངས་ནས་མཚན་དུའང་དེ་ཉིད་བཏགས། ལོ་གསུམ་ཙམ་བཞེས་པ་ན། ཁ་ཆེ་པཎ་ཆེན་ངུར་སྨིག་ཏུ་བྱོན་པའི་ཚེ།
མ་གཅིག་ཇོ་སྲས་མ་སྐྱིད་མོས་བསྣམས་ནས་ཆོས་དང་བྱིན་རླབས་ཞུ་རུ་བྱོན་པ་ལ་གཞན་ལས་ཁྱད་པར་དུ་འཕགས་པར་སཾ་སྐྲི་ཏིའི་སྐད་ཀྱིས་ལུང་བསྟན། ཕྱག་གིས་ཞམས། དབུགས་ཕྱུང་བས་སྐྱེ་བོ་འདུས་པ་ཕལ་ཆེར་གྱིས་སྐྱེས་བུ་དམ་པར་རྟོགས་ཤིང་། རྗེ་བཙུན་རང་གི་གསུང་གིས་ཀྱང་། བྱིས་པའི་དུས་ན་ཁ་ཆེ་བའི། ། བླ་མ་པཎ་ཆེན་ཉིད་དང་མཇལ། ། ལེགས་སྦྱར་སྐད་ཀྱིས་དབུགས་དབྱུང་མཛད། ། ཅེས་སོ། ། གཞོན་ནུར་གྱུར་པའི་ཚེ་ཡབ་ཀྱི་དྲུང་དུ་འབྲི་ཀློག་དང་ཡབ་ཀྱིས་མཁྱེན་པའི་ཆོས་རྣམས་ལ་སྦྱངས་པ་མཛད་ནས། ལོ་ཙཱ་བ་དཔྱལ་ཆོས་ཀྱི་བཟང་པོའི་དྲུང་དུ་རྒྱ་ཡིག་དང་རྒྱ་ཀློག་དང་སཾ་སྐྲི་ཏའི་སྐད་ཅི་རིགས་པ་དང་རྒྱུད་སྡེ་དང་གདམ་ངག་མང་དུ་གསན་ཅིང་དབང་ཞུས་པའི་ཚེ་དཀྱིལ་འཁོར་གྱི་དབུས་ནས་ངོ་མཚར་བའི་སྒྲ་ཐོས་ཤིང་བདུད་ཀྱི་བར་ཆད་ལས་ཐར་བའི་ལོ་རྒྱུས་ཞིབ་པར་འབྱུང་ངོ་། །
གཞན་ཡང་ས་སྐྱ་པཎྜི་ཏའི་དྲུང་དུ་མཇལ་ནས་ཤིན་ཏུ་མཁས་པར་མཛད་ཅིང་བླ་མ་བི་བྷུ་དྷི་ཙཎྜ་དང་། ཁྲོ་ཕུ་ལོ་ཙཱ་བ་བྱམས་པའི་དཔལ་དང་། འགྲོ་བའི་མགོན་པོ་ཆོས་རྒྱལ་འཕགས་པ་དང་། དཔྱལ་ཨ་མོ་གྷ་ལ་སོགས་པ་དགེ་བའི་བཤེས་གཉེན་དུ་མ་ལས་ཟབ་པ་དང་རྒྱ་ཆེ་བའི་ཆོས་དུ་མ་ཐོས་པར་མཛད་ནས་མཁས་པའི་མཆོག་དང་རྒྱུད་སྡེའི་བང་མཛོད་ཆེན་པོར་གྱུར་ཅིང་། གྲུབ་པའི་རྟགས་མང་པོ་ཡང་བསྟན་པར་གྲགས་སོ། ། ཁྱད་པར་དུ་ཆོས་རྗེ་འཇམ་གསར་བསྟེན་ནས་དུས་འཁོར་འབྲོ་ལུགས་ཀྱི་དབང་དང་བཤད་པ་དང་མན་ངག་གི་བཀའ་རྣམས་ལེགས་པར་མནོས་ཤིང་། བླ་མ་ར་འབུམ་སེང་ཡུན་རིང་དུ་བསྟེན་ནས་དུས་འཁོར་གྱིས་གཙོ་བྱས་པའི་ར་ལུགས་ཀྱི་དབང་དང་མན་ངག་བཤད་བཀའ་དང་བྱིན་རླབས་ཐམས་ཅད་ཞུས་ཤིང་། དུས་ཀྱི་འཁོར་ལོའི་བཤད་པ་མཛད་པས་སློབ་མ་མཁས་པ་རང་གི་སྲས་རྒྱ་གར་གྲགས་སོགས་དང་། གྲུབ་པའི་དབང་ཕྱུག་མན་ལུང་གུ་རུ་དང་། ལྷོ་པ་གྲུབ་སེང་དང་།
ཐང་སྟོང་ལོ་ཙཱ་བ་ལ་སོགས་པ་དུས་འཁོར་ལ་མཁས་པའི་སློབ་མ་མང་པོ་བྱོན། གཞན་ཡང་འགྲོ་མགོན་ཆོས་རྒྱལ་དང་མཁན་རིན་པོ་ཆེ་ཁྲོ་ཕུ་བ་ལ་སོགས་པ་ཡང་སློབ་མར་གྱུར་ཅིང་གཞན་གྱི་དོན་བསམ་གྱིས་མི་ཁྱབ་པ་མཛད་པ་ཡིན་ནོ། ། དེ་ལ་སྲས་བཞི་བྱུང་པ་ལ་གཅིག་སློབ་དཔོན་རྣལ་འབྱོར་གྱིས་ཡུལ་འཁོར་བསྐྱངས་ཤིང་། སློབ་དཔོན་ནམ་མཁའ་དཔལ་དང་། བླ་མ་ཨ་ཀ་ར་སིདྡྷི་གཉིས་ཀྱིས་དུས་འཁོར་ལ་སོགས་པ་ཡབ་ཀྱི་ཡོན་ཏན་རྣམས་ཕལ་ཆེར་ཐུགས་སུ་ཆུད་ནས་གཞན་ཕན་རྒྱ་ཆེར་མཛད་དོ། ། སྲས་གཅིག་བླ་མ་ཤེས་རབ་སེང་གེ་ཡིན་ལ། བླ་མ་དེ་ཉིད་ཀྱིས་གཞོན་ནུའི་དུས་སུ་འབྲི་ཀློག་ལ་སོགས་འབྱོངས་ནས་དུས་འཁོར་ལ་སློབ་གཉེར་མཛད་དེ། དགུང་ལོ་བཅུ་དྲུག་པ་ལ་གསུངས་སོ། ། དེ་ནས་ཐར་པར་བྱོན་ནས་དཔྱལ་བའི་ཆོས་རྣམས་ཞུས་ཤིང་། སྟག་སྡེ་པ་སེང་གེ་རྒྱལ་གྱི་དྲུང་དུ་ཕར་ཚད་ལ་མཁས་པར་སྦྱངས་ཤིང་གྲྭ་སྐོར་ཡང་མཛད་དོ། །
དགུང་ལོ་སུམ་ཅུ་པ་ལ་འགྲོ་བའི་མགོན་པོ་ཆོས་ཀྱི་རྒྱལ་པོ་དང་། མཁན་པོ་འཆིམས་ཆེན་པོའི་དྲུང་དུ་རབ་ཏུ་བྱུང་སྟེ་བསྙེན་པར་རྫོགས་ནས་ཆོས་མང་དུ་ཞུས། ལོ་ཙཱ་བ་ཆེན་པོ་གྲགས་པ་རྒྱལ་མཚན་གདན་དྲངས་ནས་རྡོ་རྗེ་ཕྲེང་བའི་དབང་དང་འཇམ་དཔལ་རྩ་བའི་རྒྱུད་ལ་སོགས་པའི་རྒྱུད་དང་། སྨན་དཔྱད་ཡན་ལག་བརྒྱད་པ་ལ་སོགས་པ་གསན། དབེན་དམར་གྱི་གདན་ས་བཟུང་ནས་དུས་འཁོར་གྱི་བཤད་པ་ཡུན་རིང་དུ་མཛད། གཞན་ཡང་ཐར་པ་དང་། ཁྲོ་ཕུ་ལ་སོགས་པ་དགོན་པ་སྣ་ཚོགས་སུ་ཆོས་མང་པོ་གསུངས་ནས་སེམས་ཅན་མང་པོའི་དོན་མཛད་ཅིང་། བླ་མ་ཏི་ཤྲཱི་ཀུན་དགའ་བློ་གྲོས་རྒྱལ་མཚན་བཟང་པོས་དབུ་མཛད། ས་སྐྱ་པའི་གདུང་རྒྱུད་མང་པོ་དང་། གཞན་ཡང་མི་ཆེ་བའི་སློབ་མ་བསམ་གྱིས་མི་ཁྱབ་པ་དང་།
ལོ་ཙཱ་བ་ཡར་ཐར་དབང་གསུམ་གྱིས་དབུ་མཛད་མཁས་པ་དང་བཟང་བ་དང་བཙུན་པའི་སློབ་མ་བསམ་གྱིས་མི་ཁྱབ་པ་བྱུང་ཞིང་། ཁྱད་པར་དུ་དུས་འཁོར་ལ་མཁས་པའི་སློབ་མ་མང་པོ་བྱུང་ངོ་། ། བླ་མ་དེ་ཉིད་ལ་ཕར་ཚད་མངོན་གསུམ་ལ་སོགས་པ་མཚན་ཉིད་ཀྱི་ཕྱོགས་ལ་ཤིན་ཏུ་མཁས་པར་གྲགས་ཤིང་གསང་སྔགས་རྡོ་རྗེ་ཐེག་པ་རྒྱ་ཆེར་མཁྱེན་པ་སྐྱི་སྟོན་འཇམ་པའི་དབྱངས་གྲགས་པ་རྒྱལ་མཚན་གྱིས། དཔལ་དུས་ཀྱི་འཁོར་ལོའི་རྒྱུད་འགྲེལ་ཆེན་པོ་གསན་ཅིང་མཁས་པར་མཛད་པ་ཡིན་ནོ། ། ཡང་བླ་མ་ཨ་ཀ་ར་སིདྷིའི་སྲས་རྡོ་རྗེ་རྒྱལ་མཚན་ཆུ་མོ་ལུག་གི་ལོ་ལ་འཁྲུངས། གཞོན་ནུ་ནས་རྒྱ་བོད་ཀྱི་ཡིག་ཀློག་དུ་མ་མཁྱེན། དུས་འཁོར་ལ་སྦྱངས་ནས་དགུང་ལོ་བཅུ་དྲུག་ལ་རྒྱུད་འགྲེལ་གསུངས། ས་སྐྱའི་ཤར་པའི་འཇམ་དབྱངས་རིན་རྒྱལ་དང་། སློབ་དཔོན་ཤེས་རྒྱལ་ལ་མཁན་སློབ་ཞུས། དགེ་ཚུལ་མཛད།
དགུང་ལོ་བཅུ་དྲུག་ནས། དབེན་དམར་གྱི་གདན་ས་བཟུང་སྟེ། དུས་འཁོར་གྱི་བཤད་གྲྭ་བསྐྱངས། ཀ་བཞི་པ་གྲགས་པ་གཞོན་ནུ་དང་། ཞལ་མངའ་མཁན་པོ་ལས་བསྙེན་པར་རྫོགས་པར་མཛད། ཐར་ལོ་ལ་སྒྲ་དང་མངོན་པ་གསང་སྔགས་མང་དུ་གསན། ཁྱད་པར་བླ་མ་ཤེར་སེང་ལ་དུས་འཁོར་གྱིས་གཙོ་བྱས་དབང་བཤད་མན་ངག་བུམ་པ་གང་བྱོ་གསན། དུས་འཁོར་ལ་མི་བདེ་བ་གང་བྱུང་ཞུ་ཡིག་ཏུ་བསྐུར་བ་དང་། དྲིས་ལན་གྱི་སྒོ་ནས་ཀྱང་དུས་ཕྱིས་ཀྱི་བར་དུ་གཏན་ལ་ཕབ་ནས་ཤིན་ཏུ་མཁས་པར་གྱུར་ཏོ། ། གཞན་ཡང་བླ་མ་མང་དུ་བསྟེན།
མདོ་སྔགས་དུ་མ་ལ་མཁས། བླ་མ་ཤེར་སེང་གཤེགས་ནས་ཤམ་འབར་དང་གཉིས་ཀ་བཟུང་། དུས་འཁོར་གྱི་བཤད་ཉན་ཡུན་རིང་དུ་མཛད། དེ་ནས་ཧོར་རྒྱལ་པོས་གདན་དྲངས་ཏེ་རྒྱ་ཡུལ་དུ་བྱོན། འགྲོ་དོན་རྒྱ་ཆེར་མཛད་གླང་ལོ་ལ་རྒྱ་ཡུལ་དུ་སྐུ་གཤེགས། དེ་ལ་བུ་སྟོན་ཆོས་ཀྱི་རྒྱལ་པོས་གསན། འདི་ནི་ཡབ་བྲག་སྟོན་རྒྱལ་མཚན་དཔལ་བཟང་པོ་ཞེས་པ་གདུང་རབས་བཅུ་བདུན་དུ་སྔགས་རྙིང་མའི་གྲུབ་ཐོབ་ཟམ་མ་ཆད་པའི་མཁས་གྲུབ་ཅིག་དང་། ཡུམ་སློབ་དཔོན་མ་བསོད་ནམས་འབུམ་ཞེས་པ་གསང་སྔགས་རྙིང་མའི་ཆོས་ལ་མངའ་བརྙེས་པ་ཞིག་གི་སྲས་སུ་ལྕགས་ཕོ་སྟག་ལ་ཤབ་སྨད་སྒོམ་གནས་སུ་སྐུ་བལྟམས། ཁ་ཆེ་པཎྜི་ཏ་ཤཱཀྱ་ཤྲཱིའི་སྐུ་སྐྱེར་གྲགས། འཇམ་དཔལ་བསྒྲུབས་པས་ཞལ་གཟིགས།
དུས་ཕྱིས་ཀྱང་གཟིགས་རྟོག་མ་གྲུབ་པར་ཆོས་གསུང་བའི་ཚེ། ཡོན་ཏན་ཡེ་ཤེས་བཟང་པོའི་བསྟོད་སྒྲུབ་རེ་སྔོན་དུ་བཏང་ན་ཚིག་དོན་ཐམས་ཅད་གསལ་ལམ་མེ་ཐུགས་ལ་འཆར། དགུང་ལོ་ལྔ་དྲུག་ནས་ཡུམ་གྱིས་ཀློག་སློབ་པར་བརྩམས་པ་ན་འདའ་ཀ་ཡེ་ཤེས་དང་སའི་སྙིང་པོ་འཁོར་ལོ་བཅུ་པ་ལས་སྦྱར་ཀློག་མཛད་པས་ཀློག་མཁྱེན་པ་དང་ཐུགས་ལ་ཟིན་པ་མཉམ་དུ་བྱུང་། མེས་བླ་ཆེན་ཚུལ་ཁྲིམས་དཔལ་བཟང་པོའི་ཕྱག་དཔེ་གཟིགས་པས་འདི་བསྟན་བཅོས་རྣམ་དག་གོ ། འདི་ནི་མིན་ནོ་ཞེས་སོ་སོར་ཕྱེ་བས་མེས་པོའང་ཤིན་ཏུ་དགེས། ཡིག་རྩིས་བསླབས་པས་སློབ་དཔོན་ལས་མཁས་པར་གྱུར། བདུན་པ་ལ་ཁྲོ་ཕུ་རིན་པོ་ཆེའི་དྲུང་དུ་སེམས་བསྐྱེད་ཞུས་པས་བདག་པས་གཞན་གཅེས་ཀྱི་ཐུགས་བཅོས་མིན་དུ་འཁྲུངས། བརྒྱད་པ་ལ་ཁྲོ་ཕུར་རྗེའི་དྲུང་དུ་བདེ་མཆོག་དྲིལ་བུ་པའི་དབང་ཞུས་དུས་འདིའི་དབུ་ལ་ཕྱག་བཞག་ནས་འོ་འདི་ལ་ངའི་ངལ་སོས་བྱེད་པ་ལགས་སོ་གསུངས། ཁྲོ་ཕུ་བའི་ཟབ་ཆོས་རྣམས་ཀྱང་གནང་། མེས་པོའི་དྲུང་དུ་གསང་སྔགས་རྙིང་མ་མང་དུ་གསན།
བཟོ་སྨན་མཁྱུད་དཔྱད་མཁས་པར་མཁྱེན། བཅོ་བརྒྱད་པ་ལ་ལོ་ཚོའི་མཁན་རྒྱུད་མཁན་པོ་རིན་ཆེན་སེང་གེ་དང་། སློབ་དཔོན་ཚད་མའི་སྐྱེས་བུ་བསོད་ནམས་མགོན་ལས་རབ་ཏུ་བྱུང་སྟེ་མཚན་རིན་ཆེན་གྲུབ་ཏུ་བཏགས། སློབ་དཔོན་དེའི་དྲུང་དུ་ཕར་ཕྱིན་གྱི་སློབ་གཉེར་ལ་བཞུགས་ཏེ་འདིའི་ཕྱོགས་སུ་ཤི་ནའང་ཤི་སྙམ་དུ་དགོངས་ཏེ། ཉིན་མཚན་དུ་གསོལ་དང་མནལ་གྱི་ལོང་མེད་པར་གསན་སྦྱངས་ལ་འབད་པས་སྐུ་སེང་སེང་པར་སོང་སྟེ་ཀུན་གྱིས་སྙིང་རྗེའི་གནས་སུ་བྱེད། གཞུང་ཊཱིཀ་ནག་འབྱམ་ཐུགས་སུ་ཆུབ་ཅིང་། ཉི་སྣང་། བརྒྱད་སྟོང་འགྲེལ་ཆེན། བྱམས་པ་དང་འགྲེལ་པའི་ཆོས་སྡེ་ཉི་ཤུ་ལ་མཁས་པར་གྱུར་ནས་ཁྲོ་ཕུར་བཤད་གསར་མཛད། སྡེ་སྣོད་འཛིན་པ་རྣམས་རིགས་པས་ཟིལ་གྱིས་མནན།
བོད་ན་ཀ་བ་ལི་འགྲིམས་པ་གཅིག་ལ་ཤེས་རབ་ཆེ་བར་གྲགས། དེ་ནས་མདོ་རྩ་དང་མེ་ཏོག་ཕྲེང་རྒྱུད་གསན་ཅིང་གཙོ་བོར་རྣམ་ངེས་ལ་སྦྱངས་པས་སྡེ་བདུན་མདོ་དང་བཅས་པ་ཚེགས་མེད་དུ་མཁྱེན། དེ་ནས་མངོན་པ་ཀུན་ལས་བཏུས་ལ་སྦྱངས་ཏེ། སྔ་དྲོ་གཞུང་མདའ་ཚད་ཤོག་བུ་བདུན་དང་ཊཱིཀྐ་ཤོག་བུ་ལྔ་ཐུགས་སུ་འཛིན་པ་དང་། ཕྱི་དྲོ་བཤད་པ་རྩལ་བ་བཤད་དུ་གསན་པས་ཟླ་བ་གཅིག་ལ་མཁས་པའི་ཕུལ་དུ་ཕྱིན། སྤྱོད་འཇུག་དང་རིགས་ཚོགས་དབུ་མའི་སྐོར་རྣམས་ཀྱང་གསན། ཡང་རྩེ་བ་རིན་ཆེན་སེངྒེ་ལ་བདེ་མཆོག་སོགས་སྔགས་ཆོས་མང་པོ་གསན། ཉེར་གཅིག་པ་ལ་ཡབ་དང་ལྷན་ཅིག་དབུས་གཙང་གི་ཆོས་སྡེ་ཕལ་ཆེ་བར་གྲྭ་སྐོར་ལ་བྱོན། དབུས་ནས་ཤཱཀྱ་གཞོན། བཙན་དགོན་པ་བ།
ཁ་རག་བྱང་གཞོན། གཙང་ནས་དཔལ་ལྡན་སེང་གེ འཇམ་སྐྱ་སོགས་ལུང་རིགས་ཀྱིས་བཏུལ་བས་ཕ་སྟོན་བུ་སྟོན་དུ་གྲགས་ཤིང་ཁྱད་པར་རྗེ་འདི་གྲུབ་མཐའ་རྒྱ་མཚོའི་ཕ་རོལ་ཏུ་སོན་པས་མཁས་པའི་གྲགས་པས་ས་ཐམས་ཅད་དུ་ཁྱབ། དེ་ནས་རྣམ་སྣང་བ་ཡོན་ཏན་རྒྱ་མཚོ་ལ་སྤྱོད་ཡུལ། དོན་གྲུབ་དཔལ་བ་ལ་བརྟག་གཉིས། ཡབ་ལ་ཕྱག་རྡོར། གྲང་པོ་ལུང་པ་ལ་དོན་ཞགས། འཇམ་སྐྱ་ནམ་མཁའ་དཔལ་ལ་རྣམ་འགྲེལ་གསན། དེ་ནས་ཁྲོ་ཕུར་འཆད་ཉན་མཛད་དེ་ཕར་ཚད་མངོན་གསུམ་ལ་བཤད་པའི་རྐང་བཙུགས། ཉེར་གསུམ་པ་ལ་ཚོང་འདུས་འགུར་མོའི་བླ་བྲང་དུ།
བཀའ་བཞི་པ་གྲགས་པ་གཞོན་ནུ། བྱང་སེམས་བསོད་ནམས་གྲགས། བསོད་ནམས་བཟང་པོ་སྟེ། ཆོས་ལུང་མཁན་པོ་གསུམ་གྱིས་མཁན་སློབ་མཛད། དད་པའི་དགེ་འདུན་ཉེར་གཉིས་ཀྱི་དབུས་སུ་བསྙེན་པར་རྫོགས། མཁན་སློབ་ལ་མདོ་རྩ། སོར་ཐར་གྱི་མདོ། ཀརྨ་ཤ་ཏམ། བློ་སྦྱོང་རྣམས་གསན། དེ་ནས་ཐར་པ་གླིང་དུ་ཐར་ལོའི་དྲུང་དུ་ཟླ་བ་བཅུ་བར་མ་ཆད་དང་།
ལར་ལོ་བཞི་བཞུགས་ནས། ཀ་ཙན་གྱི་མདོ་བྱིངས་ཉེ་བསྒྱུར་ཨུ་ཎ་དང་། ཨ་མ་ར་ཀོ་ཥ་རྣམས་སཾ་སྐྲི་ཏའི་སྐད་དུ་ཐུགས་འཛིན་མཛད་ནས། དེ་རྣམས་འགྲེལ་པ་དང་བཅས་པ་ལེགས་པར་སྦྱངས། རྒྱ་གར་ཤར་ནུབ། ཁ་ཆེ་སངྒྷ་ལ། སིནྡྷུ་རྒྱ་མཚོ་མཐའ་ལ་སོགས་པའི་ཡི་གེ་རིགས་མང་པོ་མཁྱེན། ལོ་ཙཱ་བྱང་བར་གྱུར། དེ་ནས་གསེར་གྱི་མཎྜལ་ཕུལ་ནས་ཟབ་ལམ་གྱི་ཁྲིད་ཞུས་པས། ཆོས་འདིའི་བདག་པོ་ཁྱེད་རང་ཡིན་པས་བགྱིའོ་གསུངས་ནས།
དཔེ་མེད་མཚོ་དང་ཤ་ཝ་རའི་གདམ་ངག་གནང་སྟེ། འདག་སྦྱར་བུག་སྒོ་ཅན་དུ་བཞུགས་པ་ན། རྩ་རླུང་ཐིག་ལེའི་གནས་ཚུལ་མངོན་སུམ་དུ་གཟིགས། གཟུང་འཛིན་དབྱིངས་སུ་དག་ནས་ཡེ་ཤེས་ཆེན་པོའི་རྩལ་རྫོགས། རིན་ཆེན་སྣང་བ་དང་རིན་ཆེན་སྒྲོན་མ་སོགས་ཏིང་ངེ་འཛིན་གྱི་སྒོ་དུ་མ་མངོན་དུ་གྱུར་ཏེ། ཉམས་རྟོགས་མངོན་པར་ཤེས་པ་ཐོགས་པ་མེད་པ་འཁྲུངས། བླ་མ་ལ་སངས་རྒྱས་དངོས་ཀྱི་འདུ་ཤེས་ལས་ཐ་མལ་དུ་ནམ་ཡང་མ་མཐོང་གསུངས། དབང་མདོར་བསྟན། རྒྱུད་ཕྱི་མ། སེམས་འགྲེལ་གཉིས།
དོན་དམ་བསྙེན་པ། ན་རོ་པ། ཨ་བྷ་ཡ། བརྩོན་འགྲུས་དཔལ་གྱི་སྦྱོར་དྲུག དབང་རབ་འབྱེད་ཀྱི་འགྲེལ་བ། སྙིང་པོ་རྒྱན། སཱ་དྷཱུ་པུ་ཏྲའི་བསྒྲུབ་དཀྱིལ། ཉི་ཟླ་བསྒྲུབ་པ། ཡེ་ཤེས་སྤྱན་སྒྲུབ། སྦས་པ་མིག་འབྱེད།
ཐར་ལོ་ཉིད་ཀྱིས་མཛད་པའི་སྦྱོར་དྲུག་གི་སྐོར་སོགས་མང་དུ་གསན། དེ་ནས་དཔལ་ལྡན་སེང་གེའི་དྲུང་དུ། ར་འབྲོའི་དགོངས་པ་གཅིག་ཏུ་དྲིལ་བ་ལས་ཁྱད་པར་ཕྱག་ལེན་ར་ལུགས་གཙོ་བོར་སྟོན་པའི་དབང་ཞུས་པའི་ཚེ། བླ་མ་རྡོ་རྗེ་ཤུགས་དངོས་སུ་གཟིགས། གཞན་ཡང་བདེ་དགྱེས་སྒྱུ་ཐོད་རྡོ་རྗེ་ཕྲེང་བའི་དབང་སོགས་གསན། དེ་ནས་རོང་དབེན་དམར་དུ་བླ་མ་རྡོ་རྗེ་རྒྱལ་མཚན་པའི་དྲུང་དུ་བྱོན། ཟླ་བ་དགུ་བར་མ་ཆད་པར་བསྟེན་ནས། དུས་འཁོར་རྒྱུད་འགྲེལ་ར་འབྲོའི་བཞེད་ཚུལ་སོ་སོར་ཕྱེ་བའི་རྒྱུད་བཤད་མཛུབ་ཁྲིད་ཚར་གཉིས་ཆ་ལག་དང་བཅས་པ་གསན། དེ་ཚིག་དོན་གཉིས་ཀ་ལ་མཁས་པར་གྱུར། བླ་མས་ཀྱང་འོ་ཆོས་བདག་པོ་ལ་འཕྲོད་ད་བློ་བདེའོ་གསུངས།
དུས་ཕྱིས་ཀྱང་དུས་འཁོར་ཁོ་ནར་ཐུགས་རྩིས་ཆེ་ཞིང་། གསུངས་པའི་དུས་ནའང་འདི་དཔལ་དུས་ཀྱི་འཁོར་ལོ་བྱ་བ་གཞན་གྱི་རྒྱུད་འགྲེལ་བས་འདིའི་དཀྱིལ་ཆོག་ཀྱང་དགའ། རྒྱུད་གཞན་གྱི་དཀྱིལ་ཆོག་པས་འདིའི་སྲུང་འཁོར་ཡང་ཚན་ཆེ། འདི་འདྲ་བའི་ཆོས་སློབ་པ་ལ་འོ་ཡང་ཞོར་ཤམ་ལ་ཤེས་པ་མི་མཆི། འདིར་བྱོན་ཅིག་གསུངས་ནས་ས་རིགས་པ་ལ་སོགས་པ་རྣམས་དཔོན་སློབ་ཆོས་ཁྲིའི་ཁ་རུ་བསྒྲིགས་ནས་མཛད། བརྗེད་ཐོའི་དཔེ་ཆུང་དང་འཁྲུལ་འཁོར་གྱི་གནད་ལ་སོགས་པ་རྣམས་རྒྱུད་འགྲེལ་དང་བསྟུན་གྱིན་ཕྱག་ལེན་མཛད། འོ་སྐོལ་སྔགས་པ་ཀུན་ལ་ཕྲ་མོའི་ལག་ལེན་ཚུན་ཆད་ལ་དྲི་གཏུག་བྱེད་པ་གཅིག་རང་མ་བྱུང་ན། ཨོ་སོབ་སོབ་རེའི་དགེ་བཤེས་ལ་གཤའ་མ་མི་མཆི། དེས་ན་འདི་ལྟ་བུའི་རྒྱུད་ལ་སློབ་གཉེར་བྱེད་ན། ཁོལ་པོ་ཐོན་དུ་དཀའ།
དཀའ་ལ་ནན་ཏན་ཆེན་པོ་འཚལ། མ་བདེ་བ་བྱུང་ན་དྲིས་ཤིག ཆོས་ཟབ་པ་རྒྱ་ཆེ་བ་སངས་རྒྱས་རྣམས་ཀྱིས་གསུངས། བསྡུ་བྱེད་རྣམས་ཀྱིས་བསྡུས། པཎ་གྲུབ་རྣམས་ཀྱིས་བསྒྱུར། མཁས་པ་རྣམས་ཀྱིས་གཏན་ལ་ཕབ། བཤད་པའི་སྲོལ་མ་ཆག དབང་གི་ཆུ་བོ་མ་ནུབ། ལྷད་མ་ཞུགས། འདྲེས་མ་ཁྱེར།
དམ་མ་ཉམས། བཀའ་བརྒྱུད་གྲུབ་ཐོབ་ཀྱི་ཟམ་མ་ཆད། བྱིན་རླབས་ཀྱི་ན་བུན་མ་ཡལ། མདོ་རྒྱུད་འགྲེལ་པ་ཟབ་མོ་རྣམས་ཀྱི་ལྡེ་མིག སངས་རྒྱས་སྲས་བཅས་ཐམས་ཅད་ཀྱི་སྤྱི་ལམ་འདི་ལྟ་བུའི་ཆོས་བཤད་ཉན་བྱར་ཡོད་པ་ཚོགས་བསགས་པ་ཡིན་པས་ད་ཆུད་མ་གསན། རང་གཞན་གྱི་དོན་རྒྱ་ཆེན་པོ་མཛོད་ཅེས་ནན་ཏན་ཆེན་པོའི་སྒོ་ནས་གསུང་ཞིང་། དཀའ་བའི་གནས་རྣམས་ལ་དྲི་བ་ཞུས་པ་ལ་ཤིན་ཏུ་དགྱེས། ཛ་ལནྡྷ་རི་པའི་དངོས་སློབ་བི་བྷུ་ཏི་དཱ་མ་ལ་གཏུམ་མོ་དང་གེགས་སེལ་དང་། བར་ཕུག་རོང་པ་གཞོན་ནུ་གྲུབ་པ་ལ་བཀའ་གདམས་པའི་ལུགས་མང་པོ་གསན། སོ་གཅིག་པ་ལ་སྐུ་ཞང་གྲགས་པ་རྒྱལ་མཚན་པས་གདན་དྲངས།
ཞ་ལུ་གསེར་ཁང་གི་གཙུག་ལག་ཁང་དུ་ཕྱག་ཕེབས་ནས་བཀའ་ཆེན་བཞི་ལ་བཤད་པའི་རྐང་མཛད་ནས་བཤད་ཉན་གྱི་གྲྭ་བཙུགས་པ་ན། གྲྭ་པ་འགའ་ཞིག་གིས་ཆགས་སྡང་གི་རྣམ་འགྱུར་མི་ཟད་པ་བསྟན་པ་ཞི་བའི་ཆེད་དུ་དབུ་མཛད་བཀྲ་ཤིས་བཟང་པོ་ལ་ཕར་ཕྱིན་གསན། འོན་ཀྱང་ད་དུང་མ་ཟློག་པར་སྤྱན་ལ་རྡེའུ་འཕེན་པ་སོགས་བྱས་པས། རང་ལ་མི་ཕན་གཞན་ལ་གནོད་པ་ཡིན། ། བདག་གིས་འཆད་ཉན་འདི་འདྲས་ཅི་བགྱིས་ལགས། ། ཟ་འདུག་འགྲོ་འཆགས་ལ་སོགས་ཅི་བྱས་ཀྱང་། ། གཞན་གྱི་ཁོང་ཁྲོའི་རྒྱུ་རུ་འགྱུར་ལ་སྐྱོ། ། ད་ནི་ཚེ་ཡང་རིང་དུ་མི་གནས་ཤིང་། ། ནང་གི་དབང་པོ་ཡོངས་སུ་མི་གསལ་ལ། ། སྐྱེ་འཆིའི་སྡུག་བསྔལ་ཤིན་ཏུ་བཟོད་པར་དཀའ། །
ཅུང་ཟད་ཤེས་པ་ཉམས་ལེན་དུས་ལ་བབ། ། གསུངས་ནས་རེ་ཞིག་ཐུགས་ལས་ཆུང་ངུ་ལ་གཞོལ་བ་ན། སྐུ་ཞང་ཆེན་པོ་སྟབ་སྟབ་པོར་གྱུར་ནས་མ་རུངས་པ་རྣམས་སྲོག་གི་ཆད་པ་ལ་གཏུགས་པ་ན། དེ་རྣམས་ཀྱང་འགྱོད་པས་ནོངས་པ་འཆགས་ཤིང་རྗེ་འདི་ཁོ་ན་སྐྱབས་སུ་བརྟེན་ཏེ་མགྲིན་གཅིག་ཏུ་གསོལ་བ་བཏབ་པས། དེ་རྣམས་ཀྱི་འཇིགས་སྐྱོབ་དང་བསྟན་པ་ལ་དགོངས་ནས་སླར་ཡང་ཆོས་ཀྱི་འཁོར་ལོ་ཟླ་མེད་པ་བསྐོར། དེ་དུས་གྲུབ་ཐོབ་ཟེ་དམར་བ་ལ་བདེ་མཆོག་གསན། དེ་ནས་སྔོན་ཇོ་བོ་རྗེས་བྱིན་གྱིས་བརླབས་པའི་བསྟི་གནས། དེའི་མཆོད་རྟེན་ཡང་བཞུགས་པའི་ཞྭ་ལུའི་རི་ཕུག་ཏུ་གཙུག་ལག་ཁང་དགེ་འདུན་གྱི་སྡེ་དང་བཅས་པ་བཞེངས། སྔར་རོང་པ་རྡོ་རྗེ་རྒྱལ་མཚན་ལ་དུས་འཁོར་གསན་པའི་དུས་སུ་གསང་འདུས་ཤེས་པ་གཅིག་བྱུང་ན་སློབ་ཞུས་པས། ངེད་ཀྱི་མཆེད་གྲོགས་སློབ་དཔོན་འཕགས་པ་བྱ་བ་འཕགས་ཡོ་ག་དུས་གསུམ་ལ་མཁས་པ་ཞིག་མ་དག་ཕྱོགས་ན་ཡོད་གསུངས་ཏེ་རྩད་བཅད་པས།
ཕྱིས་སྐྱི་མཁར་ན་བཞུགས་པ་གསན་ནས་གདན་འདྲེན་པ་བཏང་པས། མནལ་ལམ་དུ་བུད་མེད་གཅིག་གིས་བུམ་པ་ཆུས་ཅུང་མ་གང་བ་གཅིག་དང་། རྣལ་འབྱོར་གཅིག་གིས་རྡོ་རྗེ་དྲིལ་བུ་ཁྱེར་བྱུང་ནས། འདི་པ་སྔར་རང་གི་ཡིན་པ་ན་ནིང་ནས་བྲག་རམ་ན་ཡར་ལ་ཕྱིན་ད་ཁྱེད་རང་ལ་གཏོད་པ་ཡིན་ཟེར་ནས་གཏོད་དུ་བྱུང་པ་རྨིས། ཐུགས་དགེས་ཚོར་དང་བཅས་པས་ཀུན་མཁྱེན་འཕགས་འོད་ཞྭ་ལུ་རི་ཕུག་ཏུ་གདན་དྲངས་པས། ཁྱེད་ལ་རྒྱ་པའི་རྒྱ་ལུགས་དང་། གར་པའི་གར་ལུགས་སོགས་པ་དེ་མ་ཡིན། འགག་འདྲ་བཤད། གཞན་ཤར་རྩེ་བཀླགས་ནས་ཐོབ་ཆེ་བ་གཅིག་བགྱི་གསུངས། བཤད་པ་རྡོ་རུས་ཐུག་པ་གཅིག་ཞུ་ཞུས་པས།
ཨ་པ་སྙིང་ནས་རང་སློབ་ན། སྔོན་ལ་རིམ་ལྔའི་དམར་ཁྲིད་བགྱི་གསུངས་ནས་དབང་དང་ཁྲིད་གནང་། དེའི་ཚེ་སངས་རྒྱས་བྱང་སེམས་མང་པོ་ཏིང་ངེ་འཛིན་གྱི་རྩེད་མོ་སྣ་ཚོགས་མཛད་པ་དང་། བསྐྱེད་རིམ་གྱི་དུས་སུ་ལྷ་སོ་གཉིས་ཀྱི་ཞལ་གཟིགས། རྡོར་བཟླས་ཀྱི་དུས་སུ་རྟགས་ལྔ་དང་རླུང་ལྔ་སོ་སོར་གསལ་བར་གཟིགས། སྐུ་ལུས་འཇའ་འོད་དུ་གྱུར་པ་ལ་ལྷ་སོ་གཉིས་ཀྱི་དཀྱིལ་འཁོར་དུ་གཟིགས། མནལ་འོད་གསལ་དུ་ཟིན། ཨུ་རྒྱན་དུ་བྱོན་ནས་ཡེ་ཤེས་མཁའ་འགྲོ་མ་དང་མཇལ། མངོན་དགར་བྱོན་ནས་རིན་པོ་ཆེའི་གཞལ་མེད་ཁང་ན་སངས་རྒྱས་སྟོང་གྲལ་བསྒྲིགས་སུ་བཞུགས་པ་གཟིགས། ཞིང་ཁམས་དག་པ་ལྟ་ན་ཉི་ཟླ་ལ་ཞོན་པའམ།
འོད་ཟེར་ལ་འཇུག་པའམ། མཁའ་ལྡིངས་ལ་སོགས་བྱས་ནས་གང་འགྲོ་འདོད་པའི་ཡུལ་དུ་སླེབ་པ་སྙམ་བྱས་ན་མཐོང་གིན་འདུག་གསུངས། མཚན་མོ་མནལ་ལམ་དུ་གསུང་རབ་གང་བཞེད་ལ་གཟིགས་རྟོག་མཛད་ནས་སང་དེ་ཚོགས་སུ་གསུངས། དེ་ནས་གསང་འདུས་འཕགས་སྐོར། ཡེ་ཤེས་ཞབས་ལུགས། དུས་འཁོར་རྭ་འབྲོའི་དབང་རྒྱུད་བཤད་ལུང་མན་ངག་གི་བཀའ། ནཱ་རོ་པ། ཇོ་བོ་རྗེ། ཤཱཀྱ་ཤྲཱི། ཤ་བ་རི།
དཔྱལ་ཨ་མོ་གྷ། གྱི་ཇོ། རྩ་མི། རྒ་ལོ། ཞང་ཚལ་པ། སྲོག་པ་ལུང་པ། ཡར་པ་བྱ་ཟེར་རྣམས་ཀྱི་སྦྱོར་དྲུག ཨོ་རྒྱན་བསྙེན་བསྒྲུབ་སོགས་སྦྱོར་དྲུག་རིགས་མི་འདྲ་བ་མང་པོ། བདེ་དགེས། གཤིན་རྗེ་གཤེད།
སྒྱུ་དྲ། གདན་བཞི། མཱ་ཡཱ། གྲུབ་རྙིང་། ཡོ་ག བྱ་སྤྱོད་ཕལ་མོ་ཆེའི་དབང་བཤད་མན་ངག་གི་བཀའ་ཐམས་ཅད་ནོད། བླ་མ་འདི་ལ་རྡོ་རྗེ་འཆང་གི་འདུ་ཤེས་ལས་སྐད་ཅིག་ཡང་མི་གཡེལ། བླ་མས་ཀྱང་ཆོས་རེ་རེ་གསུངས་པའི་གཤམ་དུ་ཆོས་བདག་པོ་ལ་འཕྲོད་དོ་གསུངས། སྤྱིར་བླ་མ་ཉི་ཤུ་རྩ་བརྒྱད་མངའ། མང་དུ་ཐོས་པ་རྒྱ་མཚོའི་མཐར་སོན་ནས།
དབྱར་དགུན་གྱི་དུས་ཆོས་ལ། བཀའ་ཆེན་བཞི། སྤྱོད་འཇུག འཕགས་ཡོག་དུས་གསུམ་ཞེས་པའི་ཐ་སྙད་མཛད་ནས། སྟོན་དཔྱིད་དུས་འཁོར་དང་གསང་འདུས་རྒྱུད་འགྲེལ། རྡོ་རྗེ་འབྱུང་བ། སུམྤུ་ཏྲི་རྣམས་རྒྱུན་དུ་གཙོ་བོར་གསུངས། གཞན་མདོ་རྒྱུད་ཀྱི་བཤད་ལུང་མན་ངག་ཐུག་པ་མེད་པར་ཞར་ཆོས་སུ་གསུངས། བསྟན་བཅོས་མང་དུ་མཛད་པ་ལས་དུས་འཁོར་གྱི་སྐོར་ལ། རྒྱུད་འགྲེལ་གྱི་མཆན་ས་བཅད།
ཆོས་འབྱུང་། མཁས་པ་དགའ་བྱེད། ལག་ལེན་གྱི་རྩིས་མྱུར་རྩིས་ཀྱི་ལྷན་ཐབས། སྒྲ་རིག་མཁས་རྒྱན། མདོར་བསྡུས་དང་པོའི་ཊཱིཀྐ། ངེས་དོན་སྙེ་མ། ལྷན་སྐྱེས་དང་། ཐུགས་དཀྱིལ་དང་། ཡོངས་རྫོགས་ཀྱི་སྒྲུབ་ཐབས། བསྟོད་པ།
དཀྱིལ་ཆོག དེའི་ལྷན་ཐབས། མཆོད་གར། སྔགས་གར། སྟངས་སྟབས་བདུན་པ། རྒྱུད་མཆོད། བརྒྱུད་པའི་གསོལ་འདེབས། རབ་གནས། དུས་ཐ་མའི་ཆོ་ག མཆོད་འཕྲེང་།
གོ་ལའི་རྣམ་གཞག ཞི་བ་དང་ལས་བཞིའི་སྦྱིན་སྲེག ཐིག་རྩ། ཁོར་ཡུག་གི་ལྷ་འགོད་ཚུལ། དབང་མདོར་བསྟན་གྱི་ཊཱིཀྐ། ཁྲིད་ཡིག ངོ་སྤྲོད། འགལ་སྤོངས་རྣམས་མཛད། ས་སྐྱ་པ་དོན་ཡོད་རྒྱལ་མཚན་སྐུ་མཆེད་ཀྱིས་བརྟག་གཉིས་ལ་ཊཱིཀྐ་མཛད་པར་བསྐུལ་བ་ན། རྗེ་བཙུན་གྲགས་པ་རྒྱལ་མཚན་དང་ལན་གཉིས་མཇལ།
རྗེ་བཙུན་གྱི་ཞལ་ནས་འདིའི་འགྲེལ་པ་བྱེད་པ་དེ་ལེགས། སྤྱིར་བཀའ་བསྟན་བཅོས་རྣམས་དང་། ཁྱད་པར་གསང་སྔགས་ཀྱི་བསྟན་བཅོས་ལ་ཞུ་དག་དང་། ཡང་དགོས་སུ་ངའི་བསྟན་བཅོས་ལ་ང་རང་གིས་ཞུ་དག་གཅིག་བྱ་སྙམ་ནའང་མ་གྲུབ། ད་ཉིད་ཀྱིས་ཞུ་དག་གྱིས་ཤིག་ཅེས་ལུང་བསྟན་པ། ག་རེ་བླ་མ་རྗེ་བཙུན་ཆེན་པོ་དང་མཇལ། ས་སྐྱ་པའི་ཆོས་རྣམས་དང་ཁྱད་པར་བརྟག་གཉིས་ལ་ང་བས་རྒྱུད་ཐག་ཉེ་བ་དིང་སང་མེད་སྙམ་དུ་དགོངས། འགྲེལ་པ་བྱ་བར་ལུང་བསྟན། གོང་མའི་ཡིག་ཆ་རྣམས་ལ་དགག་སྒྲུབ་བྱ་བར་བཀས་གནང་ཡང་བཏང་སྙོམས་སུ་བཞག་ནས་ལུང་འགྲེལ་མཛད། སྐུ་ཞང་ཆེན་པོའི་རྗེས་སུ་སྲས་ཀུན་དགའ་དོན་གྲུབ་ཀྱིས་སྦྱིན་བདག་བྱས་ནས།
ཞྭ་ལུར་རྣལ་འབྱོར་རྒྱུད་ཀྱི་གཞལ་ཡས་ཁང་དུ་ལྷ་འབུམ་མཛད་དེ་དཀྱིལ་འཁོར་ལྔ་བརྒྱ་ལྷག་ལོགས་བྲིས་སུ་བྲིས། བསྟན་འགྱུར་བཞེངས་ཏེ་དཀར་ཆག་མཛད། དཔོན་ཆེན་རྒྱལ་བ་བཟང་པོས་ཤངས་སུ་གདན་དྲངས་ཏེ། མཆོད་རྟེན་དང་ལུགས་མའི་རྟེན་མང་པོ་ཞལ་བརྐོས། སྤྱོད་རྒྱུད་ཀྱི་དཀྱིལ་འཁོར་བཞི་བཅུ་ལྷག བྱ་རྒྱུད་ཀྱི་དཀྱིལ་འཁོར་སུམ་ཅུ་ལྷག་གི་ལྷ་འབུམ་མཛད་ནས་རི་མོར་བྲིས། རི་ཕུག་ཏུ་དུས་འཁོར་གྱི་སྐུ་རིན་པོ་ཆེ་ལས་གྲུབ་པ་སོགས་སྐུ་མང་པོ་དང་བཀའ་འགྱུར་དང་། བོད་ཀྱི་བསྟན་བཅོས་ཀྱང་ཕལ་མོ་ཆེ་བཞེངས། རྒྱ་གར། རྒྱ་ནག
བལ་པོ། ཧོར། ཡུ་གུར། སོག་པོ། འགའ། དབུས་གཙང་། མངའ་རིས། ཁམས་ཀྱི་སློབ་མ་གྲངས་མེད་པ་སྨིན་གྲོལ་དུ་མཛད། འཇམ་དབྱངས་དོན་ཡོད་རྒྱལ་མཚན་སྐུ་མཆེད། བསོད་ནམས་བློ་གྲོས་སྐུ་མཆེད།
ཆོས་ལུང་མཁན་ཆེན་བསོད་ནམས་གྲགས། གུ་ཤྲཱི་ཆོས་གྲགས་དཔལ་བཟང་པོ། ལོ་ཙཱ་བ་བློ་གྲོས་དཔལ་སོགས་མཁས་བཙུན་གྱི་སློབ་མ་མང་དུ་འདུས། བཀའ་ཆེན་བཞི། དབུ་སྤྱོད་རྣམས་ཀྱི་ཚིག་དོན་ལ་མཁས་པའི་སྟོན་པ་དང་། འཕགས་ཡོག་དུས་གསུམ། གུར་བརྟག་སཾ་གསུམ། ལུ་ནག་དྲིལ་གསུམ། སྒྱུ་ཐོད་གདན་གསུམ། དམར་ནག་འཇིགས་གསུམ་སོགས་ལ་མཁས་པའི་ཕྱི་ནང་གི་རྡོ་རྗེ་སློབ་དཔོན་ཕེར་པ་དང་།
བསྐྱེད་རྫོགས་ལ་བརྟན་པ་ཐོབ་པའི་རྣལ་འབྱོར་དང་། ཀུ་ས་ལི་ལ་སོགས་པའི་སློབ་མ་བགྲང་གིས་མི་ལངས་པ་ཐོན། ཞྭ་ལུར་ཚོགས་པ་སུམ་སྟོང་བརྒྱད་བརྒྱ། རི་ཕུག་ཏུ་སྡེ་སྣོད་འཛིན་པ་ཤ་སྟག་དང་། འདག་སྦྱར་བུག་སྒོ་ཅན་ལ་བཞུགས་པའི་དགེ་འདུན་ལྔ་བརྒྱ་ལྷག་རེ་འདུས། སྟག་ཚལ། འོར་མོ། ཚ་མིག བྲེ། འབྲས་ཡུལ།
ཤངས། དབེན་དམར་ལ་སོགས་པར་སྐྱེ་བོ་ཁྲི་ཕྲག་མང་པོ་ལ་སེམས་བསྐྱེད་གནང་། རྒྱ་གར་གྱི་རྒྱལ་པོ་པུཎྱ་མལ་གྱིས་འཕྲིན་ཡིག་སྐྱེས་དང་བཅས་པ་ན་ཕུལ། ཆོས་ཟབ་མོའི་སྐྱེས་ལན་གནང་བས་གུས་པར་འཛིན། རྒྱ་ནག་ནས་རྒྱལ་པོ་ཐོ་གན་གྱིས་གདན་འདྲེན་གྱི་གསེར་ཡིག་པ་བཏང་པ་དབེན་པར་བཞུགས་པའི་ཐུགས་ཀྱིས་བཟློགས། གཤེད་དམར་གྱི་རྒྱུད་སོགས་གསུང་རབ་མང་པོར་ཞུ་ཆེན་མཛད་དེ་གཞི་ནས་བསྒྱུར། འགྱུར་བཅོས་དང་ཧོར་ཁོང་བསབ་པ་མང་པོས་བསྟན་པའི་སྲོག་ཤིང་མཛད། རེ་གཉིས་པ་ལ་གཡའ་ཕག་གཉིས་ཀྱི་འཁྲུག་སྡུམས་ལ་དབུས་སུ་བྱོན་པའི་ལམ་དུ་མྱང་སྟོད་ཆུ་མིག་ར་ལུང་སོགས་སུ་ཆོས་མང་དུ་གསུངས། རྩིས་ཀྱི་མཁན་པོ་ནམ་མཁའ་རིན་ཆེན་སོགས་དགེ་སློང་དགེ་ཚུལ་མང་པོའི་མཁན་སློབ་མཛད། ར་སོག་ལྷ་བཙུན་གྱི་བུའི་ལྐུགས་ཕྱེ།
ཁ་རེ་དང་། ཡར་འབྲོག་སྣ་དཀར་རྩེ་ལ་སོགས་པར་སོ་ཐར་དང་སེམས་བསྐྱེད་མང་དུ་གནང་། ཡར་འབྲོག་མཚོ་མོ་ཆེ་ལ་བྱོན་དུས་གྲུ་ནང་དུ་འདུལ་བའི་དུས་གོ་མཛད། སྲིན་པོ་རི། གྲ་ཐང་། ཡར་ཀླུངས་རྣམ་རྒྱལ། སྡེ་སྡིང་། དོ་སྔོན། ཁྲ་འབྲུག སུ་གུ་དོ།
འོལ་ཁ་ཚ་ཐང་རྣམས་སུ་སྔགས་མཚན་ཉིད་ཐེག་པ་ཆེ་ཆུང་གི་ཆོས་མང་དུ་གསུངས། དེ་ནས་དཔལ་ལྡན་བླ་མ་བསོད་ནམས་རྒྱལ་མཚན་དྭགས་པོ་ནས་གདན་འདྲེན་པའི་ཆེད་དུ་སྟོང་སྟེ་ལུང་པ་ལས་ཡུལ་མ་ལ་བརྒྱུད་དེ་ཙྭ་དེ་ཡུལ་དུ་བྱོན་པར་བརྩམས་པ་ན། ཡུལ་དེའི་ཁྲོམ་ཆེན་པོ་ཚོགས་པའི་ནང་དུ་གཙང་མོ་གཟུགས་མི་ཚད་ལས་ཉིས་འགྱུར་གྱིས་ཆེ་བ། གོས་ནེ་ཚོ་གྱོན་པ་རྒྱན་གྱིས་མཛེས་པ་གསུམ་བྱུང་ནས། ཀྱེ་གྲོང་མི་རྣམས་ནངས་པར་ཡུལ་རོང་ལ་སྐྱེས་བུ་དམ་པ་ཁྱད་པར་ཅན་འབྱོན་གྱི་ཁྱེད་རྣམས་ཀྱིས་ཟམ་པ་འཛུགས་པ་དང་བསུ་སྐྱེལ་བྱས་ན་བསོད་ནམས་ཆེན་པོ་ཐོབ་པ་ཟེར་ནས་མི་སྣང་བར་གྱུར་པས། ཀུན་ངོ་མཚར་ཏེ་ཐང་ཤིང་གི་ཟམ་པ་འཛུགས་པ་དང་ལམ་འཕྲང་བཅོས་ཚར་བ་ན། རྗེ་ཉིད་ཕེབས་ཏེ་དེ་རྣམས་ཀྱིས་ཟམ་པ་ལ་གདན་དྲངས་བྱིན་རླབས་ཞུས། དེ་ནི་སྒྲོལ་མས་ཆུའི་འཇིགས་པ་ལས་བསྐྱབས་པ་ཡིན་གསུངས། དེ་ནས་དྭགས་པོ་མཁར་ལུང་བཟུང་དུ་ཕེབས། དཔལ་ལྡན་བླ་མ་གདན་འདྲེན་པར་བརྩམས་པ་ན།
རོང་མི་ཀུན་གྱིས་དམག་གིས་བཀག་པས་དཔུང་གི་ཁྲོད་དུ་ཐོག་བབས་ཏེ་སྟར་ཀའི་སྡོང་པོ་ཕྱེ་མར་བརླགས་པས་ས་སྐྱ་པའི་འདྲེ་བྱུང་ཟེར་ནས་སྐྲག་སྟེ་སླར་དད་པར་གྱུར། སྒྲུམ་པ་དང་། སྒོམ་ཚིགས་སོགས་སྐྱེ་བོ་མང་པོ་ལ་སེམས་བསྐྱེད་གནང་། སྒམ་པོ་རིན་པོ་ཆེ་སོགས་དམ་པ་མང་པོའི་མཁན་སློབ་མཛད། དེ་ནས་དཔལ་ལྡན་བླ་མ་དམ་པ་གདན་དྲངས་ནས་ཡར་བྱོན། གདན་ས་ཐིལ་དང་། བསམ་ཡས་སོགས་སུ་ལྷ་བཙུན་བསོད་ནམས་འོད་ཟེར་སོགས་དགེ་བཤེས་སྐྱེ་བོའི་ཚོགས་སྟོང་ཕྲག་མང་པོ་ལ་ཆོས་གསུངས། ཡེར་བ། གུང་ཐང་། འཕྲུལ་སྣང་།
ར་མོ་ཆེ། མཚུར་ཕུ། དབུ་རི། གཞུ་ཀུན་ར། སྙེ་མོ། ཚ་མིག བརྒྱ་བ་མདོ་ཕུག་ལ་སོགས་པ་གནས་བཤད་གྲྭ་སྒོམ་གྲྭ་ཆེ་ཆུང་རྣམས་སུ་སྔགས་མཚན་ཉིད་ཀྱི་བཤད་སྲོལ་སྔར་མེད་པ་རྣམས་སྲོལ་གཏོད། ཡོད་པ་རྣམས་དར་ཞིང་རྒྱས་པར་མཛད། སྐྱེ་དགུའི་ཚོགས་འབུམ་ཕྲག་མང་པོ་ཐེག་པ་ཆེན་པོའི་ལམ་ལ་བཀོད་དེ། སླར་རི་ཕུག་ཏུ་ཕེབས་ཏེ་སྔར་བཞིན་དུས་ཆོས་རྣམས་དང་།
སྦྱོར་དྲུག རིམ་ལྔ། སྤྲོས་མེད། ཆོས་དྲུག་ངལ་བསོ། ཞི་བྱེད་སོགས་ཀྱི་ཁྲིད་བཀའ་དང་། རྒྱུད་སྡེ་བཞིའི་དབང་བཤད་བྱིན་རླབས་ཀྱི་བཀའ་བར་མ་ཆད་དུ་གནང་། རེ་གསུམ་པར་དཔལ་ལྡན་འབྲས་སྤུངས་ཀྱི་ཆག་ཚད་བསྒྱུར། རི་ཕུག་ཏུ་བྱང་ཆུབ་ཆེན་པོའི་མཆོད་རྟེན་བཞེངས། དཔོན་ཆེན་དབང་བརྩོན་སོགས་སྐྱེ་བོ་མང་པོ་བྱང་ཆུབ་ལ་བཀོད། ཧོར་རྒྱལ་བུ་པྲཛྙཱ་ཅིང་ཟེའུ་ཙིང་དབང་འཁོར་ཧོར་བརྒྱ་ཕྲག་དང་བཅས་པ་ལ་དུས་འཁོར་གྱི་དབང་གནང་།
ཟབ་ཆོས་ལ་སྦྱར། ཆོས་ཡོན་དུ་བཙོན་པ་གསོད་ངེས་སྟོང་ཕྲག་མང་པོའི་སྲོག་བསྐྱབས། ཁྲོ་ཕུར་ཁྲོ་མོའི་གདན་ས་མཛད་དེ་བཤད་གྲྭ་དང་སྒོམ་གྲྭ་བསྐྱངས། ས་སྐྱར་བྱོན་ནས་གདུང་བརྒྱུད་པ་དང་སྡེ་སྣོད་འཛིན་པ་གནམ་ཀྱི་སྐར་མ་ཙམ་ཆོས་ཀྱིས་ཚིམ་པར་མཛད། ཁྲུ་སོ་དྲུག་པའི་དཔལ་མཆོག་རིགས་བསྡུས་ཀྱི་དཀྱིལ་འཁོར་བཞེངས། ཆོས་ཀྱི་རྒྱལ་མཚན་པ་ལ་དབང་བསྐུར། ལྷ་ཁང་ཆེན་མོར་རྡོ་རྗེ་དབྱིངས་ཀྱི་དཀྱིལ་འཁོར་བློས་བསླངས་རྒྱུ་རིན་པོ་ཆེ་ལས་གྲུབ་པ་རྩ་ཐིག་ཁྲུ་བཅུ་གཉིས་པའི་བཀོད་པ་མཛད་དེ་བཞེངས། རེ་བདུན་པ་ལ་ཞྭ་ལུའི་གདན་སར་ཐུགས་སྲས་ལོ་ཙཱ་བ་བསྐོས་ནས་རི་ཕུག་ཉིད་དུ་བཞུགས་ཏེ། ཁ་ཆེ་པཎྜི་ཏ་སུ་མ་ན་ཤྲཱི་བྱོན་པ་ལ་སྤྱན་རས་གཟིགས་པདྨའི་དྲ་བ་གསན། ཆོས་ཀྱི་རྒྱལ་མཚན་པ།
གུ་ཤྲཱི་ཀུན་དགའ་རིན་ཆེན། ཏའི་སི་ཏུ། འཇམ་དབྱངས་གུ་ཤྲཱི་རྣམས་ལ་དུས་འཁོར་གྱི་དབང་གནང་། ཏི་ཤྲཱི་བསོད་བློ་བ་ལ་རྡོ་རྗེ་ཕྲེང་བའི་དབང་གནང་། དུས་འཁོར་སོགས་ཕྱི་ནང་གི་དཀྱིལ་འཁོར་མང་པོའི་ལོ་དུས་ཀྱི་སྒྲུབ་མཆོད་ཆེན་མོའི་སྲོལ་བཙུགས། བོ་དོང་ཨེར་ཐུགས་སྲས་ལོ་ཙཱ་བ་དང་། ཆོས་ཀྱི་དཔལ་བ་དང་། ཚེ་འཇམ་སོགས་སྡེ་སྣོད་འཛིན་པ་མང་པོ་ལ་རྡོ་རྗེ་ཕྲེང་བ་སོགས་ཆོས་རྗེ་ཉིད་ལ་བཞུགས་པའི་དབང་ཕལ་མོ་ཆེ་གནང་། ཨེའི་གཙུག་ལག་ཁང་གི་རབ་གནས་མཛད། ཆུ་མིག
སྟག་ཚལ་རྫིང་ཁ། རིན་སྤུངས། མྱང་སྟོད་ལྕང་ར། སྟང་ཚང་རྫོང་ཁ། ཞུ་འབྲོག་ནས། ཤངས་མཐོང་སྨོན་སོགས་སུ་གདུལ་བྱ་མང་པོ་སྨིན་གྲོལ་ལ་བཀོད། གདན་ས་རི་ཕུག་ཏུ་གཙང་ཕྱོགས་ཀྱི་དགེ་འདུན་མཐའ་དག་བསགས་ནས། ང་དགའ་ལྡན་དུ་འགྲོ་བའི་ཕྱི་ཕྱག་ཡིན་གསུངས་ནས་སྤོང་ཐག་མཛད། སྐབས་ཤིག་ཏུ་མདང་གསུམ་རྨི་ལམ་ཤིན་ཏུ་བཟང་། དགའ་ལྡན་ནས་སྐས་རིང་གསུམ་བྱུང་བའི་དབུས་མ་ལ་བྱམས་པ་བྱོན།
གཅིག་ལ་ངས་འཛེགས། གཅིག་ལ་སུས་ཕྱིན་ནམ་གསུངས། དོན་བཞི་པ་ལ། གྲྭ་པ་ཀློག་པ་བ་རྣམས་ཞྭ་ལུར་བརྫངས། སྤོང་བ་པ་རྣམས་ནང་མཚམས་བསྡམས། ཆོས་རྗེ་ཉིད་ཀྱང་མུན་ཁང་བསྲུབས་ནས་ཐུགས་དམ་ལ་རྩེ་གཅིག་ཏུ་བཞུགས། འབྲུག་ལོའི་དཔྱིད་སྐུ་ཁམས་མཉེལ་བ་ན། རྒྱལ་སྲས་ཐོགས་མེད་པ་སོགས་དགེ་འདུན་མང་པོས་གསེར་གྱི་མཎྜལ་ཕུལ་ནས་གསོལ་བ་བཏབ་པས། མདང་གསུམ་ངའི་རྨི་ལམ་ན་རྣམ་ཐོས་ཀྱི་བུས་ནད་ཚོ་འགོས་པ་ཡིན་ཟེར་ནས་ལུས་ལ་བསེ་ཁྲབ་ལྟ་བུ་མང་པོ་བཀོག་ནས་སྐྱུར་གཏོང་གྱིན་གདའ་གསུངས་ནས་སྐུ་ཁམས་དྭངས་ཏེ་གཏང་རག་གི་གཏོར་མ་མཛད་དོ། ། སླར་ཧོར་ཟླ་ལྔ་པའི་གཞུག་ནས་ཅུང་ཟད་མཉེལ་ཏེ་དོན་ལྔ་པ་ཤིང་ཕོ་འབྲུག་གི་ཟླ་བ་དྲུག་པའི་ཉི་ཤུ་རྩ་གཅིག་གི་ཐོ་རངས་མེ་ཏོག་གི་ཆར་དང་བཅས་ཏེ་མྱ་ངན་ལས་འདའ་བའི་ཚུལ་བསྟན།
ཉི་ཤུ་བདུན་ལ་གདུང་སྦྱངས་པས་རིང་བསྲེལ་ཡུངས་འབྲུ་ལྟ་བུའི་ཕུང་པོར་གྱུར་པས་རྒྱ་གར། རྒྱ་ནག བལ་བོད་ཀྱི་ཕྱོགས་ཐམས་ཅད་དུ་ཁྱབ་པར་བྱས། ཞྭ་ལུར་ནང་རྟེན་ཇོ་བོའི་སྐུ་ཚད་མ། ཕྱི་རྟེན་གསེར་འབུམ། དབྱེན་ཟླུམས་པའི་མཆོད་རྟེན། གདན་ས་རི་ཕུག་ཏུ་སྐུ་འདྲ་རིན་པོ་ཆེ་རྣམས་བཞེངས་སོ། ། བདག་ཉིད་ཆེན་པོ་འདི་ལ་བུ་སློབ་བསམ་གྱིས་མི་ཁྱབ་ཀྱང་མཆོག་ཏུ་གྱུར་པ་དུས་འཁོར་ལ་མཁས་པ་ནི། ཁ་ཆེ་པཎྜི་ཏ་སུ་མ་ན་ཤྲཱི། དཔལ་ལྡན་བླ་མ་དམ་པ་བསོད་ནམས་རྒྱལ་མཚན།
ཐུགས་སྲས་ལོ་ཙཱ་བ། ཆོས་ཀྱི་དཔལ་བ་གཉིས། ལོ་ཆེན་བྱང་རྩེ། རྒྱལ་ཐང་པ། སྐྱབས་མཆོག་པ། ཁྱུང་པོ་ལྷས་པ། ཆོས་གྲགས་དཔལ་བ། ལོ་ཙཱ་བ་བློ་གྲོས་དཔལ། དབང་རྣོན་པ། འཇམ་དཀར་བ།
དུས་འཁོར་བ་ཤཱཀྱ་དཔལ། ཚེ་འཇམ་པ། འཇམ་རིན་པ། གྲུབ་པ་དཔལ། གཞོན་ནུ་གྲུབ་མགོན་དཔལ་བ། དབང་གྲགས་པ། དཔལ་ཆེན་པ་སོགས་བྱུང་ལ། ཆོས་རྗེ་བླ་མ་དམ་པ་བསོད་ནམས་རྒྱལ་མཚན་གྱི་དྲུང་དུ། ལོ་ཆེན་སྐྱབས་མཆོག་དཔལ་བཟང་པོས་གསན། དེ་ལ་སེམས་དཔའ་ཆེན་པོ་ནམ་མཁའ་འོད་ཟེར་གྱིས་གསན།
དེ་ལ་སྟག་ཚང་ལོ་ཙཱ་བ་ཤེས་རབ་རིན་ཆེན་གྱིས་གསན་ནོ། ། ཡང་བུ་སྟོན་ཐམས་ཅད་མཁྱེན་པ་ལ། ཉང་སྟོན་པ་བླ་མ་ཆོས་དཔལ་བས་གསན། དེ་ལ་ལོ་བཅུ་གསུམ་དུ་དུས་འཁོར་ལ་གྲིལ་ནས་སྦྱངས་པ་བླ་མ་རིན་ཆེན་བསོད་ནམས་འཕེལ་གྱིས་གསན། དེ་ལ་སྟག་ཚང་ལོ་ཙཱ་བས་གསན་པ་སོགས་བུ་སྟོན་རིན་པོ་ཆེ་སློབ་བརྒྱུད་དང་བཅས་པས་ཀྱང་། དཔལ་དུས་ཀྱི་འཁོར་ལོའི་བསྟན་པ་གངས་རིའི་ལྗོངས་འདིར་ཤིན་ཏུ་གསལ་བར་མཛད་པ་ཡིན་ནོ། ། ཡང་ཆོས་ཀྱི་རྗེ་འཇམ་པའི་དབྱངས་སྐྱི་སྟོན་གྲགས་པ་རྒྱལ་མཚན་གྱི་སློབ་མའི་མཆོག་ཏུ་གྱུར་པ་ནི་ཀུན་མཁྱེན་དོལ་བུ་བ་ཉིད་ཡིན་ཏེ། དོལ་པོ་བན་ཚང་དུ་ཡབ་ནམ་སྟོན་ཡེ་ཤེས་དབང་ཕྱུག ཡུམ་ཇོ་ལྕམ་ཚུལ་ཁྲིམས་རྒྱན་གྱི་སྲས་སུ་ཆུ་ཕོ་འབྲུག་ལ་འཁྲུངས། གདུང་རུས་ནམ།
བླ་མ་སྐྱི་སྟེང་པ་ལ་འཇམ་དཔལ་དབང་མོ་ཆེ་ཞུས། མཚན་ཤེས་མགོན་དུ་བཏགས། བཅུ་པ་ལ་མཁན་ཆེན་བྱང་ཆུབ་སེང་གེ་ལ་ཡང་དག་སོགས་རྙིང་མའི་སྐོར་གསན། བཅུ་གསུམ་པ་ལ་སྐྱི་སྟེངས་སུ་མཁན་པོ་ཚུལ་ཁྲིམས་སྙིང་པོ་དང་། སློབ་དཔོན་ཟེ་ཕུག་པ་ལས་རབ་ཏུ་བྱུང་། མཚན་ཤེས་རབ་རྒྱལ་མཚན་བཟང་པོར་བཏགས། དེ་དུས་སྐྱི་སྟོན་འཇམ་དབྱངས་གྲགས་པ་རྒྱལ་མཚན་གྱིས་སྐྱི་སྟེངས་སུ་བྱོན་པ་ལ། རྡོ་རྗེ་ཕྲེང་བའི་གར་ཐིག་བསླབས་པ་ཚེགས་མེད་པར་མཁྱེན་པས་མཁས་པ་ཆེན་པོ་གཅིག་འོང་བར་འདུག་གསུངས་ནས་ཤིན་ཏུ་དགྱེས། སྐྱི་སྟོན་པ་ཡ་ཚེ་རྒྱལ་པོ་བླ་མ་ལ་བྱོན་ནས་སླར་གློ་བོར་ཕེབས་པ་གསན་པས། བཅོ་བརྒྱད་པ་ལ་རང་གཅིག་པུར་དར་ཡུག་འགའ་ཞིག་དང་ཟངས་ཆེན་གཅིག་བསྣམས་ནས་གློ་བོར་བྱོན།
སྐྱི་སྟོན་པ་ལ་ཚད་མ་བསྡུས་པ་གསན། སྐྱི་སྟོན་པ་ས་སྐྱར་ཐེགས་རྗེས་ཤེར་བཟངས་པ་དང་གཞོན་བཟང་པ་བསྟེན་ནས་ལོ་གཉིས་སུ་རྣམ་ངེས་སྦྱངས། དེ་ནས་ས་སྐྱར་བྱོན་ཏེ་སྐྱི་སྟོན་པའི་དྲུང་དུ་ཕར་ཚད་མངོན་གསུམ་སྤྱོད་འཇུག་རྡོ་རྗེ་ཕྲེང་བ་རྣམས་ཀྱི་སློབ་གཉེར་དུས་གཅིག་ལ་མཛད། སྐྱི་སྟོན་ཤཱཀ་འབུམ། བདག་ཉིད་བཟང་པོ་དཔལ། ཏི་ཤྲཱི་ཀུན་བློ། ནམ་ལེགས་པ། ཤར་པ་སེང་གེ་དཔལ་རྣམས་ལ་ཕར་ཚད་མངོན་གསུམ་རྣམ་འགྲེལ་རིགས་གཏེར་བརྟག་གཉིས་རྣམས་གསན། ཁྱད་པར་དུ་ཀུན་སྤངས་གྲགས་རྒྱལ་བ་ལ་དུས་འཁོར་གྱི་དབང་སྒྲུབ་སྐོར་གསན། ཉེར་གསུམ་པ་ལ་ས་སྐྱར་ཕར་ཚད་མངོན་གསུམ་གྱི་བཤད་སྟོན་མཛད།
དཔྱིད་ཆོས་ཟླ་བ་གཉིས་ལ་ཚོགས་ཆེན་མོའི་ཤར་སྒོའི་སྟེང་ནས། སྔ་དྲོ་ཕར་མངོན་གཉིས། ཕྱི་དྲོ་རྣམ་ངེས་བསྡུས་པ་གཉིས་གསུངས། གཙང་གི་ཆོས་གྲྭ་ཕལ་མོ་ཆེར་གྲྭ་སྐོར་ཡང་མཛད། ཉེར་བཞི་པ་ལ་ཚོང་འདུས་མགུར་མོར་ཆོས་ལུང་མཁན་ཆེན་བསོད་གྲགས་པས་མཁན་པོ། མཆོག་སྦྱིན་དཔལ་གྱིས་ལས་སློབ། མཁན་ཆེན་བསོད་བཟང་པས་གསང་སྟོན་མཛད་ནས་ཇོ་གདན་ཚོགས་པའི་དབུས་སུ་བསྙེན་པར་རྫོགས། མཁན་པོ་ལ་མདོ་རྩ་དང་། ལས་སློབ་ལ་སོ་ཐར་གསན། བསད་ཤ་མི་གསོལ་བའི་གཡར་དམ་མཛད།
སླར་ཡང་ས་སྐྱར་སྐྱི་སྟོན་པའི་དྲུང་དུ་མངོན་པ་མཛོད་ལ་སྦྱངས་ཤིང་། ཕྲེང་བ་ཞེ་གཉིས་མ་དང་ཞེ་བརྒྱད་མང་དུས་འཁོར། བདེ་ཀྱཻ་གསང་གསུམ། སྒྱུ་ཐོད་གདན་གསུམ། དམར་ནག་འཇིགས་གསུམ། དཔལ་རྩེ་དབྱིངས་གསུམ་ལ་སོགས་པའི་དབང་རྗེས་གནང་ཉིས་བརྒྱ་བཅུ་བཞི་རྣམས་དཀྱུས་ཐོག་གཅིག་ལ་གསན། དུས་འཁོར་རྭ་ལུགས་སོགས་རྒྱུད་སྡེ་མང་པོའི་བཤད་པ། ཚད་མ་སྡེ་བདུན། བྱམས་པའི་ཆོས་ལྔ། པྲ་ཀ་ར་ཎ་སྡེ་བརྒྱད་སོགས་གཞུང་ལུགས་མང་པོ།
ལུང་སྡེ་བཞི། ཤེར་ཕྱིན་རྒྱས་འབྲིང་བསྡུས་གསུམ། མདོ་མངས། ཕལ་དཀོན། རྒྱུད་འབུམ་སོགས་མདོ་རྒྱུད་བསྟན་བཅོས་མན་ངག་མཐའ་ཡས་པ་གསན། དེ་ནས་ལྷ་སར་ཇོ་ཤཱཀ་རྣམ་གཉིས་མཇལ། ཁྱད་པར་སྤྱན་རས་གཟིགས་ཀྱི་དྲུང་དུ། སེམས་འགྲེལ་སྐོར་བཅུ་ཆ་ལག་དང་བཅས་པའི་ཚིག་དོན་མ་ལུས་པ་ཐུགས་སུ་ཆུད་ནས་གཞན་ལ་སྟོན་ནུས་པའི་གསོལ་བ་དྲག་ཏུ་བཏབ་བྱིན་གྱིས་བརླབས་པའི་མཚན་མ་ཐོབ། བསམ་ཡས་ཀྱང་མཇལ་ཞིང་སྐྱི་ཕན་གྱི་གྲྭས་ཕལ་མོ་ཆེར་གྲྭ་སྐོར་ལ་བྱོན། འཇམ་དབྱངས་ཤཱཀ་གཞོན།
བཙན་དགོན་པ་བ། དབེན་དགེ་བ་སོགས་མཁས་པར་གྲགས་པ་རྣམས་རིགས་པས་བཏུལ། མཁན་ཆེན་བསོད་གྲགས་པ་ལ་བློ་སྦྱོང་ཞུས་པས་བྱང་ཆུབ་ཀྱི་ཐུགས་འབྱོངས། འཁྲུངས་ཡུལ་དུ་བྱོན་ནས་ཡབ་དང་མཇལ། ལ་སྟོད་མངའ་རིས་ཀྱི་དགེ་བཤེས་རྣམས་རིགས་པས་བཏུལ་བས་མངའ་རིས་དབུས་གཙང་ཐམས་ཅད་དུ་མཁས་པའི་གྲགས་པས་ཁྱབ། ཁབ་གུང་ཐང་དུ་ཤར་པ་ཀུན་བསོད་པ་ལ་བདེ་མཆོག་གསན། དེ་ནས་ས་སྐྱར་ཕེབས་ཏེ་དུས་ཆོས་སུ་བཀའ་ཆེན་བཞི་སོགས་པོ་ཏི་ལྔ་དྲུག་རེ་བསྒྲིལ་ནས་གསུངས། དུང་ལུང་དགའ་ལྡན་དུ་ཀྱཻ་རྡོ་རྗེའི་སྒྲུབ་མཆོད་མཛད་པས་བུམ་ཆུ་ཁོལ། ཡི་དམ་གྱི་ལྷ་མང་པོའི་ཞལ་གཟིགས། ཇོ་མོ་ནང་དུ་གུ་ཤྲཱི་རིན་སེང་བའི་དར་འགྱེད་སྐྱེལ་དུ་བྱོན་པས།
སྒྲུབ་པ་བ་རྣམས་ཀྱི་སྒྲུབ་ཚུགས་ལ་དད་པ་སྐྱེས་ཏེ། ད་བཟོད་འདིར་འོངས་ནས་སྒོམ་ཆིག་སྒྲིལ་གཅིག་བྱ་དགོས་དགོངས་པ་བྱུང་། བླ་མ་སེང་གེ་དཔལ་བས་བསྐུལ་བས་རྣམ་འགྲེལ་གྱི་ཊཱིཀྐ་མཛད། སེང་གེ་དཔལ་བ་དབུས་ཕྱོགས་སུ་ཆོས་གྲྭ་ཐམས་ཅད་དུ་འབྱོན་པའི་ཕྱག་ཕྱིར་བྱོན། མཚུར་ཕུར་ཀརྨ་པ་རང་བྱུང་རྡོ་རྗེའི་དྲུང་དུ་རང་སྟོང་གི་ལྟ་བ་བཟུང་ནས་འབེལ་གཏམ་མཛད་པས། མ་འོངས་པ་ན་གཞན་སྟོང་དུ་འགྱུར་ཞེས་ལུང་བསྟན། སེང་དཔལ་བ་གོང་དུ་བཞུགས་པའི་ཕྱག་ཕྱིར་འབྱོན་དགོས་གསུངས་པ་ལ་ཞུ་བ་ནན་གྱིས་ཕུལ་ནས། སོ་གཅིག་པ་ལ་ཇོ་མོ་ནང་དུ་མཁས་བཙུན་ཡོན་ཏན་རྒྱ་མཚོའི་ཞབས་ལ་གཏུགས་ཏེ་དུས་ཀྱི་འཁོར་ལོའི་དབང་དང་ཁྲིད་གསན་ནས་ཉམས་སུ་བཞེས་པས་ཉམས་རྟོགས་ཀྱི་ཀློང་བརྡོལ། རྒྱུད་བཤད་སོགས་ཆོས་སྐོར་མ་ལུས་པ་གསན། དེ་ནས་གསང་ཐབས་སུ་ཀུན་སྤངས་ཆོས་གྲགས་དཔལ་བཟང་པོ་ལ་དུས་འཁོར་རྒྱུད་འགྲེལ།
རྡོ་རྗེ་ཕྲེང་བའི་དབང་ཕྱག་ལེན། བྱམས་པའི་ཆོས་ལྔ་སོགས་གསུངས། དེ་ནས་ཀུན་སྤངས་པས་ཞུ་བ་པོ་མཛད་ནས། མཁས་བཙུན་པ་ལ་དུས་འཁོར་གྱི་དབང་གསན་དུས། ཐིག་འདེབས་པ་ལ་ཀུན་སྤངས་པ་ཆེར་མཁས་པར་བྱུང་པས་མཁས་བཙུན་པ་ཤིན་ཏུ་དགེས་ཏེ། རྗེ་འདི་ལ་ཁྱེད་ཀྱིས་དད་འདུན་ཅན་རྣམས་ལ་རྒྱུད་འགྲེལ་ཚར་གཅིག་གསུང་བར་ཞུ་གསུངས་པས།

བདེ་བ་ཅན་གྱི་བླ་གཡེར་དབུས་སུ་དཀྱིལ་འཁོར་ཡོངས་རྫོགས་དང་། ཕྱོགས་མཚམས་སུ་ཐབ་ཐིག་རྣམས་བཏབ། འཇིམ་པས་དཀྱིལ་འཁོར་དང་ཐབ་བསླངས་ཕྱི་འཇིག་རྟེན་དང་ནང་རྩ་ཐིག་རླུང་གསུམ་གྱི་བཀོད་པ་རྣམས་བཟོས། སློབ་མ་ཉིས་བརྒྱ་ཙམ་ལ་རྒྱས་པར་གསུངས་པས། མཁས་བཙུན་པས་བེར་ཐུལ་སོགས་གནང་སྦྱིན་ཆེན་པོ་མཛད་ནས་ཚོགས་ཆོས་ཀྱང་གནང་བར་ཞུ་གསུངས་པས། བཀའ་བཞིན་སྐྱེས་རབས་སྤྱོད་འཇུག་བསླབ་བཏུས་རྣམས་གསུངས། དེ་ནས་མཁས་བཙུན་པས་བདེ་དགེས་གསང་འདུས་སོགས་ཀྱི་དབང་རྒྱུད་མན་ངག་བུམ་པ་གང་བྱོའི་ཚུལ་དུ་རྫོགས་པར་གནང་། དེ་ནས་མཁའ་སྤྱོད་བདེ་ལྡན་དུ་ཐུགས་དམ་ལ་རྩེ་གཅིག་ཏུ་བཞུགས་པས། མངོན་པར་མཁྱེན་པ་ཐོགས་མེད་དུ་མངའ་བ་དང་སྲོག་ཐུར་འདྲེན་པའི་བདེ་ཉམས་འུར་ལངས་པ་སོགས་གྲུབ་པའི་མཚན་མ་བརྟན་པོ་བརྙེས། སོ་ལྔ་པ་ལ་བླ་མའི་བཀས་ཇོ་མོ་ནང་གི་གདན་ས་མཛད། ཀུན་མཁྱེན་ཆེན་པོ་ཞེས་མཚན་དོན་དང་མཐུན་པར་ཀུན་གྱིས་གསོལ།
སོ་དགུ་པ་ལ་བཟང་ལྡན་འོག་མར་མཆོད་རྟེན་གྱི་ས་ཆོག་མཛད་པས་ས་གཡོས་ཤིང་མེ་ཏོག་གི་ཆར་བབས། དེ་ནས་སྐུ་འབུམ་འཛམ་གླིང་རྒྱན་མཐོང་གྲོལ་ཆེན་མོ་དཔལ་ཡོན་ཅན་ལྷ་ཁང་བརྒྱ་རྩ་བརྒྱད་པ། རྒྱ་དཔངས་མཉམ་པར་ཁྲུ་ཉིས་བརྒྱ་བཅོ་ལྔ་པ། རྒྱན་བཀོད་པ་ཕུན་སུམ་ཚོགས་པ། གདུགས་ཀྱི་ལྷ་ཁང་ན་རིན་པོ་ཆེ་སྣ་ཚོགས་ལས་གྲུབ་པའི་དུས་འཁོར་ཡོངས་རྫོགས་ཀྱི་དཀྱིལ་འཁོར་བློས་བསླངས་བཞུགས་པ་ལོ་ཕྱེད་དང་བཞི་ལ་གྲུབ་སྟེ། རབ་གནས་མཛད་དུས་འདབ་མ་ཡུ་བ་དང་བཅས་པའི་མེ་ཏོག་གི་ཆར་ཁ་བ་བབ་པ་ཙམ་བབས། ལྷུན་པོ་བཞེངས་པས་རྒྱ་མཚོ་བརྡོལ་བ་སྙམ། ཞེས་གསུངས་ཏེ་ཆོས་ཀྱི་གསང་མཛོད་བརྡོལ། རྣམ་གཉིས་འགྱུར་ལ་ཞུས་ཆེན་དང་མཆན་བུ་མཛད། མཁན་ཆེན་བསོད་གྲགས་པས་གཙོ་མཛད་ཇོ་གདན་ཚོགས་པ་ལ་གཞལ་ཡས་ཁང་དུ་དུས་འཁོར་གྱི་དབང་མོ་ཆེ་མཛད།
དེ་ལྟར་ལོ་བཅུ་གསུམ་གྱི་བར་དུ་ཇོ་མོ་ནང་ཉིད་དུ། ལོ་རེ་བཞིན་མཁས་པ་མང་པོ་ལ་དུས་འཁོར་རྒྱུད་འགྲེལ་དང་། བྱམས་ཆོས་རྣམས་དུས་ཆོས་སུ་གསུངས་ཤིང་སྟོན་དཔྱིད་སྦྱོར་དྲུག་གི་དུས་ཁྲིད་ཚོགས་ཆོས། དབྱར་དགུན་སྐུ་མཚམས་དམ་པོ་རྣམས་དུས་ལས་མ་གཡོས་པར་ཆག་མེད་དུ་མཛད་ནས། སྟག་ལོ་ལ་ལོ་ཙཱ་བ་བློ་གྲོས་དཔལ་གདན་སར་བསྐོས། གཟིམས་ཁང་བདེ་བ་ཅན་དུ་བཞུགས་ནས་རི་ཆོས་ངེས་དོན་རྒྱ་མཚོ། མངོན་རྟོགས་རྒྱན་དང་རྒྱུད་བླའི་ཊཱིཀྐ་སོགས་མཛད། གོང་མ་ཐོ་གན་ཐི་མུར་གྱིས་གདན་འདྲེན་དུ་མངགས་པའི་གསེར་ཡིག་པ་བྱུང་དུས། གསང་དམ་པོས་ན་ཐུང་དུ་ལོ་གཉིས་སྔགས་པའི་ཆ་ལུགས་མཛད་ནས་རྟ་མགྲིན་གྱི་ཐུགས་དམ་ལ་རྩེ་གཅིག་ཏུ་བཞུགས་པས་གསེར་ཡིག་པ་བཟློགས། ས་སྐྱ།
ངམ་རིང་། བཟང་ལྡན། ཆུ་བཟང་རྣམས་སུ་སྔ་ཕྱིར་དགེ་འདུན་གྱི་ཚོགས་ཆེན་པོ་ལ་དུས་འཁོར་ལ་སོགས་པའི་ཆོས་ཀྱི་འཁོར་ལོ་ཟླ་མེད་པར་བསྐོར། དགའ་ལྡན་ལྷ་ཁང་དུ་དབུ་མ་སྟོད་ཚོགས་གསུང་དུས་མེ་ཏོག་གི་ཆར་ཆེན་པོ་བབས། རིན་ཆེན་སྡིངས་དང་ལྷག་རྩེར་སྐུ་མཚམས་དམ་པོ་མཛད། ཇོ་ནང་དུ་དུས་འཁོར་གྱི་དར་དཀྱིལ་ཆེན་མོ་འཁྲུལ་སངས་གྲུབ། རྟ་ལོ་ལ་ལོ་ཙཱ་བ་སྐུ་གཤེགས་རྗེས་ཆོས་རྗེ་ཕྱོགས་རྒྱལ་བ་གདན་སར་བསྐོས། གཙང་ཚོ་གསུམ་སོར་ལོ་གསུམ་དུ་ཆ་ག་བས་ལོ་ཏོག་བཅོམ་པ་ལ་བཀའ་ཤོག་བསྒྲགས་པ་ཙམ་གྱིས་གནོད་པ་ཞི། སྣར་ཐང་དུ་དགེ་འདུན་གྱི་ཚོགས་ཆེན་པོ་དང་རྒྱུད་འགྲེལ་དང་རྒྱས་འབྲིང་བསྡུས་གསུམ་སོགས་ཆོས་མང་དུ་གསུངས། བདུན་བཅུ་པ་ལ་ནུབ་ཆོས་ལུང་དུ་ཕེབས་ཏེ།
དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དང་མཇལ། བཀའ་བསྡུ་བཞི་པ་རྩ་འགྲེལ་གནང་། དཔལ་ལྡན་བླ་མར་ཇོ་མོ་ནང་དུ་གདན་ས་གཅིག་བསྐོ་བར་ཞུས་པས་དཀོན་མཆོག་རྒྱལ་མཚན་པ་བསྐོས། རྭ་ལོའི་དབོན་པོ་ཀུན་དགའ་འཕེལ་སོགས་ལ་དབང་ཁྲིད་གནང་། དུ་དབེན་ཤྲཱི་དྷརྨ་ཀིརྟིས་གོང་མའི་ལུང་དང་གནང་སྦྱིན་བཟང་པོ་ཕུལ། དེ་ནས་ཁུ་ལུང་མདའི་གནས་བདེ་གནས། དུར་མིག བྱེ་མ། རྩ་དབྱེ། ཚ་མིག
དགེ་འདུན་སྒང་། གཞུ་ཀུན་ར། གནམ་ཁྲ་ཚང་། དབུ་རི། གནམ་རྩེ་ལྡང་། སྟོད་ཀླུང་རྣམ་རྒྱལ། དཀྱིལ་འཁོར་སྡིངས། དབེན་ཚ་སྟག་རྣམས་ལས་རིམ་གྱིས་བརྒྱུད་དེ་ལྷ་སར་ཕེབས། གནས་སོ་སོར་བླ་མ་དགེ་བའི་བཤེས་གཉེན་རྣམས་ཀྱིས་བསུ་བ་དང་བསྙེན་བཀུར་མཐོན་པོ་མཛད་པ་ལ། དུས་འཁོར་གྱི་དབང་རྒྱུད་མན་ངག་དང་བཅས་པ་གནང་།
སྐྱེ་བོའི་ཚོགས་སྟོང་ཕྲག་མང་པོ་སེམས་བསྐྱེད་སོགས་ཐེག་པ་ཆེན་པོའི་ཆོས་ཀྱིས་ཚིམས་པར་མཛད། ལྷ་སར་ཟླ་བ་བདུན་གྱི་བར་དུ་བཞུགས་ཏེ་ཇོ་བོའི་དྲུང་དུ་མཆོད་པའི་སྤྲིན་རྒྱ་མཚོས་མཆོད་ནས་བསྟན་པ་དང་སེམས་ཅན་ཁོ་ནའི་ཆེད་དུ་སྨོན་ལམ་འདེབས་ཤིང་དབུས་ཕྱོགས་ཀྱི་མཁས་པ་ཕལ་མོ་ཆེ་འདུས་པ་ལ་དུས་ཀྱི་འཁོར་ལོའི་དབང་རྒྱུད་འགྲེལ་མན་ངག ངེས་དོན་གྱི་མདོ་བསྟན་བཅོས་མང་པོ་གནང་། སྐོར་ལམ་རྣམས་ཀྱང་ཁྲིད་པའི་ཉམས་འུར་གྱིས་བཀངས། ཚལ་དང་གུང་ཐང་རྣམས་སུ་ཡང་ཕེབས། ཚལ་པ་ཁྲི་དབོན་དང་། གཞོན་རྒྱལ་དུ་དབེན་ཤྭ་སོགས་དཔོན་སྐྱ་མང་པོ་ཡང་དག་པའི་ལམ་ལ་བཀོད། སྐྱེ་བོའི་ཚོགས་འབུམ་ཕྲག་མང་པོས་སེམས་བསྐྱེད་དེ་བྱང་ཆུབ་ཏུ་སྨིན་པར་མཛད། ལྷ་རྣམས་ཀྱིས་མེ་ཏོག་གི་ཆར་འབེབས་པ་སོགས་ངོ་མཚར་བའི་ལྟས་མང་པོ་བྱུང་། ཆོས་ལུང་ནས་བརྩམས་ཏེ་འདི་ཡན་ལ།
སོར་སམ་གྱི་ཁྲིད་ཐོབ་པས་ཉམས་རྟོགས་བཟང་པོ་དང་ལྡན་པ་ཤ་སྟག་སྟོང་ཉིས་བརྒྱ་བྱུང་། དེ་ནས་གཙང་ནས་གདན་འདྲེན་དང་། རྒྱལ་མཁར་རྩེ་ནས་དཔོན་འཕགས་པ་དཔོན་གཡོག་དང་། ཡར་འབྲོག་ཁྲི་དཔོན་རྡོར་རྒྱལ་གདན་འདྲེན་ལ་ཕེབས་པས་བྱི་བ་ལོ་ཟླ་བ་གཉིས་པའི་ཚེས་གཅིག་ལ། ཕྱོགས་རིགས་ཀྱི་མཇལ་མི་མང་པོ་རྣམས། ར་མོ་ཆེ་ནས་ཉང་བྲན་བྲག་གདོང་གི་བར་ཕྲེང་མ་ཆད་པར་བསྒྲིགས་པ་ལ། འདོ་ལིའི་སྟེངས་ནས་བྱིན་རླབས་ཚིམ་པར་གནང་། དེ་ནས་རྒྱལ་སྡེ་དཀར་ཆུ། གསང་མདའ། སྙེ་ཐང་།
རྣམ་རྒྱལ་སྒང་། འུ་ཤང་རོ། གྱེ་རེ། ཆུ་ཤུལ་གནས། རབ་བཙུན། གན་པ་གནས་སར། གྲ་མ་ལུང་། དཔལ་སྡེ། ཡར་སྲིབ། ཉན་པོ།
སྣ་ཀར་རྩེ། ཁ་བོ་གང་བཟང་གི་མགུལ། ར་ལུང་། ཉིང་རོའི་སྨན་ཆུ་ཁ། གནས་སྙིང་། ལྕང་ར། གནས་དཀར་པོ། གསེར་སྡིངས། ཞྭ་ལུ་མགུར་མོ། རྣམ་ཐང་།
ཁྲོ་ཕུ། བོ་དོང་ཨེ་ལ་སོགས་པ་རྣམས་སུ། བླ་མ་དགེ་བའི་བཤེས་གཉེན་དང་། མི་ཆེན་པོ་རྣམས་ལ་དུས་འཁོར་གྱི་དབང་ཁྲིད་གནང་། སྐྱེ་བོ་སྟོང་ཕྲག་མང་པོ་ཐེག་པ་ཆེན་པོ་ལ་བཀོད་ནས་ཇོ་མོ་ནང་དུ་ཕེབས། སྐུ་འབུམ་ཆེན་མོའི་བཟོ་གནས་ཕྲ་མོ་རྣམས་ལེགས་པར་གྲུབ་སྟེ། མཐོང་གྲོལ་གྱི་སྐུ་འབུམ་ཆེན་མོ་ལ། ཉི་གདན་གྱི་སྟེང་ནས་སྐོར་བ་བྱེད། ཟླ་གདན་གྱི་སྟེང་ནས་མེ་ཏོག་འབུལ། ཁྱམས་ཁྲའི་ནང་དུ་གསུང་རབ་བལྟ།
སོ་སོའི་སྒོ་ནང་ནས་ཕྱག་མཆོད་བྱེད། ཨེ་མ་སྐལ་ལྡན་ཀུན་དགའ་བར་བྱོས། ཞེས་གསུངས་ཤིང་ཐུགས་སྤྲོ་བས་སྐོར་བ་མང་དུ་མཛད། ཕྱོགས་རིགས་ཀུན་ནས་འདུས་པའི་བུ་སློབ་མང་པོ་ལ་རྒྱུད་འགྲེལ་མན་ངག་དང་བཅས་པ་གསུངས། སློབ་མའི་ཐུ་བོ་རྣམས་ལ་ཡང་ཆོས་ཀྱི་ལྷག་མ་མ་ལུས་པར་སྩལ། ལོ་མཚམས་པ་རྣམས་ལ་བུག་སྒོ་སོ་སོར་ཡུད་ཀྱིས་ཕེབས་ནས། གེགས་སེལ་དང་གདམས་པ་གནང་སྟེ་བདེན་པ་མཐོང་བར་མཛད། ཕལ་ཆེ་བས་ནི་འཕྲལ་དུ་གྲུབ་པའི་མཚན་མ་བསྟན་པས་ཆོས་རྗེ་ཡང་མཉེས། བདུན་ཅུ་པ་ལྕགས་མོ་གླང་གི་ལོ་ཧོར་ཟླ་བཅུ་གཅིག་པའི་ཚེས་ལྔའི་ཉིན་ཁྲིད་གསལ་བར་རྣམས་ལ། བླ་མའི་རྣལ་འབྱོར་རྒྱས་པ་གཅིག་གནང་ནས་འདི་ལ་རྟེན་འབྲེལ་ཐམས་ཅད་བསྒྲིག་དགོས།
གལ་པོ་ཆེ་ཡིན་པས་སྒོམས་ཤིག དེ་ནས་གདན་ས་བས་གནང་ངོ་གསུངས། ཚོགས་པ་ལ་ངེས་དོན་རྒྱ་མཚོའི་ཆོས་འཕྲོ་དེ་ཉིད་ཆེས་ཐུགས་གསལ་ཞིང་། གཟི་མདངས་ཆེ་བའི་རྣམ་པས་ལྷག་པར་གསུང་ཆེ་བར་གསུངས་ཏེ། འུ་ཅག་གི་ཆོས་བཤད་མཚམས་དེ་ཁ་ལ་བྱེད་པ་ཡིན་ནོ་གསུངས་ནས་ཆོས་འཕྲོར་བཞག ཚེས་དྲུག་གི་ནམ་ལངས་མ་ཐག་འོད་གསལ་ལ་མཉམ་པར་བཞག་ནས་དགོང་མོ་མྱ་ངན་ལས་འདས་ཏེ། མཁའ་ཁྱབ་ནམ་མཁའི་རྡོ་རྗེ་ཅན་ཡིན་མོད་ནའང་། སྤྲུལ་པའི་སྐུ་ནི་ཞིང་བདེ་བ་ཅན་དུ་འབྱོན་པར་ཞལ་གྱིས་བཞེས་སོ། ། ཞག་བདུན་གྱི་བར་དུ་གཟི་མདངས་ཇེ་སེར་སོང་ཞིང་ཞལ་འཛུམ་སྟོན། གསང་བ་སྦུབས་སུ་ནུབ།
དབུའི་གཙུག་ཏོར་འཕགས་པ་ལ་ཟླ་བ་བདུད་རྩི་ལུད། ཕྱི་ནང་རྟེན་འབྲེལ་གནད་གཅིག་པས་གཙང་པོ་གྱེན་ལ་ལོག་སྟེ་གྲམ་པའི་མཐིལ་གྱི་རྡོ་མཐོང་བ་བྱུང་། གདུང་ཞུགས་ལ་ཞེན་པས་རིང་བསྲེལ་ཡུངས་འབྲུ་ལྟ་བུའི་ཕུང་པོར་གྱུར་ཅིང་། སྤྱན་རས་གཟིགས་བྱོན། བདེ་བ་ཅན་དུ་ཚེ་དཔག་མེད་ཇོ་བོའི་སྐུ་ཚད་མ་དང་། སྐུ་འབུམ་ཆེན་མོར་སྐུ་འདྲ་མཐོང་བ་དོན་ལྡན་བཞེངས་པའི་ནང་དུ་རིང་བསྲེལ་ཕལ་ཆེ་བ་བཞུགས་སོ། ། བདག་ཉིད་ཆེན་པོ་རིགས་ལྡན་སྤྲུལ་པའི་སྐུ་འདིའི་སློབ་མའི་ཐུ་བོ་ནི། ཀུན་སྤངས་ཆོས་གྲགས་དཔལ་བཟང་པོ། ས་བཟང་མ་ཏི་པཎ་ཆེན། ལོ་ཙཱ་བ་བློ་གྲོས་དཔལ།
ཆོས་རྗེ་ཕྱོགས་ལས་རྣམ་རྒྱལ། དཀོན་མཆོག་རྒྱལ་མཚན། ཆོས་དཔལ་མགོན་པོ། ཆོས་རྗེ་རིན་ཆེན་ཚུལ་བ། ཞང་སྟོན་རྒྱ་པོ་བསོད་ནམས་གྲགས་པ། གཡག་སྡེ་པཎ་ཆེན། ལ་དོང་སྨན་ཆུ་ཁ་པ་བློ་གྲོས་རྒྱལ་མཚན། ལོ་ཆེན་བྱང་རྩེ། སེ་སྡིང་པ་བློ་གྲོས་དཔལ། བསྟན་པའི་རྒྱལ་མཚན།
ཆོས་གྲགས་གསར་མ། ཉ་དབོན་ཀུན་དགའ། བླ་བྲང་པ་བཟང་པོ་དཔལ། ཐང་ཆེན་པ་ཀུན་དགའ་འབུམ། ས་སྐྱ་མཁན་པོ་ནམ་ཡེ་བ། ཤངས་པ་རྡོ་རྗེ། གནས་དྲུག་པ་བློ་གྲོས་མཚུངས་མེད། འཇམ་སྔོན། འཇམ་སྒེག མཁས་པ་རིན་ཆེན་མཆོག
མཁས་པ་ངག་དབང་། སྣར་ཐང་པ་མཆིམས་བློ་བཟང་གྲགས་པ། ཆོག་ལུང་མཁན་པོ་བསོད་ནམས་བཟང་པོ་དང་གྲགས་པ་རྒྱལ་མཚན། བྱང་ཆུབ་སེམས་དཔའ་དགེ་བའི་བློ་གྲོས། རི་དོན་བློ་ཆེན་འོད། མཁན་ཆེན་དོན་གྲུབ་དཔལ་དང་ཡོན་ཏན་རྒྱལ་མཚན། ཆོས་ལུང་མཁན་ཆེན་གྲགས་ཚུལ་བ་དང་གྲགས་པ་དཔལ། མཁན་ཆེན་བྱང་ཆུབ་འོད་ཟེར། ནུབ་གནས་སར་བ་སེང་གེ་དཔལ། ལོ་པ་གཞོན་ནུ་སངས་རྒྱས།
སྙེ་ཐང་པ་བཀྲས་སེང་། གྲ་དགོན་པ་ཀུན་དགའ་རྒྱལ་མཚན། ཆོས་འཁོར་གླིང་པ་བྱམས་པ་བ། བདེ་བ་ཅན་པ་འཇམ་རིན། ཚ་མིག་པ་ཡོན་ཏན་སེང་གེ གསང་ཕུ་བ་བློ་གྲོས་སེངྒེ། ཚལ་པ་སངས་རྒྱས་རྒྱལ་མཚན། ཁྲོ་ཕུ་བ་ནམ་མཁའ་བཟང་པོ། ཨེ་པ་ནམ་མཁའ་གྲགས། མྱང་སྟོད་སྒེ་མོ་བ་སངས་རྒྱས་དཔལ།
ངམ་རིངས་བརྩེན་རྒྱལ། སྤངས་འདབ་རིན་ཆེ། རི་ཁྲོད་པ་དབང་རིན། མཛོད་མ་བ་སྟོན་རིན། དུས་འཁོར་བ་དགེ་འདུན་དཔལ། བླ་མ་རྩེ་མོ་བ། བ་དེ་ལུང་པ། མཁན་པོ་ལྷ་བཙུན། སློབ་དཔོན་དར་དབང་། གསང་ཕུ་བ་གྲགས་བཟང་།
སློབ་དཔོན་བསོད་ནམས་དཔལ། སེ་སྟོད་བ་རྡོར་རྒྱལ། རྟ་ནག་པ་ཉི་རྒྱལ། བླ་མ་རྒྱལ་འབྱུང་། སྙེ་ཐང་པ་རོར་རྒྱལ། ཤེས་རྡོར་བ། མཁན་ཆེན་བཀྲས་ཚུལ་བ། བྲག་རམ་པ་བསོད་ནམས་སེང་གེ ནགས་ཕུག་པ། དཔལ་རྒྱལ།
བཅོམ་ལྡན་རྡོ་རྗེ་སྙིང་པོ་སོགས་དུས་ཀྱི་འཁོར་ལོ་ལ་མཁས་ཤིང་ཡོངས་སུ་གྲགས་པའི་སློབ་མ་མང་དུ་བྱུང་ལ། ཏྲི་ཤྲཱི་ཀུན་དགའ་རྒྱལ་མཚན། ཆོས་ཀྱི་རྒྱལ་མཚན། བློ་གྲོས་རྒྱལ་མཚན། བཞི་ཐོག་པ་ལ་སོགས་པ་ས་སྐྱ་པའི་གདུང་བརྒྱུད་རྣམས་དང་། རྟོགས་ལྡན་དར་རྒྱལ་བ། གྲུབ་ཐོབ་དབུས་པ། བླ་མ་མཁའ་སྤྱོད་པ། སྒོམ་ཁང་པ་ཆོས་ཀྱི་རྒྱལ་མཚན་ལ་སོགས་པའི་རྣལ་འབྱོར་གྱི་དབང་ཕྱུག་མང་དུ་བྱོན་ཏེ་དེ་དག་གིས་དཔལ་དུས་ཀྱི་འཁོར་ལོའི་བསྟན་པ་མཆོག་ཏུ་དར་བར་མཛད་པ་ཡིན་ནོ། ། གཞན་ཡང་དུས་ཀྱི་འཁོར་ལོའི་བརྒྱུད་པའི་ལུགས་སྲོལ་མི་འདྲ་བ་བྱུང་བའི་ཚུལ་ནི།
དུས་འཁོར་ཞབས་པའི་སློབ་མ་ཤྲཱི་བྷ་དྲ་བོ་དྷིས་གྱི་ཇོ་ཟླ་བའི་འོད་ཟེར་ལ་གནང་ཞིང་དེ་ཉིད་ཀྱིས་བཞི་འགྱུར་ཡང་མཛད་ནས། ལོ་ཆུང་རྣམས་ཀྱིས་ཐོག་དྲངས་པ་ལ་བཤད་པ་ཡང་ཡུན་རིང་དུ་མཛད་ཅིང་། ལོ་ཆུང་རྣམས་ཀྱིས་ཀྱང་དགོས་ནས་འགྱུར་མངས་སུ་ཡང་བསྒྱུར་མོད་ཀྱི་བཤད་བཀའ་ཟིན་པ་མ་བྱུང་གསུང་ངོ་། ། དཱ་ན་ཤྲཱིའི་སློབ་མ་རྨ་དགེ་བའི་བློ་གྲོས་གྱིས་ཀྱང་། གྱི་ཇོའི་འགྱུར་གྱི་སྟེང་ནས་འགྱུར་བཅོས་མཛད་ཅིང་། མང་འོར་བྱང་ཆུབ་ཤེས་རབ་དང་། བློ་གྲོས་སྙིང་པོ་དང་། བསོད་ནམས་ཡེ་ཤེས་དང་། འ་ཞ་རྒྱ་གར་རྩེགས་རྣམས་ཀྱིས་ཀྱང་བསྒྱུར་ཅིང་བཤད་ཀྱང་བཤད་བཀའ་ཟིན་པ་མ་བྱུང་གསུང་། རྩ་མི་སངས་རྒྱས་གྲགས་པ་ནི་མི་ཉག་འགའི་ཡུལ་དུ་སྐུ་འཁྲུངས་ཤིང་།
གཞོན་ནུ་ལ་རྒྱ་གར་དུ་བྱོན་ནས་པཎྜི་ཏ་དུ་མ་བསྟེན་ཅིང་མཁས་པར་གྱུར་ནས། དུས་འཁོར་འགྲེལ་ཆེན་བོད་སྐད་དུ་བྲིས་ཤིང་། རྒ་ལོ་དང་འགའ་རོད་ལོ་ཙཱ་བ་ཚུལ་ཁྲིམས་འབྱུང་གནས། རོང་གླིང་ལོ་ཙཱ་བ། ར་བྱིད་ལོ་ཙཱ་བ། སེ་ལོ་ཙཱ་བ་ལ་སོགས་པ་མང་པོ་ལ་གསུངས་མོད་ཀྱི། སྔ་མ་བཞི་པོ་ནས་བརྒྱུད་པ་ནི་ཆད་ལ། སེ་ལོ་ཙཱ་བས་གཉོས་འོད་མ་ལ་གསུངས་ཤིང་། དེ་ཉིད་ཀྱིས་གྲུབ་ཐོབ་ཏུ་གྲགས་པའི་ཨུ་རྒྱན་པ་རིན་ཆེན་དཔལ་ལ་གསུངས་ནས། དབང་ཁྲིད་བཤད་བཀའ་རྣམས་ཀྱང་ཡུན་རིང་བསྐྱངས་ཤིང་།
སྒྲུབ་ཐབས་དང་། དབང་ཆོག་དང་། བཅུད་ལེན་དང་། རླུང་སྦྱོར་ལ་སོགས་པའི་ཡིག་ཆ་བསྟན་བཅོས་ཀྱང་མང་དུ་མཛད་དོ། ། ཤོང་འགྱུར་ནི་ལ་སྟོད་ལྷོའི་སྤྱད་ལུང་ཤར་ཀའི་བོང་ར་ཞེས་པར་སྐུ་འཁྲུངས་པ་ཤོང་སྟོན་ལོ་ཙཱ་བ་རྡོ་རྗེ་རྒྱལ་མཚན་ཞེས་གྲགས་པ་དེ་ཉིད་གཞོན་ནུ་ལ་རབ་བྱུང་མཛད་ནས། བླ་མ་གོ་ལུང་པ་ཆེན་པོ་མདོ་སྡེ་དཔལ་རྒྱལ་མཚན་གྱི་དྲུང་དུ་བསྙེན་ནས་རྒྱུད་སྡེ་དུ་མ་དང་། རྡོ་རྗེ་ཕྲེང་བ་སྐོར་གསུམ་ལ་སོགས་པ་མང་དུ་ཞུས་ཤིང་། གར་དང་། ཐིག་དང་། ལྔ་བཏུས་དང་།
གཟའ་ལྔ་དང་། གཡུལ་རྒྱལ་ལ་སོགས་པ་རྩིས་ཀྱི་གཙུག་ལག་དུ་མའང་བསླབས་ཤིང་བྱང་པར་མཛད་དེ། གཟའ་རྣམས་གསལ་བར་བྱེད་པའི་སྒྲོན་མ་ལ་སོགས་པ་རྨད་དུ་བྱུང་བའི་རྩིས་ཀྱི་བསྟན་བཅོས་དུ་མའང་མཛད་ནས། སྟག་སྡེ་པ་སེང་གེ་རྒྱལ་མཚན་ཞེས་པ་ཕ་རི་ལུང་དུ་སྐུ་འཁྲུངས་ཤིང་། ཆོས་རྗེ་མངོན་གྲྭ་པ་ལས་ཕར་ཚད་མངོན་གསུམ་དང་། དུས་འཁོར་འབྲོ་འགྱུར་གསན་ཅིང་མཁས་པར་གྲགས་པ་དེ་ཉིད་ཀྱི་དྲུང་དུ་ཚ་སྣར་བྱོན་ཏེ། ཕར་ཚད་མངོན་གསུམ་དང་བོད་བསྡུས་ལ་སོགས་པ་རྣམས་ལ་མཁས་པར་མཛད་དེ། དཔལ་དུས་ཀྱི་འཁོར་ལོའི་དབང་ཞུ་བའི་ཡོན་ལ་དུས་ཀྱི་འཁོར་ལོའི་རྒྱུད་འགྲེལ་འབྲོ་འགྱུར་གྱི་གླེགས་བམ་གཅིག་དང་། སྤྱན་རས་གཟིགས་ཀྱིས་མཛད་པར་བཏགས་པའི་མཚན་བརྗོད་འགྲེལ་བ་དང་། འབྲོ་པའི་གསུང་སྒྲོས་རྒྱས་པ་འོད་ཟེར་ཕྲེང་བ་དང་།
དྲི་མེད་རྒྱན་ལ་སོགས་པ་ཤོག་དེབ་བཞི་བཅུ་ཙམ་ཕུད་བུ་ལུང་དང་བྲག་ཆུང་གི་བྲག་ཕུག་ཏུ་ཕྱག་བྲིས་སུ་མཛད་དེ་ཕུལ་ཅིང་དབང་བཅུ་གཉིས་ཡོངས་སུ་རྫོགས་པ་དང་གདམ་ངག་ཀྱང་ཞུས་ཏེ་དུས་འཁོར་རྒྱུད་འགྲེལ་འབྲོ་འགྱུར་ཡོངས་སུ་རྫོགས་པར་གསན་ནོ། ། དེ་ནས་འགྲོ་བའི་མགོན་པོ་ཆོས་རྒྱལ་འཕགས་པ་གདན་སར་སྔ་མ་རེས་ཕེབས་པའི་དྲུང་དུ་བྱོན་ཏེ། བསྟོད་པའི་ཚིགས་སུ་བཅད་པ་སྤེལ་ལེགས་པར་ཕུལ་ནས་ལོ་ཙཱ་སློབ་ཏུ་འགྲོ་བས་རྫོང་པ་ཞུ་ཞེས་ཞུས་པ་ལ། བླ་མ་དམ་པའི་ཞལ་ནས། དེ་ལྟ་བུའི་བློ་སྐྱེ་བ་བཟང་། གཞུང་ལུགས་གསར་པ་འགྱུར་བའི་ནུས་པ་འོང་བ་དཀའ་སྟེ། པཎྜི་ཏ་ལ་སློབ་གཉེར་དང་དྲིས་གཏུག་ལེགས་པར་གྱིས་ཤིག ཁོ་བོས་ཀྱང་ཆོས་ཀྱི་རྗེ་བསྟེན། ཡུན་ཐུང་པས་རྗེ་ཉིད་ཀྱིས་མཛད་པའི་སྡེབ་སྦྱོར་མེ་ཏོག་གི་མཆུན་བུ་དང་ཚིག་གི་གཏེར་ལ་སོགས་པ་ཡང་ཚུལ་བཞིན་དུ་མི་ཤེས་པར་སྣང་བས་འདི་དག་ཤེས་པ་ཞིག་ཅི་ནས་ཀྱང་གྱིས་ལ་ཤོག་གི་ཞེས་གསུངས་ནས། དེ་དག་དཔེ་དང་།
གསེར་སྲང་ལྔ། དར་ཡུག་བཅུ་རྣམས་གནང་སྟེ། རྟེན་འབྲེལ་ཡོད་པས་དོ་ནུབ་རྗེ་བཙུན་གོང་མའི་གཟིམས་ཁང་དཔེ་ཁང་དུ་ཉོལ་ལ་སོང་ཤིག་ཅེས་གསུངས་ནས་བརྫངས་སོ། ། ཤོང་པའི་དགོངས་པ་ལ་སྐྱེ་བས་ཐོབ་པའི་བློ་གྲོས་ནི་ཕུན་སུམ་ཚོགས། སྦྱོར་བའི་བྱུང་པའི་ནན་ཏན་ནི་མཆོག་ཏུ་གྱུར་ན། ལེགས་བཤད་གསར་དུ་ཅི་སྟེ་བསྒྱུར་བར་མི་ནུས་སྙམ་དུ་དགོངས་ཏེ་བླ་མ་དམ་པའི་གཟིམས་གཡོག་པ་མདོ་སྨད་བློ་གྲོས་རྒྱལ་པོ་དང་འགྲོགས་ཏེ། བལ་ཡུལ་དུ་བྱོན་ནས་པཎྜི་ཏ་ཆེན་པོ་མ་ཧེན་བྷ་ཏྲའི་དྲུང་དུ་རིག་པའི་གནས་ཆུང་བ་ལྔ་བསླབས་ཤིང་། ཁྱད་པར་སྒྲ་རིག་པ་ཤིན་ཏུ་བྱང་བར་མཛད་ནས་གདན་ས་ཆེན་པོར་བྱོན་ཏེ། བླ་མ་དམ་པའི་བཀའ་བཞིན་དཔལ་དུས་ཀྱི་འཁོར་ལོའི་རྒྱུད་འགྲེལ་པ་དང་བཅས་པ་ཤིན་ཏུ་རྣམ་པར་དག་པའི་འགྱུར་མཛད་ནས། སླར་ཡང་རྡོ་རྗེའི་གདན་མཧཱ་བོ་དྷི་མཆོད་པ་དང་།
བསྐོར་བ་ལ་བྱོན་ཏེ། པཎྜི་ཏ་ཆེན་པོ་ལཀྵྨི་ཀ་ར་སྤྱན་དྲངས་ནས། བྱང་ཆུབ་སེམས་དཔའི་རྟོགས་པ་བརྗོད་པ་དཔག་བསམ་འཁྲིལ་ཤིང་དང་། ཀླུ་རྣམས་ཀུན་ཏུ་དགའ་བར་བྱེད་པའི་ཟློས་གར་དང་། སྙན་ངག་མེ་ལོང་དང་། འཇིག་རྟེན་དབང་ཕྱུག་གི་བསྟོད་པ་བརྒྱ་པ་དང་། འཕགས་པ་འཇམ་དཔལ་གྱི་བསྟོད་པ་བྲིརྟ་མ་ལའི་སྟོད་དང་། ཙནྡྲ་པའི་མདོ་ལ་སོགས་སྔོན་གངས་ཅན་དུ་མ་འགྱུར་བ་རྣམས་གསར་དུ་བསྒྱུར་ཅིང་། ཨ་མ་ར་ཀོ་ཥ་ལ་སོགས་པ་ཡང་མཆན་བུས་གསལ་བར་མཛད་ནས་རིག་པའི་གནས་འདི་དག་ཤིན་ཏུ་རྒྱས་པར་མཛད་དོ། ། འཕགས་པ་རིན་པོ་ཆེས་ཀྱང་སྡེ་སྣོད་འཛིན་པ་ཆེན་པོ་ཤོང་ལོ་ཙཱ་བའི་སྙན་དུ་གསོལ་པ་ཞེས་པའི་འཕྲིན་ཡིག་མཛད་པ་ན།
དཔལ་དུས་ཀྱི་འཁོར་ལོའི་རྒྱུད་འགྲེལ་པ་དང་བཅས་པ་རྒྱ་ཆེ་ལ་གཏིང་དཔག་པར་དཀའ་ལ་ཚིག་བརླིངས་ཤིང་། སྡེ་སྣོད་བྱིངས་ཆེ་བས་ཆེན་པོ་རྣམས་ཀྱིས་ཀྱང་ཉམས་སུ་བདེ་བར་ལེན་དཀའ་བས། སྔོན་བྱོན་པའི་ལོ་ཙཱ་བ་དག་གིས་མ་འགྱུར་པ་དང་། ལོག་པ་དང་རྣམ་གྲངས་གཞན་དང་། ཕྱོགས་རེ་བ་དང་། ཐལ་བར་བསྒྱུར་པ་ལ་སོགས་པ་དེ་དག་ཁྱེད་ཀྱིས་ལེགས་པར་ཁོང་དུ་ཆུད་ཅིང་། མཐའ་གཅིག་ཏུ་ངེས་ཏེ། ཞུ་ཆེན་མཛད་པའི་གླེགས་བམ་དང་། ཀླུ་རྣམས་རབ་ཏུ་དགའ་བར་བྱེད་པའི་ཟློས་གར་མཐོང་བས། དགའ་བ་དང་རྗེས་སུ་ཡི་རང་བ་ཁྱད་པར་ཅན་སྐྱེས་ཞེས་པ་ལ་སོགས་པས་རབ་ཏུ་བསྔགས་ཤིང་།
སྒྲ་བསྒྱུར་རྣམས་ཀྱི་གཙུག་གི་ནོར་བུར་གྱུར་པ་ཡིན་ནོ། ། དེ་ཉིད་ལས་དེ་ཉིད་ཀྱི་གཅུང་པོ་ཤོང་སྟོན་ལོ་ཙཱ་བ་བློ་གྲོས་བརྟན་པ་ཞེས་པ་ཀྱཻ་རྡོ་རྗེའི་འགྲེལ་པ་ཊྃ་ཀ་ད་ཤ་དང་། སྡོམ་ཆུང་གི་འགྲེལ་པ་པདྨོ་ཅན་དང་། གཤིན་རྗེ་གཤེད་དམར་པོའི་རྒྱུད་ལ་སོགས་པ་གཞི་འགྱུར་དུའང་མང་དུ་བསྒྱུར་ཅིང་ཞུ་ཆེན་ཡང་དུ་མ་མཛད་ལ། འཕགས་པ་རིན་པོ་ཆེའི་སློབ་མའི་ཐུ་བོར་གྱུར་ཅིང་། སེ་ཆེན་རྒྱལ་པོས་ཀྱང་བླ་མར་བཀུར་བ་གཅེན་པོའི་ཡོན་ཏན་ལ་བསྒྲུན་དུ་རུང་བ་ཡོད་པ་དེ་ཉིད་ཀྱིས་ཞུས་ལ་དེ་དག་གཉིས་ལ་མང་གར་ཁྲ་ཚང་དུ་སྐུ་འཁྲུངས་ཤིང་འགྲོ་བའི་མགོན་པོ་འཕགས་པ་ལ་རབ་བྱུང་ཞུས་པའི་ཚེ། མཚན་མཆོག་ལྡན་ལེགས་པའི་བློ་གྲོས་དཔུང་རྒྱན་མཛེས་པའི་ཏོག་ཅེས་བྱ་བར་རང་ཉིད་ཀྱིས་འདོགས་པར་ཞུས་ཤིང་བཏགས་ལ། ཕྱིས་ལོ་ཙཱ་བ་མཆོག་ལྡན་ཞེས་གྲགས་པ་གཤིན་རྗེ་གཤེད་དམར་པོའི་རྒྱུད་དང་། རལ་གཅིག་མ་དམར་མོའི་སྒྲུབ་ཐབས་ལ་གཞི་འགྱུར་མཛད་ཅིང་། བོད་ཀྱི་ཡུལ་དུ་འགྱུར་བའི་བཀའ་དང་།
བསྟན་བཅོས་དང་། དབང་དང་། གདམ་ངག་ཕལ་མོ་ཆེའི་ལུང་དང་བཀའ་མངའ་བ། དགེ་བའི་བཤེས་གཉེན་མང་པོའི་བླ་མར་གྱུར་པ་དེ་ཉིད་ཀྱིས་གསན་པ་ཡིན་ནོ། ། དེ་ཉིད་ལ་སྐྱི་སྟོན་འཇམ་པའི་དབྱངས་ཀྱིས་གསན་ལ། དེ་ཉིད་ལ་ཆོས་ཀྱི་རྗེ་ཀུན་མཁྱེན་དོལ་བུ་བས་གསན་ནོ། ། དེ་ལྟར་ན་དུས་ཀྱི་འཁོར་ལོ་ལ་བརྒྱུད་པ་མི་འདྲ་བ་དང་། འགྱུར་མི་འདྲ་བ་མང་དུ་བྱུང་། ད་ལྟའི་བཤད་པའི་བཀའ་དང་། མན་ངག་རྣམས་འབྲོ་པ་དང་ར་པ་རྩ་མིའི་ལུགས་གསུམ་ལས་བརྒྱུད་པ་ཕལ་ཆེ་ཞིང་འགྱུར་རྣམས་ཀྱི་ནང་ནས་ཤོང་འགྱུར་ཁོ་ན་ལེགས་པར་དུས་ཀྱི་འཁོར་ལོ་པ་ཆེན་པོ་རྣམས་ཀྱིས་མཛད་དོ། །
དེ་དག་གིས་ནི་བོད་ཡུལ་འདིར་དུས་འཁོར་ལ་བཀའ་དྲིན་ཆེ་བའི་བླ་མ་ར་འབྲོ་གཉིས་བརྒྱུད་པར་བཅས་པ་དང་། བུ་དོལ་སོགས་ཀྱིས་བྱོན་ཚུལ་འཕྲོས་དོན་དང་བཅས་པ་ཅུང་ཟད་བཤད་པ་ཡིན་ལ། ད་ནི་གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པ་རྣམས་ལས་བརྒྱུད་པའི་དཔལ་དུས་ཀྱི་འཁོར་ལོའི་ཆོས་སྐོར་བྱུང་བའི་ཚུལ་ཅུང་ཟད་བརྗོད་ན། ཐོག་མར་དུས་ཞབས་པའི་དངོས་ཀྱི་སློབ་མ་ཙ་མི་ལོ་ཙཱ་བ་ཆེན་པོས་རྗེས་སུ་བཟུང་བའི་གྲུབ་ཐོབ་དཔལ་ཆེན་རྒ་ལོ་ལས། རྗེ་ས་སྐྱ་པ་ཆེན་པོས་སྦྱོར་དྲུག་གསན་ནས། མ་རྒྱུད་ཀྱཻ་རྡོ་རྗེའི་སྦྱོར་དྲུག་ཅེས་པའི་ཡི་གེ་ཡང་མཛད་དེ། སློབ་དཔོན་བསོད་ནམས་རྩེ་མོ་དང་། རྗེ་བཙུན་གྲགས་པ་རྒྱལ་མཚན་ལ་གནང་། ཁྱད་པར་རྗེ་བཙུན་ལ་བུ་ངས་ཁྱོད་ལ་ཆོས་བསྟན་པ་ཐམས་ཅད་འདིར་འདུས་པ་ཡིན་ཏེ། བྱང་ཆུབ་སེམས་ཀྱི་བདག་ཉིད་དངོས། །
དང་པོ་ཆོས་ཉིད་གདན་དུ་བྱ། ། འབྱུང་བ་རླུང་ལ་སྦར་ཟིན་བྱ། ། གཏུམ་མོའི་མེ་དྲོད་རབ་ཏུ་བསྐྱེད། ། བྱང་ཆུབ་ཆུ་རྒྱུན་དབུ་མར་གཞུག ། ས་སོགས་འབྱུང་བ་དབང་དུ་བསྡུ། ། ཡེ་ཤེས་ལྔ་ནི་མངོན་གྱུར་ནས། ། འཆི་བ་མེད་པའི་གནས་ཐོབ་བོ། ། ཞེས་གསུངས་ཏེ་རྐང་བ་དང་པོ་གཉིས་ཀྱིས་སོར་བསམ། གསུམ་པས་སྲོག་རྩོལ། བཞི་པས་འཛིན་པ།
ལྔ་པས་རྗེས་དྲན། དྲུག་པས་ཏིང་ངེ་འཛིན། ཐ་མ་གཉིས་ཀྱིས་སྒྲུབ་པ་ཡེ་ཤེས་ཀྱི་སྐུ་བསྟན་ཏོ། ། དེ་ནས་ས་སྐྱ་པཎྜི་ཏ། རྒྱུས་པ་གཞོན་ནུ་སེང་གེ དོལ་པོ་ཡེ་ཤེས་མགོན་པོ། ཀུན་སྤངས་ཆེན་པོ་རྣམས་རིམ་པར་བརྒྱུད་དེ་སྦྱོར་དྲུག་ས་ལུགས་ཞེས་གྲགས་སོ། ། དེའི་རྗེས་སུ་ཁ་ཆེའི་པཎྜི་ཏ་ཆེན་པོ་ཤཱཀྱ་ཤྲཱི་ལས་ཆོས་རྗེ་ས་སྐྱ་པཎྜི་ཏས་གསན་ཅིང་དར་བར་མཛད་པ་ཡིན་ཏེ། དེའི་ཚུལ་ཅུང་ཟད་བརྗོད་ན། པཎ་ཆེན་དེས་དགུང་ལོ་བཅོ་བརྒྱད་བཞེས་པའི་དུས་སུ་པཎྜི་ཏ་བི་བྷུ་ཏི་ཙནྡྲ།
སུ་ག་ཏ་ཤྲཱི། ཛ་ཡ་དརྟ། དཱ་ན་ཤཱི་ལ། སངྒ་ཤྲཱི། སུ་མ་ཏི་སཱ་ག་ར། ཀཱ་ལ་ཙ་ཀྲ། ཛི་ན་གུཔྟ། མ་ཧཱ་བོ་དྷི་སྟེ་འཁོར་པཎྜི་ཏ་དགུ་དང་བཅས་ཛ་གདྷ་མ་ནས་ཁྲོ་ཕུ་ལོ་ཙཱ་བས་གདན་དྲངས་ཏེ། བེ་དུར་ཚོང་དུས། གྲོ་མོ།
ཕག་རི། འགྲིང་མཚམས། རྒྱང་རོ་རྣམས་སུ་རིམ་གྱིས་བྱོན། དེ་ནས་དཔྱལ་ལོ་ཙཱ་བས་ཁྲོ་བོ་ཆེ་དང་དམ་ཁ་གནས་སུ་གདན་དྲངས་ཀྱཻ་རྡོ་རྗེ་འགྲེལ་པ་མན་ངག་དང་བཅས་པ་གནང་། དེ་ནས་མགུར་མོ་དང་། ཆུ་མིག་རིང་མོར་དགེ་འདུན་གྱི་ཚོགས་ཆེན་པོས་བསྐོར་བས་ཁྱིམ་པ་རྣམས་ཀྱིས་ཞལ་ཡང་བལྟ་དཀའ་བ་བྱུང་། དེར་ས་པཎ་གྱིས་ཀྱང་མཇལ། དེ་ནས་ཁྲོ་ཕུར་ཕེབས། ཤིང་ཕོ་བྱི་བ་ལོ་དབྱར་གནས་དེ་ཉིད་དུ་མཛད་དེ་ཚུལ་ཤིང་ལེན་པ་བརྒྱད་བརྒྱ་བྱུང་། ལྷོ་བྲག་ལ་བྱང་ཆུབ་དཔལ་ལ་བསྙེན་རྫོགས་གནང་།
བརྒྱད་སྟོང་པ་ཨ་བྷ་ཡའི་འགྲེལ་པ་དང་བཅས་པ་དང་སོ་ཐར་དང་མདོ་སྡེ་རྒྱན་གསུངས། དེ་ནས་སྣར་གྱིས་སླས་མོ་ཆེར་བྱོན། དེར་ཐུགས་བག་ཕེབས་པས་སྔར་མ་གཟིགས་པའི་ཡི་དམ་མང་པོའི་ཞལ་གཟིགས། སུམ་ཅུ་རྩ་གསུམ་པ་དང་དགའ་ལྡན་པའི་མཆོད་པའི་རྔ་སྒྲ་ལས་ཆོས་ཀྱི་སྒྲ་འབྱུང་བ་གསན། འཇིག་རྟེན་གྱི་ཁམས་ཀྱི་བཀོད་པ་དུས་འཁོར་ནས་ཇི་ལྟར་བཤད་པ་བཞིན་མངོན་སུམ་དུ་གཟིགས་པས་མངོན་པའི་ལུགས་དེ་མ་དག་པ་ཡིན་ནམ་དགོངས་ན། སྒྲོལ་མའི་ཞལ་ནས་གདུལ་བྱའི་བློ་དང་བསྟུན་པས་མི་འགལ་ཏེ་སྡེ་པ་བཅོ་བརྒྱད་ལྟ་བུ་ཡིན། ཡང་དག་པ་ན་འཇིག་རྟེན་རང་ཡང་མེད་གསུངས། གཙང་སོ་བ་བསོད་ནམས་མཛེས་ཀྱིས་མཇལ་ཏེ་བདག་བསྙེན་པར་རྫོགས་ནས་ལྟུང་བ་བྱུང་པ་མ་དྲན་པས། ཚུལ་ཁྲིམས་བསྲུངས་པའི་དགེ་བ་བྱང་ཆུབ་ཏུ་བསྔོ་བར་ཞུས་པས། དབུ་ཞྭ་ཟུལ་གྱིས་ཕུད།
ཕྱག་ཐལ་མོ་སྦྱར་ནས། བསྔོ་རྒྱུ་བཟང་པོ་འདི་ལྟ་བུ་རྒྱ་གར་ན་ཡང་དཀོན། ཁོ་བོའི་རྩར་སྡོད་ལ་མཆོད་གནས་གྱིས་གསུངས་ཏེ། བསྔོ་བ་གནང་། དེར་བསོད་སྙོམས་འདྲེན་པ་ཤིན་ཏུ་མང་བས་གདན་གཅིག་གི་དུས་སུ་ཆོས་རྗེ་ཉིད་ལ་དྲངས་པའི་གདུགས་ཚོད་ཀྱིས་དགེ་འདུན་ཉིས་བརྒྱའི་འཚོ་བ་སྦྱོར། ཆོས་རྗེས་ཕྲ་མང་དུ་གསུང་ཤིང་ལམ་རིམ་དང་ཆོས་སྤྱོད་རྒྱས་པ་བརྩམས། པཎ་ཆུང་རྣམས་ལ་ས་སྡེ་དང་། ཚད་མ་སྡེ་བདུན་དང་། དུས་འཁོར་རྒྱུད་འགྲེལ་གནང་། གླང་ལོའི་དབྱར་གནས་ཀྱང་སླས་པོ་ཆེར་མཛད་དེ།
མདོ་རྩ་དང་མེ་ཏོག་ཕྲེང་རྒྱུད་གསུངས། དགག་དབྱེ་ཐོན་ནས་ཆུ་མིག་རིང་མོར་བྱོན། རིན་ཆེན་ཕྲེང་བ་དང་དཔེ་རྒྱན་གསུངས། རྒྱན་གོང་གནས་སུ་རྡོ་རྗེ་དཔལ་ལ་བསྙེན་རྫོགས་གནང་། དེ་ནས་སྲིན་པོ་རི་བས་སྤྱན་དྲངས་ཏེ། གཞུ་སྙེ་དང་མཚུར་ཕུ་ནས་བརྒྱུད་ལྷ་ས་མཇལ་ནས་སྲིན་པོ་རིར་ཕེབས། དེར་ཆག་ལོ་དགྲ་བཅོམ་གྱིས་ཀྱང་མཇལ་བར་བྱོན། སྟག་ལོའི་དབྱར་གནས་ཀྱང་སྲིན་པོ་རིར་མཛད་དེ་མངོན་པ་ཀུན་ལས་བཏུས་ཛྙཱ་ན་མི་ཏྲའི་འགྲེལ་པ་དང་བཅས་པ། སྤྱི་ཆོས་ལ་མྱ་ངན་མེད་ལུང་བསྟན་པ་དང་། ལས་བརྒྱ་པ།
གཞན་ཡང་བྱམས་ཆོས་དང་རིགས་ཚོགས་རྣམས་གསུངས། སྲིན་པོ་རིའི་གདན་ས་པ་ལ་བྱམས་ཆོས་ཀྱི་ཁྲིད། རིགས་ཚོགས་ཀྱི་ཁྲིད། སྤྱོད་ཕྱོགས་ཀྱི་ཁྲིད་རྣམས་གནང་། དེ་ནས་ལྷ་ཞི་བ་འོད་ཀྱིས་བསམ་ཡས་སུ་སྤྱན་དྲངས་ཏེ་ཆོས་མང་དུ་གསུངས། བསམ་ཡས་ཀྱི་བཀོད་པ་ལ་མཉེས་ཏེ་བི་ཀྲ་མ་ཤྲཱི་ལ་དང་དུས་མཚུངས་སུ་འདུག་གསུངས། དེར་སངས་རྒྱས་དབོན་སྟོན་གྱིས་མཇལ་ཏེ་རྒྱ་མ་རིན་ཆེན་སྒང་དུ་གདན་དྲངས། སླར་སྲིན་པོ་རིར་ཕེབས། ཆག་ལོ་དགྲ་བཅོམ་གྱིས་གདན་དྲངས་ཏེ་ཐང་པོ་ཆེ་དང་། རིམ་གྱིས་མཉམ་ལྟེའུ་རར་ཕེབས།
ཡོས་ལོའི་དབྱར་གནས་དེ་ཉིད་དུ་མཛད། དགེ་སློང་ཚུལ་ཤིང་ལེན་པ་བདུན་བརྒྱ་བྱུང་། ལོ་པཎ་གཉིས་ཀྱིས་མདོ་སྔགས་ཀྱི་ཆོས་མང་དུ་བསྒྱུར་ཅིང་གསུངས། གསེར་ཕྱེ་འབུམ་པའི་ནུབ་ཀྱི་ཆོས་ཁྲི་ལ་ལོ་པཎ་གཉིས་བཞུགས་ནས་སེམས་བསྐྱེད་དང་ལམ་རིམ་གསུངས། ཞང་དང་རྐྱལ་བ་ལ་བསྙེན་རྫོགས་གནང་། རྣམ་རྒྱལ་མཆོད་རྟེན་བཞེངས་པས་མེ་ཏོག་གི་ཆར་བབས། དེ་ནས་ཐང་པོ་ཆེར་བྱོན་བསྟན་རྩིས་མཛད། སྤུ་གུ་དོར་ལང་ཆོས་གསུངས། འབྲུག་ལོའི་དབྱར་གནས་ཐང་པོ་ཆེར་མཛད་ནས། འོན་ཟང་རི་གཡེ་ཡངས་བར་ནས་སླར་གཉལ་ལྟེའུ་ར་དང་།
དེའི་བུ་ལག་རོང་རྩེ་དཀར་ཆུང་དུ་ཐེགས་ཏེ། ཟངས་ཆེན་པོ་སོགས་མཁན་བཙུན་མང་པོ་ལ་ལམ་རིམ་གྱི་ཁྲིད་དང་། མེ་ཏོག་ཕྲེང་རྒྱུད། བརྒྱད་སྟོང་པ། ཐུབ་པ་དགོངས་རྒྱན་གསུངས། ས་ལྷའི་གནས་སུ་སྒྲོལ་མའི་བྲིས་སྐུས་པཎ་ཆེན་ལ་ཆོས་གསུངས། བྱ་ནག་རིན་ཆེན་འོད་སོགས་ལ་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་གནང་། ལོ་རོ་མཚོས་སྣ། ལྷོ་བྲག གྲུ་ཤུལ་རྣམས་ལའང་ལོ་པཎ་གཉིས་ཀ་བྱོན་ཏེ་ཆོས་མང་དུ་གསུངས།
སླར་ཡང་ལྟེའུ་ར། ཐང་པོ་ཆེ། སྲིན་པོ་རི། རྒྱ་མ་རིན་ཆེན་སྒང་རྣམས་སུ་རིམ་གྱིས་བྱོན་ཏེ། སྦྲུལ་ལོའི་དབྱར་གནས་རིན་ཆེན་སྒང་དུ་མཛད། ཆོས་བསྟན་པས་ཕྱིར་མི་ལྡོག་པའི་ས་ཐོབ་པ་བརྒྱད་ཅུ་ལྷག་པ་བྱུང་། ར་སྒྲེང་དུའང་བྱོན། འབྲི་ཁུང་ལས་གདན་འདྲེན་བྱུང་པ་ལ་མ་ཐེགས་པར་ཆོས་སྐྱེས་གནང་། དེ་ནས་རིམ་གྱིས་གཙང་དུ་བྱོན་ནས་ཉུང་ཆུང་དུ་བཞུགས་པ་ན། ས་སྐྱ་པས་གདན་དྲངས་ཏེ་རྟ་ལོའི་དབྱར་གནས་ས་སྐྱར་མཛད།
ཆོས་རྗེ་ས་པཎ་ལ་བསྙེན་རྫོགས་གནང་། བཀའ་ཆེན་བཞི་སོགས་མང་དུ་གསུངས་ཤིང་། ཁྱད་པར་དུས་འཁོར་རྒྱུད་འགྲེལ་ཕྲན་དང་བཅས་པ་གནང་། དེ་ནས་ཤངས། འུ་ཡུག ཉང་རོ་ལ་སོགས་པར་བྱོན། ལུག་ལོའི་དབྱར་གནས་ཤངས་ལུ་གུ་གདོང་དུ་མཛད། དེ་ལོ་ཐན་པ་ཆེ་བས་ཆར་འབེབས་མཛད་པ་ན། ཀླུ་བརྒྱད་དངོས་སུ་འོངས་ནས་ཆར་ཕུལ། ལྷ་བཙུན་གུང་ཐང་པ་ལ་བསྙེན་རྫོགས་གནང་།
ཇོ་གདན་སེང་གེ་དཔལ་ལ་ཁྱེད་བོད་ལ་བཏང་པ་མེད། རླུང་རེ་བཟུང་དྲོད་ཨེན་ཙམ་རེ་བྱུང་པ་དང་གྲུབ་ཐོབ་ཏུ་རེ་བར་འདུག་གསུངས། གཞན་གྱིས་ཕུལ་བའི་ཡོ་བྱད་ཡོད་དོ་ཅོག་ཁྲོ་ཕུའི་བྱམས་ཆེན་ལ་བཏང་། སྤྲེའུ་ལོའི་དབྱར་གནས་ཁྲོ་ཕུར་མཛད། དབྱར་ཟླ་འབྲིང་པོ་ལ་བྱམས་ཆེན་གྱི་རབ་གནས་མཛད་ནས་རིམ་གྱིས་མངའ་རིས་སུ་ཐེགས། བོད་ཀྱི་དགེ་སློང་རྗེས་སུ་འབྲང་བ་རྣམས་གཙང་བོ་བ་དང་། བྱང་རྡོར་གཉིས་ལ་གཏད་ནས་བསྟན་གཅིག་པའི་སྡེ་བཙུགས། པུ་ཧྲངས་སུ་ཆོས་ཀྱི་རྒྱལ་པོ་སྟག་ཚའི་བླ་མ་མཛད་ནས་བྱ་ལོའི་དབྱར་གནས་དེ་རུ་མཛད། དེ་ནས་ཕག་ལོ་ལ་ཁ་ཆེར་ཕེབས་ཏེ་ཐམས་ཅད་མཁྱེན་པའི་བཤེས་གཉེན་གྱིས་གྲུབ་པའི་སྒྲོལ་མ་ལྷ་ཁང་དུ་གཙོ་བོར་བཞུགས་ཏེ། ལོ་བཅུ་དང་ཟླ་བ་དྲུག་གི་བར་དུ་བསྟན་པའི་བྱ་བ་རྒྱ་ཆེར་མཛད་ནས།
དགུ་བཅུ་གོ་དགུ་པ་ཤིང་མོ་བྱའི་ལོ་ལ་དགའ་ལྡན་དུ་གཤེགས། སྤུར་བཞུ་བའི་ཚེ་མཁའ་འགྲོའི་ནམ་མཁའི་རོལ་མོ་ལས་སིལ་སྙན་བདུན་པ་ཞེས་པ་ཚིགས་སུ་བཅད་པ་བྱུང་བ་པཎྜི་ཏ་ཕྱེད་དང་ཉིས་བརྒྱས་ཡི་གེར་བཀོད་པ་ཡོད་དོ། ། པཎ་ཆེན་འདི་ལ་བོད་ཀྱི་སློབ་མ་མང་དུ་བྱོན་པ་ལས། ཆོས་འདི་པའི་སྲས་ཀྱི་ཐུ་བོ་ནི། དཔྱལ་ལོ་ཙཱ་བ། ཆག་ལོ་ཙཱ་བ། ས་ལོ་ཙཱ་བ་གསུམ་ཡིན་པ་ལས། མཆོག་ཏུ་གྱུར་པ་ནི། ཆོས་རྗེ་ས་སྐྱ་པཎྜི་ཏ་ཆེན་པོ་ཡིན་ཏེ། དེ་ཡང་སྐྱེ་བ་ཉི་ཤུ་རྩ་ལྔར་འཇམ་དཔལ་གྱིས་རྗེས་སུ་བཟུང་བས་མཁྱེན་རབ་འགྲན་ཟླ་དང་བྲལ།
བཅོ་ལྔ་པ་ལ་རྗེ་བཙུན་ཆེན་པོ་ལས་ཡབ་མེས་ཀྱི་ཆོས་ཐམས་ཅད་ཐུགས་སུ་ཆུད། མནལ་ལམ་དུ་དབྱིག་གཉེན་དང་མཇལ་བས་མངོན་པ་སློབ་མ་དགོས་པར་མཁྱེན། ཉེར་གསུམ་པ་ལ་ཆུ་མིག་རིང་མོར་པཎ་ཆེན་ཤཱཀྱ་ཤྲཱི་དང་མཇལ། པཎ་ཆེན་དབུས་སུ་བྱོན་གྱི་བར། བལ་པོ་སངྒ་ཤྲཱི་དང་། སུ་ག་ཏ་ཤྲཱི་ས་སྐྱར་སྤྱན་དྲངས་ནས་སྒྲ་ཚད་སྙན་ངག་སྡེབ་སྦྱོར་མངོན་བརྗོད། ཟློས་གར་སོགས་གསན་ཅིང་། སྔར་མ་འགྱུར་བའི་རྣལ་འབྱོར་གྱི་རྒྱུད་གསུམ་ལ་གཞི་འགྱུར་མཛད། པཎ་ཆེན་ཡར་ཕེབས་ནས་ཉེར་དགུ་པ་ལ་པཎ་ཆེན་གྱིས་མཁན་པོ། སྤྱི་བོ་ལྷས་པས་ལས་སློབ།
དོན་མོ་རི་བས་གསང་སྟོན་མཛད་དེ་བསྙེན་པར་རྫོགས། པཎ་ཆེན་ལ་རྣམ་འགྲེལ་སོགས་དཀའ་ཆེན་བཞི། དུས་འཁོར་རྒྱུད་འགྲེལ་ཆ་ལག་དང་བཅས་པ། གསང་འདུས་འཕགས་སྐོར། ཡེ་ཤེས་ཞབས་ལུགས། བདེ་མཆོག་རྣམས་ཀྱི་དབང་གཞུང་བཤད། མན་ངག་དང་བཅས་པ། ཁྱད་པར་སྦྱོར་དྲུག་སྲོག་རྩོལ་སྙན་བརྒྱུད་གསན། ཡོངས་སུ་རྫོགས་པའི་པཎྜི་ཏར་གྱུར། ཡི་དམ་གྱི་ལྷ་མང་པོའི་ཞལ་གཟིགས།
སྐྱིད་རོང་དུ་འཕྲོག་བྱེད་དགའ་བོ་སོགས་མུ་སྟེགས་ཀྱི་སྟོན་པ་དྲུག་བཏུལ། མཁས་པའི་གྲགས་པས་འཕགས་ཡུལ་དང་རྒྱ་ནག་ཚུན་ཁྱབ། བསྟན་བཅོས་མང་དུ་བརྩམས་ཏེ་བསྟན་པ་ཆེས་གསལ་བར་མཛད། བོ་དོང་རིན་པོ་ཆེ་སོགས་གདུལ་བྱ་མང་པོ་ལ་འཇམ་པའི་དབྱངས་དངོས་སུ་བསྟན། གསང་བའི་གནས་བལྟར་མི་མངོན། དབུ་གཙུག་ཏོར་དང་ལྡན། མཛོད་སྤུ་དུང་ལྟར་འཁྱིལ། རེ་གསུམ་པ་ལ་རྒྱལ་པོ་གོ་དན་གྱིས་གདན་དྲངས་ནས་གོང་དུ་བྱོན། སྤྲུལ་པའི་སྡེར་བཞུགས་ནས་རྒྱ་མཚོའི་མཐའ་ཚུན་ཐུབ་པའི་བསྟན་པས་ཁྱབ་པར་མཛད། རྗེ་བཙུན་གྲགས་པ།
བིརྺ་བ་པ། ནག་པོ་སྤྱོད་པ་གསུམ་གྱིས་མངོན་པར་དགའ་བའི་ཞིང་དུ་རྒྱལ་བ་དྲི་མ་མེད་པའི་དཔལ་ཞེས་སུ་འཚང་རྒྱ་བར་ལུང་བསྟན། བདུན་ཅུ་ལ་ངོ་མཚར་བའི་ལྟས་དང་བཅས་ཏེ་གཤེགས་སོ། ། དེས་སྲོག་རྩལ་རྡོ་རྗེའི་སྙན་བརྒྱུད་རྒྱུས་པ་གཞོན་ནུ་སེང་གེ་ལ་གནང་། དེས་དོལ་པ་ཡེ་ཤེས་མགོན་པོ། དེས་ཀུན་སྤངས་ཆེན་པོ་ལ་གནང་སྟེ། དེས་སྲོག་རྩོལ་གྱི་མན་ངག་འདི་ཉིད་ལ་གཙོ་བོར་མཛད་དོ། ། ཡང་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་སྐུའི་དབོན་པོ་ཆོས་ཀྱི་རྒྱལ་པོ་འཕགས་པ་རིན་པོ་ཆེས་ཀྱང་རྒྱ་ཡུལ་ནས་ཡར་ཕེབས་དུས་དུར་མིག་ཏུ་རྗེ་བཙུན་རྒ་ལོ་གདན་དྲངས་ནས་དབང་རྒྱུད་བཤད་མན་ངག་རྣམས་གསན་ཏེ་དུས་འཁོར་ལ་མཁས་པའི་བསྟན་པའི་བདག་པོར་གྱུར་ཏོ། ། དེ་དག་གི་རྗེས་སུ་བྱང་ཆུབ་སེམས་དཔའ་ཞི་བ་འཚོའི་རྣམ་པར་སྤྲུལ་པ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས། སྤང་ལོ་ཆེན་པོ་དང་།
བུ་སྟོན་སོགས་ལ་གསན་ནས། དུས་ཀྱི་འཁོར་ལོའི་བསྟན་པ་ཤིན་ཏུ་དར་བར་མཛད་པ་ཡིན་ཏེ། ཆོས་ཀྱི་རྗེ་འདི་ཉིད་ཡབ་བདག་ཉིད་ཆེན་པོ་བཟང་པོ་དཔལ་དང་། ཡུམ་ཞ་ལུ་མ་གཞོན་ནུ་འབུམ་གྱི་སྲས་སུ་ཆུ་ཕོ་བྱི་བ་ལ་ས་སྐྱར་སྐུ་འཁྲུངས། ཟླ་བ་གསུམ་ན་ཉན་ཆེན་བསོད་ནམས་བརྟན་པ་ལ་དྲིལ་བུ་བའི་དབང་། དགུང་ལོ་གསུམ་པ་ལ་རོང་པ་ཤེར་སེང་ལ་གཤེད་དམར་གྱི་དབང་གསན། བརྒྱད་པ་ལ་བརྟག་གཉིས་གསུངས། བཅུ་གཅིག་པ་ལ་བླ་ཆེན་ཀུན་བློ་བ་ལ་དགེ་བསྙེན་མནོས། བཅུ་བདུན་པ་ལ་མཁན་ཆེན་བསོད་གྲགས་པས་མཁན་པོ། དཔལ་ལྡན་སེང་གེ་བས་སློབ་དཔོན་མཛད་དེ་རབ་ཏུ་བྱུང་།
ཉི་ཤུ་པ་ལ་མཁན་སློབ་དེ་གཉིས་དང་། རིན་ཆེན་དཔལ་བཟང་པས་གསང་སྟོན་མཛད་དེ་བསྙེན་པར་རྫོགས། མནལ་ལམ་དུ་པཎ་ཆེན་ཤཱཀྱ་ཤྲཱི། ས་སྐྱ་པཎྜི་ཏ། ཕ་དམ་པ་རྣམས་དང་མཇལ། བླ་མ་རིན་ཆེན་དཔལ་བཟང་པོ་ལ་སྦྱོར་དྲུག་གསན་པས་སྟོང་གཟུགས་ཀྱི་འཇམ་དབྱངས་ལོངས་སྐུའི་རྣམ་པར་གཟིགས། བྲག་ཁ་བ་དང་། སྲོན་པ་ཆོས་དཔལ་བཟང་པོ་དང་། མཁན་ཆེན་བསོད་གྲགས་པ་ལ་སྦྱོར་དྲུག་གསན་པས་རླུང་རྩོལ་ལ་དབང་འབྱོར། བླ་མ་དཔལ་ལྡན་སེང་གེ
བྲག་ཕུག་པ་བསོད་ནམས་དཔལ། གཞོན་ནུ་དཔལ་བཟང་པོ། དཔང་བློ་གྲོས་བརྟན་པ། གན་པ་རིན་ཆེན་རྒྱལ་མཚན། བུ་སྟོན་རིན་པོ་ཆེ། མཁན་ཆེན་གཞོན་ནུ་མགོན་པོ། རྒྱལ་སྲས་ཐོགས་མེད་པ། ལོ་ཆེན་བྱང་རྩེ་རྣམས་ལ་བསྟེན་ནས། ཕར་ཚད་འདུལ་མངོན་དབུ་མ་སོགས་སྡེ་སྣོད་ཀྱི་གཞུང་ལུགས་རབ་འབྱམས་དང་སྒྲ། སྙན་ངག
སྡེབ་སྦྱོར། མངོན་བརྗོད་ལ་སོགས་པ་ཐ་སྙད་ཀྱི་གཞུང་ལུགས་མང་པོ་དང་། ཁྱད་པར་དུ་གསང་སྔགས་ཀྱི་རྒྱུད་སྡེ་རྒྱ་མཚོའི་དབང་རྒྱུད་བཤད་མན་ངག་མཐའ་དག་ལ་སོགས་པར་སྦྱངས་པས། མཁས་པ་ཟླ་མེད་པར་གྱུར། ཁྱད་པར་དུ་དཔང་ལོ་ལ་རྒྱུད་འགྲེལ་གསན་དུས་ཁྱེད་ཀྱིས་ཅི་ནས་ཀྱང་ལེགས་པར་མཁྱེན་པར་མཛོད་ཅིག་ཅེས་དོ་དམ་ཆེར་མཛད་ནས་གསུངས་པས། སླད་མར་བུ་སྟོན་རིན་པོ་ཆེ་ལ་དུས་འཁོར་གྱི་དབང་རྒྱུད་བཤད་མན་ངག་དང་བཅས་པ་དང་། ཆོས་གསན་ནོ་ཅོག་མཐའ་དག་བུམ་པ་གང་བྱོར་གསན་པས་མཆོག་ཏུ་མཁས་པར་གྱུར། ཉེར་བདུན་པ་ལ་གོང་མའི་གདན་འདྲེན་ལན་གསུམ་བྱུང་ནའང་། འོད་ཟེར་ཅན་གྱི་མན་ངག་གིས་བཟློགས། དེ་རྗེས་སོ་གསུམ་པ་ལ་ཧོར་རྒྱལ་པོས་འཇའ་ས་དང་ཤེལ་དམ་བཞི་ཕུལ་ནས་བཞི་ཐོག་ཏུ་བཞུགས་སུ་གསོལ་ཏེ་བསྟན་པའི་མངའ་བདག་ཏུ་བསྐུར།
ཕར་ཚད་བརྟག་གཉིས་ལ་སོགས་པའི་བཤད་གྲྭ་བཙུགས། ལམ་འབྲས་ལ་སོགས་པའི་ཁྲིད་དང་དབང་གིས་གདུལ་བྱ་ཚིམ་པར་མཛད། སོ་དྲུག་པ་ལ་དབུས་སུ་ཕེབས་ཏེ། ཐེལ་དུ་སྤྱན་སྔ་གྲགས་པ་རྒྱལ་མཚན་པ་ལ་ཆོས་གནང་། བསམ་ཡས་ཞིག་གསོས་ཀྱི་གྲྭ་བཙུགས། སོ་བདུན་ལ་ཡང་ཧོར་གྱི་གདན་འདྲེན་བྱུང་པས། ཏ་དབེན་བློ་གྲོས་རྒྱལ་མཚན་བཞི་ཐོག་ཏུ་བསྐོས། རྟ་ལ་ཆིབས་པ་སྤངས་ཏེ། ཞབས་ཐང་མཛད་ནས་བྱང་འདམ་གྱི་བར་བྱོན་སྟག་ལུང་པ་རཏྣ་ཨ་ཀ་ར་ལ་ཐུགས་བསྐྱེད་གནང་། གཡང་ལ་ལ་ཁ་བ་ཆེན་པོ་བབས་ཀྱང་ཞབས་ཐང་རྐྱང་མཛད་དེ་བྱོན་པས་རླངས་པ་ཕྱུར་རེ་བྱུང་པས་ཀུན་ངོ་མཚར་དུ་གྱུར།
ར་སྒྲེང་དུ་ཇོ་བོའི་རྒྱ་དཔེ་རྣམས་གཟིགས་པས་འཇའི་གུར་ཕུབ་དགེ་འདུན་རྣམས་ལ་ཆོས་གསུངས་པས་མེ་ཏོག་གི་ཆར་བབས། དཔོན་སློབ་ཉི་ཤུ་ཙམ་ཀླུང་ཤོད། འོད་ཁ། དྭགས་པོ་སྨན་ལུང་། ཙྭ་དེ་ཡུལ་རྣམས་བརྒྱུད་དེ་རྫམ་ཡུལ་གྱི་མཁར་ལུང་བཟང་དུ་ཕྱག་ཕེབས། ལོ་གཅིག་གི་བར་དུ་ཐུགས་དམ་འདག་སྦྱར་ལ་བཞུགས། བུ་སྟོན་རིན་པོ་ཆེ་གདན་འདྲེན་ལ་ཕེབས་པས། གཙང་དུ་བྱོན་པ་ནི་མ་གནང་བར་དབུས་སུ་སྐོར་གཅིག་ཕེབས། བླ་ཆེན་བསོད་བློ་བ་གདན་སར་བརྫངས། སླར་ཡང་དྭགས་པོར་ཐེགས།
མ་གཅིག་བསྙུང་བའི་གདན་འདྲེན་བྱུང་བས་མགྱོགས་པར་བྱོན་ཏེ། བོ་དོང་ཨེར་ཡུམ་སྲས་མཇལ། མ་གཅིག་འདས་པ་དག་པའི་ཞིང་དུ་འདྲེན་པར་མཛད། དེ་ནས་ས་སྐྱར་མཁས་བཙུན་སྟོང་ཕྲག་མང་པོ་ལ་དབང་དང་ལམ་འབྲས་ཀྱི་ཁྲིད་གནང་། དབུས་སུ་ཕེབས་ཏེ་ཉན་པོར་ཕར་ཕྱིན་གསུང་དུས་གྲོ་པ་ཀུན་མཁྱེན་པས་ཐུབ་པ་ཆེན་པོ་ཤེར་ཕྱིན་གསུང་བར་མཐོང་། ཤེས་རྡོར་པས་ཆོས་རྗེ་ཉིད་འཇམ་དབྱངས་སུ་མཐོང་སྟེ། མཎྜལ་གྱི་རྒྱན་གྱི་ཆེད་དུ་རང་ཉིད་ཀྱི་ལག་པའི་སོར་མོ་ལྔ་བཅད་པ་ན། ཆོས་རྗེ་ཉིད་ཏབ་ཏབ་པོར་བྱོན་ཏེ་དེའི་སོར་མོ་རྣམས་དཀྲིས་ཞལ་ཆབ་བཏབ། ནཱ་རོ་མཁའ་སྤྱོད་ཀྱི་བྱིན་རླབས་གནང་བས་དེའི་ནུབ་མོ་སོར་མོ་སྔོན་བཞིན་དུ་སོས། དེ་ནས་སྙེ་ཐང་དུ་བཞུགས་ནས་དགེ་འདུན་གྱི་ཚོགས་ཆེན་པོ་ལ་ཕར་ཚད།
བརྟག་གཉིས། ལམ་འབྲས་སྦྱོར་དྲུག་རྣམས་གནང་། དེ་ནས་གདན་ས་མཐིལ་དུ་སྤྱན་སྔ་བ་སོགས་པ་སྡེ་སྣོད་འཛིན་པ་མང་པོ་ལ། དུས་འཁོར་གྱི་རྒྱུད་བཤད་ལམ་འབྲས་སྦྱོར་དྲུག་སོགས་གནང་། དེ་དུས་ལོ་གཅིག་ཁོངས་སུ་བསམ་ཡས་ཀྱི་ཞིག་གསོས་མཐའ་དག་གྲུབ། རབ་གནས་ཀྱི་ཚེ་དགེ་འདུན་ཁྲི་ཕྲག་ལྷག་ཙམ་འདུས་ལྷའི་མེ་ཏོག་སྣ་ལྔ་པའི་ཆར་བབས། དེ་ནས་ས་སྐྱར་བྱོན་ཏེ་ཆོས་གསུང་པའི་སྐབས། ཧོར་གྱི་གདན་འདྲེན་པ་བྱུང་པས། དཔོན་སློབ་བཅོ་བརྒྱད་ཀྱིས་ཟླ་བ་གཉིས་ཀྱི་བར་དུ་ཉིན་མོ་བཞུགས་ཤིང་མཚན་མོ་འབྲོས་པའི་དཀའ་བ་སྤྱད་ནས། ཞེ་བརྒྱད་པ་ལ་ཡང་ཁར་ལུང་བཟང་དུ་བྱོན།
དེར་ལོ་གཅིག་གི་བར་དུ་སྐུ་མཚམས་མཛད་ནས་སློབ་མ་མང་པོ་ལ་ལམ་འབྲས་དང་། སྦྱོར་དྲུག་གི་ཁྲིད་བཀའ་མང་པོ་བུག་སྒོ་ལས་གནང་། དུས་འཁོར་ཊཱིཀ་ཆེན་མཛད་པར་བརྩམས་པ་ན། མནལ་ལམ་དུ་བུད་མེད་སྔོ་བསངས་རྒྱན་དང་བཅས་པ་གཅིག་གིས་སྣག་སྙུག་གཏད་ནས་ད་བྲིས་ཤིག་ཟེར་བྱུང་བས་མཐར་ཕྱིན་པའི་ལྟས་སུ་དགོངས། ལྔ་བཅུ་པ་ལ་བྲག་རིངས་ཞེས་པའི་གནས་སུ་སྐུ་འཁོར་བཞི་དང་བཅས་པ་ཟླ་བ་དྲུག་གི་བར་དུ་ཐུགས་དམ་ཁོ་ན་ལ་རྩེ་གཅིག་ཏུ་བཞུགས། སློབ་དཔོན་མཉྫུ་ཤྲཱི་བས་སྐུ་ལུས་ཅུང་ཟད་རེ་མ་བཅགས་ན་སྐྱོན་མི་མཆིས་ལགས་སམ་ཞུས་པས་ཏིང་ངེ་འཛིན་གནད་དུ་སོང་ན་དེ་ཉིད་ལུས་སྦྱོངས་སུའང་འགྲོ་བ་ཡིན་པར་འདུག་གསུངས། དེ་ནས་མཐའ་རྒྱས་སུ་བྱོན་ནས་བླ་ཆེན་བསོད་བློ་བ་གོང་དུ་བརྫངས། རྩེས་ཐང་བསམ་གཏན་གླིང་དུ་རྒྱལ་སྲས་ཐོགས་མེད་པ་དང་ལྷན་གཅིག་ཟླ་བ་གསུམ་ཐུགས་དམ་ལ་བཞུགས། སྙེ་ཐང་ཆོས་རྫོང་བཏབ་སྟེ། དེར་སི་ཏུ་ཆོས་རིན་པས་ཞུ་བ་པོ་མཛད་ནས་སྡེ་སྣོད་འཛིན་པ་ལྔ་བཅུ་ཙམ་ལ་ཐུགས་རྩོམ་ཊིཀ་ཆེན་གྱི་སྟེང་ནས་དུས་འཁོར་གྱི་བཤད་པ་རྒྱས་པར་གནང་།
ཁྲིད་རིམ་ཡང་རྒྱུན་མི་འཆད་དུ་གནང་། དེ་ནས་ཡང་ང་གསུམ་པ་ལ་མཁར་ལུང་བཟང་དུ་ཕེབས་ཏེ། དུས་འཁོར་དོན་དུ་གཉེར་བའི་དགེ་བཤེས་མང་པོ་ཕྱག་ཕྱིར་བྱོན་པ་རྣམས་ལ་དུས་འཁོར་གྱི་བཤད་པ་རྒྱས་པ་དང་ཁྲིད་རིམ་རྣམས་གནང་། དེ་ནས་ལོ་གཅིག་ན་ཀོང་པོར་དུས་འཁོར་ཐུགས་དཀྱིལ་གྱི་དཀྱིལ་འཁོར་བློས་བསླངས་བཞེངས། ཀོང་པོ་རལ་གསུམ་ག་ལ་ཕྱག་ཕེབས་ནས་སྐྱེ་བོའི་ཚོགས་ཆེན་པོ་ལ་སེམས་བསྐྱེད་གནང་། ལོ་གཅིག་གི་བར་རྒྱ་བསྡམས། སྦུ་ཆུ་ལྷ་ཁང་དུ་འབུམ་ནག་དང་འབུམ་དམར་གཟིགས་པས་མེ་ཏོག་གི་ཆར་བབས། འོ་ཐང་མཚོ་མོའི་ཡུལ་སྡེ་ལ་ཆུའི་གནོད་པ་བསྒྱུར། ང་དྲུག་པ་ལ་བདེ་ཀླུང་ལ་བརྒྱུད་དེ་བྱར་སེལ་ཁ། ཕོ་བྲང་ཡང་རྩེ་རྣམས་སུ་ཕེབས།
གཉལ་ལྟེའུ་རར་དབྱར་ཆོས་ལ་བརྟག་གཉིས་དང་ལམ་འབྲས་གནང་། གསེར་ཕྱེ་འབུམ་པའི་དྲུང་དུ་སེམས་བསྐྱེད་གསུངས་པས་ཐམས་ཅད་ཀྱིས་གཟུང་དུ་བཏུབ་པའི་མེ་ཏོག་གི་ཆར་བབས། ལྷ་སར་ཇོ་བོ་རིན་པོ་ཆེ་ལ་ཁྲི་རྒྱབ་ཕུལ། སྙེ་ཐང་དུ་དུས་འཁོར་གྱི་བཤད་པ་རྒྱས་པར་གསུངས་པས། ར་འབྲོ་ཤོང་འགྱུར་གྱི་དཔེ་འགྲེམས་བརྒྱ་ལྷག་བྱུང་། དབུས་ཕྱོགས་ཀྱི་དུས་འཁོར་འཆད་ཉན་པ་གཅིག་ལ་དེ་ཉིད་སྡེ་སྣོད་འཛིན་པའི་ཚོགས་འདུ་ཆེ་བར་གྲགས། རླུང་ལྟས་ལ་སྐུ་ཚེའི་བར་ཆད་འོང་བར་མཁྱེན་ནས། གཡེ་གོ་ར་གདོང་དུ་རྡོ་རྗེ་བཟླས་པ་འབུམ་ཕྲག་གཅིག་མཛད་པས་ལོ་ལྔ་སྐུ་ཚེ་བསྲིངས། མཁན་ཆེན་གྲགས་རྒྱལ་པ་ལ་རྡོ་རྗེ་ཕྲེང་བའི་དབང་གནང་། འཇམ་དབྱངས་གུ་ཤྲཱི་ལ་སྦྱོར་དྲུག་གནང་།
བོ་དོང་ཨེར་དགེ་འདུན་བཞི་ཁྲི་ལྷག་འདུས་པ་ལ་ཆོས་ཀྱི་འཁོར་ལོ་བསྐོར་ཏེ་གསེར་ཞོ་རེའི་འགྱེད་གནང་། དེ་ནས་ས་སྐྱར་ཕེབས་ཏེ་ཚོགས་སུ་དུས་འཁོར་གྱི་ཆོས་འབྱུང་མདོར་བསྡུས་དང་པོ་ཡན་གྱི་བཤད་པ། བརྟག་གཉིས་རྣམས་གསུངས། རྟེན་རྣམས་ལ་ཞིག་གསོས་མཛད། སྐུ་ཁམས་ཅུང་ཟད་མཉེལ་དུས་ཐུབ་པ་ཆེན་པོ་ལ་གནས་བརྟན་བཅུ་དྲུག་གིས་བསྐོར་བ་མངོན་སུམ་དུ་གཟིགས་མ་ཐག་སྙུང་ལས་དྭངས། དེ་ནས་བོ་དོང་ཨེར་ལོ་ཆེན་བྱང་རྩེ་སོགས་གཙང་ཕྱོགས་ཀྱི་བླ་མ་རྣམས་ཀྱིས་ཐོག་དྲངས་སྡེ་སྣོད་འཛིན་པ་ཤ་སྟག་དང་བསྐྱེད་རྫོགས་ལ་བརྟན་པ་ཐོབ་པའི་རྣལ་འབྱོར་གྱི་དབང་ཕྱུག་མང་དུ་འདུས་པ་ལ་དུས་འཁོར་གྱི་བཤད་པ་རྒྱས་པ། ལམ་འབྲས་སྦྱོར་དྲུག་རིམ་ལྔ། སྤྲོས་མེད་ལ་སོགས་ཁྲིད་དབང་བྱིན་རླབས་མང་དུ་གནང་། དེ་ནས་དཔལ་སྡིངས། ཆུ་མིག
སྣར་ཐང་། ཞྭ་ལུ་རྣམས་སུའང་ཆོས་ཀྱི་འཁོར་ལོ་སྐོར་བཞིན་པར་བྱོན་ཏེ། དབུས་ཕྱོགས་སུ་ཕེབས། བསམ་ཡས་སུ་དགེ་འདུན་ཉི་ཁྲི་འདུས་པ་ལ་ཆོས་ཀྱི་འཁོར་ལོ་བསྐོར། གསེར་ཞོ་རེའི་འགྱེད་གནང་། རྗེ་འདིའི་བཀའ་འབུམ་ལ་པོ་ཏི་ཉི་ཤུ་རྩ་ལྔ་བཞུགས་པ་ལས་ཁྱད་པར་དུ་དུས་འཁོར་ལ་བསྡུས་དོན་ཆོས་འབྱུང་། སྟོང་འཇུག་གི་རྩིས། སྦྱོར་དྲུག་གི་ཁྲིད་ཡིག ངོ་སྤྲོད་སྲུང་འཁོར་གཉིས། མངོན་དཀྱིལ།
ཐུགས་དཀྱིལ་མངོན་རྟོགས། རྣལ་འབྱོར་མའི་མཆོད་ཆོག་རྣམས་སོ། ། རྗེ་འདིའི་དགེ་བསྙེན་དང་དགེ་ཚུལ་ལྟ་ཞོག བསྙེན་རྫོགས་ཀྱི་སྡོམ་པ་ཕོག་པ་ལ་སྟོང་ཕྲག་ལྔ་ལྷག་པ་བྱུང་། སྡོམ་པ་འབོགས་པ་དང་། དབང་བསྐུར་བ་དང་། རབ་གནས་རྣམས་ལ་སླ་ཆོས་གཏན་མི་མཛད། ཚུལ་ཁྲིམས་ཀྱི་དྲི་ངད་ལྡན། ཁོ་བོ་ལོ་བཅུ་བདུན་པ་ལ་རབ་ཏུ་བྱུང་ནས་དའི་བར་ཚུལ་ཁྲིམས་གཙང་བར་བསྲུངས་པས་འདི་ངའི་འཕྲིན་ལས་ཀྱི་གཙོ་བོ་ཡིན་གསུངས། དུས་ཕྱིས་བོད་དུ་བྱུང་བ་གཅིག་ལ་མཁན་ཆེན་བུ་སྟོན་པའི་བརྩོན་འགྲུས་ལ་སུས་ཀྱང་མི་དོ།
དེ་མ་གཏོགས་ང་ཡང་བརྩོན་འགྲུས་ཆུང་རྒྱུ་མེད་གསུངས། མཉམ་པར་མ་བཞག་པའི་ཐུགས་མི་མངའ་སྟེ། གཟིགས་རྟོག་གི་སྐབས་སུའང་ཕྱག་དཔེའི་སྟེང་དུ་སྟོང་གཟུགས་དུས་རྒྱུན་དུ་འབྱུང་གསུངས། བདག་ཉིད་ཆེན་པོ་འདིའི་ཞབས་གཉིས་ལ་འཁོར་ལོའི་མཚན་དང་ལྡན། སྐུ་ལུས་ལ་སྲིན་བུའི་རིགས་མི་འབྱུང་། སྐྱེ་བོ་གཞན་ལས་མཆོག་ཏུ་གྱུར་པའི་གཟི་འོད་འབར། གསུང་སྙན་ཅིང་ཚངས་པའི་དབྱངས་དང་ལྡན་ནོ། ། རེ་གསུམ་པ་ལ་ཆོས་རྫོང་དུ་བླ་མ་གཞོན་རྒྱལ་བ་ལ་བདེ་བ་ཅན་ན་ས་ཆེན་ཡབ་སྲས་ཀྱང་བཞུགས། སྔ་ཕྱི་ཀུན་ཏུ་དེར་སྐྱེ་བར་སྨོན་ལམ་བཏབ་པ་ཡིན་ནའང་། བྱམས་ཆོས་འདི་རྣམས་ལ་ཐོས་བསམ་བྱས་པའི་མཐུ་ཡིན་ནམ་དགའ་ལྡན་དུ་འགྲོ་བར་འདུག་གསུངས།
དེར་སྡེ་སྣོད་འཛིན་པ་ཉེར་ལྔ་པ་ཚན་པ་གསུམ་ལ་དུས་འཁོར་གྱི་དབང་རྫོགས་པ་དང་། དབང་མདོར་བསྟན་དང་། ལམ་འབྲས་དང་། སྦྱོར་དྲུག་གནང་། དེ་ནས་བསམ་ཡས་སུ་ཕེབས། མཁན་ཆེན་ཞི་བ་འཚོའི་དབུ་ཐོད་བླ་བྲང་དུ་གདན་དྲངས། ཉིན་རེ་བཞིན་བརྒྱ་ཕྱག་མཛད་ཅིང་སྨོན་ལམ་བཏབ། ཐོ་རངས་བུ་སྟོན་རིན་པོ་ཆེ་དང་རྡོ་རྗེ་རྣལ་འབྱོར་མ་བྱོན་ནས། བུ་སྟོན་པས་འདི་རང་མཁའ་སྤྱོད་ཡིན་ནོ་གསུང་བ་བྱུང་། དེ་བཞིན་གཤེགས་པའི་སྐུ་གཟུགས་མང་པོས་ཞིང་གང་བ་གཟིགས།
ལོ་ཙཱ་བ་ནམ་མཁའ་བཟང་པོ་ལ་ཆག་ལོ་ཙཱ་བ་དེ་ལ་རྣམ་ཐར་བཟང་པོ་ཡོད་པས་ལྟོས་ཤིག་གསུངས། རེ་བཞི་པ་ཡོས་ལོ་ཟླ་བ་དྲུག་པའི་ཉི་ཤུ་ལྔ་ལ་ས་གཡོ་བ་དང་། མེ་ཏོག་གི་ཆར་འབབ་པ་དང་བཅས་པའི་ཆོ་འཕྲུལ་བསྟན་ཏེ་དགའ་ལྡན་དུ་གཤེགས་སོ། ། དེ་དུས་ཀྱི་མཁས་བཙུན་རྣམས་དང་། ཁྱད་པར་དུ་དུས་འཁོར་སྨྲ་བ་ཕལ་མོ་ཆེ། རྗེ་དེའི་སློབ་མར་མ་གྱུར་པ་མེད་པས་བགྲང་བར་མི་དཔྱོད་ལ། བྱེ་བྲག་ཏུ་མཚུངས་མེད་གཞོན་ནུ་གྲགས་པ་ནི། འཕན་ཡུལ་དུ་སྐུ་འཁྲུངས། གཞུང་ལུགས་མང་པོ་ལ་ལེགས་པར་སྦྱངས། ཁྱད་པར་དུ་འདུལ་མཛོད་ལ་མཆོག་ཏུ་མཁས།
གནས་བརྟན་ཆེན་པོ་ཚུལ་ཁྲིམས་ཤིན་ཏུ་གཙང་བ། རྒྱལ་སྲས་ཐོགས་མེད་པ་ལ་ཐུགས་བསྐྱེད་དང་བློ་སྦྱོང་གསན་པས་བྱང་ཆུབ་ཀྱི་ཐུགས་འབྱོངས། བུ་སྟོན་རིན་པོ་ཆེ་ལ་དབང་དང་གདམ་ངག་མང་དུ་མནོས་ཤིང་། ཁྱད་པར་དུ་དཔལ་ལྡན་བླ་མ་དམ་པ་མཁར་ལུང་བཟངས་སུ་བཞུགས་པའི་དྲུང་དུ། དུས་ཀྱི་འཁོར་ལོའི་དབང་དང་སྦྱོར་དྲུག་གསན་པས། སྒྱུ་མ་ལྟ་བུའི་ཏིང་ངེ་འཛིན་མངོན་དུ་གྱུར། ཁྲབ་ལ་ཁར། འདུལ་མཛོད་དུས་ཆོས་སུ་གསུངས་ཤིང་། རང་ཉིད་ཟབ་ལམ་གྱི་ཐུགས་དམ་ལ་གཙོ་བོར་བཞུགས་ཏེ། རང་གཞན་གྱི་དོན་རྒྱ་ཆེན་པོ་མཛད་དོ། །
དེ་ལ་འཁྲུལ་ཞིག་པ། ཡང་དཔལ་ལྡན་བླ་མ་ངག་དབང་གྲགས་པ། ཆོས་ཀྱི་རྒྱལ་མཚན། འཁྲུལ་ཞིག་པ་སྟེ། དེ་ལ་བླ་མ་དུས་ཞབས་པས་དཔལ་ལྡན་བླ་མའི་སྦྱོར་དྲུག་གི་ཁྲིད་ཡིག་ངོ་སྤྲོད་དང་བཅས་པ་དང་། སྲོན་ལུགས་ཀྱི་གདམས་པ་རྣམས་གསན་ཏོ། ། ཡང་རྒྱ་མ་པ་ཡོན་ཏན་འོད་ཀྱིས་དཔལ་ལྡན་བླ་མ་ལས་དུས་འཁོར་གྱི་དབང་རྒྱུད་བཤད་མན་ངག་དང་བཅས་པ་གསན་པས་མཁས་ཤིང་གྲུབ་པ་བརྙེས། དེ་ལ་ཤངས་པ་ཀུན་མཁྱེན་ཤེས་རབ་དཔལ་བཟང་པོ། དེ་ལ་ཐམས་ཅད་མཁྱེན་པ་འགོས་ལོ་ཙཱ་བས་དཔལ་ལྡན་བླ་མའི་ཊཱིཀ་ཆེན་ངེས་དོན་གསལ་བྱེད་ཀྱི་ལུང་གསན་ཏེ། ཆོས་ཀྱི་རྗེ་དཔལ་ལྡན་བླ་མ་དམ་པ་དེ་ཉིད་ཀྱི།
ཐུགས་སྲས་ཀྱི་མཆོག་ཏུ་གྱུར་པ་བླ་མ་དཔལ་ལྡན་ཚུལ་ཁྲིམས་ཀྱིས། ཆོས་རྗེ་ཉིད་སྦྱོར་དྲུག་གི་ཁྲིད་གསུངས་པའི་དུས་སུ། ཁྲིད་གཉེར་མཛད་པ་སོགས་ཀྱི་སྒོ་ནས་ཆོས་རྗེ་ཉིད་ལ་རྒྱ་བོད་ཀྱི་སྦྱོར་དྲུག་གི་རིགས་མ་ཚང་བ་མེད་པ་མངའ་བ་རྣམས་དང་། ཆོས་རྗེ་བླ་མ་རང་གི་ཊཱིཀྐའི་སྟེང་ནས་བཤད་བཀའ་ལེགས་པར་སྩལ་ཏེ་རྒྱུད་འགྲེལ་ལ་ཡང་མཁས་པར་གྱུར་པ་སོགས་དུས་ཀྱི་འཁོར་ལོའི་ཆོས་སྐོར་རྣམས་མཐའ་ཆོད་པར་གསན་ཅིང་། དེའི་དྲུང་དུ་གྲུབ་ཆེན་བུདྡྷ་ཤྲཱིས་སྦྱོར་བ་ཡན་ལག་དྲུག་པའི་ཁྲིད་སོགས་མནོས་ནས་ཉམས་ལེན་སྙིང་པོར་མཛད་པས། མཉམ་རྗེས་ཀུན་ཏུ་སྟོང་གཟུགས་ལ་དག་པའི་སྣང་བ་རྒྱུན་མི་འཆད་པ་འཆར་བ་སོགས་ལུགས་འདིའི་ཉམས་རྟོགས་ཐམས་ཅད་མཐར་ཕྱིན་པར་གྱུར། གྲུབ་ཆེན་དེའི་དྲུང་དུ་ས་སྐྱ་པའི་བསྟན་འཛིན་ཀུན་གྱི་གཙུག་རྒྱན་རྒྱལ་བའི་ལུང་བསྟན་བརྙེས་པ་རྡོ་རྗེ་འཆང་ཀུན་དགའ་བཟང་པོས་གསན་ཏེ། ཟླ་བ་དྲུག་སྦྱོར་དྲུག་གི་ཁྲིད་བསྐྱངས་པ་ན། རྒྱུད་དང་འགྲེལ་པ་ལས་གསུངས་པའི། རེ་ག་ནག་པོ་དྲི་མེད་འོད་ཟེར་འཕྲོ་བ་དུས་ཀྱི་རྩ་ལ་མཐོང་པར་གྱུར་གྱི་བར་དུའོ། །
ཞེས་དང་། དེ་ཡི་དབུས་སུ་སངས་རྒྱས་གཟུགས་ནི་ཡུལ་དང་རྣམ་པར་བྲལ་བ་དུ་མ་ལོངས་སྤྱོད་རྫོགས་པའི་སྐུ། ། ཞེས་སོགས་ཀྱི་ཉམས་སྣང་རྣམས་འཁྲུངས། དེ་དུས་ཕྱི་རོལ་ཏུ་སྟོང་གཟུགས་ལ་དཀྱིལ་འཁོར་དུ་མའི་ལྷ་ཐམས་ཅད་སངས་རྒྱས་སྤྲུལ་པའི་སྐུ་རྣམ་པ། སྤྱན་ནམ་མཁའ་ལ་ལོག་གེ་བྱས་པ་མང་དུ་བྱུང་། སྤྱན་གྱེན་དུ་གཟིགས་པ་དེ་རྣམས་ཅི་ཡིན་ནམ་སྙམ་ཏེ། རང་གི་མིག་གི་བྱེད་པའི་རྟེན་འབྲེལ་ཡིན་པ་འདྲ་གསུངས། ནང་དུ་རྩ་དབུ་མ་སྲོག་ཤིང་གི་ཚུལ་དུ་གནས་པའི་ནང་དུ་དཀྱིལ་འཁོར་གྱི་ལྷ་དང་བཅས་པ་མང་དུ་གཟིགས་པ་ལ། རིམ་གྱིས་སྟེང་ནས་སྟེང་དུ་ཐུགས་གཏད་པས་ཤིན་ཏུ་དགྱེས་པ་ཆེན་པོ་བྱུང་མོད། དེ་དུས་དེ་ནས་བཤད་པའི་གེགས་འབྱུང་ཉེ་བ་ལ་འགྲེལ་པ་ནས་བཤད་པའི་གེགས་སེལ་དབང་རྒྱལ་ལུགས་དེ་དྲན་པས།
གེགས་ཐམས་ཅད་སེལ་ནུས་གསུངས། གཞན་ཡང་དེ་བཞིན་གཤེགས་པའི་སྐུ་དང་མཆོད་རྟེན། དཀྱིལ་འཁོར་གྱི་ལྷ་ཚོགས་དཔག་ཏུ་མེད་པ་གཟིགས་པ་སོགས་་་་་་རྒྱས་པའི་ཡ་མཚན་མང་པོ་ཡོད་མོད་ཀྱི་རེ་ཞིག་དེ་ཙམ་མོ། ། རྣམ་ཀུན་མཆོག་ལྡན་གྱི་སྟོང་གཟུགས་ཚད་མེད་པ་སྐྱེས་ཏེ། དཔལ་དམ་ཚིག་ཆེན་པོའི་རྒྱུད་དུ། སྒྱུ་མ་ལྟ་བུའི་ཏིང་ངེ་འཛིན་དང་། ། དཀྱིལ་འཁོར་རྣམས་ཀྱང་རྒྱ་ཆེ་བ། ། གཟུགས་སྒྲ་དེ་བཞིན་དྲི་དང་ནི། ། རྣལ་འབྱོར་པ་ཡིས་རྟག་སྐྱོང་བྱ། ། ཞེས་པ་ལྟར་རོ། །
དེ་ལྟ་བུའི་ངོར་ཆེན་རྡོ་རྗེ་འཆང་དེ་ཉིད་ཀྱང་། དུས་ཀྱི་འཁོར་ལོའི་དབང་རྒྱུད་མན་ངག་རྣམ་གྲངས་དང་ཚད་མེད་པའི་སློབ་མ་རྣམས་ལ་ཕྱོགས་དུས་ཀུན་ཏུ་འཕེལ་རྒྱས་སུ་མཛད་པ་ཡིན་ལ། ཡང་ཆོས་རྗེ་བླ་མ་དམ་པའི་དབོན་པོ་ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་ཀྱིས་ཀྱང་། དུས་ཀྱི་འཁོར་ལོའི་རྒྱུད་མན་ངག་རྣམས་ཐུགས་ཉམས་སུ་བཞེས་ཤིང་སྤེལ་བར་མཛད་ལ། དེའི་སློབ་མའི་གཙོ་བོ་ས་སྐྱ་པའི་བསྟན་འཛིན་ཀུན་དགའ་རྣམ་གཉིས་ཀྱི་ནང་ཚན། ཉི་ལྡེ་བ་ཀུན་དགའ་རྒྱལ་མཚན་གྱིས་ཀྱང་། དུས་ཀྱི་འཁོར་ལོའི་ཆོས་སྐོར་རྣམས་ཚང་བར་ཐེག་ཆེན་ཆོས་ཀྱི་རྒྱལ་པོའི་དྲུང་དུ་གསན་པ་བཞིན། བཤད་སྒྲུབ་ཀྱིས་གཏན་ལ་ཕབ་སྟེ། ཉིད་ཀྱི་ཞལ་ནས་ཀྱང་། ཁོ་བོ་ལམ་འབྲས་ལ་མཁས་པ་ཡིན།
སྦྱོར་དྲུག་པ་ཉམས་མྱོང་ཅན་ཡིན། ནཻ་གུ་བ་རྒན་པོ་ཡིན་ཞེས་གསུངས་ཤིང་། དཔལ་ལྡན་ས་སྐྱ་སོགས་སུ་འཆད་ཉན་ཡང་ཡང་མཛད་པས། དེ་དུས་སློབ་མ་རྣམས་སྒོམས་བསྐྱངས་པའི་མུན་ཁང་མང་པོ་ད་ལྟ་ཡང་ས་སྐྱའི་ཉི་ལྡེ་བླ་བྲང་ན་ཡོད་པ་འདི་ཡིན་ནོ། ། ཡང་ས་སྐྱའི་བསྟན་པའི་གསལ་བྱེད་དམ་པ་གོང་དཀར་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་གྱིས། ཆོས་རྗེ་བླ་མ་ནས་བརྒྱུད་པའི་དུས་འཁོར། སྒྲ་པ་ཤེས་རིན་སོགས་ལ་གསན་ནས་སྤེལ་བའི་རྒྱུན་ད་ལྟའི་བར་དུ་གོང་དཀར་རྡོ་རྗེ་གདན་ན་དར་རྒྱས་སུ་བཞུགས་སོ། ། ཡང་དུས་ཕྱིས་ས་སྐྱ་པཎྜི་ཏ་གཉིས་པ། ས་ལོ་འཇམ་པའི་རྡོ་རྗེས། ཐོག་མར་ཆག་ལོ་ཆོས་ཀྱི་རྒྱལ་པོའི་དྲུང་དུ།
དུས་ཀྱི་འཁོར་ལོའི་དབང་ཆོས་རྣམས་གསན་པར་བཞེད་ཀྱང་། དུས་འཁྲུགས་ཀྱི་དབང་གིས་ཕྱག་བཞེས་མ་ཐུབ་པ་ལ། སླར་མགོས་ལོ་དྷརྨ་པཱ་ལའམ། ཞྭ་ལུ་ལོ་ཆེན་ཆོས་སྐྱོང་བཟང་པོར་གྲགས་པའི་མཁས་པའི་དབང་པོ་དེ་ཉིད་ལས། དཔལ་དུས་ཀྱི་འཁོར་ལོའི་དབང་རྒྱུད་མན་ངག་དང་བཅས་པ་བུམ་པ་གང་བྱོའི་ཚུལ་དུ་མནོས་ནས། མུན་ཁང་དང་ལུས་གནད་བྱེད་བཅིངས་སོགས་ཇི་སྐད་བཤད་པ་བཞིན་མཛད་ནས། ཐུགས་དགེས་སྤྲོ་དང་བཅས་བསྒོམས་པས་རྣམ་ཀུན་མཆོག་ལྡན་གྱི་སྟོང་གཟུགས་དང་ཉམས་མྱོང་བསམ་གྱིས་མི་ཁྱབ་པ་འཁྲུངས་ཤིང་། དཔལ་ས་སྐྱའི་བཞི་ཐོག་བླ་བྲང་སོགས་སུ། རང་ཉིད་ཀྱི་དབོན་ཐུགས་ཀྱི་སྲས་མཆོག་སྙིགས་དུས་ཀྱི་བསྟན་པའི་གསལ་བྱེད་འགྲན་ཟླ་དང་བྲལ་བ་དཔལ་ས་སྐྱ་པ་ཆེན་པོ་སྔགས་འཆང་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཉིད་གཙོ་བོར་བཞུགས་པའི་འདུས་པ་རྒྱ་མཚོའི་ཚོགས་ལ། དུས་ཀྱི་འཁོར་ལོའི་དབང་ཡོངས་སུ་རྫོགས་པ་རྟེན་འབྲེལ་ལེགས་ཆ་དང་བཅས་གནང་བས་མཚོན་པའི།
ལུགས་འདིའི་དབང་རྒྱུད་མན་ངག་གི་ཆོས་ཀྱི་འཁོར་ལོ་ཡང་ཡང་བསྐོར་བ་ལ་བརྟེན། སྤྱི་དང་བྱེ་བྲག་གི་བསྟན་འཛིན་གྱི་སློབ་བུས་རྒྱ་མཚོའི་གོས་ཅན་འདི་ཉིད་མཛེས་པར་བྱས་པ་ཡིན་ལ། དེ་ལྟར་ས་ལོ་འཇམ་དབྱངས་ཆེན་པོ་འདིའི་སློབ་རྒྱུད། དུས་ཀྱི་འཁོར་ལོའི་བསྟན་འཛིན་སོ་སོ་བ་དག་གི་རྣམ་པར་ཐར་པ་རྣམས་ནི་འདིར་ཡི་གེས་འཇིགས་ནས་མ་སྤྲོས་ལ། རྒྱས་པར་ལོགས་སུ་འཆད་པར་བདག་སྤྲོའོ། ། དེ་ལྟར་བརྒྱུད་པ་དེ་ལས་འོངས་པའི་དཔལ་དུས་ཀྱི་འཁོར་ལོའི་དབང་དང་། སྦྱོར་བ་ཡན་ལག་དྲུག་པའི་ཁྲིད། རྒྱུད་ཀྱི་རྒྱལ་པོ་འགྲེལ་བ་དང་བཅས་པའི་ལུང་བཤད་སོགས་ཟབ་པ་དང་རྒྱ་ཆེ་བའི་དུས་འཁོར་གྱི་ཆོས་སྐོར་རང་གིས་ཇི་ལྟར་ཐོབ་པ་རྣམས་ཀྱི་བླ་མ་བརྒྱུད་པའི་རིམ་པ་རྣམས་རྟོགས་སླ་བའི་ཕྱིར་མཚན་གྱི་བྱེ་བྲག་སོ་སོ་བ་དག་ནོར་བུའི་ཕྲེང་བ་ལྟར་ཕྱོགས་གཅིག་ཏུ་བསྒྲིགས་ཏེ་བརྗོད་ན། ཐོག་མར་དཔལ་དུས་ཀྱི་འཁོར་ལོའི་དཀྱིལ་འཁོར་དུ་བྱིས་པ་འཇུག་པའི་དབང་བདུན་དབང་གོང་མ་དང་བཅས་པ་ཐོབ་པའི་བརྒྱུད་པ་འབྲོ་ལུགས་ནི་སྟོན་པ་ཤཱཀྱ་ཐུབ་པ། རྒྱལ་པོ་ཟླ་བ་བཟང་པོ།
ལྷའི་དབང་པོ། གཟི་བརྗིད་ཅན། ཟླ་བའི་བྱིན། ལྷའི་དབང་ཕྱུག སྣ་ཚོགས་གཟུགས། ལྷའི་དབང་ལྡན་ཏེ་ཆོས་རྒྱལ་བདུན། རིགས་ལྡན་གྲགས་པ། པདྨ་དཀར་པོ། བཟང་པོ་རྣམ་རྒྱལ། གཤིན་རྗེ་བཟང་པོ།
ཕྱག་ན་རིན་ཆེན། ཁྱབ་འཇུག་སྦས་པ། ཉི་མ་གྲགས་པ། ཤིན་ཏུ་བཟང་པོ། རྒྱ་མཚོ་རྣམ་རྒྱལ། རྒྱལ་དཀའ། ཉི་མ་ལ་སོགས་པ་རིགས་ལྡན་ཉེར་ལྔའི་ནང་ནས། རིགས་ལྡན་བཅུ་གཅིག་པ་རྒྱལ་དཀའ་འདས་པ་ནས། རིགས་ལྡན་བཅུ་གཉིས་པ་ཉི་མ་བྱོན་པའི་དུས་ན། སློབ་དཔོན་ཆེན་པོ་ཙི་ལུ་པཎྜི་ཏ་སྟེ་དུས་ཞབས་པ་ཆེན་པོས་བྱོན་ནས་དུས་ཀྱི་འཁོར་ལོའི་དབང་།
རྒྱུད་འགྲེལ་མན་ངག་མཐའ་དག་ཐོབ་པར་འདོད་ཅིང་། ཡང་ལུགས་གཅིག་ལ་ཙི་ལུ་པཎྜི་ཏས་ཤམྦྷ་ལར་བྱོན་པའི་ཚེ། སྤྱན་རས་གཟིགས་ཀྱི་སྤྲུལ་པ་དགེ་སློང་ཞིག་ལ་ཡང་དབང་རྒྱུད་འགྲེལ་པ་མན་ངག་དང་བཅས་པ་ཐོབ་པར་བཞེད་པ། ཡང་ལུགས་གཅིག་ལ་དུས་ཞབས་པ་ཆེན་པོས། རིགས་ལྡན་བཅུ་བདུན་པ་དཔལ་སྐྱོང་ལ་ཞུས་པར་ཡང་བཞེད་དེ་བརྟག་པར་བྱ་དགོས་སོ། ། དེ་ནས་དུས་ཞབས་པ་ཆུང་བ། རྒྱལ་སྲས་ན་ལེནྡྲ་པ། ཁ་ཆེ་ཟླ་བ་མགོན་པོ། བླ་མ་་་་་་འབྲོ་ལོ་ཙཱ་བ་ཤེས་རབ་གྲགས། ལྷ་རྗེ།
གྲ་སྒོམ་དཀོན་མཆོག་བསྲུང་། སྒྲོ་སྟོན་གནམ་ལ་བརྩེགས། གྲུབ་ཆེན་་་་་་དད་པ་རྒྱལ་པོ་ཡུ་མོ། སྲས་དྷརྨ་ཤྭ་ར། བླ་མ་ནམ་མཁའ་འོད་ཟེར། སེ་མོ་ཆེ་པ་ནམ་མཁའ་རྒྱལ་མཚན། འཇམ་སར་ཤེས་རབ་འོད་ཟེར། ཀུན་མཁྱེན་ཆོས་སྐུ་འོད་ཟེར། ཀུན་སྤངས་ཐུགས་རྗེ་བརྩོན་འགྲུས། བྱང་སེམས་རྒྱལ་བ་ཡེ་ཤེས།
ཆོས་རྗེ་ཡོན་ཏན་རྒྱ་མཚོ། ཇོ་ནང་ཀུན་མཁྱེན་ཆེན་པོ། ཆོས་རྗེ་ཕྱོགས་ལས་རྣམ་རྒྱལ། དབོན་རྒྱལ་བ་ཇོ་བཟང་། རིགས་ལྡན་རྣམ་རྒྱལ་གྲགས་པ། ཤང་སྟོན་ཀུན་དགའ་དཔལ་ལྡན། པཎ་ཆེན་ནམ་མཁའ་དཔལ་བཟང་། པཎ་ཆེན་ཤེས་རབ་བཀྲ་ཤིས། རྗེ་བཙུན་བྱམས་པ་ཤཱཀྱ་འོད། ཐུགས་སྲས་ཆོས་དར་གྲགས་འཕེལ།
ལོ་ཆེན་འགྱུར་མེད་བདེ་ཆེན། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས། དེས་བདག་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ལའོ། ། ཡང་དབང་གི་བརྒྱུད་པ་ར་ལུགས་ནི། ཙི་་་་་་ལུགས་འདི་ལ་ཙི་ལུ་པཎྜི་ཏ་དང་། དུས་ཞབས་པ་ཆེན་པོ་སོ་སོར་བཞེད་པར་སྣང་། ལུ་པཎྜི་ཏས་ཤམྦྷ་ལར་བྱོན་ནས་སྤྱན་རས་གཟིགས་ཀྱི་སྤྲུལ་པ་དགེ་སློང་ཞིག་ལ་ཞུས། དེས་བི་ཏོ་ཨ་ཙརྻ། དུས་ཞབས་ཆེ་ཆུང་། མཉྫུ་ཀིརྟི།
ས་མན་ཏ་ཤྲཱི། ར་ལོ་ཙཱ་བ་ཆོས་རབ། ར་ཡེ་ཤེས་སེང་གེ ར་འབུམ་སེང་། རྗེ་བཙུན་རྒ་ལོ་རྣམ་རྒྱལ་རྡོ་རྗེ། བླ་མ་ཤེས་རབ་སེང་གེ སྐྱི་སྟོན་གྲགས་པ་རྒྱལ་མཚན། ཆོས་རྗེ་ཀུན་མཁྱེན་ཆེན་པོ་ཡན་འདྲ། ཡང་རྒ་ལོ། ལོ་ཙཱ་བ་མཆོག་ལྡན།
སྐྱི་སྟོན་མན་འདྲ། ཡང་ན་རྒ་ལོ། བླ་མ་ཚུལ་ཁྲིམས་དར། དུས་འཁོར་པ་ཡེ་ཤེས་རིན་ཆེན། ཀུན་སྤང་། ཞང་སྐྱི་སྟོན་མན་འདྲ། བུ་ལུགས་ཀྱི་བརྒྱུད་པ་ཡང་གཉིས་ལས། ར་ལུགས་ནི། རོང་པ་དུས་འཁོར་བ་ཤེས་རབ་སེང་གེ་ཡན་འདྲ། དེ་ནས་བླ་མ་དཔལ་ལྡན་སེང་གེ
བུ་སྟོན་ཐམས་ཅད་མཁྱེན་པ། འབྲོ་ལུགས་ནི། ཀུན་མཁྱེན་ཆོས་སྐུ་འོད་ཟེར་ཡན་འདྲ། དེ་ནས་འཕགས་འོད་ཡོན་ཏན་རྒྱ་མཚོ། བུ་སྟོན་ཐམས་ཅད་མཁྱེན་པ། ཡང་ན་བྲེ་མོ་ཆེ་བ། བོ་དོང་རིན་ཆེན་རྩེ་མོ། སྟག་སྡེ་པ་སེང་གེ་རྒྱལ་མཚན། ཤོང་ལོ་ཙཱ་བ་རྡོ་རྗེ་རྒྱལ་མཚན། ཤོང་ལོ་ཙཱ་བ་བློ་གྲོས་བརྟན་པ།
མང་མཁར་ལོ་ཙཱ་བ་མཆོག་ལྡན་ལེགས་བློ། བླ་མ་དཔལ་ལྡན་སེང་གེ བུ་སྟོན་ཐམས་ཅད་མཁྱེན་པ། ཡང་ན་བོ་དོང་རིན་ཆེན་རྩེ་མོ། འཛིན་པ་རིན་ཆེན་ཤེས་རབ། ཤར་པ་དུས་འཁོར་བ་ཡེ་ཤེས་རིན་ཆེན། ཀུན་སྤངས་ཐུགས་རྗེ་བརྩོན་འགྲུས། འཕགས་འོད་ཡོན་ཏན་རྒྱ་མཚོ། བུ་སྟོན་ཐམས་ཅད་མཁྱེན་པ། ཆོས་རྗེ་ཕྱོགས་ལས་རྣམ་རྒྱལ།
དབོན་རྒྱལ་བ་ཇོ་བཟང་། རིགས་ལྡན་རྣམ་རྒྱལ་གྲགས་པ། ཤང་སྟོན་ཀུན་དགའ་དཔལ་ལྡན། པཎ་ཆེན་ནམ་མཁའ་དཔལ་བཟང་། པཎ་ཆེན་ཤེས་རབ་བཀྲ་ཤིས། རྗེ་བཙུན་བྱམས་པ་ཤཱཀ་འོད། ཐུགས་སྲས་ཆོས་དར་གྲགས་འཕེལ། ལོ་ཆེན་འགྱུར་མེད་བདེ་ཆེན། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས། དེས་བདག་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལའོ། །
དེ་དག་དང་འབྲེལ་བའི་ཡིག་ཆའི་ལུང་ཐོས་པ་ལ། དུས་ཀྱི་འཁོར་ལོའི་དཀྱིལ་འཁོར་ཡོངས་རྫོགས་ཀྱི་སྒྲུབ་ཐབས་བདག་འཇུག་དང་བཅས་པ་རིགས་ལྡན་རྣམ་རྒྱལ་གྲགས་བཟང་གིས་མཛད་པ། ཆག་ལོ་ཆོས་ཀྱི་རྒྱལ་པོས་མཛད་པའི་དུས་འཁོར་ཆོས་འབྱུང་ཆེན་མོ་དཔག་བསམ་གྱི་སྙེ་མ། བུ་སྟོན་ཐམས་ཅད་མཁྱེན་པས་མཛད་པའི་སྦྱོར་བ་ཡན་ལག་དྲུག་པའི་སྔོན་འགྲོ་ཐོག་མཐའ་བར་དགེའི་ཁྲིད་ཡིག ཇོ་ནང་ཕྱོགས་ལས་པས་མཛད་པའི་ཐོག་མཐའ་བར་དགེའི་ཁྲིད་ཡིག་ངོ་སྤྲོད་གསང་སྟོན་རབ་གསལ་དང་བཅས་པ། ཞྭ་ལུ་མཁྱེན་རབ་ཆོས་རྗེས་མཛད་པའི་སྦྱོར་བ་ཡན་ལག་དྲུག་པ་ཉམས་སུ་ལེན་ཚུལ་གྱི་ཡི་གེ ལོ་ཆེན་འགྱུར་མེད་བདེ་ཆེན་གྱིས་མཛད་པའི་ཁྲིད་ཡིག་ཆེན་མོ་དང་པོའི་སངས་རྒྱས་འཆར་བ། ཡང་རྗེ་འདི་ཉིད་ཀྱིས་མཛད་པའི་དབང་བཤད་སོགས་ཐོབ་པའི་བརྒྱུད་པ་ནི། རྗེ་འགྱུར་མེད་བདེ་ཆེན་ཡན་ཕལ་ཆེར་སྔ་མ་དང་འདྲ་ལ། དེ་ནས་མཁས་པའི་དབང་ཕྱུག་རྗེ་བཙུན་ཨ་ཝ་དྷུ་ཏི་པ།
མཁན་ཆེན་རིན་ཆེན་འཇམ་པའི་དབྱངས། དེ་ཉིད་ལས་བདག་ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་ཐོས་སོ། ། ཡང་མཆོག་དབང་སྔོན་དུ་འགྲོ་བའི་ཟབ་ལམ་རྡོ་རྗེ་རྣལ་འབྱོར་སྦྱོར་བ་ཡན་ལག་དྲུག་པ་ཉམས་ཁྲིད་དུ་ཐོབ་པའི་བརྒྱུད་པ་བུ་ལུགས་ནི། ཤཱཀྱའི་རྒྱལ་པོ། ཆོས་རྒྱལ་རིགས་ལྡན། དུས་ཞབས་ཆེ་ཆུང་། པཎ་ཆེན་ཟླ་མགོན། བསྒོམ་པ་དཀོན་མཆོག་བསྲུང་། སྒྲོ་སྟོན་གནམ་ལ་བརྩེགས། ཡུ་མོ་མི་བསྐྱོད་རྡོ་རྗེ།
སྲས་མཆོག་དྷརྨེ་ཤྭ་ར། མ་གཅིག་སྤྲུལ་སྐུ་ཇོ་འབུམ། ཁང་གསར་བ་ནམ་མཁའ་འོད། གྲུབ་ཐོབ་སེ་མོ་ཆེ་བ། འཇམ་གསར་ཤེས་རབ་འོད་ཟེར། ཀུན་མཁྱེན་ཆོས་སྐུ་འོད་ཟེར། ཀུན་སྤངས་ཀུན་ཏུ་བཟང་པོ། བྱང་སེམས་རྒྱལ་བ་ཡེ་ཤེས། འཕགས་འོད་ཡོན་ཏན་རྒྱ་མཚོ། བུ་སྟོན་ཐམས་ཅད་མཁྱེན་པ།
ལོ་ཙཱ་བ་རིན་ཆེན་རྣམ་རྒྱལ། འཇམ་དབྱངས་གྲགས་པ་རྒྱལ་མཚན། འཁྲུལ་ཞི་ཚུལ་ཁྲིམས་རྒྱལ་མཚན། ཞྭ་ལུ་མཁྱེན་རབ་ཆོས་རྗེ། མཁས་གྲུབ་ཨུ་རྒྱན་རྫོང་པ། ལོ་ཆེན་རཏྣ་བྷ་ཏྲ། ནག་པོ་སྤྱོད་པ་ཀུན་དགའ་གྲོལ་མཆོག ཇོ་གདན་མཁན་ཆེན་ཤེས་རབ་རིན་ཆེན། སྤྱན་སྔ་རིན་ཆེན་ཆོས་ཀྱི་སྤྱན་ལྡན་ཀུན་དགའ་དོན་གྲུབ། དེས་བདག་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ལའོ། །
ཇོ་ནང་ལུགས་ཀྱི་བརྒྱུད་པ་ནི། དམ་པ་དང་པོའི་སངས་རྒྱས། ཆོས་སྐུ་རྡོ་རྗེ་འཆང་ཆེན། ལོངས་སྐུ་དུས་ཀྱི་འཁོར་ལོ། སྤྲུལ་སྐུ་ཤཱཀྱ་ཐུབ་པ། ཆོས་རྒྱལ་རིགས་ལྡན་སོ་ལྔ། དམ་པ་དུས་ཞབས་པ་ཆེན་པོ། དམ་པ་དུས་ཞབས་པ་གཉིས་པ། རྒྱལ་སྲས་ན་ལེནྡྲ་པ། པཎ་ཆེན་ཟླ་བ་མགོན་པོ་ནས།
བྱང་སེམས་རྒྱལ་སྤེའི་བར་སྔར་བཞིན་ལ། དེ་ནས་མཁས་བཙུན་ཡོན་ཏན་རྒྱ་མཚོ། ཀུན་མཁྱེན་དུས་གསུམ་སངས་རྒྱས། ཆོས་རྒྱལ་ཕྱོགས་ལས་རྣམ་རྒྱལ། མཚུངས་མེད་ཉ་དབོན་ཀུན་དགའ། གྲུབ་ཆེན་ཀུན་དགའ་བློ་གྲོས། འཇམ་དབྱངས་དཀོན་མཆོག་བཟང་པོ། འདྲེན་མཆོག་ནམ་མཁའ་ཆོས་སྐྱོང་། པཎ་ཆེན་ནམ་མཁའ་དཔལ་བཟང་། ལོ་ཆེན་རཏྣཱ་བྷ་དྲ།
འཇམ་མགོན་ཀུན་དགའ་གྲོལ་མཆོག ཇོ་གདན་མཁན་ཆེན་ཤེས་རབ་རིན་ཆེན། སྤྱན་སྔ་རིན་ཆེན་ཀུན་དགའ་དོན་གྲུབ། དེས་བདག་ལའོ། ། དཔལ་ལྡན་བླ་མ་དམ་པས་མཛད་པའི་སྔོན་འགྲོ་ཐོག་མཐའ་བར་དགེའི་ཁྲིད་ཡིག་གི་དོན་གྱི་བརྒྱུད་པ་ནི། བླ་མ་དམ་པ། ལོ་ཆེན་སྐྱབས་མཆོག སེམས་དཔའ་ནམ་མཁའ་འོད་ཟེར། སྒྲ་པ་ཤེས་རབ་རིན་ཆེན། ཞྭ་ལུ་ལོ་ཙཱ་བ་ཆོས་སྐྱོང་བཟང་པོ།
ས་ལོ་ཐམས་ཅད་མཁྱེན་པ། ལོ་ཆེན་རཏྣཱ་བྷ་དྲ་མན་གོང་འདྲ་ལ། ཡང་སྤྱན་སྔ་རིན་ཆེན་ཆོས་ཀྱི་སྤྱན་ལྡན་དེ་ཉིད་ཀྱི་དྲུང་དུ། དུས་ཀྱི་འཁོར་ལོའི་བྱིས་པ་འཇུག་པའི་དབང་བདུན། དབང་གོང་མ་དང་བཅས་པ་ཐོབ་པའི་ཐུན་མོང་བའི་བརྒྱུད་པ་ནི། བུ་དོལ་བླ་མ་དམ་པ་རྣམས་ཀྱི་ཁྲིད་བརྒྱུད་ལྟར་ཡིན་ལ། ཐུང་མོང་མ་ཡིན་པའི་བརྒྱུད་པ་ལུགས་ནི། མཆོག་གི་དང་པོའི་སངས་རྒྱས་བཅོམ་ལྡན་འདས་དུས་ཀྱི་འཁོར་ལོ། བྱང་ཆུབ་སེམས་དཔའ་རྡོ་རྗེ་སྙིང་པོ། རྡོ་རྗེ་མཁའ་འགྲོ་མ།
ཙི་ལུ་པཎྜི་ཏ། དུས་ཞབས་ཆེ་ཆུང་། དཔེ་མེད་འཚོ། ། སཱ་དྷུ་པུ་ཏྲ། དྷརྨ་ཀ་ར། དྷརྨཱ་མི་ཏྲ། བི་ཁྱཱ་ར་དེ་ཝ། པཎྜི་ཏ་ཆེན་པོ་ཤཱཀྱ་ཤྲཱི། ཆོས་རྗེ་ས་སྐྱ་པཎྜི་ཏ། ཆོས་རྒྱལ་འཕགས་པ།
སྐྱུས་པ་གཞོན་ནུ་སེང་གེ དོལ་པོ་ཡེ་ཤེས་མགོན་པོ། ཀུན་སྤངས་ཀུན་ཏུ་བཟང་པོ། ཀུན་མཁྱེན་འཕགས་འོད། བུ་སྟོན་རིན་ཆེན་གྲུབ། བླ་མ་དམ་པ་བསོད་ནམས་རྒྱལ་མཚན། བླ་མ་དཔལ་ལྡན་ཚུལ་ཁྲིམས། རུ་པ་ཀ་བཞི་པ། སློབ་དཔོན་བསོད་གྲགས་པ། ཞྭ་ལུ་ལོ་ཆེན་ཆོས་སྐྱོང་བཟང་པོ།
ས་ལོ་འཇམ་པའི་རྡོ་རྗེ། ལོ་ཆེན་རཏྣ་བྷ་ཏྲ། རྗེ་ཀུན་དགའ་གྲོལ་མཆོག མཁན་ཆེན་ཤེས་རབ་རིན་ཆེན། སྤྱན་སྔ་ཀུན་དགའ་དོན་གྲུབ། དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ། ཡང་དཔལ་རྒ་ལོས། རྗེ་ས་སྐྱ་པ་ཆེན་པོ་ལ་ཕུལ་བའི་མ་རྒྱུད་ཀྱཻ་རྡོ་རྗེའི་སྦྱོར་བ་ཡན་ལག་དྲུག་པ་ས་ལུགས་ཀྱི་དོན་གྱི་བརྒྱུད་པ་ནི། རྗེ་དུས་ཞབས་པ། ཙཱ་མི་ལོ་ཙཱ་བ་ཆེན་པོ།
དཔལ་ཆེན་རྒ་ལོ། རྗེ་ས་སྐྱ་པ་ཆེན་པོ་ཀུན་དགའ་སྙིང་པོ། སློབ་དཔོན་བསོད་ནམས་རྩེ་མོ། རྗེ་བཙུན་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ། སྐྱུས་པ་གཞོན་ནུ་སེང་གེ དོལ་པོ་ཡེ་ཤེས་མགོན་པོ། ཀུན་སྤངས་ཀུན་ཏུ་བཟང་པོ་ནས་བཟུང་། སྔར་བཤད་པའི་ས་ལུགས་ཀྱི་དབང་གི་བརྒྱུད་པ་བཞིན་རིམ་པར་བརྒྱུད་དེ། སྤྱན་སྔ་རིན་པོ་ཆེ་ཀུན་དགའ་དོན་གྲུབ།
དེས་བདག་ལའོ། ། ཡང་ཁ་ཆེ་པཎ་ཆེན་གྱིས་ས་པཎ་ལ་གནང་བའི་སྦྱོར་དྲུག་གི་ཁྲིད་ཀྱི་བརྒྱུད་ལ་ཡང་བཤད་མ་ཐག་པའི་དབང་བརྒྱུད་ཐུན་མོང་མ་ཡིན་པའི་བརྒྱུད་པ་དང་འདྲའོ། ། དཔལ་དུས་ཀྱི་འཁོར་ལོའི་བསྡུས་རྒྱུད་འགྲེལ་ཆེན་དང་བཅས་པ་ཤོང་བསྒྱུར་དང་། མདོར་བསྡུས་དང་པོའི་འགྲེལ་པ་ལོ་ཆེན་འགྱུར་མེད་བདེ་ཆེན་གྱིས་མཛད་པའི་སྟེང་ནས་ལུང་བཤད་ཞིབ་ཏུ་མནོས་པའི་བརྒྱུད་པ་ནི། པཎ་ཆེན་ནམ་མཁའ་དཔལ་བཟང་ཡན་ཐོག་མ་ཉིད་དུ་བཤད་པའི་དབང་གིས་རྒྱུད་པའི་སྐབས་སུ་བསྟན་པ་དང་འདྲ་ལ། དེ་ནས་རྗེ་ཤེས་རབ་བཀྲ་ཤིས། རྗེ་ཤཱཀྱ་འོད་ཟེར། ཐུགས་སྲས་ཆོས་དར་གྲགས་འཕེལ། ལོ་ཆེན་འགྱུར་མེད་བདེ་ཆེན། མཁས་པའི་དབང་པོ་རྗེ་བཙུན་ཨ་བ་དྷུ་ཏི།
མཁན་ཆེན་འཇམ་དབྱངས་ཆོས་རྗེ། དེ་ལས་བདག་ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་ཐོས་པ་ཡིན་ནོ། ། དེ་དག་གིས་ནི་སྤྱི་དོན་དང་པོ་ལུགས་འདིའི་དམ་པའི་ཆོས་ཇི་ལྟར་བྱུང་བའི་ཚུལ་བཤད་ཟིན་ནས། སྤྱི་དོན་གཉིས་པ་དེའི་ཟབ་མོའི་རྒྱུད་ལ་གཞན་གྱི་ལོག་རྟོག་གི་ཆ་བསལ་བ་ལ་གཉིས་ཏེ། ཆོས་ཀྱི་རྗེ་ཐམས་ཅད་མཁྱེན་པ་གཞོན་ནུ་དཔལ་པས་མཛད་པའི་དཔལ་དུས་ཀྱི་འཁོར་ལོའི་རྩོད་ལན་གདུང་སེལ་ཀུ་མུ་དའི་དགའ་སྟོན་ལས་འབྱུང་བ་ལྟར་བཤད་པ་དང་། སྤྲུལ་པའི་སྐུ་ཆོས་ཀྱི་རྒྱལ་པོ་རིགས་ལྡན་རྣམ་རྒྱལ་གྲགས་པ་བཟང་པོས་མཛད་པའི་དཔལ་ལྡན་དུས་ཀྱི་འཁོར་ལོའི་རྒྱུད་ཀྱི་མཛེས་རྒྱན་ལས་འབྱུང་ཚུལ་བཤད་པ་གཉིས་ལས། དང་པོ་ནི། རྩོད་ལན་སྔ་མ་དེ་ཉིད་ལས་འདི་ལྟར་འབྱུང་སྟེ། ཤེས་སྤངས་ཐོབ་དང་ཐབས་མཐའ་དག ། སྟོན་མཛད་སེང་གེའི་སྒྲ་ཡིས་ནི། །
སྨྲ་བ་མཐའ་དག་ལས་རྒྱལ་བའི། ། འཇིགས་མེད་སྟོན་པ་དེ་ལ་འདུད། ། གང་ཡང་དཔལ་ལྡན་དུས་ཀྱི་འཁོར་ལོ་ལ། ། ལོག་པར་རྟོག་པའི་མུན་པས་མིག་བཀབ་པས། ། གཡང་སར་ལྟུང་འགྱུར་དེ་དག་ལེགས་བཤད་ཀྱི། ། ཐུར་མ་བཟང་པོས་བློ་མིག་དབྱེ་བར་བྱ། ། དེ་ལ་མང་དུ་གསན་པ་འགའ་ཞིག་གིས་སྨྲས་པའི་ལོག་པར་རྟོག་པའི་གཞུང་ལས། དུས་ཀྱི་འཁོར་ལོ་ལ་སོགས་ས་བཅུ་ཡི། ། དབང་ཕྱུག་རྣམས་ཀྱིས་མཛད་པར་གྲགས་ན་ཡང་། ། རིགས་དང་མི་རིགས་རྣམ་འབྱེད་བློ་ལྡན་གྱིས། །
རྣམ་པར་དཔྱད་ན་འཐད་པའི་ཚུལ་མ་མཐོང་། ། ཞེས་བྱ་བ་ལ་སོགས་པ་བརྗོད་ལ། སྤྱིར། དགེ་སློང་དག་གམ་མཁས་རྣམས་ཀྱིས། ། བསྲེགས་བཅད་བརྡར་བས་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཞེས་སྟོན་པའི་བཀའ་ཡོངས་སུ་བརྟགས་ནས་བླང་བར་གསུངས་ལ། ཁྱད་པར་དུ་དྲི་མ་མེད་པའི་འོད་ཉིད་ལས་ཡོངས་སུ་བརྟག་པ་དང་བྲལ་བ་སངས་རྒྱས་ཀྱི་གསུང་མ་ཡིན་པར་བཤད་པའི་ཚུལ་གྱིས་གསུང་རབ་རྣམས་ཀྱང་བརྟགས་ནས་བླང་བ་དང་། བླ་མ་ཡང་བརྟགས་ནས་བཟུང་བ་ལ་སོགས་པ་རིགས་པའི་ལམ་དང་མཐུན་པར་འཇུག་པ་ཡིན་པས།
རྣམ་པར་དཔྱོད་པ་ཙམ་ལ་ནི་མི་རིགས་པ་མེད་མོད་ཀྱི། རིགས་པ་ལྟར་སྣང་བ་དུ་མས་ཤེས་རབ་ཆེན་པོ་དང་མི་ལྡན་པའི་སྐྱེ་བོ་སླུ་བར་བྱེད་པ་ན་དོན་མ་ཡིན་པ་ཆེན་པོ་ལ་སྦྱར་བ་ཡིན་ནོ། ། དེ་ཡང་འདི་སྐད་དུ། རྩ་བའི་རྒྱུད་ལ་ཨེ་ཝཾ་ཡིག་གཉིས་མེད། ། བསྡུས་པའི་རྒྱུད་ལ་འགལ་བ་དུ་མ་མཐོང་། ། གང་གིས་བླངས་པའི་ཁུངས་ཀྱང་མི་འདུག་ན། ། འཕྱོན་མའི་བུ་བཞིན་འདི་ལ་སུ་ཡིད་གཏོད། ། དེ་ཕྱིར་འདི་ལ་ཡིད་བརྟན་མ་མཐོང་ནས། ། འཕགས་པའི་ཡུལ་དང་གངས་རིའི་ཁྲོད་འདིར་ཡང་། ། དཔྱོད་ལྡན་ཆེན་པོ་འགའ་ཡིས་རྣམ་པར་དཔྱད། །
གཞུང་ཙམ་ཀློག་པའི་མཁས་རྣམས་འདི་ཡིས་ཚིམ། ། ཞེས་བྱ་བ་སྨྲས་ཏེ། དེའི་ལན་བརྗོད་པར་བྱའོ། ། རྡོ་རྗེ་ཕྲེང་བའི་ལེའུ་ཉི་ཤུ་རྩ་གསུམ་པར། རྡོ་རྗེ་དེ་ནི་རྡོ་རྗེ་སེམས། ། རྡོ་རྗེ་འཇིགས་བྱེད་དབང་ཕྱུག་དང་། ། ཧེ་རུ་ཀ་དང་དུས་འཁོར་ལོ། ། དང་པོའི་སངས་རྒྱས་ཐུབ་པ་ཆེ། ། ཀུན་ཏུ་བཟང་པོ་འཇམ་དཔལ་དང་། ། ཞེས་བྱ་བས་མཚན་གྱི་རྣམ་གྲངས་བཤད་པ་འདི་ནི་དུས་ཀྱི་འཁོར་ལོ་དང་།
དང་པོའི་སངས་རྒྱས་ཀྱི་རྒྱུད་ཡང་དག་པ་ཉིད་དུ་གྱུར་པའི་ཁུངས་སོ། ། གྲུབ་ཆེན་དྲིལ་བུ་པའི་ཞལ་སྔ་ནས། རྣམ་བཅས་རྣམ་པ་མེད་པའི་བཅོམ་ལྡན་འདས་མ་ཤེས་རབ་དེ་ཡིས་འཁྱུད་པ་པོ། ། སྐྱེ་འཇིག་སྤངས་པས་མི་འགྱུར་བདེ་བ་རྒོད་པ་ལ་སོགས་བདེ་བ་སྤངས་པ་པོ། ། སངས་རྒྱས་རྣམས་ཀྱི་སྐྱེད་བྱེད་སྐུ་གསུམ་ལྡན་པ་ཁམས་གསུམ་ཡང་དག་རིག་པ་པོ། ། ཐམས་ཅད་མཁྱེན་པ་དང་པོའི་མཆོག་གི་སངས་རྒྱས་བཅོམ་ལྡན་དེ་ཉིད་ལ་ཕྱག་འཚལ། ། མི་འགྱུར་བདེ་བ་ཡེ་ཤེས་དུས། ། ཐབས་དང་ཐུགས་རྗེའི་བདག་ཉིད་དེ། ། ཤེས་བྱའི་རྣམ་པར་འགྲོ་འཁོར་ལོ། ། ཤེས་རབ་སྟོང་པའི་བདག་ཉིད་དོ། །
ཞེས་བདེ་མཆོག་ལྷན་ཅིག་སྐྱེས་པའི་སྒྲུབ་ཐབས་སུ་བྲིས་པ་འདི་ནི་འགྲེལ་པ་དྲི་མ་མེད་པའི་འོད་ཡང་དག་པ་ཉིད་དུ་གྲུབ་པའི་ཁུངས་ཏེ། སྒྲུབ་ཐབས་འདི་ལ་སྔོན་མི་ཉག་ལོ་ཙཱ་བའི་འགྱུར་དང་། ཕྱིས་ཆག་ལོ་ཙཱ་བའི་འགྱུར་ཏེ་འགྱུར་རྣམ་པ་གཉིས་སྣང་ངོ་། ། སྟོན་པས་འབྲས་སྤུངས་སུ་དུས་ཀྱི་འཁོར་ལོ་གསུངས་ནས་ཤམྦྷ་ལའི་ཡུལ་དུ་ཆོས་རྒྱལ་རིམ་པར་བརྒྱུད་པ་ལ། འཇམ་དཔལ་རྩ་བའི་རྒྱུད་ལས་ཤམྦྷ་ལ་ཞེས་གསལ་བར་གསུངས་པ་ནི་ཡུལ་གྱི་ཁུངས་སོ། ། རིགས་ལྡན་ཁྱབ་འཇུག་སྦས་པ་ཁ་ཆེའི་ཡུལ་དུ་བྱོན་ནས་རྡོ་རིང་འཛུགས་པ་ལ་སོགས་པའི་བྱ་བ་མཛད་པར་ཡུལ་དེ་ན་གནས་པ་རྣམས་ལ་གྲགས་པ་ནི་རྒྱལ་པོ་རིམ་པ་བྱོན་པའི་ཁུངས་སུ་འགྱུར་རོ། ། སློབ་དཔོན་ཙི་ལུ་པས་རྒྱ་མཚོར་ཞུགས་ཏེ། པདྨ་དཀར་པོའི་སྤྲུལ་པ་ལས་དུས་འཁོར་བླངས་པ་དང་། དུས་ཞབས་པས་ཀྱང་སྒྲོལ་མའི་དངོས་གྲུབ་བརྙེས་ནས་སྤྲུལ་པ་ལས་དུས་འཁོར་བླངས་པ་དང་། སློབ་དཔོན་དཔེ་མེད་འཚོ་ལ་རྡོ་རྗེ་འཆང་ཨ་ཝ་དྷུ་ཏཱི་པའི་ཆ་བྱད་ཅན་གྱིས་དངོས་སུ་གདམས་པས་ཡན་ལག་དྲུག་གི་རྟོགས་པ་བརྙེས་ཏེ།
སྤྱན་རས་གཟིགས་དབང་ཕྱུག་གིས་བྱིན་གྱི་བརླབས་པས་དུས་ཀྱི་འཁོར་ལོའི་ཚུལ་ཐུགས་སུ་ཆུད་པར་ཉི་མ་དཔལ་ཡེ་ཤེས་ཀྱིས་བཤད་པ་དང་། ཨོ་ཌི་ཡཱ་ཎ་ཡི་རྒྱལ་པོ་ཨནྡྲི་བུདྷིས་མཛད་པའི་ཁ་སྦྱོར་གྱི་འགྲེལ་པར་ཡན་ལག་དྲུག་པོ་བྱང་ཆུབ་སེམས་དཔས་མཛད་པའི་འགྲེལ་པ་ལ་བརྟེན་ནས་ཤེས་པར་བྱ་བར་གསུངས་པ་དང་། དངོས་གྲུབ་བརྙེས་པའི་བྲམ་ཟེ་ཐ་ག་ནས་དཔྱིད་ཀྱི་ཐིག་ལེའི་འགྲེལ་པ་མཛད་པར་དུས་ཀྱི་འཁོར་ལོ་ཁུངས་སུ་མཛད་པ་དང་། པདྨ་རྡོ་རྗེས་མཛད་པའི་གྲུ་རྫིངས་སུ་ཡང་དུས་ཀྱི་འཁོར་ལོ་ཁུངས་སུ་ཕྱུང་ལ། རྟག་པའི་རྡོ་རྗེས་མཛད་པའི་སྡོམ་པའི་འགྲེལ་བར་བྱང་ཆུབ་སེམས་དཔས་མཛད་པའི་འགྲེལ་པ་རྣམས་དང་། སྒྲོན་མ་གསལ་བ་དོན་གཅིག་ཏུ་སྦྱར་ཏེ་བཤད་ཅིང་། མཻ་ཏྲི་པའི་དངོས་སློབ་ལྷན་གཅིག་སྐྱེས་པའི་རྡོ་རྗེས་མཛད་པའི་གནས་པ་བསྡུས་པར་དབང་མདོར་བསྟན་པའི་རྒྱུད་མང་དུ་དྲངས་པ་དང་། ཛམྦུ་གླིང་འདིར་ཡོངས་སུ་གྲགས་པའི་པཎྜི་ཏ་ཆེན་པོ་འཇིགས་མེད་འབྱུང་གནས་སྦས་པས་དུས་ཀྱི་འཁོར་ལོའི་ཕྱོགས་ཀྱི་བསྟན་བཅོས་མང་དུ་མཛད་པ་དང་། ཁྱད་པར་ནཱ་རོ་པ་ཆེན་པོས་དབང་མདོར་བསྟན་དང་། བརྟག་པ་གཉིས་པའི་འགྲེལ་ཆེན་མཛད་པ་ལོ་ཙཱ་བ་རིམ་པ་དག་གིས་བསྒྱུར་པ་དག་དང་།
ཇོ་བོ་རྗེས། དང་པོའི་སངས་རྒྱས་རྒྱུད་ཆེན་ལས། ། རབ་ཏུ་འབད་པས་བཀག་པའི་ཕྱིར། ། ཞེས་ཁུངས་སུ་མཛད་དེ། དེ་ལ་སོགས་པ་རྣམས་ལ་བརྫུན་པའི་དོན་ཅན་དུ་བལྟས་པས་ཁྱེད་ཅག་ལ་ཁྱེད་ཅི་ཞིག་ཡོད། འཕགས་ཡུལ་གྱི་པཎྜི་ཏ་ལྔ་བརྒྱ་ཙམ་མཆོག་གི་དང་པོའི་སངས་རྒྱས་མི་ཤེས་ན་སྔགས་ཀྱི་ཐེག་པ་མི་ཤེས་པར་དུས་ཞབས་པས་སྨྲས་པ་ལ་མ་རངས་པས་རྩོད་པར་རྩོམ་པ་ན་དེ་དག་ཐམས་ཅད་ཟབ་ཅིང་རྒྱ་ཆེ་བའི་གསུང་གིས་གདུལ་བར་བྱས་སོ་ཞེས་གཏམ་དུ་ཡང་གྲགས་ལ། དེར་མ་ཟད་འཕགས་པའི་ཡུལ་ན་ཐེག་པ་ཆེན་པོ་སངས་རྒྱས་ཀྱི་བཀའ་མ་ཡིན་ནོ་ཞེས་སྨྲ་བ་མང་དུ་ཡོད་པས་འཕགས་ཡུལ་དུ་རྩོད་པ་ཡོད་པ་ནི་གང་གི་ཡང་རྒྱུ་མཚན་དུ་མི་འགྱུར་རོ། ། དཔྱོད་ལྡན་ཆེན་པོ་ཤན་ཏི་པས་རྣམ་པར་དཔྱད་པར་འདོད་ན་དེ་ཡང་གསལ་བར་མ་མཐོང་ངོ་། ། གངས་རིའི་ཁྲོད་འདིར་རྗེ་བཙུན་གྲགས་པ་རྒྱལ་མཚན་གྱིས་དྲི་མེད་འོད་དུ་གསུངས་པའི་རྩ་བའི་ལྟུང་བ་ལྔ་པ་ལ་དཔྱད་པ་མཛད་པ་དེ་ལ་ནི་སྐབས་ལ་བབས་པ་ན་ལན་གདབ་པར་བགྱིའོ། ། གཞུང་ཙམ་ཀློག་པའི་མཁས་རྣམས་འདི་ཡིས་ཚིམ། །
ཞེས་བྱ་བ་དེ་ལ། གཞུང་ཙམ་བཀླགས་པའི་མཁས་པས་འདི་སྨད་དོ་ཞེས་སྨྲའོ། ། བཤད་པའི་རྒྱུད་དང་མཚན་བརྗོད་ལ་སོགས་པ། ། རྩ་བའི་རྒྱུད་ཀྱི་ཡན་ལག་འགའ་ཞིག་ལ། ། ཨེ་ཝྃ་ཡིག་གཉིས་མེད་པར་རིགས་ན་ཡང་། ། གཞན་ལ་ཇི་ལྟར་འགྱུར་ཞེས་ཐེ་ཚོམ་འགྱུར། ། ཞེས་སྨྲ་སྟེ། བཤད་པའི་རྒྱུད་ལ་ཨེ་ཝཾ་གྱི་ཡི་གེ་གཉིས་མེད་པར་རིགས་པ་ལ། སམྤུ་ཊི་ལ་སོགས་པ་རྒྱུད་མང་པོའི་བཤད་རྒྱུད་རྣམས་སུ་ཨེ་ཝཾ་གྱི་ཡི་གེ་གཉིས་ཡོད་པར་བྱས་སོ་ཞེས་རང་ཉིད་ཚད་མར་འདོད་པའི་རྒྱུད་རྣམས་ལ་རྒོལ་བ་འདི་སུ་ཞིག་གིས་བཟློག་པར་ནུས། མཚན་ཡང་དག་པར་བརྗོད་པ་ནི་སྒྱུ་འཕྲུལ་དྲ་བའི་ལེའུ་ལོགས་སུ་ཕྱུང་བ་ཡིན་པས་ཨེ་ཝཾ་གྱི་ཡི་གེ་ཡོད་པ་དང་མེད་པ་རྩོད་པའི་གནས་མ་ཡིན་ནོ། །
བཤད་རྒྱུད་ཡན་ལག་གི་རྒྱུད་ལས་གཞན་རྣམས་ལ་ཨེ་ཝྃ་གྱི་ཡི་གེ་ངེས་པར་དགོས་པར་སྨྲ་བ་འདི་ནི། སངས་རྒྱས་མཉམ་སྦྱོར་ལ་སོགས་པ་ཨེ་ཝྃ་གི་ཡི་གེ་མེད་པའི་རྩ་བའི་རྒྱུད་ཤིན་ཏུ་མང་བར་ཡོད་མོད། དེ་དག་འཁོར་གྱི་དཀྱིལ་འཁོར་འདི་དག་གིས་མ་མཐོང་བས་མགོ་བསྐོར་བར་ནུས་སོ་སྙམ་དུ་རང་ཉིད་ཀྱི་འཁོར་ལ་བརྙས་པའོ། ། བརྒྱད་ཁྲི་བཞི་སྟོང་ཆོས་ཀྱི་གཞི་ཡིན་ཕྱིར། ། ཐུབ་པས་ཐོག་མ་ཨེ་ཝཾ་སྨོས་སོ་ཞེས། ། ལྷ་ཡི་དབང་པོས་ཞུས་པའི་རྒྱུད་ལས་འབྱུང་། ། དེ་དང་འདི་ཡི་འགལ་བ་སྤོང་བར་གྱིས། ། ཐོག་མར་འདི་སྐད་བདག་གིས་ཐོས་པ་ཞེས། ། གྱིས་ལ་ང་ཡི་མདོ་རྣམས་སྡུས་ཤིག་ཅེས། ། སྟོན་པས་དགྲ་བཅོམ་རྣམས་ལ་བཀའ་སྩལ་པ། །
དེས་ཀྱང་འདི་ལ་ཇི་ལྟར་གནོད་མི་འགྱུར། ། འདི་སྐད་བདག་གིས་ཐོས་པ་ཞེས་བྱ་བས། ། གལ་ཏེ་དྲང་སྲོང་རྣམས་ལ་ཆོས་བསྟན་ན། ། གཞན་ལ་ཐོས་ཕྱིར་འདི་ནི་ཀུན་མཁྱེན་མིན། ། ཞེས་པའི་རྩོད་པ་འབྱུང་ཕྱིར་མ་བཀོད་ལོ། ། བླ་མེད་རྒྱུད་ཀྱི་ཨེ་ཝཾ་ལ་སོགས་པ། ། བཤད་ཚུལ་བཞི་ཡི་སྒོ་ནས་འཆད་བྱེད་པ། ། འདི་ནི་རྡོ་རྗེ་འཆང་གི་མན་ངག་ཡིན། ། རྡོ་རྗེ་ཕྲེང་བའི་རྒྱུད་ཀྱིས་དེ་ལྟར་བཤད། ། གང་ཚེ་ཡི་གེའི་དོན་དུ་འཆད་པ་ན། །
འདི་ནི་བསྡུ་པ་པོ་ཡི་ཚིག་ཡིན་ཕྱིར། ། སྟོན་པས་གཞན་ལ་ཐོས་ཞེས་ཐེ་ཚོམ་ནི། ། བླུན་པོ་ལ་ཡང་སྐྱེ་བ་སྐབས་ཡོད་མིན། ། གལ་ཏེ་སྤྱི་ཡི་དོན་དུ་འཆད་བྱེད་ན། ། དེ་ཚེ་བསྐྱེད་རིམ་དོན་དུ་སྦྱོར་ཕྱིར་དང་། ། སྦས་དང་མཐར་ཐུག་དོན་དུ་སྟོན་པ་ན། ། རྫོགས་རིམ་དོན་ལ་སྦྱོར་ཕྱིར་ཐེ་ཚོམ་མེད། །

དོན་ལ་སྟོན་པའི་མཁས་པ་དོགས་མེད་ཀྱང་། ། ཚིག་ལ་སྟོན་པའི་བླུན་པོ་དོགས་ཤེ་ན། ། མདོ་རྒྱུད་གཞན་དུའང་བཀོད་པ་མི་རིགས་འགྱུར། ། བླུན་པོ་དོགས་པ་སྐྱེ་བ་མ་བཀག་དང་། ། དོགས་པས་འཇིགས་པས་ཨེ་ཝཾ་མི་འགོད་ན། ། གཞན་ལ་ཨེ་ཝཾ་ཡིག་གཉིས་མཐོང་བའི་ཕྱིར། ། འདི་ལ་མེད་ཕྱིར་སྟོན་པས་མ་གསུངས་ཞེས། ། རྩོད་པ་འབྱུང་བས་ཤིན་ཏུའང་འབྱུང་བར་རིགས། ། རྩ་རྒྱུད་ཉིད་ནས་དེ་ཡི་དོགས་སྤང་ཕྱིར། ། སྐྱོན་མེད་ཅེ་ན་ཨེ་ཝཾ་བཀོད་ན་ཡང་། ། དོགས་སྤོང་རྩ་རྒྱུད་ཉིད་དུ་བཀོད་པས་ཆོག །
རིགས་པ་མཚུངས་ལ་གཅིག་ཤོས་ཅི་ཕྱིར་སྤོང་། ། ཞེས་སྨྲ་བ་ལ། མ་འོངས་པ་ན་འདི་ལྟ་བུ་ལ་སོགས་པའི་ལོག་པར་རྟོག་པ་འབྱུང་བར་གཟིགས་ནས་དྲི་མ་མེད་པའི་འོད་ལས་དེ་སེལ་བར་མཛད་པའི་གསུང་རྣམས་ཀྱི་དོན་བསྡུས་ཏེ་བཤད་པར་བྱས་པ་ལ། ཨེ་ཝཾ་ནི་རྣམ་པ་གཉིས་ཏེ། སྒྲའི་རང་བཞིན་གྱི་ཨེ་ཝཾ་དང་། དོན་གྱི་རང་བཞིན་གྱི་ཨེ་ཝཾ་མོ། ། སྒྲའི་ཨེ་ཝཾ་གྱིས་སྟོན་པའི་གསུང་ལ་མ་ཁྱབ་སྟེ། དེའི་ཁྱབ་བྱེད་སཾ་སྐྲི་ཏའི་སྐད་ཀྱིས་མ་ཁྱབ་པའི་ཕྱིར་ཏེ། ཡུལ་སོ་སོའི་སྐད་ལ་སོགས་པ་སྐད་གཞན་དང་གཞན་མཐའ་ཡས་པ་རྣམས་ཀྱིས་ཆོས་བསྟན་པའི་ཕྱིར་རོ། ། དེ་བཞིན་དུ་བསྡུ་པ་པོ་རྣམས་ཀྱིས་ཀྱང་སྟོན་པས་སཾ་སྐྲི་ཏའི་སྐད་དུ་གསུངས་པ་སྐད་གཞན་དང་གཞན་གྱིས་བསྡུད་པར་མཛད་པ་དེ་དག་སྟོན་པའི་གསུང་ཉིད་ཡིན་པའི་ཕྱིར་རོ། །
དེ་ལྟ་མ་ཡིན་ན་ལོ་ཙཱ་བ་རིན་ཆེན་བཟང་པོ་དང་འགོས་ལ་སོགས་པས་བོད་ཀྱི་སྐད་དུ་སྦྱར་བའི་རྒྱུད་འདི་སྟོན་པའི་གསུང་མ་ཡིན་པར་འགྱུར་ཏེ། སྒྲའི་ཨེ་ཝཾ་མེད་པའི་ཕྱིར་རོ། ། དེ་གང་ལ་བརྟེན་ནས་བསྒྱུར་བའི་སཾ་སྐྲི་ཏ་ལ་ཨེ་ཝཾ་ཡོད་པས་དེའི་དབང་གིས་བོད་ཀྱི་སྐད་དུ་སྦྱར་བ་འདི་ཡང་ཨེ་ཝཾ་མེད་པ་མ་ཡིན་ཞིང་། སྟོན་པའི་གསུང་དུའང་ཁས་ལེན་ཏོ་ཞེ་ན། སཾ་སྐྲི་ཏ་ལ་ཨེ་ཝཾ་ཡོད་པས་བོད་ཀྱི་སྐད་ལ་ཡང་ཨེ་ཝཾ་ཡོད་པར་འགྱུར་ན། བོད་ཀྱི་སྐད་ཀྱི་རྒྱུད་ཀྱི་ཚིག་སོ་སོ་ལ་རང་རང་གི་སཾ་སྐྲི་ཏ་ཡོད་པར་འགྱུར་ཞིང་། དེ་ཁྱེད་ལ་སོགས་པས་དམིགས་པ་ཡིན་ན་བསྒྱུར་བའི་ངལ་བས་ཅི་ཞིག་བྱ། དེ་ལྟར་ན་རང་ཉིད་ཡོངས་སུ་མ་ཤེས་པ་ཡིན་ཏེ། སྟོན་པའི་གསུང་ཉན་པའི་སྣོད་ཡིན་ན་ལྷའམ་འཕགས་ཡུལ་བ་གང་ཡང་རུང་བ་ཡིན་ནོ་ཞེས་སྨྲ་དགོས་པར་འགྱུར་བས་རང་ཉིད་ཉན་པའི་སྣོད་མ་ཡིན་པར་འདོད་དགོས་སོ། ། དོན་གྱི་ཨེ་ཝཾ་གྱིས་ནི་སྟོན་པའི་གསུང་མཐའ་དག་ལ་དངོས་དང་དགོངས་པས་ཁྱབ་པ་ཡིན་ཏེ།
དུས་ཀྱི་འཁོར་ལོར་ཐམས་ཅད་མཁྱེན་པ་ཞེས་བྱ་བ་ལ་སོགས་པའི་ཡི་གེ་ཉི་ཤུ་རྩ་གསུམ་གྱིས་ཝཾ་ཡིག་བསྟན་ལ། སེང་གེའི་ཁྲི་ལ་ཞེས་བྱ་བས་དོན་གྱི་ཨེ་ཡིག་བསྟན་ཏོ་ཞེས་བྱ་ལ། ནག་པོ་ཞབས་ཀྱིས། དཔལ་ལྡན་འདུས་པར་བརྡའ་ཙམ་གང་། ། དེ་ཉིད་རྣལ་འབྱོར་མ་རྒྱུད་དུ། ། མེ་སྟེ་གཞན་དག་སོག་མ་འདྲ། ། ཞེས་བྱ་བ་ལ་སོགས་པས་འདུས་པར་འདི་སྐད་བདག་གིས་ཐོས་པ་ལ་སོགས་པས་བཤད་པའི་གླེང་གཞིའི་དོན། སྡོམ་པར། གསང་བ་མཆོག་གིས་དགྱེས་པ་ན། ། ཞེས་བྱ་བ་ལ་སོགས་པས་བཤད་པས་རྒྱུད་གཉིས་པོའི་གླེང་གཞིའི་དོན་གཅིག་ཏུ་དགོངས་ནས་གསང་པའི་དེ་ཁོ་ན་ཉིད་དུ་གསལ་བ་ཞེས་བྱ་བའི་བསྟན་བཅོས་མཛད་དེ།
གསང་བ་ནི་འདུས་པ་ཡིན་ལ། དེའི་དོན་གྱི་དེ་ཁོ་ན་ཉིད་ནི་སྡོམ་པས་གསལ་བར་བཤད་པས་རྩ་བ་དང་འགྲེལ་པ་ལྟ་བུ་ཡིན་ནོ། ། འདི་ནི་གསུང་རབ་ཐམས་ཅད་ལ་དོན་གྱིས་གནས་པར་ཁོངས་སུ་ཆུད་པར་བྱ་བ་ཡིན་ནོ། ། ལྷའི་དབང་པོས་ཞུས་པའི་རྒྱུད་ལས་ཨེ་ཝཾ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་གཞིར་བཤད་པ་ཡང་དོན་གྱི་ཨེ་ཝཾ་གྱིས་ཁྱབ་པར་བཤད་པ་ཡིན་གྱི། སྒྲའི་ཨེ་ཝཾ་གྱིས་ཁྱབ་པར་བཤད་པ་མ་ཡིན་ནོ། ། དོན་ཡང་། ཡི་གེ་ཨེ་ནི་མར་གྱུར་ལ། ། ཝ་ནི་ཕ་ཞེས་བྱ་བར་གྲགས། ། ཐིག་ལེ་དེར་ནི་སྦྱོར་བ་སྟེ། ། སྦྱོར་དེ་ཤིན་ཏུ་རྨད་བྱུང་པའོ། །
ཨེ་ནི་པདྨ་ཞེས་བཤད་ལ། ། ཝ་ནི་རྡོ་རྗེ་ཉིད་ཡིན་ནོ། ། ཐིག་ལེ་དེར་ནི་ས་བོན་ཏེ། ། དེ་ལས་འགྲོ་བ་གསུམ་རྣམས་སྐྱེས། ། ཨེ་ནི་ཤེས་རབ་ཉིད་གྱུར་ལ། ། ཝ་ནི་རབ་དགའི་བདག་པོ་འོ། ། ཐིག་ལེ་མི་ཤིགས་དེ་ཉིད་དེ། ། དེ་ལས་ཡི་གེ་ཉིད་ཀྱང་སྐྱེས། ། ཆོས་ཀྱི་ཕྱག་རྒྱ་ཡི་གེ་གཉིས། ། དེ་ཉིད་ཤེས་པ་གང་གིས་ཤེས། །
དེ་ནི་སེམས་ཅན་ཐམས་ཅད་ལ། ། ཆོས་ཀྱི་འཁོར་ལོ་སྐོར་བྱེད་འགྱུར། ། ཞེས་བྱ་བས་དེ་ཁོ་ན་ཉིད་ཀྱི་ཨེ་ཝཾ་ཤེས་པར་བྱ་བར་བསྟན་ལ། འགྲོ་བ་གང་གིས་ཡི་གེ་གཉིས། ། མི་ཤེས་རྟག་ཏུ་འདོད་པ་དག ། དེ་ནི་སངས་རྒྱས་ཆོས་རྣམས་ལས། ། ཕྱི་རོལ་སྦྱོར་སྤངས་ཐུབ་པ་བཞིན། ། ཞེས་བྱ་བས་སྒྲ་ཙམ་ལ་ཆགས་པ་ཁྱོད་ཅག་ལྟ་བུ་བསྟན་ཏོ། ། དེ་བས་ན་དོན་ཤིན་ཏུ་མཐུན་ཞིང་མི་འགལ་བ་ལ་འགལ་སྤོང་གིས་ཅི་ཞིག་བྱ། སྟོན་པས་དགྲ་བཅོམ་པ་རྣམས་ལ་འདི་སྐད་བདག་གིས་ཐོས་པ་ཞེས་བྱ་བ་ཐོག་མར་སྦྱོར་ལ་མཇུག་ཏུ་རྗེས་སུ་ཡི་རང་བ་ཡང་གྱིས་ཤིག་ཅེས་གསུངས་པ་ནི་བདེན་མོད།
དེ་ནི་ཕྱོགས་འགའ་ལ་ཡིན་གྱི་ཐམས་ཅད་དུ་མ་ཡིན་ཏེ། གལ་ཏེ་ཡིན་ན་མཇུག་ཏུ་རྗེས་སུ་ཡི་རང་བ་མ་བརྗོད་པའི་འདུས་པའི་རྒྱུད་འདི་ཡང་སྟོན་པའི་གསུང་མ་ཡིན་པ་ཉིད་དུ་འགྱུར་རོ། ། བླ་མེད་རྒྱུད་ཀྱི་ཨེ་ཝཾ་ལ་སོགས་པ་ཚུལ་བཞིས་འཆད་པར་རྡོ་རྗེ་ཕྲེང་བའི་རྒྱུད་ཀྱིས་བཤད་དོ་ཟེར་བ་ནི་ཧམས་པོ་སྟེ། རྡོ་རྗེ་ཕྲེང་བས་བཤད་པ་དེ་སྦས་དོན་གྱི་བཤད་པ་ཡིན་གྱི་ཡིག་དོན་གྱི་བཤད་པ་མ་ཡིན་པའི་ཕྱིར་རོ། ། བླ་མེད་རྒྱུད་ཀྱི་ཞེས་པས་རྒྱུད་སྡེ་གཞན་ལ་བཤད་པ་བཞི་མི་འཇུག་པར་གོ་བ་འདྲ་སྟེ། རྒྱུད་སྡེ་སྟོང་ཕྲག་སུམ་ཅུ་རྩ་བཞི་པོ་ཐམས་ཅད་མཐའ་དྲུག་དང་བཤད་པ་བཞིས་འཆད་པ་ནི་ཡེ་ཤེས་རྡོ་རྗེ་ཀུན་ལས་བཏུས་པ་དང་སྒྲོན་གསལ་གྱི་དགོངས་པ་ཡིན་ལ། འདུས་པའི་རྒྱུད་ལ་རྣལ་འབྱོར་བླ་མ་ཞེས་པ་མ་གཏོགས་བླ་མེད་ཅེས་བརྗོད་པ་ནི་ཚད་ལྡན་གྱི་གཞུང་ན་ཤིན་ཏུ་ཉུང་ངོ་། ། ཡི་གེའི་དོན་འཆད་པའི་ཚེ་ཨེ་ཝཾ་བསྡུད་པ་པོའི་ཚིག་ཡིན་གྱི། སྟོན་པའི་མ་ཡིན་པར་སྨྲ་བ་འདིས་ནི་རང་ཉིད་ཀྱི་ཁུངས་སུ་མཛད་པའི་ལྷའི་དབང་པོས་ཞུས་པ་ལས། གང་ཕྱིར་ཐམས་ཅད་གཟིགས་པ་ཡིས། །
དང་པོར་འདི་སྐད་ཅེས་གསུངས་པ། ། ཞེས་པ་དང་། ཨེ་ཝཾ་ཡིག་གཉིས་སྒྱུ་མ་ལ། ། ཐམས་ཅད་མཁྱེན་པ་འདིར་བཞུགས་པས། ། ཞེས་སྟོན་པའི་གསུང་ཡིན་པར་ཤིན་ཏུ་གསལ་བར་བཤད་པ་དེ་བཀག་ལ། བླུན་པོ་ལ་ཡང་ཐེ་ཚོམ་མི་སྐྱེ་ཟེར་བ་འདིས་ནི། འདི་ཅི་བདེ་གཤེགས་གསུང་ཡིན་ནམ། ། ཉན་ཐོས་ཀྱིས་བཤད་ཡིན་ནམ་ཅི། ། བདག་གི་སོམ་ཉི་འདི་དག་ཀུན། ། སྲིད་མཐར་ཕྱིན་པས་བསལ་དུ་གསོལ། །
ཞེས་འབྱུང་བ་བཀག་སྟེ། བརྒྱ་བྱིན་མཁས་པ་ལྟ་ཞོག་གི བླུན་པོའི་ཁོངས་སུ་ཡང་མ་ཆུད་པས་སེམས་ཅན་མ་ཡིན་པ་ཙམ་དུ་བྱས་སོ། ། དྲི་མེད་འོད་དུ་རྩ་རྒྱུད་ཀྱི། ། འདི་སྐད་བདག་གིས་ཐོས་པ་འདིས། ། དྲང་སྲོང་རྣམས་ལ་ཆོས་བསྟན་ན། ། གཞན་ལས་ཐོས་ཕྱིར་ཀུན་མཁྱེན་མིན། ། ཞེས་བྱའི་རྩོད་པ་འབྱུང་བར་འགྱུར། ། རྣམ་པ་གང་དང་གང་དག་གིས། ། སེམས་ཅན་རྣམས་ནི་ཡོངས་སྨིན་བྱེད། །
རྣམ་པ་དེ་དང་དེ་དག་གིས། ། ཆོས་འདི་བསྟན་པར་བྱ་བ་ཡིན། ། ཞེས་གསུངས་པའི་དོན་ཉུང་ངུའི་རྒྱུད་འདིའི་སྡུད་པ་པོ་ནི་རྒྱལ་པོ་གྲགས་པ་ཡིན་ལ། དེས་དྲང་སྲོང་རྣམས་ལ་ཆོས་བསྟན་པ་ན་འདི་སྐད་བདག་གིས་ཐོས་པ་སྨོས་ན་གྲགས་པ་ནི་ཐམས་ཅད་མཁྱེན་པ་མ་ཡིན་ནོ་སྙམ་པའི་བརྙས་པ་དྲང་སྲོང་རྣམས་ལ་སྐྱེ་བས་དེ་དག་སྨིན་པའི་དོན་དུ་ཐམས་ཅད་མཁྱེན་པ་ཞེས་སོགས་སྨོས་ཏེ། རྒྱུད་དེས་ཉེ་བའི་གདུལ་བྱ་སྨིན་པའི་དབང་དུ་བྱས་པ་སྟེ། རིང་བའི་གདུལ་བྱའི་རྩོད་པ་ཟློག་པའི་དབང་དུ་བྱས་པ་མ་ཡིན་ལ། མདོ་རྒྱུད་གཞན་དུ་ཨེ་ཝཾ་བཀོད་པས་དེའི་ཉེ་བའི་གདུལ་བྱ་དག་སྨིན་པར་བྱེད་དོ་ཞེས་དགོངས་ཏེ། འདུས་པ་རྐྱང་པ་དང་ཚིགས་སུ་བཅད་པ་སྤེལ་ནས་གསུངས་པ་བཞིན་དུ། དང་པོའི་སངས་རྒྱས་སུ་ཡང་དེ་ལྟར་བྱས་པས་ཆོག་མོད་སྙམ་པ་དང་། དགོངས་པ་ལུང་སྟོན་པར་ཚིགས་སུ་བཅད་པ་འབའ་ཞིག་ཏུ་མཛད་ན་རྩ་བའི་རྒྱུད་དུ་ཡང་ཅིའི་ཕྱིར་དེ་ལྟར་མི་མཛད་ཅེས་བྱ་བ་རིགས་པ་མཚུངས་པའི་བྱིས་པའི་རྩོད་པ་འདིས་ཆོག་གོ །
དེ་ལྟར། རྩ་བའི་རྒྱུད་ལ་ཨེ་ཝཾ་ཡིག་གཉིས་མེད། ། ཅེས་པའི་དོན་རྒྱས་པར་སྨྲས་པ་དག་གི་ལན་བརྗོད་ནས། ད་ནི། བསྡུས་པའི་རྒྱུད་ལ་འགལ་བ་དུ་མ་མཐོང་། ། ཞེས་སྨྲས་པའི་དོན་ཉེ་བར་བཟུང་ནས། མངོན་ཤེས་མེད་པར་རྒྱུད་ཀྱི་འགྲེལ་བྱེད་པ། ། མི་རིགས་ཤེས་པ་འདི་ཡང་དཔྱད་པར་བྱ། ། དེ་ལྟ་ཡིན་ན་མངོན་ཤེས་མེད་པ་ཡིས། ། རྒྱུད་འཆད་པ་ཡང་མི་རིགས་མཚུངས་ཕྱིར་རོ། །
གལ་ཏེ་མངོན་ཤེས་མེད་པས་འགྲེལ་པ་ལ། ། བརྟེན་ནས་འཆད་པས་ཉེས་པ་མེད་ཅེ་ན། ། མངོན་ཤེས་མེད་པར་མངོན་ཤེས་ལྡན་པ་ཡིས། ། བྱས་པའི་འགྲེལ་པར་གང་གིས་ཤེས་པར་འགྱུར། ། གལ་ཏེ་ཤེས་ན་མངོན་ཤེས་མེད་ན་ཡང་། ། མངོན་ཤེས་ལྡན་པའི་བླ་མའི་མན་ངག་ལ། ། བརྟེན་ནས་རྒྱུད་ཀྱི་འགྲེལ་པ་ཅི་མི་ནུས། ། རྡོ་རྗེ་འཆང་ནས་རྒྱུད་པའི་མན་ངག་དག ། ཡོད་ན་མངོན་ཤེས་མེད་ཀྱང་རྒྱུད་དོན་ཤེས། ། མན་ངག་མེད་ན་མངོན་ཤེས་ལྔ་ཡོད་ཀྱང་། །
རྒྱུད་དོན་ཤེས་པར་མི་འགྱུར་དྲང་སྲོང་བཞིན། ། དེ་ཕྱིར་འདི་ནི་འཕགས་ཡུལ་མཁས་རྣམས་ཀྱི། ། རྒྱུད་འགྲེལ་རྣམས་ལ་སྡང་སྨྲ་བྱེད་པར་ཟད། ། རྒྱུད་དོན་ཤེས་ལ་མངོན་པར་ཤེས་པ་ལྔ། ། གདོན་མི་ཟ་བར་དགོས་པ་མ་ཡིན་ནོ། ། ཞེས་སྨྲས་པ་ལ། མངོན་པར་ཤེས་པ་མེད་པར་རྒྱུད་ཀྱི་འགྲེལ་པ་བྱེད་པ་མི་རིགས་སོ་ཞེས་གང་དུ་ཡང་མ་སྨྲས་པས་ཁྱོད་ཀྱི་རྩོད་པ་འདི་དག་ལ་གཞི་མེད་དོ། ། འོ་ན། མངོན་ཤེས་མེད་གང་དཔལ་ལྡན་རྡོ་རྗེ་ཐེག་པ་ལ་གནས་བསྟན་བཅོས་དུ་མ་ཡི། ། རྣམ་རྟོག་ཆོས་ཀྱི་སྙིང་དང་མཁས་པ་ཉིད་ཀྱིས་དྲེགས་ལྡན་རྒྱས་འགྲེལ་ཆེན་པོ་དག །
བྱེད་པ་དེ་ནི་གླང་ཆེན་ལོང་བ་མྱོས་བཞིན་དགྲ་ཡི་རྒྱུད་ནི་རྒྱལ་བའི་སླད། ། གང་གནས་དེ་ཡིས་རང་གི་རྒྱུད་ནི་ཉམས་བྱེད་འདི་ནི་རྟག་ཏུ་བདུད་ཀྱི་གཉེན། ། ཞེས་མངོན་ཤེས་མེད་པར་འགྲེལ་པ་བྱེད་པར་མི་རིགས་པ་ཇི་ལྟར་མ་བཤད་ཅེ་ན། དབང་མདོར་བསྟན་ལས། རྒྱུད་ལ་མདོར་བསྟན་རྣམ་གསུམ་དང་། ། རྒྱས་པར་བཤད་པ་རྣམ་གསུམ་འགྱུར། ། རབ་ཏུ་མདོར་བསྟན་མདོར་བསྟན་ཆེ། ། རབ་ཏུ་རྒྱས་པར་བཤད་པ་གཞན། ། མདོར་བསྟན་རྒྱས་པར་བཤད་པ་ཉིད། ། རྒྱུད་ཡང་དག་པར་བསྡུས་པར་བརྗོད། །
བར་དུ་མདོར་བསྟན་རྒྱས་བཤད་པ། ། དཀའ་འགྲེལ་ཚིག་ནི་འབྱེད་པ་འོ། ། མདོར་བསྟན་ཆེན་པོ་རྒྱས་བཤད་པ། ། རྒྱས་འགྲེལ་ཐམས་ཅད་དོན་སྟོན་བྱེད། ། དེ་ནི་མངོན་ཤེས་ཐོབ་རྣམས་ཀྱིས། ། བྱ་ཡིས་མཁས་རྣམས་ཀྱིས་མིན་ཉིད། ། ཅེས་རྒྱུད་དང་མགོ་མཉམ་པའི་ཕྱིར་འགྲེལ་པ་དྲུག་དང་། ཁྱད་པར་རྒྱས་འགྲེལ་ཆེན་པོ་མངོན་པའི་ང་རྒྱལ་གྱིས་བྱེད་པ་བཀག་པ་ཡིན་ལ། དེ་བྱས་པའི་ཉེས་པ་འདོད་པའི་ཡུལ་ལ་རང་དགར་སྤྱོད་པ་ལམ་དུ་སྟོན་པར་བྱེད་པ་དག་སྨད་པ་ཡིན་གྱི། མངོན་ཤེས་མེད་པར་འགྲེལ་པ་གཏན་མི་ནུས་སོ། །
ཞེས་མ་གསུངས་ལ། འཕགས་པའི་ཡུལ་གྱི་མཁས་པས་མཛད་པའི་འགྲེལ་པ་མང་དུ་མཐོང་མོད། དེ་དག་གིས་འདོད་ཡོན་ལ་རང་དགར་སྤྱོད་པ་ལམ་དུ་བསྟན་པ་ཡང་མ་མཐོང་ལ། མཁས་པ་དེ་དག་ལ་མངོན་པར་ཤེས་པ་མེད་དོ། ། ཞེས་ཀྱང་སྨྲ་བར་མི་ནུས་ཀྱི། ཁྱེད་ཉིད་ཀྱིས་དེ་དག་ལ་མངོན་པར་ཤེས་པ་མེད་པར་སྨྲ་བ་ལྟར་སྣང་ངོ་། ། འདིར་རྒྱུད་དང་འགྲེལ་པ་ཉན་པའི་སྣོད་དུ་རུང་བ་ལ་ཡང་མངོན་པར་ཤེས་པ་དགོས་པར་ཞལ་གྱིས་མ་བཞེས་ཏེ། བྱིས་པའི་མཁས་པ་རྨོངས་རྣམས་ལ། ། རྒྱུད་ཀྱི་གསང་བ་གསལ་བྱེད་དེ། ། མ་ཡིས་བུ་ལ་ཕན་པ་བཞིན། །
ལུས་ཅན་ཐམས་ཅད་བདེ་དོན་དུའོ། ། ཞེས་གསུངས་པའི་ཕྱིར་རོ། ། རྒྱུད་དང་མགོ་མཉམ་པའི་རྒྱས་འགྲེལ་ཆེན་པོ་ནི་མངོན་ཤེས་དང་ལྡན་པ་རྣམས་ཀྱིས་བྱ་བར་སཱ་དྷཱུ་པྲ་ཏྲས་བཤད་དེ་རིགས་པ་ཉིད་དོ། ། དེས་ན་སློབ་དཔོན་ཟླ་བ་གྲགས་པས་སློབ་དཔོན་ཀླུ་སྒྲུབ་ཀྱི་མན་ངག་ལ་བརྟེན་ནས་འགྲེལ་པ་མཛད་པར་གསུངས་པ་བཞིན། རྡོ་རྗེ་འཆང་ནས་བརྒྱུད་པའི་མན་ངག་དག ཡོད་ན་མངོན་ཤེས་མེད་ཀྱང་རྒྱུད་དོན་ཤེས། སྨྲ་བ་ནི་བདེན་མོད་ཀྱི། མངོན་ཤེས་མེད་གང་ཞེས་པ་ནི་ཁྱབ་པ་སྟོན་པའི་ཚིག་མ་ཡིན་ནོ། ། རྒྱུད་ཀྱི་ཐོག་མ་ཟླ་བ་བཟང་པོ་ཡིས། ། སྐྱེས་བུ་ཉི་ཤུ་རྩ་ལྔའི་བདག་ཉིད་དྲིས། །
འདི་ནི་ལུང་མ་བསྟན་གྱི་དྲི་བ་སྟེ། ། འཇིག་རྟེན་མཐའ་ལྡན་སོགས་དང་མཚུངས་ཕྱིར་རོ། ། ཞེས་སྨྲ་བ་ཡང་ལུང་དུ་མ་བསྟན་པའི་ལྟ་བ་བཅུ་བཞི་ཞེས་པ་ཡང་རྣམ་པ་ཐམས་ཅད་དུ་ལུང་བསྟན་པར་བྱ་བ་མ་ཡིན་པར་ཁྱེད་ཀྱིས་གོ་བ་འདྲ་སྟེ། རྣམ་པ་ཐམས་ཅད་དུ་དྲི་བར་བྱ་བ་དང་ལུང་བསྟན་པར་བྱ་བ་མ་ཡིན་པ་ནི་མ་ཡིན་ཏེ། སྔོན་མཐའ་མངོན་ནམ་ཞེས་ཞུས་ཚེ། ། ཐུབ་པ་ཆེན་པོས་མིན་ཞེས་གསུངས། ། ཞེས་བྱུང་བའི་ཕྱིར་རོ། ། བྱེ་བྲག་ཏུ་མུ་སྟེགས་བྱེད་འདོད་པའི་སྐྱེས་བུ་ལ་སོགས་པ་དང་དོན་གཏན་མི་འདྲ་ཡང་མིང་འདོགས་དེ་དག་སངས་རྒྱས་པའི་གཞུང་ལུགས་ལ་མི་རུང་པ་ཡིན་ན། ཀྱཻ་རྡོ་རྗེའི་རྒྱུད་དུ། ཚངས་པ་ཁྱབ་འཇུག་ཞི་བ་དང་། །
ཐམས་ཅད་སངས་རྒྱས་དེ་ཉིད་བརྗོད། ། ཅེས་ཕྱི་རོལ་བའི་ལྷ་དང་མིང་མཚུངས་པར་བཤད་པ་དང་། རྣམ་པར་ཤེས་པ་ཀུན་གྱི་ཚུལ། ། སྐྱེས་བུ་སྔོན་རབས་དབང་ཕྱུག་དང་། ། བདག་དང་གསོ་བ་སེམས་ཅན་དང་། ། དུས་དང་གང་ཟག་ཉིད་དང་ནི། ། དངོས་པོ་ཀུན་གྱི་རང་བཞིན་འདི། ། སྒྱུ་མའི་གཟུགས་ཀྱིས་ཡང་དག་གནས། ཞེས་བྱ་བ་འདི་དག་ཀྱང་ཁྱེད་ཀྱིས་སུན་ཕྱུངས་ཤིག གྲངས་ཅན་པས།
རྩ་བའི་རང་བཞིན་རྣམ་པར་འགྱུར་མིན་ལ། ། ཆེན་པོ་སོགས་བདུན་རང་བཞིན་རྣམ་འགྱུར་ཞིང་། ། ཞེས་བཤད་པ་དང་དོན་གཏན་མི་འདྲ་ཡང་། ཨེ་ནི་ཤེས་རབ་དམ་པ་སྟེ། ། འདོད་ཆགས་བྲལ་སོགས་སྐད་གཅིག་བདག ། སེམས་ཅན་ཁམས་ནི་མ་ལུས་པའི། ། རང་བཞིན་རྩ་བ་འདི་ཡིན་ནོ། ། ཞེས་རྩ་བའི་རང་བཞིན་གྱི་ཐ་སྙད་མཛད་པ་འདི་དང་། ཨཱརྻ་དེ་བས། ས་ལ་སོགས་པ་བཞི་པོ་དང་། །
དེ་བཞིན་སྟོང་པ་བཞི་པོ་དག ། སྐྱེ་དང་འཇིག་པའི་རྒྱུ་དག་ཏུ། ། དངོས་པོ་བརྒྱད་པོ་རྣམ་ཤེས་བྱ། ། ཞེས་སྐྱེ་འཇིག་གི་རྒྱུའི་དངོས་པོ་བརྒྱད་བཤད་པ་འདི་དག་ཀྱང་གྲངས་ཅན་དང་རྒྱུའི་དབྱེ་བ་བརྒྱད་དུ་ཐ་སྙད་མཐུན་པ་དེ་དག་དང་པོར་སུན་ཕྱུངས་ཤིག དུས་ཀྱི་འཁོར་ལོར་སྐྱེས་བུ་ལ་སོགས་པ་ཉི་ཤུ་རྩ་ལྔ་པོ་རྣམས་ཀྱི་དོན་དང་། གྲངས་ཅན་གྱིས་སྨྲས་པའི་ཤེས་བྱ་ཉི་ཤུ་རྩ་ལྔ་པོ་དག་ནི་གྲངས་མཚུངས་ཀྱང་དོན་གཏན་ནས་འདྲ་བ་མ་ཡིན་ནོ། ། འགྲོ་བ་འབྱུང་བའི་སྐྱེ་གནས་ཅན་དུ་བཤད། ། འདི་ནི་ཚུ་རོལ་མཛེས་པའི་གཞུང་ལུགས་ཡིན། ། ཞེས་སྨྲ་བ་ཡང་ཚིག་ཟུར་གྱིས་གཞན་མགོ་འཁོར་དུ་རེ་བ་སྟེ། དབང་ཕྱུག་འགྲོ་བའི་རྒྱུ་ཡིན་ན། །
རེ་ཞིག་དབང་ཕྱུག་གང་ཡིན་སྨྲོས། ། འབྱུང་རྣམས་ཤེ་ན་དེ་ལྟ་མོད། ། མིང་ཙམ་ལ་ཡང་ཅི་ཞིག་ངལ། ། ཞེས་འགྲོ་བ་འབྱུང་བའི་སྐྱེ་གནས་ཅན་དུ་བཤད་པ་འདི་ཡང་ཁྱོད་ཀྱིས་སུན་འབྱིན་ནམ། ཚུ་རོལ་མཛེས་པས་ནི་བར་དོའི་རྣམ་ཤེས་འཇུག་པ་སོགས་མེད་པར་ཕ་མའི་ཁུ་ཁྲག་ཡོངས་སུ་གྱུར་པས་རྣམ་ཤེས་སྐྱེ་བར་ཁས་བླངས་པ་དེ་འདིར་ཁས་མ་བླངས་སོ། ། ལྗོན་ཤིང་ལ་སོགས་དུད་འགྲོའི་སྐྱེ་བར་བསྡུས། ། འདི་ནི་གཅེར་བུ་པ་ཡི་ལུགས་བཟང་ཡིན། ། ཞེས་པ་ཡང་མ་བརྟགས་པར་སྨྲ་བ་སྟེ། རྩ་བར། དུད་འགྲོ་སྐྱེ་གནས་རྣམ་པ་བཞི་དང་།
ཞེས་པའི་འགྲེལ་པར། རྫུས་ཏེ་སྐྱེས་པ་ནི་ལྗོན་ཤིང་ལ་སོགས་པ་སྟེ་སའི་སྐྱེ་གནས་སོ། ། ཞེས་འབྱུང་བས་ཤིང་དུད་འགྲོའི་ཁོངས་སུ་བསྡུས་སོ་སྙམ་དུ་འཁྲུལ་བ་ཡིན་མོད་ཀྱི། རྣམ་ཀུན་མངོན་རྫོགས་རྟོགས་པ་དང་། ། ཞེས་པའི་ལུས་རྒྱས་པར་འཆད་པ་ན། ཡོན་ཏན་སྐྱོན་ནི་མཚན་ཉིད་བཅས། ། ཞེས་འབྱུང་བ་ལ་སྐྱོན་བཞི་བཅུ་རྩ་དྲུག་པོ་རྣམ་པ་ཀུན་མངོན་པར་རྫོགས་པར་རྟོགས་པ་ཡིན་པར་བཤད་དོ་སྙམ་དུ་འཁྲུལ་པ་དང་འདྲའོ། ། དེ་ལྟར་ལྗོན་ཤིང་བརྟན་པའི་སྐྱེ་གནས་སུ་ནང་གི་ལེའུར་བཤད་ཀྱི་དུད་འགྲོར་བཤད་པ་མེད་ལ། གཅེར་བུ་པས་ཀྱང་ཤིང་སེམས་ལྡན་དུ་ཁས་བླངས་ཀྱི་དེ་དུད་འགྲོར་བཤད་པ་ནི་མ་མཐོང་ངོ་། ། དེས་ན་ཤིང་ལ་རྫུས་སྐྱེས་ཀྱི་ཐ་སྙད་དང་འགྲོ་བར་རྟོགས་པའི་རྫུས་སྐྱེས་ལ་རྫུས་སྐྱེས་ཆེན་པོར་བཤད་པར་གོ་བར་གྱིས་ཤིག
སྟོང་པ་ཞེས་བྱའི་རྡུལ་གྱིས་འཇིག་རྟེན་རྩོམ། ། འདི་ནི་བྱེ་བྲག་པ་ཡི་གཞུང་མཆོག་ཡིན། ། ཞེས་སྨྲ་བ་ཡང་མང་དུ་མ་ཐོས་པ་རྣམས་སླུ་བར་བྱེད་པ་ཁོ་ན་སྟེ། མཁས་པ་རྣམས་ཀྱིས་རྟོག་གེ་འབར་བ་དང་ཚད་མའི་དེ་ཁོ་ན་ཉིད་བསྡུས་པ་ལ་སོགས་པ་རྣམས་སུ་བྱེ་བྲག་པའི་འདོད་པ་འཆད་པ་ན་རྡུལ་གྱིས་འཇིག་རྟེན་རྩོམ་པར་བཤད་པ་ཡོད་མོད་ཀྱི། སྟོང་པ་ཞེས་བྱ་བའི་རྡུལ་གྱིས་འཇིག་རྟེན་རྩོམ་མོ་ཞེས་བྱ་བ་ནི་དེ་དག་གི་གཞུང་ལ་ཡོད་པར་སུས་ཀྱང་མ་བཤད་དོ། ། བྱེ་བྲག་པས་འཇིག་རྟེན་རྩོམ་བྱེད་ཀྱི་རྡུལ་རྟག་པའི་རྫས་དང་སངས་རྒྱས་པས་མི་རྟག་པའི་རྡུལ་གྱིས་འཇིག་རྟེན་རྩོམ་པར་མཁས་པ་རྣམས་བཞེད་ན་ཇི་ལྟར་དེ་བྱེ་བྲག་པའི་གཞུང་མཆོག་ཡིན། འདིར་སྟོང་པ་ཞེས་པ་ནམ་མཁའི་མིང་གི་རྣམ་གྲངས་ཡིན་ལ། ནམ་མཁའི་རྡུལ་གྱིས་འཇིག་རྟེན་བརྩམས་པ་ལ་བློ་དང་ལྡན་པ་སུ་ཞིག་སྐྲག གླིང་དང་རི་རབ་སོགས་ཀྱི་ཚད་དང་དབྱིབས། ། མངོན་པའི་སྡེ་སྣོད་དག་དང་མཚུངས་པ་མེད། །
སེམས་ཅན་བསམ་པའི་དབང་གིས་མི་འགལ་ན། ། ཚངས་པའི་ཡུལ་ལ་དཔག་ཚད་བྱེ་བའི་ཁྱོན། ། ལྡན་པར་སྨྲ་བའི་གཞུང་ལུགས་ཅི་ཕྱིར་འགོག ། དེ་ནི་ཐ་སྙད་དུ་ཡང་མ་གྲུབ་ན། ། འབུམ་ཕྲག་བཞི་པའི་འཇིག་རྟེན་གང་གིས་གྲུབ། ། གང་ཟག་གང་ལ་འཇིག་རྟེན་གང་སྨྲ་བའི། ། རྣམ་པར་དབྱེ་བ་འདི་ཡང་བརྗོད་དགོས་སོ། ། རིགས་མི་མཐུན་པའི་འགྲོ་ལ་དངོས་གཅིག་ཀྱང་། ། ཐ་དད་སྣང་བར་སྟོན་པས་ལུང་ལས་གསུངས། ། རིགས་གཅིག་འགྲོ་ལ་ཕྱི་རོལ་དངོས་པོ་གཅིག །
ཚད་དང་དབྱིབས་སོགས་འགལ་བ་ཇི་ལྟར་སྣང་། ། འཇིག་རྟེན་ཡུངས་འབྲུར་འཇུག་སོགས་དཔེར་མི་རུང་། ། དེ་དག་མཐུན་ལྡན་རྣམས་ཀྱི་རྣམ་ཐར་ཡིན། ། ཐ་སྙད་བདེན་པའི་དོན་དེ་ཡོད་མིན་ན། ། དེ་ཕྱིར་ཞྭ་དཔེ་ལྷམ་ལ་མ་འགེབས་ཤིག ། ཅེས་སྨྲས་པ་དག་གི་ལན་བརྗོད་པར་བྱ་སྟེ། དེ་ཡང་དྲི་མེད་འོད་ལས་ཇི་སྐད་དུ་གསུངས་པ་དང་སྦྱར་ཏེ་བཤད་པར་བྱའོ། ། དེ་ཡང་དྲི་མ་མེད་པའི་འོད་ལས། འདིར་འཇིག་རྟེན་ཀུན་རྫོབ་ཏུ་མོས་པ་སྣ་ཚོགས་པའི་སེམས་ཅན་གྱི་བསམ་པའི་དབང་གིས་འཇིག་རྟེན་གྱི་ཁམས་ཀྱི་ཚད་སེམས་ཅན་རྣམས་ལ་གསུངས་ཤིང་རབ་ཏུ་སྣང་ངོ་། ། ཞེས་ཏེ།
འཇིག་རྟེན་གྱི་ཁམས་ཚད་མི་འདྲ་བ་སྣ་ཚོགས་སྟོན་པས་གསུངས་ཤིང་། སེམས་ཅན་རྣམས་ཀྱི་ཚད་མ་ལ་ཡང་རབ་ཏུ་སྣང་ངོ་། ། དེ་ཡང་ཀུན་རྫོབ་པ་ཡིན་ཞེས་བྱ་སྟེ། བློ་ཀུན་རྫོབ་པ་ནི་མོས་པ་སྣ་ཚོགས་པའི་སེམས་ཅན་གྱི་བསམ་པ་ཡིན་ལ། དེའི་དབང་གིས་ཡོད་པ་ནི་ཀུན་རྫོབ་ཏུ་ཡོད་ཅེས་བྱ་བ་སྟེ། དེ་ལ་བསམ་པའི་དབང་གིས་ན། སྤྱི་ཡོད་པར་ནི་རབ་ཏུ་བསྒྲགས། ། ཞེས་བཤད་པ་བཞིན་ནོ། ། དོན་དམ་པར་འཇིག་རྟེན་གྱི་ཁམས་ལ་སྤྱི་ཚད་དེས་སོ་སོའི་ཚད་གཞལ་བར་མི་ནུས་ཏེ། སྔར་རབ་སྣང་གི་དབང་ལས་ཕྱིའི་ཚད་གཞལ་ཀྱང་སེམས་ཅན་རྣམས་ཀྱི་བསོད་ནམས་དང་སྡིག་པའི་དབང་གིས་འཕེལ་འགྲིབ་ཏུ་འགྱུར་བས་མཐའ་གཅིག་ཏུ་མ་ངེས་སོ་ཞེས་བྱ་བ་ནི།
དོན་དམ་པར་ནི་འཇིག་རྟེན་གྱི་ཁམས་ལ་ཚད་གཞལ་དུ་མེད་དེ། སེམས་ཅན་རྣམས་ཀྱི་བསོད་ནམས་དང་སྡིག་པའི་དབང་གིས་སོ། ། ཞེས་གསུངས་པ་འདི་ཡིན་ནོ། ། འདིར་ཕུག་ཁྲུ་ལྔ་པའི་ཚད་གང་དུ་འདོད་ཆགས་དང་བྲལ་བའམ། བྱང་ཆུབ་སེམས་དཔའ་གནས་པའི་ཕུག་དེར་བསོད་ནམས་དང་ཡེ་ཤེས་བསྟེན་པ་དེའི་མཐུ་དང་རྫུ་འཕྲུལ་གྱི་སྟོབས་ཀྱིས་འཁོར་ལོ་བསྒྱུར་བ་སྡེ་དང་བཅས་པ་འོངས་ཤིང་རབ་ཏུ་འཇུག་སྟེ་དེ་སུས་ཀྱང་མ་བསྐྱེད་ཅིང་ཕུག་དེར་ཞུགས་པའི་འཁོར་ལོ་བསྒྱུར་བའི་སྡེ་ཡང་དོག་པ་ཉིད་མ་ཡིན་ནོ། ། དོན་དམ་པར་འཇིག་རྟེན་གྱི་ཁམས་ཀྱི་ཚད་ཀྱང་དེ་བཞིན་དུ་རིག་པར་བྱའོ། ། ཞེས་བྱ་བས་དཔེ་བསྟན་ཏེ། ཕུག་ཁྲུ་ལྔ་པ་ཡང་ཚད་མ་དང་ལྡན་ཞིང་ཕུག་དེ་འཇོར་ལ་སོགས་པའི་ལས་ཀྱིས་ཆེར་མ་བསྐྱེད་ཀྱང་བསམ་གཏན་པ་དེའི་མཐུས་འཁོར་ལོ་བསྒྱུར་བའི་སྡེ་ཤོང་གྱུར་པའི་ཚད་ཡངས་པ་དེ་ཡང་ཚད་མ་དང་ལྡན་ཏེ། རྡོ་བའི་དུམ་བུ་བསམ་གཏན་གྱི་མཐུས་དངུལ་དུ་བསྒྱུར་ཡང་རྡོ་བའི་དུས་ན་རྡོ་བ་ཉིད་ཚད་མ་དང་ལྡན་ལ། དངུལ་གྱི་དུས་སུ་དངུལ་ཉིད་ཚད་མ་དང་ལྡན་པ་བཞིན་ནོ། །
དེ་བཞིན་དུ་འཇིག་རྟེན་གྱི་ཁམས་ཀྱི་ཚད་ཀྱང་སྔར་དོག་པ་ལས་ཕྱིས་ཡངས་པ་དང་། སྔར་ཡངས་པ་ལས་ཕྱིས་དོག་པ་དང་། སྔར་རི་རབ་ཟླུམ་པོར་གནས་པ་ལས། ཕྱིས་གྲུ་བཞིར་འགྱུར་བ་དང་། སྔར་གྲུ་བཞི་ལས་ཕྱིས་ཟླུམ་པོ་སོགས་སུ་འགྱུར་བས། མཐའ་གཅིག་ཏུ་མ་ངེས་སོ། ། དེ་ལྟར་འགྱུར་བ་ཡང་བསམ་གཏན་གྱི་མཐུ་དང་འདྲ་བར་ལས་ཀྱི་མཐུས་འགྱུར་བ་ཡིན་ཏེ། ལས་མཐུ་ལས་བྱུང་བའི་རི་རབ་གྲུ་བཞི་པ་དང་། ཚད་ཀྱང་འབུམ་ཕྲག་སུམ་ཅུ་རྩ་དྲུག་ལྷག་པ་ཡོད་པས་སྟོན་པས་ཆོས་མངོན་པར་དེ་ལྟ་བུའི་ཚད་གསུངས་ལ། ཡང་ལས་མཐུ་ཅན་འགའ་ཞིག་གིས་རི་རབ་ཟླུམ་པོ་དང་འབུམ་ཕྲག་བཅུ་གཉིས་སུ་ཟླུམ་པོར་གནས་པའི་འཇིག་རྟེན་གྱི་ཁམས་ཀྱང་ཚད་མས་གྲུབ་པས་སྟོན་པས་ཀྱང་དེ་བཞིན་དུ་གསུངས་ཏེ།
གསུང་དེ་རྫུན་པའི་དོན་ཅན་མ་ཡིན་ནོ། ། ལས་ཀྱི་མཐུས་གྲུབ་པའི་འཇིག་རྟེན་གྱི་ཁམས་ཀྱི་ཚད་འབུམ་ཕྲག་བཞི་པ་ཐད་ཀར་ཡོད་པ་ཅན་དུ་གསུངས་ཀྱི། མངོན་པར་བཤད་པའི་ཚད་ཅན་དེ་འདིར་མ་གསུངས་པ་ཅི་ཡིན་སྙམ་ན། འབུམ་ཕྲག་བཞི་པ་དེ་ཕྱི་རོལ་ན་ཡོད་པ་དང་ཆོས་མཐུན་པར་ལུས་ཀྱང་ཐད་ཀར་ཁྲུ་བཞི་པའོ། ། ཞེས་བྱ་བའི་ལུས་དཀྱིལ་དང་མཐུན་པས་ཕྱི་ནང་མཐུན་པར་ཤེས་པའི་ཆེད་དུའོ་ཞེས་བྱ་བ་ནི་འདིར་འཇིག་རྟེན་གྱི་ཁམས་ཀྱི་ཚད་གང་ཡིན་པ་དེ་ནི། ཇི་ལྟར་ཕྱི་རོལ་དེ་བཞིན་ལུས། ། ཞེས་གསུངས་པའི་ཕྱིར་འཇིག་རྟེན་གྱི་ཁམས་ཀྱི་ཚད་ནི་འཇིག་རྟེན་གྱི་ཁམས་ཀྱི་དཀྱིལ་འཁོར་གྱི་དོན་དང་ལུས་ཀྱི་ཚད་ནི་ལུས་ཀྱི་དཀྱིལ་འཁོར་གྱི་དོན་དུ་སྟེ། ལུས་ནི་དཀྱིལ་འཁོར་ཞེས་བརྗོད་དོ། ། ཞེས་གསུངས་པའི་ཕྱིར་རོ། ། ཞེས་བྱ་བ་དང་།
རྣམ་པ་གཞན་དུ་ན་ཇི་ལྟར་ཕྱི་རོལ་དེ་བཞིན་ལུས་སུ་མི་འགྱུར་ཏེ་མི་མཐུན་པའི་ཕྱིར་རོ། ། དེ་ལྟར་འཇིག་རྟེན་གྱི་ཁམས་ཀྱི་ཚད་ཀུན་རྫོབ་ཏུ་ཇི་ལྟ་བ་དེ་བཞིན་དུ་འགྱུར་རོ། ། ཞེས་གསུངས་པ་འདི་ཡིན་ཏེ། རས་ཡུག་ཚིག་གོ་ཞེས་བྱ་བ་ལྟར་ཕྱོགས་གཅིག་གིས་སྤྱི་ལ་ཉེ་བར་བཏགས་པ་ཡིན་ཞེས་པའོ། ། འདིར་འཇིག་རྟེན་འབུམ་ཕྲག་བཞི་པ་དེ་བདག་ཅག་རྣམས་ཀྱི་མངོན་སུམ་དང་དངོས་པོའི་སྟོབས་ཀྱིས་ཞུགས་པའི་རྗེས་སུ་དཔག་པས་མ་གྲུབ་ཀྱང་ལུང་གི་ཚད་མས་གྲུབ་པ་ཡིན་ནོ། ། དེ་ཡང་དུས་ཀྱི་འཁོར་ལོའི་ལུང་ནི་ཁྱེད་ཅག་ལ་ཚད་མར་མ་གྲུབ་ཀྱང་མཁའ་འགྲོ་རྒྱ་མཚོའི་རྒྱུད་ལས་འདི་དག་དང་མཐུན་པར་གསུངས་པ་དེ་བལྟ་བར་བྱོས་ཤིག ། ཚངས་པའི་ཡུལ་ས་དཔག་ཚད་བྱེ་བའི་ཁྱོན་དུ་སྨྲ་བ་ནི་ཚད་མ་གང་དང་ཡང་མི་ལྡན་ལ་དེ་རྣམས་མངོན་ཤེས་མེད་ཀྱང་འདུ་ཤེས་བསྒྱུར་བའི་བརྫུན་ཡིན་ཏེ། དེ་ནི་ཁྱེད་རང་གིས་ཀྱང་དོན་དང་མི་ལྡན་པའི་བརྫུན་དུ་སྨྲ་དགོས་སོ། ། དེ་ལྟར་ལས་ཀྱི་མཐུས་འཇིག་རྟེན་ཡངས་དོག་ཏུ་འགྱུར་བ་ཁྲུ་ལྔ་པའི་ཕུག་གི་དཔེས་བརྗོད་པ་འདི་ཁོང་དུ་མ་ཆུད་པར་ད་ལྟར་གྱི་འཇིག་རྟེན་གཅིག་ཉིད་ལ་མཐོང་བ་ཐ་དད་པའི་ཚད་མ་འཇུག་པར་སྨྲས་སོ་སྙམ་དུ་བསམ་པ་ཡིན་ཏེ། ཕྱོགས་སྔ་མ་ཁོང་ད་མ་ཆུད་པའོ། །
ཁྱེད་ཀྱིས། རིགས་གཅིག་འགྲོ་ལ་ཕྱི་རོལ་དངོས་པོ་གཅིག ། ཚད་དང་དབྱིབས་སོགས་འགལ་བ་ཇི་ལྟར་སྣང་། ། ཞེས་སྨྲ་བ་ནི་མིའི་འགྲོ་བར་རིགས་གཅིག་པ་ལ་འགའ་ཞིག་ལ་དུང་སེར་པོར་སྣང་བ་དང་། མཁའ་ལ་སྐྲག་ཤད་འཛག་པ་དང་། རྨི་ལམ་དུ་བུ་ག་ཆུང་ངུ་ནས་གླང་པོ་ཆེའི་ཁྱུ་འཇུག་པར་རྨི་བ་ལ་སོགས་པའི་སྣང་བ་ཐ་དད་དུ་འཆར་བ་ལ་ཁྱེད་ཀྱང་དོགས་པ་མེད་པས་རིགས་གཅིག་པའི་འགྲོ་བ་ལ་དངོས་པོ་གཅིག་གི་སྟེང་དུ་ཚད་མ་མི་མཐུན་པ་མེད་དོ་ཞེས་སྨྲ་བ་འདྲ་སྟེ། འདིའི་འགྲོས་ཀྱིས་དཔགས་ན། རིགས་མི་མཐུན་པའི་འགྲོ་ལ་དངོས་གཅིག་ཀྱང་། ། ཐ་དད་སྣང་བར་སྟོན་པས་ལུང་ལས་གསུངས། ། ཞེས་བྱ་བ་འདི་ཕྱི་རོལ་གྱི་དངོས་པོ་གཅིག་ལ་རིགས་མི་མཐུན་པའི་འགྲོ་བ་རྣམས་ཀྱི་ཚད་མ་རྒྱབ་འགལ་དུ་འཇུག་གོ་ཞེས་སྨྲ་བ་འདྲ་སྟེ།
ཁོ་བོ་ནི་དཔལ་ཆོས་ཀྱི་གྲགས་པས་འགལ་བ་མ་འཁྲུལ་བ་བཀག་པ་ལ་ཡིད་ཆེས་པའི་སྟོབས་ཀྱིས་ཚད་མ་རྒྱབ་འགལ་དེ་ལྟ་བུ་ལ་ངོ་མཚར་གྱི་བློ་སྐྱེའོ། ། འཇིག་རྟེན་ཡུངས་འབྲུར་འཇུག་སོགས་དཔེར་མི་རུང་། ། ཞེས་བྱ་བ་ཡང་ཕྱི་རོལ་གྱི་འཇིག་རྟེན་ཉིད་ལ་མ་རག་པར་རྡུལ་གཅིག་གི་ཁོངས་སུ་མཐའ་ཡས་པའི་འཇིག་རྟེན་སྟོན་པར་ཡོད་པས་དེ་ཀུན་རྫོབ་བདེན་པའི་དོན་མེད་ན་འཇིག་རྟེན་ལས་འདས་པའི་ཞིང་དག་པ་ལ་སོགས་པ་ཐ་སྙད་ཀྱི་བདེན་པ་མ་ཡིན་པར་འགྱུར་རོ། ། མཐུ་དང་ལྡན་པས་ནི་གོང་དུ་བཤད་པའི་ཚུལ་གྱིས་མ་དག་པའི་འཇིག་རྟེན་གྱི་ཁམས་དེ་ཉིད་ཆེས་ཕྲ་མོར་བྱས་ནས་ཡུངས་འབྲུར་འཇུག་ནུས་པ་དང་འཇིག་རྟེན་རྒྱང་མར་འཕེན་པ་ལ་སོགས་པ་ཡང་ཀུན་རྫོབ་ཏུ་ཡོད་པས་བལྟ་བར་བྱ་སྟེ། ཉི་ཁྲི་སྣང་བར་མངོན་པར་ཤེས་དང་ལྡན་པའི་སེམས་བསྐྱེད་ཀྱི་སྐབས་སུ་རིའི་རྒྱལ་པོ་རི་རབ་ལ་སོགས་སྐྲ་སྙག་མ་གཅིག་གིས་བཅིངས་ནས་འཇིག་རྟེན་གྱི་ཁམས་མཐའ་ཡས་པར་འཕེན་པ་ལ་ནི་མ་དད་པ་མི་བྱ་སྟེ། བསམ་གཏན་པ་རྣམས་ཀྱི་དབང་འབྱོར་པ་སྟོན་པ་འདི་ནི་བསམ་གྱིས་མི་ཁྱབ་པའི་ཆོས་ཡིན་པའི་ཕྱིར་རོ། ། ཞེས་གསུངས་པ་བཞིན་ནོ། ། དུམ་བུ་བཅུ་གཉིས་པ་ལ་ཀླ་ཀློ་ཡི། ། ཆོས་འཇུག་འཁོར་ལོ་ཅན་གྱིས་དེ་འཇོམས་ལོ། ། སྒྲ་མི་སྙན་དུ་ཀླ་ཀློའི་ཆོས་འཇུག་ན། །
དེ་ན་མི་དགེ་བཅུ་པོ་ཡོད་པར་འགྱུར། ། འཁོར་ལོ་ཅན་གྱི་བསྟན་པ་དེར་འཇུག་ན། ། སངས་རྒྱས་བསྟན་པའི་སྣོད་དུ་རུང་བར་འགྱུར། ། སྒྲ་མི་སྙན་ན་མི་དགེ་བཅུ་མེད་ཅིང་། ། སངས་རྒྱས་བསྟན་པའི་སྣོད་དུ་མི་རུང་ཞེས། ། འདུལ་བ་མངོན་པའི་སྡེ་སྣོད་རྣམས་ལས་བཤད། ། ཅེས་སྨྲ་བ་ལ། འདི་དིང་སང་གི་ཆོས་མངོན་པ་རྣམས་སུ་མ་གྲགས་པ་ནི་བདེན་མོད་ཀྱི། འཇིག་རྟེན་གྱི་ཁམས་དེ་དག་ལས་བཤད་པ་དང་མི་འདྲ་བར་ཁྱད་པར་གྱི་གཏམ་དུ་སྣང་མོད། གནོད་པར་བྱེད་པའི་ཚད་མ་ནི་ཅུང་ཟད་ཀྱང་མེད་ཅིང་སྒྲ་མི་སྙན་དུ་སངས་རྒྱས་ཀྱི་བསྟན་པར་འཇུག་པར་མཁའ་འགྲོ་རྒྱ་མཚོ་ལས་ཀྱང་བཤད་དེ།
དེ་ལ་ཡང་ཡིད་ཆེས་པར་མི་བྱེད་དམ། འདིར་གྲགས་པའི་འདུལ་བ་དང་མངོན་པའི་སྡེ་སྣོད་རྣམས་སུ་སྒྲ་མི་སྙན་པ་སོ་སོར་ཐར་པའི་སྡོམ་པའི་ཞིང་མ་ཡིན་པར་བཤད་མོད་ཀྱི། ཐེག་པ་ཆེ་ཆུང་གི་གསུང་རབ་རྣ་བར་བསྒྲག་པའི་སྣོད་ཙམ་ཡང་མ་ཡིན་པར་འགྱུར་ན། གླིང་གསུམ་དུ་སྐྱེས་པའི་ཟ་མ་དང་མ་ནིང་ལ་ཡང་དམ་པའི་ཆོས་བསྒྲག་ཏུ་མེད་པར་འགྱུར་རོ། ། འདིར་འཇམ་དཔལ་རྩ་བའི་རྒྱུད་ལས་མང་པོས་བཀུར་བ་ལ་སོགས་པའི་འཁོར་ལོ་བསྒྱུར་བ་རྣམས་རིག་སྔགས་གྲུབ་པ་ཡིན་པར་བཤད་མོད་ཀྱི། དེ་ཡང་འདུལ་པ་དང་། མངོན་པ་རྣམས་སུ་མ་གྲགས་སོ། ། དེ་དག་ལ་སོགས་པ་འདུལ་མངོན་དུ་མ་གྲགས་པའི་གཏམ་མང་པོ་རྒྱུད་སྡེ་རྣམས་ན་སྣང་བས་བློ་ཆུང་ངུར་མ་བྱེད་ཅིག གཞན་ཡང་། རྒྱ་ཆེར་རོལ་པ་ལས་འོག་མིན་ཡང་སྟོང་གསུམ་གྱིས་ཁོངས་སུ་གཏོགས་པར་བཤད་ལ།
ཆོས་དང་དོན་རྣམ་པར་ངེས་པ་ལས་སྟོང་གསུམ་ལ་དབང་བའི་འཁོར་ལོས་བསྒྱུར་བ་ཡང་བཤད་ཅིང་། ཕལ་པོ་ཆེ་ལས་ནི་འཁོར་ལོས་བསྒྱུར་བའི་རྒྱལ་པོ་རིན་ཆེན་མང་ཞེས་བྱ་བ་བུ་སྨད་དང་བཅས་པས་ཞིང་གྲངས་མེད་པ་ལ་ལོངས་སྤྱོད་པར་ཡང་བཤད་དེ། དེ་དག་ཀྱང་ཁྱེད་ཀྱིས་གཟིགས་པའི་ཆོས་མངོན་པ་རྣམས་ལ་ཡོད་པ་མ་ཡིན་ནོ། ། འཛག་བདེ་འཁོར་བའི་རྒྱུ་ཡི་གཙོ་བོ་ཞེས། ། བཤད་པ་འདི་ཡང་མི་རིགས་དཔྱད་པར་བྱ། ། རྟག་ཏུ་བཟོད་དཀའི་སྡུག་བསྔལ་གྱིས་ནོན་ཕྱིར། ། ཚ་དམྱལ་སོགས་ན་འཁྲིག་པའི་འདོད་ཆགས་མེད། ། གཟུགས་དང་གཟུགས་མེད་སྐྱེས་པའི་ལྷ་རྣམས་ཀྱང་། ། འཁྲིག་པའི་འདོད་ཆགས་སྤངས་ཕྱིར་ཐར་བར་འགྱུར། ། ཁམས་གོང་དག་ན་འཁྲིག་པའི་འདོད་ཆགས་ནི། །
ཡོད་ཅེས་སྨྲ་བ་སྔོན་མེད་གཞུང་ལུགས་ཡིན། ། གཞན་དུ་འདོད་པའི་ཁམས་དང་ཁྱད་ཅི་ཡོད། ། འདི་ལ་ལུང་གི་གནོད་པ་མཐའ་ཡས་སོ། ། དཀའ་ཐུབ་པ་དང་འདོད་ལྡན་གཉིས་ཀ་ཡང་། ། བྱང་སེམས་འཛག་པར་མཚུངས་ཕྱིར་ཐར་མེད་ལོ། ། དགེ་སློང་འཆར་ཀས་ཁུ་བ་འབྱིན་པ་ཡིས། ། དགེ་འདུན་ལྷག་མའི་ལྟུང་བ་ཡང་ཡང་སྤྱད། ། དེ་ལྟ་ན་ཡང་ཉོན་མོངས་ཀུན་བཅོམ་སྟེ། ། དགྲ་བཅོམ་ཐོབ་པར་འདུལ་བ་ལུང་དུ་གསུངས། ། གསང་དབང་ཚེ་ན་བྱང་སེམས་འཛག་པའི་ཕྱིར། །
རྡོ་རྗེ་འཛིན་པ་དག་ལ་ཐར་པ་མེད། ། ཀུན་ཏུ་བྱང་ཆུབ་སེམས་ནི་སྤོང་བྱེད་པ། ། རྩ་བའི་ལྟུང་བར་བཤད་པའང་མི་རིགས་ཏེ། ། ཁྱིམ་པའི་རྡོ་རྗེ་འཛིན་པའང་མེད་པར་འགྱུར། ། གལ་སྟེ་ཆོས་ཀྱི་འདུ་ཤེས་ཀྱིས་སྤོང་བ། ། རྩ་བའི་ལྟུང་བ་ཡིན་ཕྱིར་མི་འགལ་ན། ། རྡོ་རྗེ་པདྨ་མཉམ་པར་ནམ་སྦྱོར་བ། ། དེ་ཚེ་འདུ་ཤེས་གསུམ་གྱིས་འཇུག་པ་ནི། ། རྡོ་རྗེ་ཐེག་པའི་ཁྱད་ཆོས་མ་ཡིན་ནམ། ། གྲོགས་དག་རང་གི་དེ་ཉིད་མ་སྟོན་ཅིག །
ཅེས་སྨྲ་སྟེ། འདི་ནི་རྒྱུད་དང་འགྲེལ་པ་དག་ལས་མི་འགྱུར་བའི་བདེ་བ་ལ་མང་དུ་བསྔགས་ཤིང་། དེ་འགྱུར་བའི་འདོད་ཆགས་ཀྱི་གཉེན་པོར་གསུངས་པ་ན་འགྱུར་བའི་འདོད་ཆགས་ནི་འཁྲིག་པ་ལ་ཟེར་དུ་འོང་སྙམ་ནས་རྩིང་བར་བསམ་པ་ཡིན་ཏེ། ཕྱོགས་སྔ་མ་དང་བྲལ་བའི་དགག་པའོ། ། འདི་ལྟར་ཕ་རོལ་ཏུ་ཕྱིན་པའི་ཕྱོགས་ལ་མ་རིག་པ་འཁོར་བའི་རྩ་བར་འཆད་པ་ན་རྟེན་ཅིང་འབྲེལ་པར་འབྱུང་བའི་ཡན་ལག་ཏུ་གཏོགས་པའི་མ་རིག་པ་ནི་ཉོན་མོངས་ཅན་དང་། དེའི་ཡང་རྒྱུར་གྱུར་པའི་མ་རིག་པ་ནི་ཚུལ་བཞིན་མ་ཡིན་པའི་རྣམ་པར་རྟོག་པ་ལ་བཤད་པ་བཞིན་དུ། དྲི་མེད་འོད་ལས་ཀྱང་རྟེན་ཅིང་འབྲེལ་པར་འབྱུང་བའི་ཡན་ལག་གི་མ་རིག་པ་འདོད་ཆགས་དང་ཞེ་སྡང་དང་གཏི་མུག་གི་བདག་ཉིད་ཅན་ལ་བརྗོད་ནས་དེའི་ཡང་རྒྱུ་འདོད་ཆགས་ཀྱི་བག་ཆགས་དང་མིང་གི་རྣམ་གྲངས་གཞན་འཕོ་བའི་བག་ཆགས་ལ་བཤད་པ་ཡིན་ཏེ། དྲི་མེད་འོད་ལས། འཕོ་བའི་བག་ཆགས་འདི་ནི་འཁོར་བའི་འཁོར་ལོར་མི་འགྱུར་རོ་ཞེས་པ་འདིར་འགའ་ཞིག་གི་བསམ་པ་འབྱུང་བར་འགྱུར་ཏེ། དེའི་ཕྱིར་བརྗོད་པར་བྱའོ། །
འདིར་བྱིས་པ་རྣམས་ཀྱིས་མ་རིག་པ་ལ་སོགས་པ་རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ནི་ཉོན་མོངས་པ་དང་ལས་དང་སྡུག་བསྔལ་གྱི་བདག་ཉིད་དེ། དེ་ཉིད་འཁོར་བའི་འཁོར་ལོར་བརྗོད་པ་གང་ཡིན་པ་དེ་ནི་མ་ཡིན་ཏེ། གང་གི་ཕྱིར་བཅོམ་ལྡན་འདས་མཆོག་ཏུ་མི་འགྱུར་བའི་རིག་པ་འཛིན་པ་ཉིད་ཀྱི་ཕྱིར་རོ། ། འདིར་བཅོམ་ལྡན་འདས་རྡོ་རྗེ་སེམས་དཔའི་མཆོག་ཏུ་མི་འགྱུར་བའི་རིག་པ་འཛིན་པ་འཁོར་བའི་བག་ཆགས་ལས་འདས་པ་སྟེ། དེའི་ཆོས་མི་མཐུན་པས་འཁོར་བ་པ་རྣམས་འགྱུར་བའི་རིག་པ་འཛིན་པ་འཁོར་བའི་བག་ཆགས་ཀྱིས་བཟུང་བའོ། ། དེའི་ཕྱིར་མཆོག་ཏུ་མི་འགྱུར་བའི་འདོད་ཆགས་ཆེན་པོ་ནི་རིག་པ་སྟེ། མ་རིག་པ་ནི་འདིར་སེམས་ཅན་རྣམས་ཀྱི་ཐོག་མ་མེད་པའི་འདོད་ཆགས་ཀྱི་བག་ཆགས་སོ། ། དེས་འདོད་ཆགས་ལ་རབ་ཏུ་འཇུག་སྟེ། འདོད་ཆགས་ཀྱང་འགྱུར་བའོ། ། འགྱུར་བ་ལས་ཆགས་པ་དང་བྲལ་བ་སྟེ།
ཆགས་པ་དང་བྲལ་བ་ཞེས་བྱ་བ་ནི་ཞེ་སྡང་ངོ་། ། ཞེ་སྡང་གི་བདག་ཉིད་ནི་བརྒྱལ་བ་སྟེ། བརྒྱལ་བ་ཞེས་བྱ་བ་ནི་གཏི་མུག་གོ ། དེ་ལྟར་འདོད་ཆགས་དང་། ཞེ་སྡང་དང་། གཏི་མུག་གི་བདག་ཉིད་ནི་མ་རིག་པ་སྟེ། ནམ་མཁའི་མེ་ཏོག་གི་ཕྲེང་བ་ནི་མ་ཡིན་ནོ། ། མ་རིག་པ་ཞེས་བྱ་བ་ནི་ཉོན་མོངས་པའོ། ། ཞེས་བྱ་བ་ལ་སོགས་པ་རྒྱ་ཆེར་གསུངས་པ་དེ་ཡིན་ནོ། ། ཚ་བའི་དམྱལ་བ་ན་འཁྲིག་པའི་འདོད་ཆགས་མེད་པ་མ་ཡིན་ཏེ།
བུད་མེད་མཐོང་ནས་འདོད་ཆགས་དྲག་པོས་རྒྱུག་པ་དང་། ཤལ་མ་ལིའི་སྡོང་པོའི་རྩེ་མོར་བུད་མེད་མཐོང་ནས་དེའི་ཚེར་མ་དག་གིས་ལུས་གནད་བཞིན་དུ་འཛེག་པར་དྲན་པ་ཉེར་བཞག་ལས་བཤད་པའི་ཕྱིར་རོ། ། ཁམས་གོང་མ་རྣམས་ཀྱིས་འཁྲིག་པའི་འདོད་ཆགས་སྤངས་པས་ཐར་པ་ཐལ་བ་ཡང་མི་འགྱུར་ཏེ། ཆོས་མངོན་པ་རྣམས་སུ་འདོད་པའི་འདོད་ཆགས་མེད་པར་བཤད་པ་ནི་རེས་འགའ་བས་སྤངས་པ་ཡིན་པར་བཞེད་པའི་ཕྱིར་ཐལ་བ་བཟང་པོ་མ་ཡིན་ནོ། ། འཇིག་ཚོགས་ལ་ལྟ་བ་འཁོར་བའི་རྩ་བར་འདོད་པ་དག་ལ་འདུ་ཤེས་མེད་པའི་སྙོམས་འཇུག་གི་སྐབས་ན་འཇིག་ལྟ་མེད་པའི་ཕྱིར་ཐར་པར་ཐལ་བར་འགྱུར་བ་བརྗོད་ན་དེས་གནོད་དམ། དུས་ཀྱི་འཁོར་ལོ་ལས་གཟུགས་ཀྱི་ཁམས་ན་ཤེས་རབ་ཀྱི་སྟོབས་ཀྱིས་འཛག་པ་ཡོད་པར་བཤད་པ་འདི་སྔོན་མེད་པའི་གཞུང་ལུགས་ཡིན་ན། མན་ངག་སྙེ་མར་ཚངས་པ་ཚངས་མ་ལ་ཆགས་པར་འགྱུར་བའི་རྣམ་པར་བཞག་པ་དེ་ཡང་སུན་ཕྱུངས་ཤིག གཞུང་ལུགས་གཞན་དུ་ཆེར་མ་གྲགས་པ་ཞེ་སྡང་གི་བག་ལ་ཉལ་གྱིས་ཁམས་གོང་མ་སྒྲུབ་པར་རྒྱུད་བླ་མ་རྩ་འགྲེལ་དུ་བཤད་པ་དེ་བལྟ་བར་གྱིས་ལ། གཟུགས་ཀྱི་ཁམས་ན་ཤེས་རབ་ཀྱི་ཆགས་པ་ཀུན་ནས་ལྡང་བ་དྲག་པོའི་བདག་ཉིད་དུ་མེད་ཀྱང་། བག་ལ་ཉལ་གྱི་བདག་ཉིད་དུ་ཡོད་དོ་ཞེས་བརྗོད་པར་མི་ནུས་སམ།
ཚ་དམྱལ་ན་འཁྲིག་པའི་འདོད་ཆགས་མེད་པར་ཁས་བླངས་ནས་འདོད་པའི་ཁམས་འཁྲིག་པའི་འདོད་ཆགས་ཀྱིས་ཕྱེ་བར་འདོད་པ་ཡང་འགལ་བའོ། ། དཀའ་ཐུབ་པ་དང་འདོད་ལྡན་ལ་རྨི་ལམ་དང་སད་དུས་ཁུ་བ་འཛག་པས་མཆོག་གི་བདེ་བ་མེད་ཅེས་སྨྲས་ཀྱི། ཐར་པ་གཏན་ཐོབ་པར་མི་འགྱུར་རོ་ཞེས་མ་སྨྲས་པས་ཇི་ལྟར་འཆར་ཀས་མ་ངེས་པར་འགྱུར། འཆར་ཀས་སྔོན་ལྟུང་བ་སྤྱད་དུ་ཟིན་ཀྱང་ཕྱིས་འདོད་ཆགས་ཀྱི་དབང་གིས་གྲོང་ཁྱེར་གྱི་དབུས་སུ་སྨ་ཕབ་པས་ཡིད་བྱུང་སྟེ། ནགས་སུ་བསྒོམས་པས་དགྲ་བཅོམ་པ་ཐོབ་པར་བཤད་ལ། དེ་བཞིན་དུ་དཀའ་ཐུབ་པ་དང་འདོད་ལྡན་ཁུ་བ་འཛག་པ་དེ་སྲིད་དུ་མཆོག་གི་བདེ་བ་མེད་ཅེས་སྨྲས་ཀྱི། ཡན་ལག་དྲུག་གི་རྣལ་འབྱོར་སོགས་ཀྱིས་འཛག་པ་སྤངས་ནས་མཆོག་ཐོབ་པ་སུ་ཞིག་གིས་བཀག གསང་དབང་གི་ཚེ་ན་སློབ་མ་ལ་བྱང་ཆུབ་ཀྱི་སེམས་སྦྱིན་པ་ཡང་གཞན་ཕན་གཙོ་བོར་བྱས་པས་དགེ་བའི་ལས་སུ་འགྱུར་གྱི། འཛག་མེད་ཐོབ་པའི་གེགས་སུ་ཅུང་ཟད་འགྱུར་ལ། ཤེས་རབ་ཡེ་ཤེས་ཀྱི་དུས་སུ་ཕྱག་རྒྱ་བསྟེན་པ་ཡང་ཕྱི་ནས་འཛག་མེད་ཐོབ་པ་ཁོ་ནའི་ཆེད་དུ་ཡིན་པས་གཞན་གྱི་དུས་སུ་དེ་ལྟར་མི་བྱ་བར་གསུངས་པ་ཡིན་ནོ། །
བྱང་ཆུབ་ཀྱི་སེམས་སྤངས་པའི་རྩ་བའི་ལྟུང་བ་ཡང་འདོད་ཆགས་ཀྱི་མཐུས་བྱང་ཆུབ་ཀྱི་སེམས་དོར་ནས་དེ་ལ་ཀུན་དཀྲིས་ཚང་བ་ལས་ལྟུང་བར་འདོད་ཀྱི། གཞན་དུ་མ་ཡིན་པས་ཁྱིམ་པའི་རྡོ་རྗེ་འཛིན་པ་མེད་པ་དང་། འདུ་ཤེས་གསུམ་ལ་རྟེན་པ་ལ་སོགས་པའི་སྐྱོན་གྱི་གོ་སྐབས་མེད་དོ། ། ཚུལ་དེས་ཀུནྡ་ལྟ་བུ་སྤོང་བ་རྩ་ལྟུང་གི་གནས་སུ་བཤད་པ་ལ། རྗེ་བཙུན་ཆེན་པོ་དོགས་པ་འཁྲུངས་མོད། གྲུབ་ཆེན་ཛཱ་ལནྡྷ་རི་པས་ལེགས་པར་མ་བསླབས་པའི་ཕྱག་རྒྱ་ལ་སྤྱད་པས་རྩ་ལྟུང་དུ་འགྱུར་བར་མཚོ་སྐྱེས་ཀྱི་འགྲེལ་པར་བཤད་ཅིང་། སྒྲ་གཅན་གསང་བས་ཀྱང་དེ་ཁོ་ན་བཞིན་དུ་བཤད་པ་ཡིན་པས་ལྔ་པའི་ཁོངས་སུ་བསྡུ་བར་བྱ་དགོས་སོ། ། ཟད་པར་ནམ་མཁའ་གཟུགས་མེད་སྐྱེ་མཆེད་བཞིར། ། སྐྱེ་བ་འཕེན་ལོ་ཟད་པར་ལྷག་མ་དང་། ། ཚུལ་ཁྲིམས་ཀྱིས་ནི་གཟུགས་ཀྱི་ཁམས་འགྲུབ་ལོ། །
ཟད་པར་ཟིལ་གནོན་རྣམ་ཐར་ལ་སོགས་པའི། ། མན་ངག་སངས་རྒྱས་བསྟན་པའི་ཁྱད་ཆོས་ཡིན། ། བསྟན་ལ་མ་ཞུགས་པ་ལ་འདི་དག་མེད། ། ཕྱི་རོལ་པ་རྣམས་གོང་མར་མི་སྐྱེ་འམ། ། ཟད་པར་ནམ་མཁས་ནམ་མཁའ་མཐའ་ཡས་སུ། ། སྐྱེ་བར་རིགས་མོད་རྣམ་ཤེས་སོགས་སུ་མིན། ། གཞན་དུ་འཕེན་བྱེད་རྣམ་སྨིན་གཡོས་པའི་ཕྱིར། ། མི་གཡོ་བ་ཡི་ལས་སུ་འདི་མི་འགྱུར། ། ཞེས་བྱ་བ་ཡང་སྨྲ་སྟེ། སྤྱིར་ཁམས་གོང་མར་སྐྱེ་བའི་རྒྱུ་ཆོས་མངོན་པ་དག་ལས་ཉེར་བསྡོགས་སྔོན་དུ་འགྲོ་བའི་དངོས་གཞི་ཐོབ་པས་སྐྱེ་བར་བཤད་ལ།
སྤྱོད་འཇུག་ལས། སེམས་གསལ་གཅིག་གི་འབྲས་བུ་ཡང་། ། ཚངས་ལ་སོགས་པ་ཡིན་པ་ལྟར། ། ཞེས་བྱམས་པའི་སེམས་གསལ་པོ་སྐྱེས་པས་ཚངས་པའི་གནས་སུ་སྐྱེས་པར་བཤད་པ་ལ། ཁྱེད་ལྟར་ན། ཉན་རང་དགྲ་བཅོམ་དག་ལ་བྱམས་པའི་སེམས། ། གསལ་པོ་སྐྱེ་ཕྱིར་ཚངས་པར་སྐྱེ་བར་འགྱུར། ། ཞེས་འཕེན་པ་འདྲའོ། ། དུས་ཀྱི་འཁོར་ལོ་ལས་བཤད་པའི་ཟད་པར་ནི་འཆི་བའི་དུས་ཀྱི་སྣང་བ་འཆར་ཚུལ་ལ་ཟད་པར་དུ་བཏགས་པ་ཡིན་གྱི། ཟད་པར་ཡོངས་སུ་རྫོགས་པ་ནི་མ་ཡིན་ལ།
ནམ་མཁས་གཟུགས་མེད་བཞིར་སྐྱེ་བར་བཤད་པ་ཡང་ཁམས་དྲུག་ལས་རྣམ་པར་ཤེས་པའི་ཁམས་ནི་ནམ་མཁའི་ཁམས་སུ་བསྡུས་པས་བརྗོད་པ་ཡིན་པའི་ཕྱིར་མི་གཡོ་བའི་ལས་སུ་འགྱུར་མི་འགྱུར་གྱི་དཔྱད་གཞི་མི་དགོས་སོ། ། གདན་བཞི་པ་ལས། ལྟེ་བ་འདོད་ཅན་མཐོ་རིས་ཏེ། ། ཐིགས་པ་གཟུགས་ཀྱི་ལུས་ཅན་རྣམས། ། གོང་མས་གོང་མའི་གནས་སུ་ནི། ། འགྲོ་བ་དེ་ནི་ཡོངས་སུ་བརྟགས། ། ཞེས་འཕོ་བའི་སྦྱོར་བས་ཁམས་གོང་མར་སྐྱེ་བར་བཤད་པ་ན་ཡང་། སྔགས་ཀྱི་འཕོ་བའི་སྦྱོར་བ་མེད་པའི་ཕྱིར། ། ཕྱིར་མི་འོང་རྣམས་གོང་མར་མི་སྐྱེ་འམ། ། ཞེས་བརྗོད་པར་འགྱུར་རོ། །
གྲུབ་མཐའ་བཞི་དང་མི་རིགས་བཞི་ལ་སོགས། ། དུས་ཀྱི་འཁོར་ལོའི་ཞལ་ལས་གསུངས་ཞེས་པ། ། དགོངས་པ་ཡོད་ན་དེ་ཉིད་བརྩལ་བར་གྱིས། ། མེད་ན་གནོད་བྱེད་རིགས་པ་འདི་དག་སོམས། ། གྲུབ་མཐའ་བཞི་ཡི་བྱུང་ཚུལ་སྔར་བཤད་ཟིན། ། གསུང་རབ་དགོངས་པ་གྲུབ་མཐའ་བཞིར་མི་གནས། ། གཞན་དུ་བཀའ་ལ་ནང་འགལ་ཇི་ལྟར་སྤོང་། ། གྲུབ་མཐའ་སྨྲ་བ་སོ་སོའང་འདི་མི་བཞེད། ། འདིས་ནི་བསམ་པའི་དབང་གིས་གྲུབ་མཐའ་བཞི། ། སྟོན་པས་གསུང་ཞེས་སྨྲ་བ་དེ་ཡང་བསལ། །
རིག་བྱེད་རྣམས་ནི་དྲང་སྲོང་རྒྱས་པ་དང་། ། དབྱིག་གི་སྙིང་པོ་སོགས་ཀྱིས་བྱས་པར་བཤད། ། དཔྱོད་པ་བ་སོགས་བྱེད་པོ་མེད་པར་སྨྲ། ། ཐུབ་པས་གསུངས་ཞེས་ཟེར་བ་སྔར་མ་བྱུང་། ། གཞན་དུ་རིག་བྱེད་རྗེས་འབྲང་མུ་སྟེགས་ཅན། ། སངས་རྒྱས་བསྟན་པའི་རྗེས་འབྲང་ཅིས་མ་ཡིན། ། མི་རིགས་བཞི་སོགས་དུས་འཁོར་ལས་བྱུང་ན། ། ཚངས་པ་བྱེད་པོར་སྨྲ་དང་ཁྱད་ཅི་ཡོད། ། གནས་སྐབས་རིགས་བཞིའི་སྒྲིབ་པ་སྦྱང་བའི་ཕྱིར། ། སྟོན་པས་བཞི་མཚན་འདི་དག་གསུངས་ཤེ་ན། །
དེ་ལ་འབྲེལ་པ་ཡོད་དམ་ཤེས་ལྡན་དག ། སེའུ་བཅུ་པའི་ངག་བཞིན་མི་འགྱུར་རམ། ། རིག་བྱེད་སྨྲ་སོགས་དྲང་ཕྱིར་གསུངས་ཤེ་ན། ། ཀླ་ཀློ་དྲང་ཕྱིར་ཀླ་ཀློའི་ཆོས་རྣམས་ཀྱང་། ། ཐུབ་པས་གསུངས་ཞེས་སྟོན་པར་རིགས་པར་འགྱུར། ། དེ་ཕྱིར་འདི་ནི་རིག་བྱེད་ལ་སོགས་ཀྱི། ། ཆོས་སྐད་སངས་རྒྱས་བསྟན་ལ་བསྲེ་བའི་སྙད། ། གཞུང་ཙམ་ཀློག་པའི་མཁས་པས་འདི་ཡི་མཚང་། ། བསྐལ་པར་བསམས་ཀྱང་རིག་པར་འགྱུར་མི་སྲིད། ། ཅེས་མང་དུ་སྨྲ་སྟེ།
འདི་དག་ཀྱང་རྒྱུད་ལས་གསལ་པོར་འབྱུང་བ་སྦས་ནས་གཞན་ལ་སྙད་འཚོལ་བ་ཡིན་ནོ། ། རྒྱུད་ལས་གསལ་པོ་ཇི་འདྲ་བ་ཞིག་ཅེ་ན། ཡེ་ཤེས་ལེའུར། མདུན་གྱི་ཞལ་ནས་སྤྲོ་བ་དག་ཀྱང་སྙིང་གའི་འཁོར་ལོ་ནས་འགྱུར་རྒྱབ་ཞལ་ལྟེ་བའི་འཁོར་ལོ་ནས། ། གཡས་ཀྱི་ཞལ་ནས་ལོངས་སྤྱོད་རྫོགས་པ་ནས་འགྱུར་ཀུན་ཏུ་གཡོན་གྱི་ཞལ་ནས་ལྷན་ཅིག་སྐྱེས་པ་ནས། ། འཁོར་ལོ་རྣམས་ཀྱི་ཞལ་གྱི་དབུས་ནས་ལུས་ལ་དངོས་པོ་སྤྲོ་བ་དང་ནི་བསྡུས་པ་ཉིད་དུ་འགྱུར། ། འཇིག་རྟེན་གསུམ་པོ་མཐའ་དག་རྣམས་ཀྱང་རྒྱལ་བ་བསྐྱེད་མཛད་ཞལ་གྱི་དབྱེ་བ་རྣམས་ཀྱིས་ཡང་དག་གོ ། དཔལ་ལྡན་ཟླ་བ་དང་ནི་ཟླ་བ་ཆུ་ཤེལ་རྣམ་རྟོག་མེད་པའི་རང་བཞིན་ལས་ནི་ཆུ་འབྱུང་བ། ། དེ་བཞིན་འཇིག་རྟེན་དུ་ནི་བདེ་བའི་བདག་པོའི་ཕུང་པོ་ལ་བརྟེན་ཐམས་ཅད་མཁྱེན་པའི་ཆོས་འཛག་སྟེ། ། ཆུ་ནི་ས་བོན་ཁམས་ལ་ཀུན་ཏུ་བརྟེན་ནས་རོ་མཉམ་འགྱུར་བ་དེ་བཞིན་ཉིད་དུ་ཆོས་དག་ནི། །
སེམས་ཅན་རྣམས་ཀྱི་དག་པའི་སེམས་ཀྱིས་རྣམ་པ་མང་པོར་འགྱུར་ཏེ་སྔོན་གྱི་ལས་ཀྱི་མཐུ་ལས་སོ། ། ཞེས་པའོ། ། ཇི་ལྟར་ཀྱཻ་རྡོ་རྗེ་ལས་ལྟེ་བ་ལ་སོགས་པའི་འཁོར་ལོ་བཞི་དང་ཆོས་མཚུངས་པའི་ཕྱིར་གནས་བརྟན་པ་ལ་སོགས་པའི་སྡེ་པ་བཞིའི་ཐ་སྙད་མཛད་པ་དེ་བཞིན་དུ་རྒྱུའི་རྒྱུད་འོད་གསལ་བ་ལ་དུས་ཀྱི་འཁོར་ལོའི་མིང་གིས་བཏགས་ཤིང་། དེའི་འཆར་སྒོ་གནས་སྐབས་བཞིའི་བག་ཆགས་འཁོར་ལོ་བཞི་ན་གནས་པ་རྣམས་ལ་ཞལ་བཞིའི་ཐ་སྙད་མཛད་ནས་བག་ཆགས་ཀྱི་དབྱེ་བས་བྱུང་བའི་དངོས་པོ་རྣམས་ལ་ཞལ་བཞི་ནས་འབྱུང་ངོ་ཞེས་ཐ་སྙད་མཛད་པར་ཟད་དེ། དེ་ལྟ་མ་ཡིན་ན་ཐོག་མར་ཀྱཻ་རྡོ་རྗེའི་རྒྱུད་ལ་རྒོལ་ཅིག གཞན་ཡང་ཀྱེའི་རྡོ་རྗེ་ལས། ང་ལས་འགྲོ་བ་ཐམས་ཅད་བྱུང་། ། ང་ལས་གནས་གསུམ་པོ་ཡང་བྱུང་། ། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང་། །
ཞེས་གསུངས་པ་འདི་མཐོང་ཞིང་ཁོང་དུ་ཆུད་ནས་དུས་ཀྱི་འཁོར་ལོ་ལ་དགག་པ་བརྗོད་པ་འདི་སྙད་ཚོལ་བ་ལས་གཞན་པ་ཅི། གྲུབ་མཐའ་བཞིའི་དབྱེ་བ་བསྡུ་བ་གཉིས་པའི་འོག་ཁོ་ནར་བྱུང་གི་སྟོན་པ་བཞུགས་པའི་དུས་ན་ཡོད་པ་མ་ཡིན་ན། མ་ག་དྷ་བཟང་མོའི་རྟོགས་པ་བརྗོད་པ་ལས། ཀ་ཏྱཡཱ་ན་བྱེ་བྲག་ཏུ་སྨྲ་བའི་མཆོག་ཏུ་མ་བཤད་དམ། སྟོན་པའི་བཀའ་ལ་ནང་འགལ་བ་མེད་པར་ཁོ་བོ་ཅག་ཀྱང་འདོད་མོད་ཀྱི། གྲུབ་མཐའ་བཞི་ཀ་ལ་ཚད་མས་གྲུབ་པའི་གྲུབ་མཐའ་མང་པོ་ཡོད་པས་ནང་འགལ་བ་ཇི་ལྟར་འགྱུར། ཁྱད་པར་དབུ་མ་བས་སྟོན་པས་སེམས་ཙམ་གསུངས་པ་མི་བཞེད་ན། བྱང་ཆུབ་སེམས་འགྲེལ་ལས། གཟུགས་དུལ་དབང་ཤེས་བསྐྱེད་མིན་ཏེ། ། ཞེས་བྱ་བ་ནས།
ད་ནི་དེ་ཉིད་བཤད་པར་བྱ། ། ཞེས་བྱ་བའི་བར་ཚིགས་སུ་བཅད་པ་བཅུས་སེམས་ཙམ་པའི་གྲུབ་མཐའ་རྒྱ་ཆེར་བཤད་ནས། འདི་དག་ཐམས་ཅད་སེམས་ཙམ་ཞེས། ། ཐུབ་པས་བསྟན་པ་གང་མཛད་དེ། ། བྱིས་པ་རྣམས་ཀྱི་སྐྲག་པ་ནི། ། སྤང་བའི་ཕྱིར་ཡིན་དེ་ཉིད་མིན། ། ཞེས་སྟོན་པས་སེམས་ཙམ་གསུངས་པར་ཇི་ལྟར་མི་བཞེད། སློབ་དཔོན་ཟླ་བས་ཀྱང་། མདོ་སྡེ་གང་ལས་ཕྱི་རོལ་སྣང་ཡོད་མིན། ། སེམས་ནི་སྣ་ཚོགས་སྣང་ངོ་ཞེས་གསུངས་པ། །
གཟུགས་ལ་ཤིན་ཏུ་ཆགས་གང་དེ་དག་ལ། ། གཟུགས་བཟློག་པ་སྟེ་འདི་ཡང་དྲང་དོན་ཉིད། ། ཅེས་བྱ་བས་ཀྱང་སྟོན་པས་སེམས་ཙམ་གསུངས་ལ། དེ་དྲང་དོན་ཉིད་དེ་ཞེས་རྒྱས་པར་གསུངས་པ་མ་ཡིན་ནམ། སློབ་དཔོན་ཡེ་ཤེས་སྙིང་པོས་ཀྱང་། ཐུགས་རྗེའི་བདག་ཉིད་དེ་ཉིད་ཀྱིས། ། རྟོག་པས་བཅིངས་པ་གཟིགས་ནས་ནི། ། སེམས་ཙམ་ལ་སོགས་བྱེ་བྲག་གིས། ། བཅིངས་པ་ཐར་པ་བསྟན་པ་མཛད། ། ཅེས་དང་།
དེའི་འགྲེལ་པར། ཕུང་པོ་དང་ཁམས་དང་སྐྱེ་མཆེད་དང་སེམས་ཙམ་དང་ཆོས་ཐམས་ཅད་བདག་མེད་པར་བསྟན་པའི་རིམ་གྱིས་དངོས་པོར་འཛིན་པ་མ་ལུས་པར་སེལ་བར་མཛད་ཅིང་། འགྲོ་བ་བཅིངས་པ་དང་ཐར་པ་བསྟན་པ་མཛད་དེ། ཞེས་འབྱུང་ལ། རིམ་པ་གསུམ་པོ་དེ་བྱང་ཆུབ་སེམས་འགྲེལ་གྱི་ལུང་ཡང་ཡིན། གཞན་ཡང་གྲུབ་མཐའ་བཞི་པོ་སངས་རྒྱས་ཀྱིས་མ་གསུངས་ན་ཀྱཻ་རྡོ་རྗེ་ལས། དེ་རྗེས་བྱེ་བྲག་སྨྲ་བ་བསྟན། ། ཞེས་བྱ་བ་ལ་སོགས་པས་སྟོན་པས་གྲུབ་མཐའ་བཞི་གསུངས་པར་གསལ་པོར་བཤད་ན་ཡང་། ཁྱེད་ནི་དེ་དག་མིང་ཙམ་ཞིག་གསུངས་པ་ཡིན་ནོ་ཞེས་ཟེར་ཏེ། དོན་དང་བྲལ་བའི་མིང་ཙམ་ཞིག་སློབ་མ་ལ་སྟོན་པའི་ཕྱིར་མ་རིག་པ་ཅན་དུ་ཐལ་བར་འགྱུར་ཏེ།
བརྗོད་བྱས་སྟོང་པ་བརྗོད་རྣམས་ཀྱི། ། འདི་དེ་མི་ཤེས་ཀྱིས་བསླད་ཡིན། ། ཞེས་གསུངས་པའི་ཕྱིར་རོ། ། དགེ་སློང་ཕམ་པ་ལྷག་པར་སྤྱད་པས་འཕགས་ལམ་ཐོབ་པའི་སྐལ་མེད་དུ་འགྱུར་བ་འདི་བྱེ་བྲག་ཏུ་སྨྲ་བའི་གྲུབ་མཐའ་ལ་ཡོད་ཅིང་། འདུལ་བ་ལུང་ལས་ཀྱང་གསུངས་ལ། ཐེག་པ་དེ་ཉིད་ཀྱི་དབང་དུ་བྱས་ནས་ཚེ་དེ་ཉིད་ལ་སྐལ་མེད་ཡིན་པ་ལ་ཚད་མའི་གནོད་པ་ཡང་མེད་ཅིང་ཐེག་པ་ཆེན་པོ་ལས་ནི་ཕམ་པར་གྱུར་པའི་དགེ་སློང་དྲི་མ་མེད་པས་ཕམ་པ་དེ་ཤེས་རབ་ཀྱི་སྟོབས་ཀྱིས་སྦྱངས་ཏེ་བདེན་པ་མཐོང་པར་གསུངས་སོ། ། མདོར་ན་ལུང་སྡེ་བཞི་ལས་བྱེ་བྲག་ཏུ་སྨྲ་བའི་གྲུབ་པའི་མཐའ་མང་དུ་གསུངས་སྣང་ངོ་། ། སྡེ་པ་བཅོ་བརྒྱད་དུ་གྱེས་པ་ཡང་སྟོན་པས་སྔོན་ཉིད་དུ་མ་ག་དྷ་བཟང་མོའི་རྟོགས་པ་བརྗོད་པ་ལས་བཤད་པ་མ་ཡིན་ནམ། རིག་བྱེད་ཀྱང་སྟོན་པས་གཏན་མ་གསུངས་པ་མ་ཡིན་ཏེ། རྟོག་གེ་འབར་བར།
རིག་བྱེད་མཐར་ཡང་ལེགས་བསྟན་གང་། ། དེ་ཀུན་སངས་རྒྱས་གསུངས་པ་ཡིན། ། དེ་ཕྱིར་དཔེ་ནི་མ་གྲུབ་སྟེ། ། ཐེ་ཚོམ་ཟ་ན་བརྟག་པར་གྱིས། ། ཞེས་འབྱུང་བའི་ཕྱིར་རོ། ། གནས་སྐབས་བཞིའི་སེམས་ཀྱིས་ཁམས་གསུམ་པོ་མཐའ་དག་བསྐྱེད་པར་སྨྲས་པ་ན། ཁམས་གསུམ་ལས་གྲོལ་བར་འདོད་པས་གནས་སྐབས་བཞིའི་སེམས་སྦྱང་བར་བྱའོ་ཞེས་བྱ་བའི་ངག་ལ་ཇི་ལྟར་འབྲེལ་བ་མེད། དེ་བཞིན་དུ་གསུང་རབ་བཞི་ཚན་དུ་ཤར་བ་རྣམས་ཀྱང་གདུལ་བྱ་སོ་སོའི་བག་ཆགས་ཀྱི་མཐུ་ལས་སོ་ཞེས་བཤད་ན་གསུང་རབ་ཐམས་ཅད་མཐར་རོ་གཅིག་ཏུ་འགྱུར་རོ་ཞེས་ཟེར་བ་ཡིན་ཏེ་འབྲེལ་བ་ལས་ཀྱང་ཆེས་འབྲེལ་བའོ། ། འཇིག་རྟེན་རྒྱང་འཕེན་དང་ཀླ་ཀློའི་ཆོས་ཀྱང་ལང་ཀར་གཤེགས་པ་ལས་རང་གི་ལུགས་སུ་མ་གསུངས་ཀྱང་གསུངས་པ་ཙམ་ཞིག་ནི་ཡིན་ནོ། ། རིག་བྱེད་ལ་སོགས་པའི་ཆོས་སྐད་ཚད་མ་དང་ལྡན་པ་དག་ཀྱང་འདིར་བསྲེ་བར་བྱ་བ་མ་ཡིན་ནམ།
གལ་ཏེ་མ་ཡིན་ན་གཉིས་ཀ་ལ་གྲགས་པའི་ཆོས་ཅན་ཡང་མེད་པར་འགྱུར་རོ། ། བྱེ་བྲག་སྨྲ་བས་བརྗོད་དུ་མེད་པ་ཡི། ། གང་ཟག་འདོད་ཅེས་སྨྲ་བ་ཤིན་ཏུ་བརྫུན། ། བརྗོད་དུ་མེད་པའི་གང་ཟག་གནས་མ་ཡི། ། བུ་པ་ལ་སོགས་སྡེ་པ་ལྔ་ཡིས་འདོད། ། བྱེ་བྲག་སྨྲ་བ་ཐམས་ཅད་ཡོད་སྨྲ་ཡི། ། སྡེ་པ་ཉིད་ཡིན་བདག་མེད་ཁས་ལེན་ཏོ། ། དེ་ལྟ་མིན་ན་ཆོས་མངོན་མཛོད་ལས་ཀྱང་། ། བདག་མེད་ཕུང་པོ་ཙམ་ཞེས་ཇི་ལྟར་གསུངས། ། བྱེ་བྲག་སྨྲ་བའི་འདོད་པ་འཆད་པ་ན། །
འདུས་བྱས་སྐད་གཅིག་བདག་མེད་བྱེད་པོ་མེད། ། ཅེས་འདི་ཁྱེད་རང་གིས་ཀྱང་མ་དྲངས་སམ། ། ཁས་བླངས་སྔ་ཕྱི་འགལ་བ་ཇི་ལྟར་མིན། ། དེ་མ་ཐག་ཏུ་ནང་འགལ་སྨྲ་བ་ཡི། ། ས་བཅུ་པ་ཡི་གསུང་འདི་ཨེ་མ་མཚར། ། ཞེས་སྨྲས་པའི་ལན་ནི། གནས་མ་བུ་པ་ལ་སོགས་པའི་སྡེ་པ་ལྔ་པོ་དེ་བྱེ་བྲག་ཏུ་སྨྲ་བ་མ་ཡིན་ན་མདོ་སྡེ་པ་ལ་སོགས་པ་ནི་ནམ་ཡང་མ་ཡིན་པས་སངས་རྒྱས་པའི་གྲུབ་མཐའ་སྨྲ་བ་མ་ཡིན་པར་འགྱུར་ཏེ། སངས་རྒྱས་ཆོས་ནི་རྣམ་པ་བཞིར། ། ཡིད་འདོད་རྣམས་ཀྱིས་མངོན་མཐོང་སྟེ། ། བྱེ་བྲག་སྨྲ་ལ་སོགས་པའི་ལམ། །
བཤད་པས་དེ་ཉིད་གྲུབ་པ་འོ། ། ཞེས་འཕགས་པ་ལྷས་གསུངས་པའི་ཕྱིར་རོ། ། འདུས་བྱས་སྐད་ཅིག་མ་དང་བདག་མེད་པར་སྨྲ་བ་དེ་ཡང་བྱེ་བྲག་ཏུ་སྨྲ་པ་ཐམས་ཅད་ཀྱི་འདོད་པ་མ་ཡིན་གྱི། ཁ་ཆེའི་གཞུང་གི་ཆུ་གཏེར་གྱི། ། བྱེ་བྲག་སྨྲ་བའི་གཞུང་འདོད་འགྱུར། ། ཞེས་འབྱུང་བའི་ཕྱིར་རོ། ། དེ་བས་ན་ཁས་བླངས་འགལ་བའི་དྲི་ཙམ་ཡང་ག་ལ་ཡོད། མདོ་སྡེ་པ་ལ་སུན་འབྱིན་སྨྲ་བ་ན། ། གལ་ཏེ་ཐོགས་པ་མེད་པའི་གཟུགས་མེད་ན། ། ཐམས་ཅད་མཁྱེན་སྐུ་ཐོགས་མེད་མེད་པར་འགྱུར། །
ཞེས་པའི་ཐལ་འགྱུར་འབྲེལ་པ་མེད་པ་སྟེ། ། མདོ་སྡེ་པ་ལ་ཁས་ལེན་མེད་ཕྱིར་རོ། ། ཐོགས་པ་མེད་པའི་གཟུགས་མེད་དེས་མི་འདོད། ། རྣམ་རིག་མིན་པའི་གཟུགས་ཀྱི་དབང་བྱས་ནས། ། ཐོགས་པ་མེད་པའི་གཟུགས་ཡོད་མིན་ཞེས་སྨྲས། ། ཁས་ལེན་མེད་པའི་ཐལ་འགྱུར་འཕེན་པ་ཡི། ། འཕགས་ཆེན་རྣམས་ཀྱི་རིགས་པ་འདི་ལ་གཟིགས། ། ཞེས་སྨྲ་སྟེ། འདི་ཐམས་ཅད་མཁྱེན་པར་འགྱུར་བའི་བྱེད་པ་པོ་སྟོང་པ་ཉིད་ཀྱི་གཟུགས་བརྙན་ཡིན་ལ། དེ་ནི་ནམ་མཁའ་ལས་བྱུང་རང་བྱུང་བ་ཡིན་པས་ཡུལ་གྱིས་གཞག་པའི་རྣམ་པར་མ་གྱུར་པ་མདོ་སྡེ་པས་ཇི་ལྟར་ཁས་ལེན་ཏེ།
རྣམ་ཤེས་ཡུལ་འཛིན་པ་ཡི་ཆོས། ། ཇི་ལྟར་ཡོད་དེ་འཛིན་པ་དང་། ། ཡོད་པ་ཡི་ནི་བདག་ཉིད་དེ། ། འདི་ཡིས་བསྐྱེད་པར་བྱེད་པའང་ཡིན། ། ཞེས་འདོད་པའི་ཕྱིར་རོ། ། དེ་འདྲ་བའི་རྣམ་པ་དེ་རེག་པས་གཟུགས་སུ་རུང་བ་མ་ཡིན་ཡང་ཡུལ་དཔྱད་པས་གཟུགས་སུ་རུང་བ་མ་ཡིན་ན་དབང་འབྱོར་པའི་གཟུགས་རྣམ་པར་ཉམས་པར་འགྱུར་རོ། ། དེ་གཟུགས་སུ་བསྡུར་རུང་ན་རྣམ་པར་རིག་བྱེད་མ་ཡིན་པའི་གཟུགས་ལས་གཞན་པ་ཅི་ཞིག་ཏུ་མདོ་སྡེ་པས་བསྡུ། བསྡུད་པོ་རྣམས་ཀྱིས་སྡེ་སྣོད་རྣམ་པ་གསུམ། ། གླེགས་བམ་དག་ལ་བཀོད་ཅེས་སྨྲ་བའང་མིན། ། འདུལ་བའི་སྡེ་སྣོད་གླེགས་བམ་ལ་འགོད་པ། །
དགེ་སློང་རྣམས་ལ་ཐུབ་པས་གནང་བ་མེད། ། འབྲེལ་དང་མཚམས་སྦྱོར་འདི་སྐད་བདག་ཐོས་སོགས། ། བཅུག་ནས་འཕགས་པའི་ཡུལ་དུ་གསུངས་པ་རྣམས། ། འོད་སྲུང་སོགས་ཀྱིས་གཙོ་བོར་བཏོན་པ་འོ། ། རྩ་བའི་བཀའ་བསྡུ་དང་པོར་གྲགས་པ་ཡིན། ། ཡངས་པ་ཅན་གྱི་གྲོང་ཁྱེར་ཆེན་པོ་རུ། ། རུང་བ་མིན་པའི་གཞི་བཅུ་སུན་ཕྱུང་ནས། ། དགྲ་བཅོམ་རྣམས་ཀྱིས་བཀྲ་ཤིས་གསོ་སྦྱོང་མཛད། ། དེ་ལ་བསྡུ་བ་གཉིས་པར་གྲགས་པ་ཡིན། ། སྡེ་པ་བཅོ་བརྒྱད་ཕན་ཚུན་རྩོད་པ་ན། །
ཀྲི་ཀྲིའི་རྨི་ལམ་ལུང་བསྟན་མདོ་བཏོན་ནས། ། ཀུན་ཀྱང་སངས་རྒྱས་བསྟན་པར་བསྡུས་པ་ལ། ། བསྡུ་བ་གསུམ་པ་བྱས་ཞེས་འཕགས་ལ་གྲགས། ། གསུང་རབ་གླེགས་བམ་ངོས་ལ་བཀོད་པ་ཙམ། ། བསྡུ་བའི་དོན་དུ་མཁས་པ་རྣམས་མི་བཞེད། ། ཐེག་པ་གསུམ་གྱི་གང་ཟག་སོ་སོ་ཡིས། ། ཐེག་པ་གསུམ་གྱི་སྡེ་སྣོད་བསྡུས་ཞེས་པའང་། ། ཉན་ཐོས་སྡེ་སྣོད་ལས་གཞན་རང་རྒྱལ་གྱི། ། སྡེ་སྣོད་ལོགས་ན་མེད་ན་རང་རྒྱལ་གྱི། ། བསྡུ་པོས་བསྡུ་རྒྱུའི་སྡེ་སྣོད་གང་ཡིན་སྨྲོས། །
སངས་རྒྱས་བསྟན་ལ་རབ་བྱུང་བ་ཡང་མེད། ། བོད་དུ་བོད་ཀྱི་སྐད་ཀྱིས་བྲིས་ཞེས་པའང་། ། པདྨ་དཀར་པོས་འགྲེལ་པ་རྩོམ་པའི་སྔར། ། བོད་དུ་བསྟན་པ་ཡོད་ན་ཚིག་འདི་རིགས། ། གཞན་དུ་འབྲི་བར་འགྱུར་ཞེས་སྨྲ་བར་རིགས། ། ཞེས་སྨྲ་བ་ལ། བསྡུད་པ་པོ་རྣམས་ཀྱིས་བཀའ་རྣམས་ཡི་གེར་བྲིས་སོ་ཞེས་པ་མི་རིགས་ཏེ། ཡི་གེར་འབྲི་བ་འདི་ནི་བསྡུད་པའི་དོན་མ་ཡིན་པའི་ཕྱིར་རོ་སྙམ་པ་འདི་ཡིན་མོད་ཀྱི། ཡི་གེར་འབྲི་བ་བསྡུ་བའི་དོན་ཡིན་པར་སུ་ཞིག་ཁས་བླངས། བསྡུ་པ་པོས་ཡི་གེར་མ་བྲིས་སོ་ཞེས་པ་ལ་ལུང་དང་རིགས་པ་ཅི་ཞིག་ཡོད།
ཨུ་ཌི་ཡཱཎ་གྱི་གནས་ན་སྔགས་ཀྱི་གླེགས་བམ་དུ་མ་བཞུགས་པར་གྲགས་པ་ཡང་གཞན་སུ་ཞིག་གིས་བྲིས། ཤེས་རབ་ཀྱི་ཕ་རོལ་ཏུ་ཕྱིན་པ་རྣམས་སུ་ཡང་ཐ་ན་གླེགས་བམ་དུ་ཆུད་པར་བྱས་ཏེ་མེ་ཏོག་ལ་སོགས་པས་མཆོད་ཅེས་བྱ་བ་སོགས་པ་མང་དུ་ཡོད་པ་ཡང་མ་གཟིགས་སམ། གཞན་ཡང་། ཀུན་དགའ་བོ་དེ་བས་ན་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ཁྱོད་ལ་གཏད་ཀྱིས། ཅི་ནས་ཀྱང་བཟུང་བ་དང་། བཅང་བ་དང་། བཀླག་པ་དང་། ཀུན་ཆུབ་པར་བྱ་བ་དང་། ཤིན་ཏུ་ཡིད་ལ་བཟུང་བར་གྱིས་ཤིག ཅེས་གསུངས་པ་ལ།
ཀུན་དགའ་བོ་ལ་གླེགས་བམ་མེད་ན་ཅི་ཞིག་བཅང་ཞིང་བཀླག་པར་བྱ། ཉན་ཐོས་དང་རང་སངས་རྒྱས་ཀྱི་སྡེ་སྣོད་སོ་སོར་བགྲངས་པ་ཡང་བློ་གྲོས་མི་ཟད་པ་དང་། མ་སྐྱེས་དགྲའི་འགྱོད་པ་བསལ་བ་དག་ན་ཡང་སྣང་ན། ཁྱོད་ཀྱིས་དང་པོར་མདོ་སྡེ་དེ་དག་སུན་ཕྱུངས་ལ་ཕྱི་ནས་སྔགས་རྣམས་སུན་འབྱིན་པར་གྱིས་ཤིག སངས་རྒྱས་ཀྱི་བསྟན་པ་ལ་རང་རྒྱལ་མེད་ན་རང་རྒྱལ་གྱིས་སློབ་དཔོན་མེད་པར་ཆོས་ཟབ་མོ་མངོན་སུམ་དུ་བྱས་པའི་ཤེས་པ་དེ་སངས་རྒྱས་ཀྱི་བསྟན་པ་མ་ཡིན་ན་སུ་ཞིག་གི་བསྟན་པ་ཡིན། སློབ་དཔོན་ཟླ་བས་དོན་འདི་འཇུག་འགྲེལ་དུ། དེ་ཉིད་ཤེས་པས་གལ་ཏེ་འདིར། ། མྱ་ངན་འདས་པ་མ་ཐོབ་ཀྱང་། ། སྐྱེ་བ་གཞན་དུ་འབད་མེད་པར། ། ངེས་པར་ཐོབ་འགྱུར།
ཞེས་པའི་ལུང་དང་བཅས་ཏེ་བསྒྲུབས་ཟིན་ཏོ། ། དྲི་མེད་འོད་རྩོམ་པའི་ཚེ་བོད་ན་བསྟན་པ་གཏན་མེད་པར་མ་ངེས་ཀྱི། དེའི་ཚེ་བསྟན་པ་མེད་དུ་ཆུག་ཀྱང་བྲིས་ཞེས་པའི་སྒྲ་སྦྱོར་བ་ལ་འགལ་བ་མེད་དེ། འཇམ་དཔལ་རྩ་བའི་རྒྱུད་ལས་མ་འོངས་པའི་རྒྱལ་པོ་མིའི་ལྷ་ཞེས་པ་ལུང་བསྟན་པ་ན་ཡང་། ལི་ཚ་བི་རྣམས་རིགས་སུ་བྱུང་། ། ཞེས་གསུངས་ཀྱི། ལི་ཚ་བི་རྣམས་རིགས་སུ་འབྱུང་། ། ཞེས་མ་གསུངས་ལ། དེས་ནི་རྐུན་མ་རྣམ་པར་སྤངས། ཞེས་གསུངས་ཀྱི་རྐུན་མ་རྣམ་པར་སྤོང་ཞེས་མ་གསུངས་པ་ལྟ་བུའོ། །
ཁྱེད་ཀྱི་རྒྱུད་ལས་བཤད་པའི་ལྷ་གྲངས་ཀྱི། ། བསྙེན་པ་ཚེ་ལོ་བརྒྱ་པས་འཁྱོལ་དཀའ་ན། ། བསྐྱེད་རིམ་ཙམ་ཡང་བསྒྲུབ་པར་མི་ནུས་ན། ། ཚེ་འདི་ཉིད་ལ་སངས་རྒྱས་ཇི་ལྟར་འབྱིན། ། རྗེས་མཐུན་ཐབས་དང་མི་ལྡན་བསྟན་བཅོས་འདི། ། འཇོག་པོའི་གཙུག་རྒྱན་ལེན་པའི་བསྟན་བཅོས་ལྟར། ། མཁས་པ་རྣམས་ཀྱིས་དོར་བྱའི་གནས་སུ་བཤད། ། དེ་ལ་འཇུག་པ་རང་ཉིད་བླུན་པོ་ཡིན། ། ཞེས་སྨྲ་བ་ལ། སྒྲུབ་ཐབས་ལེའུའི་ཚིགས་སུ་བཅད་པ་ཉི་ཤུ་རྩ་ལྔ་པར།
དུ་བ་ལ་སོགས་ལྷ་མོ་བརྒྱད་པོ་རེས་འགའ་དོར་ནས་རྒྱལ་བའི་བདག་པོའི་པདྨ་དག་ལ་ནི། ། དཔལ་ལྡན་འཁོར་ལོ་སྙིང་པོའི་དབུས་སུ་མི་ཡི་བདག་པོ་ཉི་ཤུ་རྩ་ལྔའི་བདག་ཉིད་དུ་ཡང་འགྱུར། ། རང་གི་སེམས་ཀྱི་ནུས་པ་ཤེས་ནས་བཅོམ་ལྡན་འདི་ཡང་རྣལ་འབྱོར་པ་རྣམས་དག་གིས་བསྒོམ་པར་བྱ། ། དབང་གི་དོན་དུ་ཡང་ན་དཀྱིལ་འཁོར་རིགས་ཀྱི་དབང་གིས་ཕྱི་ཡི་འཁོར་ལོས་རབ་ཏུ་དམན་པར་འགྱུར། ། ཞེས་ལྷ་ཉི་ཤུ་རྩ་ལྔ་མས་ཀྱང་མཆོག་ཐུན་མོང་བསྒྲུབ་ཏུ་རུང་ལ། དེར་མ་ཟད་ཚིགས་སུ་བཅད་པ་བརྒྱ་ཉི་ཤུ་རྩ་དགུ་པར། གཅིག་པུའི་སྐུ་འམ་ནུས་མ་དང་ལྡན་གནས་དགུ་དང་བཅས་ཉི་ཤུ་རྩ་ལྔའི་བདག་ཉིད་ལ་སོགས་པ། ། བསྒོམས་ན་ཕྱག་རྒྱ་ལ་སོགས་གྲུབ་པ་རྣམས་སུ་ངེས་པར་ཉིན་ཞག་འགའ་ཞིག་དག་གིས་ཡང་དག་འགྱུར། ། ཞེས་དཔའ་བོ་གཅིག་པུ་བསྒོམས་པས་ཀྱང་ཕྱག་རྒྱ་ལ་སོགས་པ་གྲུབ་པའི་ངེས་པ་གསུངས་པ་དེ་ཡིད་ལ་མཛོད་ཅིག རྒྱུད་ནས་བཤད་པའི་ལྷ་གྲངས་གང་ཡོད་ཀྱི་བསྙེན་པ་བྱ་དགོས་ན་ཀྱཻ་རྡོ་རྗེ་ལས།
བྱེ་བའི་རིགས་ལ་གྲངས་ནི་མེད་པར་འགྱུར། ། ཞེས་གསུངས་ན། གྲངས་མེད་པ་དེ་ཡང་བསྙེན་པར་བྱ་དགོས་སམ། ཞི་གནས་ལེགས་པར་གྲུབ་པའི་གང་ཟག་གིས་ཤིན་ཏུ་མྱུར་བར་བཟླ་ནུས་པས་ལྷ་མང་པོ་ལ་ཡང་བསྙེན་པ་བྱ་ནུས་སོ། ། སྦྱོར་བ་ཡན་ལག་དྲུག་པའི་ཁྲིད་རྣམས་ཀྱང་། ། གསང་བ་འདུས་པའི་ཁྲིད་དང་འགལ་བར་སྣང་། ། དེ་དོན་ཉམས་སུ་ལེན་པའི་རིམ་པ་ཡང་། ། ཀླུ་སྒྲུབ་ཡབ་སྲས་ལུགས་ལས་ཕྱི་རོལ་གྱུར། ། ཅེས་ཀྱང་སྨྲ་བ་ལ། དུས་ཀྱི་འཁོར་ལོ་ལས་སོ་སོར་བསྡུད་པ་ལུས་ལ་ཡུལ་དང་ཡུལ་ཅན་བཅུ་པོ་རྣམས་ནི་རབ་ཏུ་འཇུག་པ་མེད་པའོ། །
ཞེས་དབང་སོགས་ཡུལ་ལ་མི་འཇུག་པ་ལ་བཤད་ལ། སྒྲོན་གསལ་དུ་དབང་པོ་རྣམས་ཀྱིས་རང་རང་གི་ཡུལ་ཡང་དང་ཡང་དུ་ལེན་པ་ལ་བཤད་སྣང་བས་འདི་གཉིས་འགལ་ལོ་སྙམ་དུ་བསམས་མོད་ཀྱི། འདུས་པའི་ཡུལ་ལྔ་པོ་དེ་ཡང་ནང་རིག་གི་སྣང་བ་གསུམ་ལ་བཞེད་པ་ཡིན་ཏེ། དེ་བས་གཉིས་མེད་མཐོང་བ་ཡི། ། རྣལ་འབྱོར་པས་ནི་ཡེ་ཤེས་གསུམ། ། མཐོང་ཕྱིར་དམན་པ་བར་མ་དང་། ། དམ་པའི་ཡུལ་ལ་གཞག་པར་བྱ། ། ཞེས་གསུངས་པ་འདིའི་གནད་ཁོང་དུ་མ་ཆུད་པར་སྒོ་ལྔའི་ཤེས་པ་ཏིང་ངེ་འཛིན་དུ་འགྱུར་དུ་རེ་བ་འདི་འཁྲུལ་ཏེ། ཤེས་པ་དེ་དག་ངོ་བོ་ཉིད་ཀྱིས་རྣམ་པར་གཡེང་བ་ཡིན་པའི་ཕྱིར་རོ། ། འདུས་པ་དགྱེས་རྡོར་བདེ་མཆོག་ལ་སོགས་པ། །
ས་ར་ཧ་སོགས་གྲུབ་ཆེན་རྣམས་ཀྱིས་བླངས། ། ཀླུ་སྒྲུབ་ཡབ་སྲས་ལ་སོགས་མཁས་རྣམས་ཀྱིས། ། བཤད་ཅིང་དེ་དོན་ཉམས་སུ་བླངས་པས་གྲོལ། ། ཁྱེད་ཀྱི་འདི་ལ་ལེན་བྱེད་ཚད་ལྡན་གང་། ། དེ་དོན་ཉམས་སུ་བླངས་པས་སུ་ཞིག་གྲོལ། ། ཆེན་པོ་རྣམས་ལ་ཚད་མར་མ་གྲགས་ཕྱིར། ། དུས་ཞབས་ལ་སོགས་ཚད་མའི་སྐྱེས་བུ་མིན། ། ཤམྦྷ་ལ་ཡི་རིགས་ལྡན་ལ་སོགས་པ། ། བསྒྲུབ་བྱ་ཡིན་ཕྱིར་ཁྱེད་ཀྱི་སྒྲུབ་བྱེད་མིན། ། ཞེས་བྱ་བ་ལ་སོགས་པའི་ལན་ཚིགས་སུ་བཅད་པས་བརྗོད་པར་བྱ་སྟེ།
མཆོག་གི་དང་པོའི་སངས་རྒྱས་མི་གསུང་བའི། ། དེ་བཞིན་གཤེགས་པ་འགའ་ཡང་ཡོད་མིན་ཏེ། ། གཙུག་གི་ནོར་བུ་མཚན་བརྗོད་འདི་ཡི་དབང་། ། འདི་དོན་ཉམས་སུ་བླངས་པས་སངས་རྒྱས་དང་། ། དཔག་ཏུ་མེད་པའི་བྱང་སེམས་ཆེ་རྣམས་གྲོལ། ། ས་ར་ཧ་དང་དཔལ་ལྡན་ཀླུ་སྒྲུབ་ཞབས། ། འཕགས་པ་ལྷ་དང་མཚུངས་བྲལ་ཞི་བའི་ལྷ། ། དེ་དག་གི་ཡང་གསུང་རབ་མཐོང་བ་ན། ། འདི་དོན་ཉམས་སུ་བཞེས་པར་གདོན་མི་ཟ། ། དུས་ཞབས་སློབ་མ་ཙ་མི་ཆེན་པོ་ཡང་། །
རྒྱ་བོད་གཉིས་སུ་གྲུབ་ཐོབ་ཆེན་པོར་གྲགས། ། དེ་ཡི་སློབ་མ་དཔལ་ཆེན་རྒྭ་ལོ་ཡིས། ། རྒྱ་བོད་གཉིས་ཀར་གྲུབ་རྟགས་མང་དུ་བསྟན། ། གྲུབ་ཆེན་ཡུ་མོས་སྤྲུལ་བསྒྱུར་མང་དུ་མཛད། ། རོང་པ་རྒྭ་ལོས་ཚིག་གི་མཆོག་གྲུབ་པས། ། རིག་སྔགས་གསར་དུ་སྦྱོར་བའི་ཤེས་མཐུར་ལྡན། ། དེ་ཡི་སློབ་མ་མན་ལུང་གུ་རུ་ནི། ། རིག་འཛིན་བརྙེས་ནས་པོ་ཏ་ལ་རུ་གཤེགས། ། རིགས་ལྡན་རྣམས་དང་དུས་ཞབས་ལ་སོགས་པ། ། ཁྱེད་ཅག་རྣམས་ལ་ཚད་མར་མ་གྱུར་ཀྱང་། །
རྒྱུད་འགྲེལ་ལེགས་པར་རྟོགས་པའི་བློ་ཅན་གྱིས། ། བཀའ་དྲིན་དྲན་པའི་ཕྱག་ནི་ཡང་ཡང་བྱས། ། ཀ་ལ་པིང་ཀའི་སྒྲ་ཐོས་ཁྭ་ཏ་ཡི། ། སྐད་ལ་ཇི་ལྟར་ཆགས་པ་མེད་པ་ལྟར། ། ཚོགས་བཤད་ཙམ་གྱིས་ཉུང་རྒྱུད་འཆད་བྱེད་པ། ། དེ་དག་ལ་ནི་ཤིན་ཏུ་ཆགས་མ་ཡིན། ། རྟག་པའི་རྡོ་རྗེའི་བཞེད་པ་ཇི་བཞིན་དུ། ། སེམས་འགྲེལ་རྣམས་དང་སྒྲོན་མ་གསལ་བ་ཡིས། ། བཤད་པའི་ངེས་པའི་དོན་ལ་བློ་ཞུགས་པ། ། དེ་དག་ཅི་ཡང་རུང་བས་མགུ་མི་འགྱུར། །
དེ་བས་བདག་ནི་དུམ་བུ་སྟོང་གཏུབས་ཀྱང་། ། ཁྱོད་ཀྱི་དགག་པས་ཡིད་ནི་གཡོ་མི་འགྱུར། ། ཞེས་སྨྲ་བར་བྱེད་དོ། ། དེ་ལྟར་ཉེས་པའི་ཚོགས་ཀུན་མཐོང་གྱུར་ཀྱང་། ། ད་དུང་འདི་ལ་མངོན་ཞེན་མི་སྤོང་ན། ། འདི་ཡི་སྒྲུབ་བྱེད་དོན་དུ་མནའ་ཆུ་འཐུང་། ། དེ་ལས་གཞན་པའི་སྒྲུབ་བྱེད་ཡོད་རེ་ཀན། ། འདི་དག་འདི་ཡི་ཉེས་པ་ཕྱོགས་ཙམ་ཡིན། ། ཞིབ་པར་དཔྱད་ན་གནོད་བྱེད་མཐའ་ཡས་སོ། ། གང་དག་འདི་ལ་མངོན་ཞེན་ཡོད་རྣམས་ཀྱིས། །
ལེགས་པར་བརྟགས་ལ་འདི་ཡི་ལན་ཐོབ་ཅིག ། འདུན་དང་ཞེ་སྡང་འཇིགས་དང་རྨོངས་པ་ཡི། ། འགྲོ་བ་བཞི་ཡིས་འདི་ལ་ལན་འདེབས་ན། ། བླུན་པོ་རང་གི་དེ་ཉིད་སྟོན་པར་ཟད། ། ཁྱི་ཕག་མི་གཙང་ཟ་བ་སུ་ཡིས་ཁེགས། ། ཚིག་རྩུབ་དུག་མདའི་མེ་རྩེ་མི་སྟོན་ཞིང་། ། ཁྲོ་གཉེར་ལྡན་པའི་བཞིན་རས་མི་བསྡུད་པར། ། གལ་ཏེ་རྩོད་པར་འདོད་པ་ཡོད་ན་ཡང་། ། རྩོད་པར་བགྱི་འོ་རྩོད་པའི་སྐབས་ཕྱེས་ཤིག ། འོན་ཀྱང་འཕགས་པས་མཛད་དམ་མིན་ཀྱང་སླ། །
ལེགས་པར་བཤད་པའང་མང་དུ་མཐོང་བས་ན། ། ཐར་འདོད་རྣམས་ཀྱི་འཇུག་བྱ་མ་ཡིན་ཞེས། ། ཁོ་བོ་འདི་ལ་གཅིག་ཏུ་སྐུར་མི་འདེབས། ། དེ་ལྟ་ན་ཡང་བློ་ཆུང་ཐོས་མེད་འགའ། ། འདི་ཡི་ཚིག་ཕྲེང་ལྦུ་བས་ལེགས་ངོམས་ཏེ། ། ཆེན་པོ་འགའ་ལ་བརྙས་པ་བྱེད་མཐོང་ནས། ། དེ་དག་ངན་རྟོག་བཟློག་ཕྱིར་ངས་འདི་བྱས། ། དེ་ལྟར་བདག་གིས་ཅུང་ཟད་དཔྱད་པ་འདི། ། གཅིག་ཏུ་བསྟན་ལ་བསམས་པ་མ་གཏོགས་པ། ། གྲགས་པ་འདོད་པའམ་གཞན་ལ་ཕྲག་དོག་གིས། །
སྨྲས་ན་བསྟན་སྲུང་རྣམས་ཀྱིས་བཀའ་ཡིས་ཆོད། ། ཐུབ་པས་ཇི་ལྟར་གསུངས་བཞིན་བསྡུས་ན་སྐྱེ་བོ་ཕལ་ཆེར་བདག་ལ་གཤེ། ། གཞན་དང་རྗེས་སུ་མཐུན་པར་སྨྲས་ན་ཁོ་བོ་གཡང་སར་ལྷུང་དུ་དོགས། ། དེ་ལྟར་བདག་དང་གཞན་གྱི་ཕྱོགས་ལ་གཟུ་བོར་གནས་པའི་དཔང་པོ་གཞན། ། མ་རྙེད་ཕྱིར་ན་རྒྱལ་བ་སྲས་དང་བཅས་པ་རྣམས་ཀྱིས་དཔང་མཛོད་ཅིག ། ཅེས་སྨྲ་བ་འདི་ལ་ཁོ་བོས་ནི་ཉེས་པའི་ཚིག་མ་མཐོང་ཞིང་། འདི་ལ་དད་པ་ཡང་མི་ལྡོག་ལ། ལན་ཅུང་ཟད་སྨྲས་པ་འདི་དག་ཀྱང་ལེགས་པར་བརྟགས་ནས་བགྱིས་ཏེ། ཁྱེད་ལ་འདུན་སོགས་བཞི་པོ་ཤས་ཆེར་ཡོད་དོ་ཞེས་སྨོད་པར་མི་བྱེད་མོད། འོན་ཀྱང་།
སྟོང་པ་ཞེས་བྱའི་རྡུལ་གྱིས་འཇིག་རྟེན་རྩོམ། ། ཞེས་བྱ་བ་ལ་སོགས་པ་རྣམས་ནི་ཅོ་འདྲི་བ་ཡིན་པར་མཐོང་ལ། ཨེ་ཝཾ་གྱི་ཡི་གེ་མེད་པ་སོགས་དང་འཇིག་རྟེན་གྱི་ཁམས་ཀྱི་ཚད་མི་མཐུན་པ་སོགས་ནི་མཁས་པས་དཔྱད་པར་བྱ་བའི་གནས་ཡིན་མོད་ཀྱི། དེ་ལ་ཡང་དྲི་མེད་འོད་ཀྱིས་ཇི་ལྟར་སྐྱོན་སྤངས་པ་རྣམས་ཇི་ལྟ་བ་བཞིན་དུ་བརྗོད་ནས་ད་གཟོད་ཉེས་པ་བརྗོད་ན་མཛེས་པ་ཡིན་ཡང་། དེ་མ་བརྗོད་པར་རིགས་པའི་གཏམ་གྱིས་ཀུ་ཅོ་མང་དུ་མཛད་པར་ཡང་མཐོང་ངོ་། ། འདི་ལ་ཞེན་པ་རྣམས་ལ། དེ་ལ་འཇུག་པ་རང་ཉིད་བླུན་པོ་ཡིན། ། ཞེས་བརྗོད་མ་ཐག་ཏུ་ཐར་འདོད་རྣམས་ཀྱིས་འཇུག་བྱར་ཞལ་གྱིས་བཞེས་པ་ཡང་དུས་དེ་ཉིད་ཀྱི་ཆེན་པོ་རྣམས་ལ་བརྙས་པ་མ་ཡིན་ནམ། འདི་ཡི་ཚིག་གིས་ངོམས་ནས་ཆེན་པོ་རྣམས་ལ་བརྙས་པ་མཐོང་བས་དེ་བཟློག་པའི་དོན་དུའོ་ཞེས་བྱ་བ་ནི་འགའ་ཞིག་རང་གི་ཕ་ཆོས་དང་ལྡན་པ་ལ་བསྔགས་ཤིང་གཞན་གྱི་ཕ་ལ་བརྙས་པ་མཐོང་བ་ན་བརྙས་པ་དེ་བཟློག་པའི་ཕྱིར་ཆོས་ལྡན་གྱི་ཕ་དེ་གསོད་པ་དང་འདྲ་བར་ཡང་བསམས་སོ། ། འདི་ནི།
དགྲ་བོ་བློ་དང་ལྡན་པ་མཆོག་ཡིན་གྱི། ། མཛའ་བཤེས་བློ་གྲོས་ཆུང་ངུ་དེ་ལྟ་མིན། ། བློ་གྲོས་ཆུང་ངུས་སྦྲང་བུ་གསོད་སྙམ་པས། ། རྡོ་བས་ཕ་ཡི་ཀླད་སྐོར་བཅོམ་ལ་ལྟོས། ། ཞེས་པ་ལྟ་བུ་ཡང་ཡིན་ནོ། ། འགྲོ་བ་བཞི་དང་མི་ལྡན་པའི་རྩོད་པ་པོ་ཡང་སྙིགས་མའི་དུས་འདིར་དཀོན་པས་ཁོ་བོ་ནི་ཐམས་ཅད་ལ་ལེགས་པར་བརྟགས་ཏེ་བྱའི། བརྒྱ་ལམ་ན་དུས་ཀྱི་འཁོར་ལོ་འདི་རྒྱུད་རྣམ་པར་དག་པ་ཡིན་ན། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། ། ཅེས་གསུངས་པས་གཡང་ས་ཤིན་ཏུ་ཆེ་ཆེའོ་ཞེས་སེམས་སོ། ། ཡི་གེ་འདི་ཡང་རྩོད་པའི་ཕྱིར་དུ་མ་ཡིན་གྱི།
བློ་དང་ལྡན་པས་ལན་རེ་ཙམ་གཟིགས་པར་ཡང་གསོལ་བས་བྲིས་པ་ཡིན་ན། བདག་ལ་མི་དགྱེས་པར་མ་མཛད་ཅིག རྒྱ་མཚོ་ལྟ་བུའི་དཔལ་ལྡན་དུས་འཁོར་གྱི། ། ཁ་དོག་མཐོང་བས་འཇིགས་པའི་སྡར་མ་ལ། ། གྲུ་རྫིང་འཆོས་ལ་ཕྱིར་ནི་མ་ལྡོག་ཅེས། ། བདག་ནི་འོ་དོད་རིང་དུ་འབོད་པར་བྱེད། ། བདག་གི་བསམ་པ་མི་དགེ་མ་ལགས་པས། ། རྒྱལ་བ་སྲས་དང་བཅས་པས་དེ་གཟུང་ལ། ། ཁམས་གསུམ་མགོན་གྱུར་རྡོ་རྗེ་འཆང་དབང་གི ། གོ་འཕང་དམ་པ་ཉིད་དུ་ཡོངས་སུ་བསྔོ། །
ཞེས་བྱ་བ་འདི་ཡང་མེ་མོ་ཕག་གི་ལོ་སྣྲོན་གྱི་ཟླ་བའི་ཚེས་བརྒྱད་ལ་བཀྲ་ཤིས་དགོན་པའི་དབེན་གནས་སུ་ཆོས་སྨྲ་བའི་བཙུན་པ་གཞོན་ནུ་དཔལ་གྱིས་གྲུབ་པར་བགྱིས་པའོ། ། འདིའི་ཡི་གེ་པ་ནི་སྨོན་ལམ་གྲགས་ཀྱིས་བགྱིས་སོ། ། ཀླུ་སྒྲུབ་སྲས་མཆོག་ཤཱཀྱ་བཤེས་གཉེན་གྱིས། ། རིམ་ལྔའི་དོན་བསྡུས་བླ་མེད་དགོངས་པ་རུ། ། མཆོག་གི་དང་པོའི་རྒྱུད་ཆེན་ཁུངས་སུ་མཛད། ། བི་རཱུ་པ་ཡིས་གཤེད་དམར་འཁྲུལ་འཁོར་ཡང་། ། དུས་ཀྱི་འཁོར་ལོའི་རྒྱུད་ལ་བརྟེན་ཞེས་གསུངས། ། རིན་ཆེན་བཟང་པོའི་སྔགས་ལོག་སུན་འབྱིན་དུ། ། དུས་ཀྱི་འཁོར་ལོའི་རྒྱུད་ལུང་མང་དུ་དྲངས། ། ལེགས་པར་གཟིགས་སམ་བློ་གྲོས་ཡངས་པ་ཀྱེ། །
ཞེས་ཀྱང་གཡར་ཁྲལ་དུ་འཚལ་ལོ། ། དེ་དག་གིས་ནི་ཆོས་ཀྱི་རྗེ་ཐམས་ཅད་མཁྱེན་པ་གཞོན་ནུ་དཔལ་བས་མཛད་པའི་དཔལ་དུས་ཀྱི་འཁོར་ལོའི་རྩོད་ལན་གདུང་སེལ་ཀུ་མུ་དའི་དགའ་སྟོན་ལས་འབྱུང་ཚུལ་བཤད་ཟིན་ནས། གཉིས་པ་སྤྲུལ་པའི་སྐུ་ཆོས་ཀྱི་རྒྱལ་པོ་རིགས་ལྡན་རྣམ་རྒྱལ་གྲགས་པ་བཟང་པོས་མཛད་པའི་དཔལ་ལྡན་དུས་ཀྱི་འཁོར་ལོའི་རྒྱུད་ཀྱི་མཛེས་རྒྱན་ལས་འབྱུང་ཚུལ་བཤད་པ་འདི་ལྟ་སྟེ། ན་མཿཤྲཱི་ཀ་ལ་ཙཀྲ་ཡ། དཔལ་ལྡན་དུས་ཀྱི་འཁོར་ལོའི་རྒྱུད་ཀྱི་མཛེས་རྒྱན་ཞེས་བྱ་བ། དཔལ་དུས་ཀྱི་འཁོར་ལོ་ལ་ཕྱག་འཚལ་ལོ། ། གྲངས་མེད་གསུམ་དུ་དགེ་ཚོགས་ལེགས་སྤྱད་སྨོན་ལམ་མཐར་སོན་ཉི་མའི་གཉེན། ། བསྡུ་བ་བཞི་ཡི་ཡན་ལག་གིས་མཛེས་སྟོབས་དང་མི་འཇིགས་རལ་པས་བརྗིད། ། རྟོག་གེ་ངན་པའི་ཝ་སྐྱེས་ཚོགས་རྣམས་མྱུར་བར་རིང་དུ་འབྲོས་བྱེད་ཅིང་། ། བདུད་དང་མུ་སྟེགས་གླང་ཆེན་འཇོམས་མཁས་ཤཱཀྱ་སེང་གེ་དེ་ལ་འདུད། །
ཐུབ་དབང་གིས་གསུངས་དྲི་མ་མེད་པའི་སྡེ་སྣོད་གསུམ་དང་རྒྱུད་སྡེ་བཞི། ། རྒྱལ་བའི་དབང་པོ་ཇི་ལྟར་བཞེད་བཞིན་སྟོན་མཁས་ས་བཅུའི་དབང་ཕྱུག་དང་། ། རྒྱ་བོད་མཁས་པའི་ཚོགས་ལ་བཏུད་ནས་ཟབ་མོའི་དོན་ལ་དཔྱད་པ་ཡི། ། ལེགས་བཤད་འདི་ཡང་རྒྱུད་ཀྱི་རྒྱལ་པོ་མཛེས་པའི་ཆེད་དུ་ངེས་བཤད་བྱ། ། དེ་ལ་འདིར་བླ་མ་རྗེ་བཙུན་རེད་མདའ་པ་གཞོན་ནུ་བློ་གྲོས་ཀྱིས་དཔལ་དུས་ཀྱི་འཁོར་ལོའི་དཀའ་བའི་གནས་འགའ་ཞིག་ལས་བརྩམས་ཏེ། བསྟན་འཛིན་རྣམས་ལ་ཕྲིན་དུ་བསྲིངས་པ་ནོར་བུའི་ཕྲེང་བ་ཞེས་བྱ་བ་དཔལ་དུས་ཀྱི་འཁོར་ལོའི་དགོངས་པ་འགོག་པའི་དགག་ཡིག་མཛད་པ་ལ་བརྟེན་ནས་རྗེས་འཇུག་ཁ་ཅིག་གིས་ལོག་པར་རྟོག་པས་དགག་ཚིག་དེ་དག་རང་གཞུང་དུ་བཟུང་ནས་རྒྱུད་ཀྱི་རྒྱལ་པོ་འདི་འདོར་བ་དང་རྒྱུད་དང་འགྲེལ་བའི་ཚིག་དོན་ལ་སྨོད་པ་དག་མཐོང་ཞིང་། སྤྲིང་ཡིག་གི་ལན་དགེ་བའི་བཤེས་གཉེན་ཆེན་པོ་རྣམས་ཀྱིས་མཛད་པ་དག་ཀྱང་། མ་ཚང་བ་དང་། མ་འབྲེལ་བ་དང་། ལོག་པར་བཤད་པ་འགའ་མཐོང་ནས།
དེ་དག་གི་ལན་ཁོ་བོས་བཤད་པ་ཡིན་ནོ། ། དེ་ལ་འདིར་བླ་མ་རྗེས་མཛད་པའི་དགག་ཡིག་ལས། འཕགས་པའི་ཡུལ་དུ་ཐུབ་པའི་དབང་པོ་ཡིས། ། དམན་དང་རྒྱ་ཆེའི་ཆོས་ལ་མོས་རྣམས་ལ། ། བརྒྱད་ཁྲི་བཞི་སྟོང་ཆོས་ཀྱི་འཁོར་ལོ་ནི། ། འདོད་ཆགས་བྲལ་བའི་གཟུགས་ཀྱིས་ཐོག་མར་བསྐོར། ། གཅིག་ཏུ་ཟབ་མོའི་དོན་ལ་མོས་རྣམས་ལ། ། འཁོར་ལོས་བསྒྱུར་བའི་གཟུགས་སུ་སྤྲུལ་ནས་ཀྱང་། ། ཆགས་ཅན་སྐྱེས་བུ་འདུལ་བའི་དོན་གྱི་ཕྱིར། ། རྣམ་མང་རྒྱུད་སྡེའི་འཁོར་ལོ་གཞན་དུ་བསྐོར། །
ཐུབ་པ་ནོངས་འོག་རྒྱལ་པོའི་ཁབ་ཉིད་དུ། ། འོད་སྲུང་ཉི་མ་འཁོར་དང་ཀུན་དགའ་བོས། ། ཐེག་པ་དམན་པའི་སྡེ་སྣོད་རིན་ཆེན་གསུམ། ། སྒྲོ་སྐུར་མེད་པར་བསྡུས་ཞེས་ལུང་ལས་འབྱུང་། ། དེ་ནས་བརྒྱ་ཕྲག་གཅིག་དང་བཅུ་འདས་ཚེ། ། ཡངས་པ་ཅན་གྱི་གྲོང་ཁྱེར་ཆེན་པོ་རུ། ། གྲགས་པ་ལ་སོགས་འཕགས་པ་བདུན་བརྒྱ་ཡིས། ། བསྡུ་བ་གཉིས་པ་བྱས་ཞེས་གསལ་བར་ཐོས། ། དེ་ནས་རིམ་གྱིས་བདུད་ཀྱི་ལས་གཡོས་ཏེ། ། ཐུབ་པའི་བསྟན་པ་སྡེ་པ་བཅོ་བརྒྱད་གྱེས། །
ཀྲི་ཀྲིའི་རྨི་ལམ་ལུང་བསྟན་མདོ་སྡེ་ཡི། ། རྗེས་འབྲངས་བསྡུ་བ་གསུམ་པ་བྱས་ཞེས་གྲགས། ། ཤིན་ཏུ་རྒྱས་པའི་མདོ་སྡེ་རྣལ་མ་རྣམས། ། བྱམས་པ་སྤྱན་རས་གཟིགས་དང་འཇམ་དབྱངས་སོགས། ། རྒྱལ་སྲས་རྣམས་ཀྱིས་ལེགས་པར་བསྡུས་སོ་ཞེས། ། ཚད་ལྡན་མཁས་པའི་གཞུང་དུ་གསལ་བར་བཀོད། ། ཉི་མ་གུང་པ་ཤ་ནའི་གོས་ཅན་སོགས། ། ཉན་ཐོས་བསྟན་པ་འཛིན་པར་ཐུབ་པས་གསུངས། ། ཐེག་ཆེན་བསྟན་ལ་རྒྱལ་བའི་རྒྱལ་ཚབ་ཏུ། ། ཀླུ་སྒྲུབ་ཀླུ་ཡི་དབང་པོ་ལུང་བསྟན་ཏེ། །
ཞེས་འབྱུང་བའི་ལན་ནི། ཡང་དག་པར་རྫོགས་པའི་སངས་རྒྱས་ཀྱིས་ཆོས་ཀྱི་འཁོར་ལོ་བསྐོར་བའི་ཚུལ་དང་། དེའི་རྗེས་སུ་བཀའ་བསྡུ་པ་པོ་རྣམས་ཀྱིས་ཇི་ལྟར་བསྡུས་པའི་ཚུལ་ནི་དེ་ལྟར་ཡིན་ན་ཡང་། བསྟན་འཛིན་མཁས་པ་རྣམས་ཀྱི་ངོ་བོར་སྒྲུབ་དགོས་པ་མ་ཡིན་ཏེ། དེ་དག་གིས་གྲུབ་ཟིན་མ་བརྗེད་པར་ཡོད་པའི་ཕྱིར་རོ། ། ཡང་། བསྡུ་བ་གཉིས་པའི་འོག་ཏུ་གསུང་རབ་ཀྱི། ། དགོངས་འགྲེལ་གྲུབ་མཐའ་བཞི་ཡི་དབྱེ་བ་བྱུང་། ། མངོན་པ་སྡེ་བདུན་བྱེ་བྲག་བཤད་མཚོ་སོགས། ། བྱེ་བྲག་སྨྲ་བའི་གཞུང་བྱེད་ཐོག་མར་དར། །
དེ་ཚེ་རིག་པའི་ཡིད་བརྟན་མ་མཐོང་ནས། ། མདོ་སྡེའི་དོན་ལ་རིག་པས་རྣམ་དཔྱད་དེ། ། དོན་རྣམས་འཇོག་ཕྱིར་མདོ་སྡེ་པ་ཞེས་གྲགས། ། སྟོན་པ་འདས་ནས་བཞི་བརྒྱའི་ལོ་འདས་ཚེ། ། བེ་དྷའི་ཡུལ་དུ་ལི་ཙཱ་བྱི་གཞོན་ནུ། ། ཀླུ་སྒྲུབ་ཅེས་བྱའི་དགེ་སློང་དུ་གྱུར་ནས། ། ཐུབ་བསྟན་རྒྱས་པར་མདོ་སྡེའི་ཚོགས་ལས་གསུངས། ། ཀླུ་ཡི་ཡུལ་སོགས་འཇིག་རྟེན་གཞན་དག་ནས། ། ཟབ་ཅིང་རྒྱ་ཆེའི་མདོ་སྡེ་རྣམ་མངས་བླངས། ། རྟག་ཆད་མཐར་ལྟའི་མུན་པ་སྟུག་པོ་བཅོམ། །
མཐའ་བྲལ་དབུ་མའི་སྒྲོན་མ་དེ་ཡིས་སྦར། ། དེ་འོག་ཐུབ་པས་ལུང་བསྟན་ཐོགས་མེད་ཀྱིས། ། མི་ཕམ་མགོན་ལ་བཀའ་དྲིན་ཆོས་ཐོབ་ནས། ། རྣམ་རིག་སྨྲ་བའི་གྲུབ་མཐའ་གསལ་བྱས་ཞེས། ། རྒྱ་བོད་ཤིང་རྟ་ཆེན་པོ་རྣམས་ལ་གྲགས། ། འདི་དག་ཐོག་མར་ཤིང་རྟའི་སྲོལ་འབྱེད་དེ། ། ཐེག་ཆེན་མདོ་དང་རྒྱུད་སྡེའི་དགོངས་པ་རྣམས། ། གཉིས་པོ་འདི་ཡི་ལུགས་དང་མི་མཐུན་པ། ། གང་གིས་བཀྲལ་དེ་ལོག་པའི་ལམ་དུ་ཤེས། ། དེ་ལྟར་དགོངས་འགྲེལ་ཤིང་རྟའི་སྲོལ་འབྱེད་བཞི། །
ཐུབ་པའི་བསྟན་ལ་འཕགས་པའི་ཡུལ་དུ་བྱུང་། ། ལུགས་དེ་དག་དང་མི་མཐུན་གང་ཡིན་པ། ། དེ་ནི་བདེ་གཤེགས་གྲུབ་མཐའི་ཁོངས་སུ་མིན། ། དེ་ཕྱིར་བདག་ཉིད་ལེགས་པར་འདོད་རྣམས་ཀྱིས། ། ཚུལ་འདི་དག་ལ་ལེགས་པར་འདྲིས་བྱས་ནས། ། ཆོས་ལུགས་གཞུང་ལུགས་གྲུབ་པའི་མཐའ་རྣམས་ལ། ། རྣམ་པར་སྤྱོད་ན་མཛེས་ཀྱི་གཞན་དུ་མིན། ། གངས་རིའི་ཁྲོད་འདིར་རྨོངས་རྣམས་གཙོར་བྱེད་པའི། ། ལོག་པའི་གཞུང་དང་ཆོས་ལུགས་བསམ་མི་ཁྱབ། ། མཁས་པ་རྣམས་ལ་ཚད་མར་གྲགས་པ་ཡི། །
གཞུང་ལུགས་འགའ་ལའང་ཡིད་བརྟན་མེད་པར་མཐོང་། ། ཞེས་བྱ་བ་ལ་སོགས་པའི་ལན་ནི། འདི་ནི་བྱེ་བྲག་ཏུ་སྨྲ་བའི་གྲུབ་པའི་མཐའ་ལ་སོགས་པ་བཞི། བསྡུ་བ་གཉིས་པའི་འོག་ཏུ་འབྱུང་བ་ཁོ་ན་ཡིན་གྱི། ཡང་དག་པར་རྫོགས་པའི་སངས་རྒྱས་ཞལ་བཞུགས་པའི་དུས་སུ་ནི་དེ་ལྟ་བུའི་གྲུབ་པའི་མཐའ་དང་དེ་འཛིན་པའི་གང་ཟག་བྱུང་བ་མ་ཡིན་ནོ་སྙམ་དུ་བསམ་པ་ཡིན་པས་འཐད་པ་མ་ཡིན་ཏེ། དེ་ལྟ་ན། བརྟག་གཉིས་ལས། དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་སྦྱིན། ། དེ་ལ་བྱེ་བྲག་སྨྲ་བ་བསྟན། །
མདོ་སྡེ་པ་ཡང་དེ་བཞིན་ནོ། ། དེ་རྗེས་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མ་བསྟན། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་རྡོ་རྗེ་བསྟན། ། ཅེས་དང་། མཁའ་འགྲོ་རྒྱ་མཚོ་ལས། སྤྱོད་ལམ་ལ་སོགས་བྱེ་བྲག་ཆོས། ། མདོ་སྡེ་རྣམ་ཤེས་དབུ་མ་པ། ། མོས་པའི་སེམས་ཅན་རྣམ་བཤད་དེ། །
བདེན་པ་མ་ཡིན་རྫུན་པའང་མིན། ། ཞེས་དང་། རྡོ་རྗེ་ཨ་ར་ལི་ལས། ཁ་ཅིག་ཕ་རོལ་ཕྱིན་པའི་ཚུལ། ། ཁ་ཅིག་བྱེ་བྲག་སྨྲ་བའི་ལམ། ། ཁ་ཅིག་ཏུ་ནི་མདོ་སྡེ་པ། ། ཁ་ཅིག་ཏུ་ནི་རྣམ་ཤེས་ཉིད། ། ཅེས་གསུངས་པ་མི་འཐད་པར་འགྱུར་ཏེ། སྟོན་པ་ཞལ་བཞུགས་པའི་དུས་སུ་གྲུབ་མཐའ་བཞི་ལ་རིམ་གྱིས་བཞུགས་དགོས་པའི་གདུལ་བྱ་ནི་ཡོད། དེའི་དུས་ན་གྲུབ་མཐའ་བཞི་ནི་མེད་པའི་ཕྱིར་རོ། །
ལང་ཀར་གཤེགས་པའི་མདོ་ལས་ཀྱང་། སེམས་ཙམ་དུ་ནི་རྟོགས་པ་དང་། ། ཕྱི་རོལ་དོན་ནི་རྣམ་གསལ་བའི། ། རྣམ་པར་རྟོག་པ་རྣམས་ལོག་པ། ། ལམ་དེ་ཉིད་ནི་དབུ་མ་འོ། ། ཞེས་དང་། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་དུ་མི་བརྟག་གོ ། སྣང་བ་མེད་པ་ལ་བརྟེན་ནས། ། སེམས་ཙམ་ལས་ཀྱང་འདའ་བར་བྱ། །
ཡང་དག་དམིགས་པ་ལ་བརྟེན་ནས། ། སྣང་བ་མེད་ལས་འདའ་བར་བྱ། ། སྣང་མེད་གནས་པའི་རྣལ་འབྱོར་པ། ། དེ་ཡིས་ཐེག་པ་ཆེན་པོ་མཐོང་། ། ཞེས་དང་། མ་ག་དྷ་བཟང་མོའི་རྟོགས་པ་བརྗོད་པའི་མདོ་ལས་ཀྱང་། བཅོམ་ལྡན་འདས་ཀྱིས་ངོས་ཀྱི་ཉན་ཐོས་ཀ་ཏ་ཡ་ནའི་བུ་ཆེན་པོ་བྱེ་བྲག་ཏུ་སྨྲ་བའི་གྲུབ་པའི་མཐའ་འཛིན་པ་རྣམས་ཀྱི་ནང་ནས་མཆོག་ཏུ་གསུངས་པ་ཡང་མི་འཐད་པར་འགྱུར་ཏེ། དེའི་དུས་ན་བྱེ་བྲག་ཏུ་སྨྲ་བའི་གྲུབ་མཐའ་མེད་པའི་ཕྱིར་རོ། ། གཞན་ཡང་དེའི་དུས་ན་གྲུབ་མཐའ་བཞི་མེད་ན་གྲུབ་མཐའ་བཞི་ལ་བརྟེན་པའི་རྟོགས་པ་མི་འདྲ་བ་བཞི་འམ་ལྔ་རྒྱུད་ལ་སྐྱེས་པའི་གང་ཟག་མེད་པར་འགྱུར་ལ། དེ་ལྟར་ན་ཆོས་ཉིད་རང་གི་ངོ་བོ་ལས་མི་གཡོ་བར་ཐ་དད་པར་ཐམས་ཅད་ལ་སྣང་བའི་མདོ་དང་ཡང་འགལ་བར་འགྱུར་རོ། །
མདོ་དེ་ཉིད་ལས། དེ་ཡང་འཁོར་ཕལ་མོ་ཆེ་དེ་དག་ལས་ཀྱང་ཁ་ཅིག་གིས་ཆོས་ཐམས་ཅད་ཇི་ལྟར་སྣང་བ་བཞིན་དུ་ཡོད་པའི་ཆོས་སྟོན་ཏོ་སྙམ་སྟེ། དེ་ལ་ངེས་པར་འཛིན་ཅིང་རྟོག་པར་བྱེད་དོ། ཁ་ཅིག་གིས་ནི་ཆོས་ཐམས་ཅད་སེམས་ཙམ་ལས་མ་གཏོགས་པར་གཞན་མེད་པའི་ཆོས་སྟོན་ཏོ་སྙམ་ན། དེ་ལ་ངེས་པར་འཛིན་ཅིང་རྟོག་པར་བྱེད་དོ། ། ཁ་ཅིག་ནི་སེམས་ཉིད་ཀྱང་མ་སྐྱེས་པ་ཡིན་པར་བདག་ཅག་ལ་ཆོས་སྟོན་ཏོ་སྙམ་སྟེ་དེ་ལ་ངེས་པར་འཛིན་ཅིང་རྟོག་པར་བྱེད་དོ། ། ཁ་ཅིག་གིས་ནི་ཆོས་ཐམས་ཅད་སྒྱུ་མ་བཞིན་དུ་སྣང་ཞིང་སྒྱུ་མ་བཞིན་དུ་གྲུབ་པའི་ཆོས་སྟོན་ཏོ་སྙམ་སྟེ་དེ་ལ་ངེས་པར་འཛིན་ཅིང་རྟོག་པར་བྱེད་དོ། ། ཁ་ཅིག་གིས་ནི་ཆོས་ཐམས་ཅད་རང་བཞིན་གྱིས་མ་སྐྱེས་པ་ངོ་བོ་ཉིད་ཀྱིས་མི་གནས་པ་ལས་དང་བྱ་བའི་མཐའ་ཐམས་ཅད་དང་བྲལ་བ། རྟོག་པ་དང་རྟོག་པའི་ཡུལ་ལས་འདས་པ་ཐོག་མ་མེད་པའི་དུས་ནས་སྤྲོས་པ་རྣམ་པར་དག་པའི་ཆོས་སྟོན་ཏོ་སྙམ་སྟེ་དེ་ལ་ངེས་པར་འཛིན་ཅིང་རྟོག་པར་བྱེད་དོ། ། ཞེས་གསུངས་པའི་ཕྱིར་རོ། །
དེ་ལ་མདོའི་ཚིག་དང་པོས་ནི་གཟུགས་སོགས་ཕྱི་རོལ་གྱི་ཆོས་ཐམས་ཅད་ཇི་ལྟར་སྣང་བ་བཞིན་དུ་ཡོད་པར་འདོད་པ་དོན་སྨྲ་བ་གཉིས་ཀྱི་གྲུབ་པའི་མཐའ་བསྟན་ལ།

གཉིས་པས་ནི་སེམས་ཙམ་དང་། གསུམ་པས་ནི་དབུ་མ་པ་སྤྱི་དང་། བཞི་པས་ནི་དབུ་མ་པ་སྒྱུ་མ་ལྟ་བུ་དང་། ལྔ་པས་ནི་དབུ་མ་རབ་ཏུ་མི་གནས་པའི་གྲུབ་པའི་མཐའ་བསྟན་པ་ཡིན་ནོ། ། ཡང་། དུས་ཀྱི་འཁོར་ལོ་ལ་སོགས་ས་བཅུ་ཡི། ། དབང་ཕྱུག་རྣམས་ཀྱིས་མཛད་པར་གྲགས་ན་ཡང་། ། རིགས་དང་མི་རིགས་རྣམ་དབྱེ་བློ་ལྡན་གྱིས། ། རྣམ་པར་དཔྱད་ན་འཐད་པའི་ཚུལ་མ་མཐོང་། ། ཞེས་པ་འདི་ཡང་འོག་ནས་ཁྱེད་རང་གིས། འོན་ཀྱང་འཕགས་པས་མཛད་དམ་མིན་ཡང་བླ། །
ལེགས་པར་བཤད་པའང་མང་དུ་མཐོང་བས་ན། ། ཐར་འདོད་རྣམས་ཀྱི་འཇུག་ངོགས་མ་ཡིན་ཞེས། ། ཁོ་བོས་འདི་ལ་གཅིག་ཏུ་སྐུར་མི་འདེབས། ། ཞེས་སྨྲས་པ་དང་ཁས་བླངས་འགལ་བ་ཡིན་ཏེ། དུས་ཀྱི་འཁོར་ལོའི་རྒྱུད་འགྲེལ་པ་དང་བཅས་པའི་དགོངས་པ་ལ་རིགས་པའི་ཚུལ་མ་མཐོང་ན་ལེགས་པར་བཤད་པ་མང་དུ་མཐོང་པ་དང་དངོས་སུ་འགལ་བའི་ཕྱིར་རོ། ། ཡང་། རྩ་བའི་རྒྱུད་ལ་ཨེ་ཝཾ་ཡིག་གཉིས་མེད། ། བསྡུས་པའི་རྒྱུད་ལ་འགལ་བ་དུ་མ་མཐོང་། ། ཞེས་པའི་ལན་ནི། གལ་ཏེ་དུས་ཀྱི་འཁོར་ལོའི་རྒྱུད་འདི།
རྒྱུད་རྣམ་དག་མ་ཡིན་ན། ཁྱེད་རང་ཚད་མར་ཁས་ལེན་པའི་བཤད་རྒྱུད་རྡོ་རྗེ་ཕྲེང་བ་ལས། ཨེ་ནི་གསང་བ་མཁའ་དབྱིངས་དང་། ། བྷ་ག་ཆོས་འབྱུང་པདྨ་དང་། ། རྣལ་འབྱོར་སེང་གེའི་གདན་ལ་བཞུགས། ། མཆོག་ཏུ་རྨད་བྱུང་སྟོན་པར་མཛད། ། རྡོ་རྗེ་སེམས་དཔའ་ཝཾ་རྡོ་རྗེ། ། རྡོ་རྗེ་འཇིགས་བྱེད་དབང་ཕྱུག་དང་། ། ཧེ་རུ་ཀ་དང་དུས་འཁོར་ལོ། ། དང་པོའི་སངས་རྒྱས་ལ་སོགས་མཚན། །
ཞེས་གསུངས་པ་དང་འགལ་བར་འགྱུར་ཏེ། རྒྱུད་དེ་ཉིད་ལས། ཨེ་ཡིག་དང་དོན་གཅིག་ཏུ་བཤད་པའི་གསང་བ་དང་། མཁའ་དབྱིངས་དང་། བྷ་ག་དང་། ཆོས་འབྱུང་དང་། པདྨ་དང་རྣལ་འབྱོར་སེང་གེའི་གདན་ལ་བཞུགས་ཞེས་པ་རྣམས་ཀྱི་ནང་ནས་ཕྱི་མ་འདི་ཉིད་དུས་ཀྱི་འཁོར་ལོའི་རྒྱུད་ལས་སངས་རྒྱས་སེང་གེའི་ཁྲིར་བཞུགས་པ་ལ་འཆད་དགོས་པའི་ཕྱིར་དང་། གཞན་ཡང་། ཝཾ་ཡིག་དང་དོན་གཅིག་ཏུ་གསུངས་པའི་རྡོ་རྗེ་སེམས་དཔའ་དང་། རྡོ་རྗེ་འཇིགས་བྱེད་དང་།
ཧེ་རུ་ཀ་དང་། དུས་ཀྱི་འཁོར་ལོ་དང་། དང་པོའི་སངས་རྒྱས་ཞེས་པ་རྣམས་ཀྱི་ནང་ནས་དུས་ཀྱི་འཁོར་ལོ་ཞེས་པ་ནི་རྒྱུད་འདི་ཉིད་ནས་འབྱུང་བ་ཉིད་ལ་འཆད་དགོས་པའི་ཕྱིར་རོ། ། གལ་ཏེ་རྣལ་འབྱོར་སེང་གེའི་གདན་ལ་བཞུགས་ཞེས་པ་དང་། དུས་ཀྱི་འཁོར་ལོ་ཞེས་པ་རྣམས་རྒྱུད་འདི་ཉིད་ནས་བཤད་པ་རྣམས་མ་ཡིན་པར་འདོད་པ་ནི་ཨེ་ཡིག་དང་དོན་གཅིག་ཏུ་བཤད་པའི་གསང་བ་དང་བྷ་ག་ཞེས་སོགས་ཀྱང་བདེ་མཆོག་དང་ཀྱཻ་རྡོ་རྗེ་ལ་སོགས་ལས། གསང་བ་མཆོག་གིས་དགྱེས་པ་ན། ། ཞེས་དང་། རྡོ་རྗེ་བཙུན་མོའི་བྷ་ག་ལ་བཞུགས་སོ་ཞེས་པ་རྣམས་ཀྱིས་བསྟན་པ་མ་ཡིན་པ་འདོད་དགོས་ཤིང་། དེ་བཞིན་དུ་ཧེ་རུ་ཀ་ལ་སོགས་པ་ཡང་བདེ་དགྱེས་སོགས་ལས་བསྟན་པ་མ་ཡིན་པ་ཞིག་ལ་འདོད་དགོས་པར་འགྱུར་རོ། ། འདིའི་ལན་ལྷག་མ་རྣམས་ནི་འོག་ནས་འཆད་པར་འགྱུར་རོ། །
གང་གིས་བླངས་པའི་ཁུངས་ཀྱང་མི་སྣང་བ། ། འཕྱོན་མའི་བུ་བཞིན་འདི་ལ་སུ་ཡིད་གཏོད། ། དེ་ཕྱིར་འདི་ལ་ཡིད་བརྟན་མ་མཐོང་ནས། ། འཕགས་པའི་ཡུལ་དང་གངས་རིའི་ཁྲོད་འདིར་ཡང་། ། དཔྱོད་ལྡན་ཆེན་པོ་འགའ་ཡིས་རྣམ་པར་དཔྱད། ། གཞུང་ཙམ་ཀློག་པའི་མཁས་རྣམས་འདི་ཡིས་ཚིམ། ། ཞེས་པའི་ལན་འདི་ལྟར་ཡིན་ཏེ། དེ་ཡང་། ཤམྦྷ་ལ་ན་རིགས་ལྡན་ཉི་མ་ཆོས་སྟོན་པའི་དུས་སུ་གཤིན་རྗེ་གཤེད་ཀྱི་རྣལ་འབྱོར་བ་ཡབ་ཡུམ་གཉིས་ཀྱིས་རྒྱུད་ནས་འབྱུང་བ་བཞིན་རིགས་ཀྱི་སྲས་བསྐྲུན་པའི་ཆོ་ག་བྱས། ཁྱེའུ་གཅིག་འཁྲུངས་པ་ཆེར་སྐྱེས་པ་དང་ཤམྦྷ་ལ་ན་བྱང་ཆུབ་སེམས་དཔའ་དངོས་སུ་ཆོས་སྟོན་པ་ཡོད་པ་ཐོས་ནས་ཆོས་ཉན་དུ་བྱོན་པ་ན།
མྱ་ངམ་གྱི་ཐང་ལ་ཟླ་བ་གཅིག་འགྲོ་དགོས་པས་སྲོག་གི་བར་ཆད་དུ་འགྲོ་བར་རིགས་ལྡན་གྱིས་མངོན་པར་ཤེས་པའི་སྟོབས་ཀྱིས་མཁྱེན་ནས་མྱ་ངམ་གྱི་ཐང་ཐོན་པར་བྱོན་ཏེ། བླ་ན་མེད་པའི་རྒྱུད་སྡེ་རྣམས་དང་བྱང་ཆུབ་སེམས་དཔའི་འགྲེལ་པ་སྐོར་གསུམ་ཟླ་བ་བཞིའི་བར་དུ་གསུངས་པ་ན་བུམ་པ་གང་བྱོའི་ཚུལ་དུ་མཁྱེན་པས་འཇམ་དཔལ་གྱི་སྤྲུལ་པ་ཡིན་པར་གྲགས་ཤིང་། མཚན་ཡང་དུས་འཁོར་ཞབས་ཞེས་གྲགས་སོ། ། དེས་དུས་ཞབས་གཉིས་པ་དང་། དེས་པཎྜི་ཏ་ཟླ་བ་མགོན་པོ་དང་། དེས་འབྲོ་ལོ་ཙཱ་བ་ཤེས་རབ་གྲགས་ལ་གནང་ཞིང་། དེ་ནས་ལྷ་རྗེ་བསྒོམ་པ་ལ་སོགས་པ་ནས་རྩ་བའི་བླ་མའི་བར་དུ་རིམ་གྱིས་བརྒྱུད་པ་ཡིན་པས་བརྒྱུད་པ་ནི་ཤིན་ཏུ་ཁུངས་བཙུན་པ་ཡིན་ནོ། ། དེའི་ཕྱིར། བོད་དང་འཕགས་པའི་ཡུལ་དུ་བྱོན་པའི་གང་ཟག་གང་ཡིན་ཡང་རུང་གིས། རྒྱུད་ཀྱི་རྒྱལ་པོ་འདིའི་དོན་ལ་སྐུར་པ་འདེབས་པ་ནི་མི་རིགས་པར་ཤེས་པར་བྱའོ། །
གལ་ཏེ་ཁྱེད་ཀྱི་བརྒྱུད་པའི་རིམ་པ་འདི་ལྟ་བུ་ནི་རིགས་པ་མ་ཡིན་ཏེ། ལུང་དང་རིགས་པ་གང་གིས་ཀྱང་བསྒྲུབ་པར་མི་ནུས་པའི་ཕྱིར་རོ། ། ཞེ་ན། དེ་ལྟ་ན་ཁྱེད་རང་གིས། དེའི་འོག་ཐུབ་པས་ལུང་བསྟན་ཐོགས་མེད་ཀྱིས། ། མི་ཕམ་མགོན་ལ་བཀའ་དྲིན་རྗེས་ཐོབ་ནས། ། རྣམ་རིག་སྨྲ་བའི་གྲུབ་མཐའ་གསལ་བྱས་ཞེས། ། རྒྱ་བོད་ཤིང་རྟ་ཆེན་པོ་རྣམས་ལ་གྲགས། ། ཞེས་འཕགས་པ་ཐོགས་མེད་ཀྱིས་རྗེ་བཙུན་མི་ཕམ་པ་ལ་བྱམས་པ་དང་འབྲེལ་བའི་ཆོས་རྣམས་གསན་པར་འདོད་པ་ལ་ཡང་ལུང་དང་རིགས་པའི་སྒྲུབ་བྱེད་གང་ཡོད་པ་སྟོན་ཅིག གལ་ཏེ་ལུང་དང་རིགས་པས་མ་གྲུབ་ཀྱང་ལོ་རྒྱུས་རྣམ་པར་དག་པ་ལས་འབྱུང་བ་ཡིན་པས་སྐྱོན་མེད་དོ་ཞེ་ན།
དེ་ལྟ་ན་དུས་ཀྱི་འཁོར་ལོའི་བརྒྱུད་པའི་རིམ་པ་འདི་ཡང་ལོ་རྒྱུས་རྣམ་པར་དག་པ་ལས་འབྱུང་བ་ཡིན་པས་སྐྱོན་ཅུང་ཟད་ཀྱང་མེད་དོ་ཞེས་བྱ་བར་རྣམ་པ་ཀུན་ཏུ་མཚུངས་སོ། ། ཡང་བཤད་པའི་རྒྱུད་དང་མཚན་བརྗོད་ལ་སོགས་པ། ། རྩ་བའི་རྒྱུད་ཀྱི་ཡན་ལག་འགའ་ཞིག་ལ། ། ཨེ་ཝཾ་ཡིག་གཉིས་མེད་པར་རིགས་ན་ཡང་། ། གཞན་ལ་ཇི་ལྟར་རིགས་ཞེས་ཐེ་ཚོམ་གྱུར། ། བརྒྱད་ཁྲི་བཞི་སྟོང་ཆོས་ཀྱི་སྒོ་ཡིན་ཕྱིར། ། ཐུབ་པས་ཐོག་མར་ཨེ་ཝཾ་སྨོས་སོ་ཞེས། ། ལྷ་ཡི་དབང་པོས་ཞུས་པའི་རྒྱུད་ལས་གསུངས། ། ཐོག་མར་འདི་སྐད་བདག་གིས་ཐོས་སོ་ཞེས། ། སྟོན་པས་དགེ་སློང་རྣམས་ལ་བཀའ་སྩལ་པ། །
དེས་ཀྱང་འདི་ལ་ཇི་ལྟར་གནོད་མི་འགྱུར། ། ཞེས་པའི་ལན་ནི། ལྷའི་དབང་པོས་ཞུས་པའི་རྒྱུད་ལས། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་གི་ནི་གྲངས་སྙེད་ཀྱིས། ། ཀུན་གྱི་གཞི་དང་ཕ་མ་ནི། ། ཡི་གེ་གཉིས་སུ་དེ་བཞིན་བསྟན། ། ཅེས་དང་། འགྲོ་བ་གང་གིས་ཡི་གེ་གཉིས། ། མི་ཤེས་རྟག་ཏུ་འདོན་པ་དག །
དེ་ནི་སངས་རྒྱས་ཆོས་རྣམས་ལས། ། ཕྱི་རོལ་སྦྱོར་སྤངས་ཐུབ་པ་བཞིན། ། ཞེས་གསུངས་པ་དང་། གསང་བ་གྲུབ་པ་ལས། ཨེ་ཝཾ་ཞེས་བྱའི་ཡི་གེ་གཉིས། ། གང་ལ་འདི་གཉིས་མེད་པ་ནི། ། དེ་ལ་དེ་ཁོ་ན་ཉིད་མེད། ། ཅེས་དང་། འདིར་ནི་ཡི་གེ་གཉིས་པོ་ནི། ། རྒྱུད་ཀྱི་དང་པོར་མེད་མི་འདོད། །
ཅེས་གསུངས་པ་རྣམས་ཀྱི་དགོངས་པ། ཨེའི་དོན་ནི་ཤེས་རབ་སྟོང་པ་ཉིད་དང་། ཝཾ་གྱི་དོན་ནི་ཐབས་སྙིང་རྗེ་ཆེན་པོ་ཡིན་ལ། དེའི་ཐིག་ལེའི་དོན་ནི་ཐབས་ཤེས་རབ་དེ་དག་གཉིས་མེད་དུ་སྦྱོར་བ་དང་། ངེས་པའི་དོན་དེ་ཉིད་ཀྱིས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ལ་ཁྱབ་པའི་དོན་ཡིན་ཏེ། རྡོ་རྗེ་ཕྲེང་བ་ལས་ཨེ་ནི་སྟོང་པ་ཉིད་དུ་གསུངས། ། དེ་བཞིན་ཝཾ་ནི་ཐུགས་རྗེ་དང་། ། ཐིག་ལེ་དེ་གཉིས་སྦྱོར་ལས་བྱུང་། ། དེ་སྦྱོར་བ་ཡི་སྨན་མཆོག་གོ ། ཆོས་ཕུང་བརྒྱད་ཁྲི་བཞི་སྟོང་ཁྱབ། །
ཅེས་གསུངས་པའི་ཕྱིར་རོ། ། གསང་བ་གྲུབ་པ་ལས། བླ་མེད་ཀྱི་རྒྱུད་ཀུན་གྱི་དང་པོར་གླེང་གཞིའི་སྐབས་སུ་ཡི་གེ་གཉིས་ངེས་པར་དགོས་པར་གསུངས་པ་ནི། ཨེ་ཝཾ་ཞེས་པའི་ཡི་གེ་དངོས་སུ་མེད་པ་ལ་ཡང་དེའི་ངེས་དོན་ཡོད་པ་ལ་དགོངས་པ་ཡིན་གྱི། ཨེ་ཝཾ་ཞེས་པའི་ཚིག་དངོས་སུ་ཡོད་དགོས་པ་མ་ཡིན་ཏེ། གལ་ཏེ་ཡིན་ན་བོད་སྐད་དུ་བསྒྱུར་བའི་རྒྱུད་མཐའ་དག་ལ་སྐུར་པ་འདེབས་དགོས་པར་འགྱུར་ཞིང་། ཁྱད་པར་དུ་བདེ་མཆོག་གི་རྒྱུད་ལེའུ་ལྔ་བཅུ་རྩ་གཅིག་པ་ལྟ་བུ་ནི་རྩ་རྒྱུད་རྣམ་དག་མ་ཡིན་པར་འགྱུར་ཏེ། གླེང་གཞིའི་སྐབས་ན་ཨེ་ཝཾ་གྱི་ཡི་གེ་གཉིས་མེད་པའི་ཕྱིར་རོ། ། འདི་ནི་ལན་གྱིས་བཟློག་པར་ནུས་པ་མ་ཡིན་ཏེ། རྟགས་ནི་མངོན་སུམ་གྱིས་གྲུབ་ལ།
ཁྱབ་གསལ་རང་ཉིད་ཀྱིས་ཁས་བླངས་པའི་ཕྱིར་རོ། ། གལ་ཏེ་འདི་ཉིད་རྩ་རྒྱུད་རྣམ་དག་མ་ཡིན་པར་ཐལ་བའི་སྐྱོན་མེད་དེ། འདིའི་གླེང་གཞིའི་སྐབས་ན་གསང་བ་མཆོག་གིས་དགེས་པ་ན། ། ཞེས་སོགས་ཡོད་ལ། དེ་ཉིད་ཨེ་ཝཾ་དང་དོན་གཅིག་ལ་འཇུག་པའི་ཕྱིར་ཏེ། གཉིས་ཀས་ཐབས་ཤེས་གཉིས་མེད་དུ་སྦྱོར་བ་སྟོན་པའི་ཕྱིར་ཞེ་ན། དེ་ལྟ་ན་དུས་ཀྱི་འཁོར་ལོའི་རྩ་རྒྱུད་ཀྱང་རྩ་རྒྱུད་རྣམ་དག་ཏུ་ཁས་ལེན་དགོས་པར་འགྱུར་ཏེ། དེའི་གླེང་གཞིའི་སྐབས་ནས་སངས་རྒྱས་སེང་གེའི་ཁྲིར་བཞུགས་ཞེས་པ་ཡོད་ལ། དེ་ཉིད་ཨེ་ཝཾ་དང་དོན་གཅིག་ལ་འཇུག་པའི་ཕྱིར་ཏེ། གཉིས་ཀས་ཐབས་ཤེས་དབྱེར་མེད་དུ་སྦྱོར་བ་སྟོན་པའི་ཕྱིར།
འཁོར་གསུམ་རིམ་པ་ལྟར་ཁས་བླངས་སོ། ། དེས་ན་དཔལ་འདུས་པ་ལ་སོགས་པར་ལྷ་ལ་སོགས་པའི་གདུལ་བྱའི་བསམ་པ་ལ་བལྟོས་ནས་ཨེ་ཝཾ་ཞེས་པའི་ཡི་གེ་གཉིས་དངོས་སུ་གསུངས་ལ། དཔལ་དུས་ཀྱི་འཁོར་ལོའི་རྒྱུད་འདིར་ནི། སྒྲ་བཟང་པོ་ལ་མངོན་པར་གཞན་པ་དགག་པའི་ཕྱིར་དང་། འདི་སྐད་བདག་གིས་ཐོས་པ་ཞེས། ། དྲང་སྲོང་རྣམས་ལ་ཆོས་བསྟན་ན། ། གཞན་ལ་ཐོས་ཕྱིར་ཀུན་མཁྱེན་མིན། ། ཞེས་པའི་རྩོད་པ་འབྱུང་བར་འགྱུར། ། ཞེས་གསུངས་པ་ལྟར་གྱི་དགོངས་པ་དང་གདུལ་བྱའི་བསམ་པ་ལ་ལྟོས་ནས་ཡི་གེ་གཉིས་ཀྱི་ངེས་པའི་དོན་ལེགས་པར་ཚང་ཡང་ཚིག་དངོས་སུ་མ་བཀོད་པ་ཡིན་ནོ། ། གལ་ཏེ་ཚུལ་འདི་ཡང་རིགས་པ་མ་ཡིན་ཏེ།
བླ་མེད་རྒྱུད་ཀྱི་ཨེ་ཝཾ་ལ་སོགས་པ། ། བཤད་ཚུལ་བཞི་ཡི་སྒོ་ནས་འཆད་བྱེད་པ། ། འདི་ནི་རྡོ་རྗེ་འཆང་གི་མན་ངག་ཡིན། ། རྡོ་རྗེ་ཕྲེང་བའི་རྒྱུད་ཀྱིས་དེ་ལྟར་བཤད། ། གང་ཚེ་ཡི་གེའི་དོན་དུ་འཆད་པ་ན། ། འདི་ནི་བསྡུ་པ་པོ་ཡི་ཚིག་ཡིན་ཕྱིར། ། སྟོན་པས་གཞན་ལ་ཐོས་ཕྱིར་ཐེ་ཚོམ་ནི། ། བླུན་པོ་ལ་ཡང་སྐྱེ་བའི་སྐབས་ཡོད་མིན། ། གལ་ཏེ་སྤྱི་ཡི་དོན་དུ་འཆད་བྱེད་པ། ། དེ་ཚེ་བསྐྱེད་རིམ་དོན་དུ་འཆད་བྱེད་དམ། །
སྦས་དང་མཐར་ཐུག་དོན་དུ་རྟེན་པ་ན། ། རྫོགས་རིམ་དོན་ལ་སྦྱོར་ཕྱིར་ཐེ་ཚོམ་མེད། ། དོན་ལ་རྟོན་པའི་མཁས་པ་དོགས་མེད་ཀྱང་། ། ཚིག་ལ་རྟོན་པའི་བླུན་པོ་དོགས་ཞེས་བྱ། ། མདོ་རྒྱུད་གཞན་དུ་བཀོད་པ་མི་རིགས་འགྱུར། ། བླུན་པོ་དོགས་པ་སྐྱེ་བ་མ་བཀག་ཕྱིར། ། དོགས་པའི་འཇིགས་པས་ཨེ་ཝཾ་མི་འགོད་ན། ། གཞན་ལ་ཨེ་ཝཾ་ཡིག་གཉིས་མཐོང་བའི་ཕྱིར། ། འདི་ལ་མེད་པས་སྟོན་པས་མ་གསུངས་ཞེས། ། རྩོད་པ་འབྱུང་བས་ཤིན་ཏུའང་ཡང་བཀོད་པར་རིགས། །
རྩ་རྒྱུད་ཉིད་ནས་དེ་ཡི་དོགས་སྤང་ཕྱིར། ། སྐྱོན་མེད་ཅེ་ན་ཨེ་ཝཾ་བཀོད་ནའང་། ། དོགས་སྤོང་རྩ་རྒྱུད་ཉིད་དུ་བཀོད་པས་ཆོག ། རིགས་པ་མཚུངས་ལ་ཅིག་ཤོས་ཅི་ཕྱིར་སྤོང་། ། ཞེས་པའི་ལན་ནི། འདི་སྐད་བདག་ཐོས་སོགས་སྤྱིར་སངས་རྒྱས་ཀྱི་གསུང་ཡིན་ནམ་མ་ཡིན། ཡིན་ན་གོང་དུ་བཤད་པའི་དོགས་པ་སྐྱེ་བའི་སྐབས་ཅི་ནས་ཀྱང་སྲིད་ལ། གལ་ཏེ་བསྡུ་པ་པོའི་གསུང་ཡིན་གྱིས་རྒྱུད་སྟོན་པ་པོའི་གསུང་མ་ཡིན་ན། འདི་ལ་རྡོ་རྗེ་འཆང་གིས་ཚུལ་བཞིའི་བཤད་པ་མཛད་པར་དེ་མ་ཐག་ཏུ་ཁས་བླངས་པ་དང་ནང་འགལ་ཞིང་། གཞན་ཡང་ལྷའི་དབང་པོས་ཞུས་པའི་རྒྱུད་ལས་བརྒྱ་བྱིན་གྱིས་གསོལ་པ།
ཅི་ཕྱིར་འདི་སྐད་ཅེས་བྱ་འདི། ། གང་ཕྱིར་དང་པོ་རབ་ཏུ་སྦྱར། ། འདི་ཅི་བདེ་གཤེགས་གསུང་ཡིན་ནམ། ། ཉན་ཐོས་ཀྱིས་བཤད་ཡིན་ནམ་ཅི། ། ཞེས་ཞུས་པའི་ལན་དུ། དེ་ནས་ལེགས་སོ་ཞེས་བྱིན་ཏེ། ། བཅོམ་ལྡན་འདས་ཀྱིས་འདི་སྐད་གསུངས། ། གང་ཕྱིར་ཐམས་ཅད་གཟིགས་པ་ཡིས། ། དང་པོར་འདི་སྐད་ཅེས་གསུངས་པ། ། དེ་ནི་གོ་རིམ་ཇི་བཞིན་དུ། །
ལྷ་ཡི་དབང་པོ་མཉན་པར་གྱིས། ། ཞེས་པས་ཐམས་ཅད་མཁྱེན་འི་གསུང་དུ་བཤད་པ་དང་། སྒྲོན་གསལ་ལས་སྨྲས་པ། ཀུན་དགའ་བོ་ནི་འདིར་བྱང་ཆུབ་སེམས་དཔའ་ཆེན་པོ་ཀུན་ཏུ་བཟང་པོ་སྟེ་ཕྱག་ན་རྡོ་རྗེ་ཡིན་ལ། རྡོ་རྗེ་འཆང་ཆེན་པོ་ཡང་དེ་ཉིད་ལས་གཞན་མ་ཡིན་ཏེ་ཞེས་པ་རྣམས་ཚད་ལྡན་དུ་རང་ཉིད་ཀྱིས་ཁས་བླངས་པ་དང་འགལ་བའི་ཕྱིར་རོ། ། དོན་ལ་བརྟེན་པའི་མཁས་པ་དོགས་མེད་ཀྱི་ཞེས་བྱ་བ་ལ་སོགས་པའི་ལན་ཡང་། བཅོམ་ལྡན་འདས་ཀྱིས་ལེགས་པར་གསུངས་པའི་མདོ་རྒྱུད་མན་ངག་དང་བཅས་པ་ཇི་སྙེད་ཡོད་པ་ཐམས་ཅད་རང་རང་གི་ཆེད་དུ་བྱ་བའི་གདུལ་བྱའི་གཙོ་བོ་རྣམས་ཀྱི་ཁམས་དང་བསམ་པ་དང་བག་ལ་ཉལ་མི་འདྲ་བ་ཇི་སྙེད་ཡོད་པའི་དབང་གིས་གསུངས་པ་ཡིན་པས་མདོ་རྒྱུད་གང་ཡང་རུང་བ་གཅིག་ཏུ་བཀོད་ན་གཞན་དུ་འགོད་མི་དགོས་ལ། གཅིག་ཏུ་མ་བཀོད་ན་ཐམས་ཅད་དུ་འགོད་མི་དགོས་པའི་ཕྱིར་རོ། ། དེས་ན་བདེ་བར་གཤེགས་པའི་གསུང་རབ་རྣམ་དག་ལ་སྐུར་པ་གདབ་པར་མི་བྱ་སྟེ། རྣམ་སྣང་མངོན་བྱང་གི་རྒྱུད་ཕྱི་མ་ལས།
བདག་གི་སེམས་ཀྱི་གནས་གཏན་ལ་མ་ཕེབས་པར་རྣམ་པར་འཁྲུལ་ནས། འདི་སྐད་དུ། འདི་ནི་སངས་རྒྱས་ཀྱི་གསུང་མ་ཡིན་གྱི། ། འདི་ནི་རང་བཟོར་བྱས་པ་ཡིན་ནོ་ཟེར་བ་དག་འབྱུང་བར་འགྱུར་རོ། ། གསང་བ་པའི་བདག་པོ་མི་བླུན་པོ་དེ་དག་གི་འགྲོ་བ་གཉིས་སུ་རིག་པར་བྱ་སྟེ། གཉིས་གང་ཞེ་ན། འདི་ལྟ་སྟེ། སེམས་ཅན་དམྱལ་བ་དང་། དུད་འགྲོའོ། ། ཞེས་དང་།
འཇམ་དཔལ་རྩ་རྒྱུད་ལས། གང་ཞིག་ཆོས་མཆོག་གཙོ་བོ་ནི། ། རྒྱལ་བའི་མཆོད་པའི་ཆོས་ཀྱི་མཛོད། ། ས་སྟེང་མིས་ནི་སྤོང་བྱེད་པ། ། དེ་ནི་མནར་མེད་དམྱལ་བར་འགྲོ ། ཞེས་དང་། གསང་བ་གྲུབ་པ་ལས། རྡོ་རྗེ་ཐེག་པ་ལ་སྨོད་པ། ། ངན་འགྲོ་དག་ཏུ་འགྲོ་བར་འགྱུར། ། ཞེས་གསུངས་པས་སོ། །
གཞན་ཡང་མངོན་ཤེས་མེད་པས་རྒྱུད་ཀྱི་འགྲེལ་བྱེད་པ། ། མི་རིགས་ཞེས་པ་འདི་ལའང་དཔྱད་པར་བྱ། ། དེ་ལྟ་ཡིན་ན་མངོན་ཤེས་མེད་པ་ཡིས། ། རྒྱུད་འདི་འཆད་པའང་མི་རིགས་མཚུངས་ཕྱིར་རོ། ། གལ་ཏེ་མངོན་ཤེས་ལྡན་པའི་འགྲེལ་པ་ལ། ། བརྟེན་ནས་འཆད་པས་ཉེས་པ་མེད་ཅེ་ན། ། མངོན་ཤེས་མེད་པར་མངོན་ཤེས་ལྡན་པ་ཡིས། ། བྱས་པའི་འགྲེལ་པར་གང་གིས་ཤེས་པར་འགྱུར། ། གལ་ཏེ་ཤེས་ན་མངོན་ཤེས་མེད་ན་ཡང་། ། མངོན་ཤེས་ལྡན་པའི་བླ་མའི་མན་ངག་ལ། །
བརྟེན་ནས་རྒྱུད་ཀྱི་འགྲེལ་པ་ཅིས་མི་ནུས། ། རྡོ་རྗེ་འཆང་གི་བརྒྱུད་པའི་མན་ངག་དག ། ཡོད་ན་མངོན་ཤེས་མེད་ཀྱང་རྒྱུད་དོན་ཤེས། ། མན་ངག་མེད་ན་མངོན་ཤེས་ལྔ་ཡོད་ཀྱང་། ། རྒྱུད་དོན་ཤེས་པར་མི་འགྱུར་དྲང་སྲོང་བཞིན། ། དེ་ཕྱིར་འདི་ནི་འཕགས་ཡུལ་མཁས་རྣམས་ཀྱི། ། རྒྱུད་འགྲེལ་རྣམས་ལ་སྡང་སྨྲ་བྱེད་པར་ཟད། ། རྒྱུད་དོན་ཤེས་ལ་མངོན་པར་ཤེས་པ་ལྔ། ། གདོན་མི་ཟ་བར་དགོས་པ་མ་ཡིན་ནོ། ། ཞེས་པའི་ལན་ནི།
འདི་དང་དབང་མདོར་བསྟན་གཉིས་ཀར་མདོར་བསྟན་ལ་མངོན་ཤེས་མེད་པས་རྒྱུད་ཀྱི་འགྲེལ་པ་བྱར་མི་རུང་བ་ལྟར་གསུངས་པའི་དགོངས་པ་ལྷའི་རྣ་བའི་མངོན་ཤེས་ལ་སོགས་པ་ཐོབ་པ་གོང་འོག་ཐམས་ཅད་ལ་ཐུན་མོང་དུ་གྲགས་པའི་མངོན་ཤེས་ལྔ་པོ་འདིའི་དབང་དུ་བྱས་པ་མ་ཡིན་ཏེ། དེ་ལྟ་བུའི་མངོན་ཤེས་ནི་བསམ་གཏན་དང་པོའི་ཉེར་བསྡོགས་ཙམ་ཡན་ཆད་ཀྱི་སེམས་གང་ཡང་རུང་བ་ཐོབ་པའི་ཕྱི་རོལ་པ་དག་ལ་ཡང་ཡོད་ཅིང་། ཉན་རང་ལའང་ཡོད་པས་དེ་ཡོད་ཀྱང་རྒྱུད་དོན་ཤེས་པ་ལ་ཕན་པ་ཅི་ཡང་མི་བྱེད་པའི་ཕྱིར་རོ། ། འོ་ན་མངོན་ཤེས་ཅི་ལྟ་བུའི་དབང་དུ་བྱས་པ་ཡིན་ཞེ་ན། སྔགས་བླ་མེད་ཀྱི་ཐུན་མོང་མ་ཡིན་པའི་བདེ་བ་ཆེན་པོ་སྟོང་པ་ཉིད་མངོན་སུམ་དུ་རྟོགས་པའི་འཕགས་པའི་ཡེ་ཤེས་གསར་དུ་སྐྱེས་པ་ན་བདེ་སྟོང་གི་ཡེ་ཤེས་དེའི་སྟོབས་ཀྱིས་དྲངས་པའི་མངོན་པར་ཤེས་པ་ལྔ་སྐྱེ་བར་འགྱུར་བ་ཆོས་ཉིད་ཡིན་པས་དེ་ལྟ་བུའི་མངོན་ཤེས་ཀྱི་དབང་དུ་བྱས་པ་ཡིན་ཏེ། ཚུལ་འདི་ནི་སློབ་དཔོན་རྡོ་རྗེ་དྲིལ་བུ་པས་རིམ་ལྔ་ལས། སློབ་མ་གུས་ལ་ཀུན་མཁྱེན་གྱི། ། སྤྱོད་ཡུལ་ཡེ་ཤེས་གང་ཞིག་ནི། ། སྐྱེས་པ་ཙམ་གྱིས་མཆོག་ཏུ་ནི། ། དགའ་བ་དང་ནི་ལྡན་འགྱུར་ཞིང་། །
མངོན་པར་ཤེས་པ་ལྔ་དང་ལྡན། ། ཞེས་དང་། སློབ་དཔོན་ཌོམྦྷི་ཧེ་རུ་ཀའི་ལྷན་ཅིག་སྐྱེས་གྲུབ་ལས། དེ་ཕྱིར་བདེ་ལྡན་ཐོབ་འགྱུར་ཞིང་། ། དཔའ་བོ་བདེ་ཆེན་གྲུབ་པ་ཡིས། ། དོན་ཆེན་བདེ་བ་ལ་བརྟེན་ནས། ། རྣམ་པ་ཀུན་ཏུ་དངོས་གྲུབ་དག ། ཉེ་བར་རབ་ཏུ་གནས་འགྱུར་ཞིང་། ། མངོན་ཤེས་ལྔ་ཡང་འབྱུང་བར་འགྱུར། ། ཞེས་གསལ་བར་གསུངས་པ་ལྟར་རོ། །
དེས་ན་འདིར་ཡང་མངོན་ཤེས་ལྔ་ནི་དེ་འདྲ་བའི་བདེ་བ་ཆེན་པོའི་ཡེ་ཤེས་ཀྱིས་དྲངས་པའི་མངོན་པར་ཤེས་པ་ལྔའོ། ། དེ་ལྟ་བུའི་མངོན་ཤེས་རྒྱུད་དོན་འཆད་པ་ལ་དགོས་པར་གསུངས་པའི་དོན་ཡང་། སྔར་གཞན་གྱིས་རྒྱུད་སྡེའི་དགོངས་པ་འགྲེལ་བའི་སྲོལ་མ་ཕྱེ་བའི་སྔོན་དུ། རང་དགར་རྒྱུད་སྡེའི་འགྲེལ་པ་རྩོམ་པ་ལ་དགོས་ཞེས་བྱ་བའི་དོན་ཡིན་གྱི། གྲུབ་ཆེན་གཞན་གྱིས་བཤད་སྲོལ་ཕྱེ་བའི་རྗེས་སུ་ཞུགས་ནས་རྒྱུད་དོན་འགྲེལ་པ་ལ་མངོན་ཤེས་ལྔ་ཐོབ་དགོས་ཞེས་པ་དགོངས་པ་མ་ཡིན་ནོ། ། མདོར་ན་བདེ་བ་ཆེན་པོའི་ཡེ་ཤེས་ཀྱིས་དྲངས་པའི་མངོན་པར་ཤེས་པ་མེད་ན་རྒྱུད་ཀྱི་འགྲེལ་པ་རང་དགར་བྱར་མི་རུང་ཞེས་པ་རྒྱུད་ཀྱི་དགོངས་པ་ཡིན་པ་ལ། དེ་མ་རྟོགས་པར་རྒྱུད་ཀྱི་དགོངས་པ་ཕྱིན་ཅི་ལོག་ཏུ་བཟུང་ནས་བརྗོད་པའི་གནོད་བྱེད་ཐམས་ཅད་རང་གི་བློ་སྐྱོན་འབའ་ཞིག་ཏུ་ཤེས་པར་གྱིས་ཤིག རྒྱུད་ཀྱི་ཐོག་མར་ཟླ་བ་བཟང་པོ་ཡིས། ། སྐྱེས་བུ་ཉི་ཤུ་རྩ་ལྔའི་བདག་ཉིད་དྲིས། ། འདི་ནི་ལུང་མ་བསྟན་པའི་དྲི་བ་ཡིན། །
འཇིག་རྟེན་མཐའ་ལྡན་སོགས་དང་མཚུངས་ཕྱིར་རོ། ། ཞེས་པའི་ལན་ནི། འདིར་རྒྱལ་པོ་ཟླ་བ་བཟང་པོས་དེ་ཉིད་ཉེར་ལྔ་ཕྱི་ནང་གཞན་གསུམ་ལ་སྦྱར་ནས་དྲིས་པ་ཉིད་སྔོན་མུ་སྟེགས་ཀྱི་སྟོན་པ་རྣམས་ཀྱིས་ཡང་དག་པར་རྫོགས་པའི་སངས་རྒྱས་ལ་བདག་དང་འཇིག་རྟེན་མཐའ་དང་ལྡན་མི་ལྡན་དྲིས་པ་ལ་སོགས་པའི་དྲི་བ་བཅུ་བཞི་དང་ལུང་མ་བསྟན་པའི་དྲི་བར་མཚུངས་པ་མ་ཡིན་ཏེ། གལ་ཏེ་ཡིན་ན་བཅུ་བཞི་པོ་དེ་དག་གང་དུ་ཡང་ལུང་བསྟན་དུ་མི་རུང་བ་བཞིན་དུ་ཟླ་བ་བཟང་པོའི་དྲི་བ་འདི་ལ་ཡང་ལན་ལུང་བསྟན་དུ་མི་རུང་དགོས་པ་ལས་འདི་ལ་ནི་ལན་ལུང་བསྟན་དུ་རུང་བའི་ཕྱིར་རོ། ། གལ་ཏེ་ལུང་མ་བསྟན་པའི་དྲི་བ་ཞེས་པའི་དོན་དྲི་བ་དེའི་ལན་ལུང་བསྟན་དུ་མི་རུང་བ་ལ་མི་བྱེད་དོ་ཞེ་ན། དེ་ལྟ་ན་འཇུག་འགྲེལ་ལས། འདི་ན་ལུང་དུ་བསྟན་པའི་དངོས་པོ་བཅུ་བཞི་ནི་སྡེ་པ་ཐམས་ཅད་ཀྱིས་འདོན་པ་ཡིན་ཏེ། འདི་ལྟ་སྟེ། འཇིག་རྟེན་རྟག་གོ་ཞེས་བྱ་བ་དང་མི་རྟག་ཅེས་བྱ་བ་དང་། རྟག་ཀྱང་རྟག་ལ་མི་རྟག་ཀྱང་མི་རྟག་གོ་ཞེས་བྱ་བ་དང་།
རྟག་པ་ཡང་མ་ཡིན་མི་རྟག་པ་ཡང་མ་ཡིན་ནོ་ཞེས་བྱ་བ་ལ་སོགས་པའོ། ། འདི་དག་ནི་བརྡའ་སྤྲད་པར་བྱ་བ་མ་ཡིན་ནོ་ཞེས་བཅོམ་ལྡན་འདས་ཀྱིས་གསུངས་པའི་ཕྱིར་ལུང་དུ་མ་བསྟན་པའི་དངོས་པོར་རྣམ་པར་བཞག་གོ ། ཞེས་འབྱུང་བའི་དོན་ཇི་ལྟར་འཆད་བསམ་དགོས་སོ། ། གལ་ཏེ་སྔོན་ཕྱི་རོལ་པའི་དྲང་སྲོང་འགའ་ཞིག་གིས་ལྟ་ངན་དྲུག་ཅུ་རྩ་གཉིས་དོན་ཚན་བཅུ་བཞིར་བསྡུས་ནས་སྟོན་པ་ཡང་དག་པར་རྫོགས་པའི་སངས་རྒྱས་ལ་ཞུས་པ་ཡིན་ལ། དེ་ཡང་ཁྱད་གཞི་གང་ཟག་གི་བདག་དང་དེའི་ཕུང་པོ་ལ་བརྩམས་ནས་དྲིས་པ་ཡིན་པས་ཁྱད་གཞི་བཀག་ན་གང་ཟག་གི་བདག་མེད་བསྟན་པའི་སྣོད་དུ་མི་རུང་བར་འགྱུར་ཞིང་ཁྱད་གཞི་མེད་པས་ཁྱད་ཆོས་མི་འཆད་པ་དྲི་བ་དེའི་ལན་ལུང་དུ་མ་བསྟན་པ་ཡིན་ནོ། ། དེ་བཞིན་དུ་འདིར་ཡང་གང་ཟག་གི་བདག་དང་མཚུངས་པའི་གྲངས་ཅན་གྱི་གྲུབ་མཐའ་དྲིས་པ་ཡིན་པས་ལུང་མ་བསྟན་པའི་དྲི་བར་འགྱུར་བ་ཡིན་ནོ། ། ཞེ་ན། འདི་ནི་གནས་མ་ཡིན་པའི་དོགས་པ་ཡིན་པས་ཆེས་ཤིན་ཏུ་མི་འཐད་དེ། སྐབས་འདིར་བྲིས་པའི་དེ་ཉིད་ཉེར་ལྔ་ནི་གྲུབ་པའི་མཐའ་དང་མིང་ཙམ་འདྲ་ཡང་དོན་མི་གཅིག་པའི་ཕྱིར་རོ། ། དེའི་རྒྱུ་མཚན་ཡང་ཇི་ལྟར་ཞེ་ན།
འདི་ལ་ཐོག་མར་གྲངས་ཅན་གྱི་ལུགས་ངོས་གཟུང་བར་བྱ་སྟེ། དེ་ཡང་རྟོག་གེ་འབར་བ་ལས། གཙོ་བོ་ལ་སོགས་པ་ཞེས་བྱ་བ་ནི་གྲངས་ཅན་དག་གིས་བཏགས་པའི་དེ་ཉིད་ཉི་ཤུ་རྩ་ལྔ་སྟེ། གཙོ་བོ་དང་ཆེན་པོ་དང་ངར་འཛིན་པ་དང་བློའི་དབང་པོ་ལྔ་དང་། ལས་ཀྱི་དབང་པོ་ལྔ་དང་བདག་དང་དེ་ཙམ་ལྔ་དང་འབྱུང་བ་ཆེན་པོ་ལྔ་དང་སྐྱེས་བུ་ཞེས་བྱ་བ་དག་གོ ། དེ་ལ་གཙོ་བོ་ནི་རང་བཞིན་ཏེ་སྙིང་སྟོབས་དང་རྡུལ་དང་མུན་པ་ཆ་མཉམ་པ་མི་གསལ་བའོ། ། ཆེན་པོ་ནི་བློའི་རྣམ་གྲངས་སོ། ། ངར་འཛིན་པ་ནི་གང་གིས་ང་དང་ངའི་ཞེས་མངོན་པར་རློམ་པའོ། ། བློའི་དབང་པོ་ལྔ་ནི་མིག་དང་རྣ་བ་དང་། སྣ་དང་ལྕེ་དང་ལུས་ཞེས་པ་དག་གོ །
ལས་ཀྱི་དབང་པོ་ལྔ་ནི་ངག་དང་ལག་པ་དང་རྐང་པ་དང་རྐུབ་དང་འདོམས་ཞེས་བྱ་བ་དག་གོ ། ཡིད་ནི་བློ་དང་ལས་ཀྱི་དབང་པོ་ཞེས་བྱ་བ་གཉིས་ཀའི་བདག་ཉིད་དོ། ། དེ་ཙམ་ལྔ་ནི་ཁྱད་པར་ལྔ་ཞེས་ཀྱང་བྱ་སྟེ་གཟུགས་དང་སྒྲ་དང་དྲི་རོ་དང་རེག་པ་ཞེས་བྱ་བ་དག་གོ ། འབྱུང་བ་ཆེན་པོ་ལྔ་ནི་ས་དང་ཆུ་དང་མེ་དང་རླུང་དང་ནམ་མཁའ་ཞེས་བྱ་བ་དག་གོ ། སྐྱེས་བུ་ནི་ཤེས་པ་ཡོད་པ་ཉིད་ཅེས་བྱ་བ་སྟེ་ཉི་ཤུ་རྩ་ལྔ་པའོ། ། ཞེས་དང་། གཞན་ཡང་འོག་ནས་གྲངས་ཅན་གྱི་དེ་ཁོ་ན་ཉིད་གཏན་ལ་འབེབས་པའི་སྐབས་སུ་རང་བཞིན་ནི་ཡོད་དེ་སེམས་དང་ལྡན་པ་མ་ཡིན་པའོ། ། དེ་ཡང་མ་སྐྱེས་པ་རྟག་པ་བྱེད་པ་པོས་ལོངས་སྤྱད་པར་བྱ་བ་གཅིག་པུ་ཁྱབ་པ་ཡོན་ཏན་གསུམ་ལ་སོགས་པ་དང་ལྡན་པའོ། ། དེ་ཉིད་ནི་མི་གསལ་བ་སྟེ་ཁ་དོག་དང་ཚད་དང་དབྱིབས་ལ་སོགས་པའི་བྱེ་བྲག་གིས་ལྷ་དང་ལྷ་མ་ཡིན་དང་མི་ལ་སོགས་པ་འགའ་ཞིག་གིས་ཀྱང་མངོན་སུམ་དུ་མ་གྱུར་པའི་ཕྱིར་རོ། ། ཞེས་དང་།
ཡང་ན་འདི་རྣམས་ཀྱི་མཚན་ཉིད་ལ་ཡོན་ཏན་ཆ་མཉམ་པའི་མཚན་ཉིད་ནི་མི་གསལ་བའོ། ། ཆེན་པོ་ནི་རྟོག་པའི་མཚན་ཉིད་དང་དོན་ཐམས་ཅད་ལ་ཁྱབ་པར་ཐམས་ཅད་ཀྱི་མཚན་ཉིད་དོ། ། (Aངར་འཛིན་པ)འི་མཚན་ཉིད་ནི་(Bཤིན་ཏུ་ང་རྒྱལ་གྱི་མཚན་ཉིད་)དོ། ། བློ་དང་ཡིད་དང་ངར་འཛིན་པ་ཞེས་པ་རྣམ་པ་གསུམ་ནི་ནད་ཀྱི་བྱེད་པའོ། ། ཞི་བ་དང་དྲག་པོ་དང་རྨོངས་པ་ལ་སོགས་པ་སྒྲའི་ཁྱད་པར་ལས་གྲོལ་བ་ནི་སྒྲའི་སྤྱི་སྟེ་སྒྲའི་དེ་ཙམ་ཉིད་དོ། ། འཇམ་པ་དང་རྩུབ་པ་ལ་སོགས་པ་དང་དཀར་བ་དང་ནག་པ་ལ་སོགས་པ་དང་། མངར་བ་དང་སྐྱུར་བ་ལ་སོགས་པ་དང་དྲི་ཞིམ་པ་དང་མི་ཞིམ་པ་ལ་སོགས་པའི་ཁྱད་པར་འདུས་པ་ནི་སྒྲ་དང་རེག་བྱ་དང་གཟུགས་དང་དྲིའི་དེ་ཙམ་མོ། ། (Aསྒྲ)འི་མཚན་ཉིད་ནི་(Bནམ་མཁའ་)འོ། ། (Aརེག་པ)འི་མཚན་ཉིད་ནི་(Bརླུང་)ངོ་། ། (Aགཟུགས་)ཀྱི་མཚན་ཉིད་ནི་(Bམེ)འོ། །
(Aརོ)འི་མཚན་ཉིད་ནི་(Bཆུ)འོ། ། (Aདྲི)འི་མཚན་ཉིད་ནི་(Bས)འོ། ། རྣ་བ་དང་པགས་པ་དང་མིག་དང་ལྕེ་དང་སྣ་ཞེས་བྱ་བ་ལྔ་ནི་བློའི་དབང་པོ་སྟེ། རང་རང་གི་དོན་རྟོགས་པའི་ཕྱིར་རམ། བློ་སྔོན་དུ་བཏང་ནས་འཇུག་པའི་ཕྱིར་རམ། སྒོར་གྱུར་པ་དེས་ན་སྐྱེས་བུས་དོན་རྟོགས་པར་འགྱུར་བའི་ཕྱིར་བློའི་དབང་པོ་ཞེས་བྱའོ། ། ངག་དང་ལག་པ་དང་རྐང་པ་དང་འཕོངས་དང་འདོམ་ཞེས་བྱ་བ་ནི་བྱ་བ་སྔོན་དུ་སོང་ནས་འཇུག་པ་ཡིན་ཏེ། སྐྱེས་བུའི་བྱ་བ་ལ་ཉེ་བའི་ཕྱིར་ལས་ཀྱི་དབང་པོ་ཞེས་བྱའོ། ། ཡིད་ནི་གཉིས་ཀའི་བདག་ཉིད་ཅན་ཏེ། སེམས་དང་མཚུངས་པར་ལྡན་པའི་ཕྱིར་བློའི་དབང་པོ་ཡིན་ལ་བྱ་བ་དང་ལྡན་པར་མཚུངས་པའི་ཕྱིར་ལས་ཀྱི་དབང་པོའོ། །
ས་ལ་སོགས་པ་ནི་ཞི་བ་དང་དྲག་པོ་ལ་སོགས་པས་ངོ་བོས་དེ་ཙམ་དག་ལས་ཁྱད་པར་དུ་གྱུར་པའི་ཕྱིར་ཁྱད་པར་རོ། ། ཞེས་བཤད་པ་ལྟར་དེ་ཉིད་ཉེར་ལྔ་ལས་དང་པོ་ཉེར་བཞི་ནི། སྐྱེས་བུས་ལོངས་སྤྱད་པར་བྱ་བ་དང་སེམས་མེད་བེམ་པོར་འདོད་པ་ཡིན་ལ། དང་པོ་ནི། མིག་སོགས་གཞན་དོན་བྱེད་དེ་འདུས་ཤིང་བསགས་པའི་ཕྱིར་ཞེས་བྱ་བ་ལ་སོགས་པའི་ཟོལ་སྦྱོར་ལ་བརྟེན་ནས་སྒྲུབ་པར་བྱེད་ལ། གཉིས་པ་ནི། བློ་བདེ་ཆོས་ཅན། སེམས་མེད་དེ། སྐྱེ་འཇིག་ཅན་ཡིན་པའི་ཕྱིར་ཞེས་བྱ་བ་ལ་སོགས་པའི་རྟགས་ལ་བརྟེན་ནས་སྒྲུབ་པར་བྱེད་དོ། ། ཁྱད་པར་ཅི་གཙོ་བོར་ཞེས་པ་དང་རྩ་བའི་རང་བཞིན་ཞེས་པ་རྣམ་གྲངས་ཡིན་ལ།
དེ་ཡང་རྡུལ་མུན་སྙིང་སྟོབས་གསུམ་ཆ་མཉམ་པ་མ་སྐྱེས་པ་རྟག་པ་གཅིག་པུ་ཁྱབ་པ་ཤིན་ཏུ་མི་གསལ་བ་དྭངས་པའོ། ། ཆེན་པོ་དང་བློ་ཞེས་པ་ནི་རྣམ་གྲངས་ཡིན་ལ། དེ་ཡང་མེ་ལོང་ངོས་གཉིས་པ་ལྟ་བུ་ཕྱི་ནས་ལུས་ཀྱི་རྣམ་པ་དང་། ནང་ནས་སྐྱེས་བུའི་རྣམ་པ་འཆར་བར་འདོད་དོ། ། ཉེར་ལྔ་པ་སྐྱེས་བུ་ནི་དེ་ཐམས་ཅད་ལ་ལོངས་སྤྱོད་པ་པོ་དང་། ཤེས་པའི་བདག་ཉིད་མ་སྐྱེས་པ་དང་རྟག་པ་དང་མ་བྱས་པ་ལ་སོགས་པའི་ཁྱད་པར་དང་ལྡན་པར་འདོད་དེ། རྟག་གི་འབར་བའི་སྐབས་འདི་ཉིད་དུ། སྐྱེས་བུ་ནི་ཞིང་ཤེས་པ་ཞེས་བྱ་སྟེ་རང་བཞིན་དང་འགྱུར་བའི་མཚན་ཉིད་དང་བྲལ་བའོ། ། དེ་ནི་བདག་སྟེ་ཤེས་པ་ཡོད་པ་ལས་ཐ་དད་དུ་མ་གྱུར་པ་མ་སྐྱེས་པ་རྟག་པ་མ་བྱས་པ་ཟབ་མོ་གཙོ་བོ་ཁྱབ་པ་བྱེད་པ་མེད་པ་ཡོན་ཏན་གསུམ་ལས་བཟློག་པ་མི་བསྐྱེད་པའི་ཆོས་ཅན་རྐྱེན་ཉེ་བར་རྙེད་ནས་ཤེས་པ་ཡོད་པ་སྙིང་སྟོབས་ལ་སོགས་པའི་མཚན་ཉིད་ཅན་མ་ཡིན་པའི་ཕྱིར། ཡོན་ཏན་མ་ཡིན་པ་བཅོམ་པ་མེད་པ་ཡིན་པའི་ཕྱིར་མི་སྐྱེ་བའི་ཆོས་ཅན་ལོངས་སྤྱོད་པའི་ཕྱིར་ན་ཡུལ་ཅན་ནོ། །
སྐྱེ་བ་དང་ཉམས་པ་མེད་པའི་ཕྱིར་རྟག་པའོ། ། རང་བཞིན་དང་འགྱུར་བ་ལས་གཞན་ཡིན་པའི་ཕྱིར་རྟགས་མེད་པ། གཅིག་ཡིན་པའི་ཕྱིར་ཆ་ཤས་དང་བྲལ་བ། དང་པོ་དང་ཐ་མ་མེད་པའི་ཕྱིར་མཐའ་མེད་པ་སྟེ། འདི་དག་ནི་སྐྱེས་བུའི་མཚན་ཉིད་ཡིན་ནོ། ། ཞེས་བཤད་པ་ལྟར་རོ། ། གཞན་ཡང་། གཙོ་བོ་ནི་རང་ཉིད་རྒྱུ་ལས་མ་སྐྱེས་ཤིང་རྣམ་འགྱུར་རྣམས་ཀྱི་སྐྱེད་པ་པོ་ཡིན་པས་རང་བཞིན་ཡིན་ལ་རྣམ་འགྱུར་མ་ཡིན་པའི་མུ་དང་། གཟུགས་སོགས་དེ་ཙམ་ལྔའི་སྟེང་དུ་ཆེན་པོ་དང་ང་རྒྱལ་གཉིས་སྡོམ་པས་བདུན་ནི་སྔ་མ་སྔ་མ་ལས་སྐྱེས་ཤིང་ཕྱི་མ་ཕྱི་མ་སྐྱེད་པར་བྱེད་པས་རང་བཞིན་དང་རྣམ་འགྱུར་གཉིས་ཀ་ཡིན་པའི་མུ་དང་། ས་སོགས་འབྱུང་བ་ལྔ་དང་རྣ་བ་སོགས་དབང་པོ་ལྔ་དང་ལག་པ་སོགས་ལས་དབང་ལྔ་དང་དེ་དག་གི་སྟེང་དུ་གཉིས་ཀའི་དབང་པོ་ཡིད་དེ་བཅུ་དྲུག་གི་གཟུགས་སོགས་དེ་ཙམ་ལྔ་ལས་སྐྱེས་པས་རྣམ་འགྱུར་ཁོ་ན་ཡིན་པའི་མུ་དང་།
སྐྱེས་བུ་ནི་འབྲས་བུ་གཞན་མི་བསྐྱེད་ཅིང་རང་ཉིད་རྒྱུ་ལས་མ་སྐྱེས་པར་རང་བཞིན་དང་རྣམ་འགྱུར་གཉིས་མ་ཡིན་པའི་མུར་རྟོག་གེ་འབར་བ་ལས་བཤད་ཅིང་། དབང་ཕྱུག་ནག་པོའི་གཞུང་ལས་ཀྱང་། ། རྩ་བའི་རང་བཞིན་རྣམ་པར་འགྱུར་མིན་ལ། ། བཅུ་དྲུག་པོ་ནི་རྣམ་པར་འགྱུར་བ་སྟེ། ། སྐྱེས་བུ་རང་བཞིན་མ་ཡིན་རྣམ་འགྱུར་མིན། ། ཆེན་པོ་སོགས་བདུན་རང་བཞིན་རྣམ་འགྱུར་ཏེ། ། ཞེས་དང་། རང་བཞིན་ལས་ཆེན་དེ་ལས་ང་རྒྱལ་དང་། ། དེ་ལས་ཚོགས་ནི་རྣམ་པ་བཅུ་དྲུག་འབྱུང་། ། དེ་ལྟར་བཅུ་དྲུག་འབྱུང་བ་དེ་ལས་ཀྱང་། །
དེ་ཙམ་ལྔ་ལས་འབྱུང་བ་རྣམ་ལྔ་འབྱུང་། ། ཞེས་པ་ལྟར་ཡིན་ལ། རྒྱུད་དང་འགྲེལ་པའི་སྐབས་འདིར་ནི། ཕྱི་རོལ་ཏུ་ཁམས་ལྔ་དང་སྒྲ་གཅན་དང་ཉི་མ་དང་ཟླ་བ་ཞེས་པ་ནི། རང་བཞིན་བརྒྱད་ཀྱི་ཐ་སྙད་དང་བཀྲ་ཤིས་ལ་སོགས་པའི་གཟའ་ལྔ་དང་གཟུགས་སོགས་ཡུལ་ལྔ་དང་རོ་དྲུག་ནི་རྣམ་པར་འགྱུར་བ་བཅུ་དྲུག་དང་སྐྱེས་བུ་ནི་དེ་དག་གི་ཆོས་ཉིད་ཡིན་ལ། གཞན་ལ་སྦྱར་ན་དེ་ཐམས་ཅད་སྒྲིབ་བྲལ་དུ་སོང་བ་ན་དེ་ཉིད་ཉེར་ལྔའི་ཐ་སྙད་མཛད་པ་ཡིན་པས་གྲངས་ཅན་གྱི་གྲུབ་མཐའ་དང་མཚུངས་པའི་གོ་སྐབས་མེད་དོ། ། གཞན་ཡང་། འགྲོ་བ་འབྱུང་བའི་སྐྱེ་གནས་ཅན་དུ་བཤད། ། འདི་ནི་ཚུ་རོལ་མཛེས་པའི་གཞུང་ལུགས་ཡིན། ། ཞེས་པའི་ལན་ནི་འགྲེལ་ཆེན་ལས།
འགྲོ་བ་རྣམས་ས་དང་མེ་ལ་སོགས་པ་འབྱུང་བ་ལྔའི་སྐྱེ་གནས་སུ་བཤད་པའི་དོན་ཡང་། འབྱུང་བ་ལྔའི་ནང་ནས་སའི་ཁམས་ཀྱིས་ལུས་གཙོ་བོར་སྨིན་པའམ་རྒྱས་པར་བྱེད་པའི་དོན་ཡིན་གྱི། འབྱུང་བ་བརྟག་པའི་ཉེར་ལེན་དུ་བྱེད་པའི་དོན་མ་ཡིན་པས་རྒྱང་འཕེན་པའི་ལུགས་དང་མཚུངས་པའི་གོ་སྐབས་ཡོད་པ་མ་ཡིན་ཏེ། དེ་དག་ནི་འབྱུང་བའི་དྭངས་མ་ཉེར་ལེན་དུ་བྱས་པ་ལས་འགྲོ་བ་རྣམས་སྐྱེ་བར་ཁས་ལེན་པའི་ཕྱིར་རོ། ། དེ་ལྟ་མ་ཡིན་པར་སེམས་ཅན་འབྱུང་བ་ལས་སྐྱེ་བ་ཡོད་པར་ཁས་ལེན་པ་ཙམ་གྱིས་རྒྱང་འཕེན་གྱི་ལུགས་དང་མཚུངས་དགོས་པ་ཡིན་ན། མཛོད་ལས། མི་དང་དུད་འགྲོ་རྣམ་པ་བཞི། ། ཞེས་བྱ་བ་ལ་སོགས་པ་མི་དང་དུད་འགྲོ་རྣམས་ལ་སྐྱེ་གནས་རྣམ་པ་བཞི་བཞི་ཡོད་པ་སྟོན་པའི་མདོ་དང་བསྟན་བཅོས་རྣམ་དག་ཐམས་ཅད་ཀྱང་དེའི་ལུགས་དང་མཚུངས་པར་ཧ་ཅང་ཐལ་བར་འགྱུར་ཏེ། དྲོད་གཤེར་ལས་སྐྱེས་ན་འབྱུང་བ་ལས་སྐྱེས་པས་ཁྱབ་པའི་ཕྱིར་རོ། ། ལྗོན་ཤིང་ལ་སོགས་དུད་འགྲོའི་སྐྱེ་བར་བསྡུས། །
འདི་ནི་གཅེར་བུ་པ་ཡི་གཞུང་བཟང་ཡིན། ། ཞེས་པའི་ལན་ལ། འགའ་ཞིག་འདིར་ལྗོན་པ་ཞེས་པ་ཤིང་ལ་བརྗོད་པ་མ་ཡིན་གྱི་མིའམ་ཅིའི་དབང་པོ་ལྗོན་པ་ལ་འདོད་པས་སྐྱོན་མེད་ཅེས་འཆད་ན་འཐད་པ་མ་ཡིན་ཏེ། དེ་ཉིད་རྫུས་སྐྱེས་ཡིན་པར་ལུང་རིགས་གང་གིས་ཀྱང་སྒྲུབ་མི་ནུས་པའི་ཕྱིར་དང་། དེའི་སྲས་ཡིད་འཕྲོག་མ་རྒྱལ་པོ་ནོར་བཟང་གི་བཙུན་མོ་རིན་ཆེན་ཡིན་པར་འདུལ་བ་ལུང་ལས་བཤད་པ་དང་འགལ་བའི་ཕྱིར་རོ། ། ཡང་ཁ་ཅིག་ཤིང་གི་རྣམ་པ་ཅན་གྱི་དམྱལ་བ་བཤད་པ་ལྟར་དུད་འགྲོ་ལ་ཡང་བཤད་པ་མི་འགལ་བས་དེའི་དབང་དུ་བྱས་ནས་ལྗོན་ཤིང་དུད་འགྲོའི་སྐྱེ་གནས་སུ་བསྟན་པ་ཡིན་ཞེས་འཆད་པ་ཡང་མི་འཐད་དེ། འདིས་ལྗོན་ཤིང་དུད་འགྲོའི་རྫུས་སྐྱེས་སུ་སྟོན་པ་འགོག་པའི་ཕྱིར་རོ། ། མཁས་གྲུབ་དགེ་ལགས་དཔལ་བ་སོགས་གཞན་དག་ཇི་ལྟར་འཆད་དེ། རྩ་མིའི་འགྱུར་ལས། ཤིག་ལ་སོགས་པ་རྫུས་ཏེ་སྐྱེས་པ་རྣམས་ནི་ས་ལས་སྐྱེས་པའོ། །
ཞེས་པ་དང་། ར་འགྱུར་ལས་ཀྱང་། དེ་ལྟར་འབྱུང་ཞིང་འགྱུར་རྙིང་ཁ་ཅིག་ལས་ལྟོས་འགྲོ་ལ་སོགས་པ་ཞེས་བསྒྱུར་ཏེ་དེ་ལྟ་ན་ཡང་ཤིག་ཐམས་ཅད་དང་ལྟོས་འགྲོ་ཐམས་ཅད་རྫུས་སྐྱེས་སུ་ཁས་བླངས་མི་དགོས་ཀྱི། ཤིག་རྫུས་སྐྱེས་རྣམས་དང་ལྟོས་འགྲོ་རྫུས་སྐྱེས་རྣམས་དུད་འགྲོ་སྐྱེ་གནས་རྣམ་པ་བཞིའི་ཡ་གྱལ་གྱི་རྫུས་སྐྱེས་ཡིན་ཞེས་བྱ་བའི་དོན་ཏོ། ། གལ་ཏེ་འདི་ཉིད་ཤིག་ཏུ་བསྒྱུར་བ་མི་འཐད་དེ། རྒྱ་དཔེར་འདིའི་སྐབས་ན་ཤིང་གི་སྐད་དོད་ཡོད་པའི་ཕྱིར་རོ། ། ཞེ་ན། དཔེ་ཁ་ཅིག་ན་མེད་པས་ཐམས་ཅད་ན་མེད་པར་སྒྲུབ་མི་ནུས་ཤིང་། རྩ་མིའི་འགྱུར་གྱི་རྒྱ་དཔེ་ན་འདིའི་ཐད་ན་ཤིག་གི་སྐད་དོད་རི་ཏ་ཞེས་པ་འདུག་ཅེས་ཟེར་ལ། དེ་བཞིན་དུ་རྒྱ་དཔེ་ཁ་ཅིག་ན་ལྟོས་འགྲོའི་སྐད་དོད་ཀྱང་ཡོད་པར་གསལ་ལོ། །
དེ་གཉིས་སྐབས་འདིར་གང་ཁས་བླངས་ཀྱང་སྐྱོན་མེད་ལ། ཤིག་དང་ཀླུ་ལ་སྐྱེ་གནས་བཞི་ཀ་ཡོད་པ་མདོ་ནས་ཀྱང་བཤད་དོ། ། རྒྱུད་འདིར་ཤིག་ལ་ལྟོས་འགྲོར་གསུངས་པ་ཡང་ཡོད་དེ། ལྟོས་འགྲོ་ནས་ཀྱི་སོར་ཏེ་ཞེས་གསུངས་པ་ལྟར་རོ། ། ཞེས་འཆད་པ་ནི་རྩ་མིའི་འགྱུར་ལ་དེ་ལྟར་ཡོད་དུ་ཆུག་ཀྱང་འགྱུར་ཕྱི་མ་རྣམས་ལེགས་པར་བྱ་དགོས་ཏེ། དེ་ལྟ་མ་ཡིན་ན་ཤིག་ལ་སོགས་པའི་རྫུས་སྐྱེས་རྣམས་སའི་སྐྱེ་གནས་སུ་བྱས་ན་རྫུས་ཏེ་སྐྱེས་པ་ཆེན་པོ་རོའི་སྐྱེ་གནས་སུ་གསུངས་པ་རྣམས་ཀྱི་འབྲུ་གནོན་པར་མི་ནུས་པའི་ཕྱིར་ཏེ་རྫུས་སྐྱེས་ཆེན་པོ་ནི་ཡོངས་སུ་གྲགས་པའི་དུད་འགྲོ་རྫུས་སྐྱེས་རྣམས་ཡིན་ལ། དེ་ནི་ནམ་མཁའི་སྐྱེ་གནས་སུ་གསུངས་པའི་ཕྱིར་རོ། ། ལྟོས་འགྲོ་ནས་ཀྱི་སོར་ཞེས་པ་ཤིག་ལ་ལྟོས་འགྲོར་གསུངས་པ་ཡང་མ་ཡིན་ཏེ། ལྟོས་འགྲོ་དང་ཀླུ་ལ་སོགས་པ་བརྒྱད་ཀྱི་བརྡའ་ཚིག་ཡིན་པས་ནས་བརྒྱད་ཀྱིས་སོར་དུ་འགྱུར་ཞེས་སྟོན་པ་ཡིན་ཏེ། འདིའི་འགྲེལ་པར་ལྟོས་འགྲོ་ནས་ཞེས་པ་ནི་དེ་བརྒྱད་ཀྱིས་སོར་དུ་འགྱུར་རོ། །
ཞེས་གསུངས་པའི་ཕྱིར་རོ། ། དེས་ན་གཞུང་འདི་དག་གི་དོན་ནི་འདི་ཡིན་ཏེ། དེ་ཡང་རྫུས་ཏེ་སྐྱེས་པ་ཆེན་པོ་ནི་རོའི་སྐྱེ་གནས་སོ་ཞེས་པ་ནི་སྐབས་འདིའི་དུད་འགྲོ་རྫུས་སྐྱེས་ངོས་འཛིན་པ་ཡིན་ལ། དེའི་དོན་ནི་ཡོངས་སུ་གྲགས་པའི་དུད་འགྲོ་རྫུས་སྐྱེས་རྣམས་ནི་རྫུས་སྐྱེས་ཆེན་པོ་དང་དེ་ནམ་མཁའི་སྐྱེ་གནས་ཡིན་ཞེས་བྱ་བའི་དོན་ཏོ། ། རྫུས་ཏེ་སྐྱེས་པ་ནི་ལྗོན་ཤིང་ལ་སོགས་པ་སྟེ་སའི་སྐྱེ་གནས་སོ། ། ཞེས་པ་ནི་དུད་འགྲོ་རྫུས་སྐྱེས་སྟོན་པ་མ་ཡིན་གྱིས། བརྟན་པའི་རྫུས་སྐྱེས་ཞར་བྱུང་གི་ཚུལ་དུ་འཆད་པ་ཡིན་ལ། དེའི་རྒྱུ་མཚན་ཡང་། གོང་དུ་སྒོང་སྐྱེས་དང་མངལ་དང་དྲོད་གཤེར་ལས་སྐྱེས་པ་རྣམས་རིམ་པ་བཞིན་དུ་རླུང་དང་མེ་དང་ཆུའི་སྐྱེ་གནས་སུ་བཤད་པ་ལ། འོ་ན་རྫུས་སྐྱེས་རྣམས་གང་གི་སྐྱེས་པ་ཡིན་ཞེ་ན།
སྤྱིར་རྫུས་སྐྱེས་ལ་བརྟན་པའི་རྫུས་སྐྱེས་དང་གཡོ་བའི་རྫུས་སྐྱེས་གཉིས་ལས་དང་པོ་ནི་སའི་སྐྱེ་གནས་དང་། གཉིས་པ་ནི་ནམ་མཁའི་སྐྱེ་གནས་ཞེས་པའོ། ། འོ་ན་རྒྱུད་འདིའི་དགོངས་པས་བརྟན་པའི་རྫུས་སྐྱེས་ཀྱང་ཁས་ལེན་པ་ཡིན་ནམ་ཞེ་ན། རྒྱུད་ཀྱི་རྒྱལ་པོ་འདིའི་ལུགས་ལ་རྫུས་སྐྱེས་ཡིན་པ་ལ་སེམས་ཅན་ཡིན་པས་མ་ཁྱབ། བརྟན་པའི་རྫུས་སྐྱེས་ཡིན་ན་སེམས་ཅན་མི་ཡིན་དགོས། དེ་བས་ན་བརྟན་པ་དང་གཡོ་བའི་རྫུས་སྐྱེས་གཉིས་ཀྱི་རྣམ་གཞག་གསལ་བར་གསུངས་པ་ཡིན་ཏེ། འཇིག་རྟེན་ཁམས་ལེའི་ཚིགས་བཅད་བརྒྱད་པོའི་འགྲེལ་པར། འབྱུང་པོའི་སྐྱེ་གནས་ནི་སྔར་བརྗོད་པའི་རྣམ་པ་བཞིའོ། ། བརྟན་པའི་སྐྱེ་གནས་ནི་ལྷུན་པོ་དང་ལྗོན་ཤིང་ལ་སོགས་པ་སྟེ། དེ་ཐམས་ཅད་སྔགས་ཀྱི་མིང་གིས་མིང་ཅན་དུ་བྱས་པའི་སྔགས་སུ་འགྱུར་རོ་ཞེས་དང་།
བསྒྲུབ་ལེའི་ཚིགས་བཅད་ཞེ་བདུན་པའི་འགྲེལ་པར། དེ་ལྟར་སའི་སྐྱེ་བ་ནི་ལྗོན་ཤིང་ལ་སོགས་པ་བརྟན་པ་རྣམས་དང་། ཆུའི་སྐྱེ་བ་ནི་དྲོད་གཤེར་ལས་སྐྱེས་པ་རྣམས་དང་། མེའི་སྐྱེ་བ་ནི་མངལ་སྐྱེས་རྣམས་དང་། རླུང་གི་སྐྱེ་བ་སྒོང་སྐྱེས་རྣམས་དང་། ཟླ་བའི་སྐྱེ་བ་ནི་ལྷ་དང་ལྷ་མ་ཡིན་རྣམས་དང་། ཉི་མའི་སྐྱེ་བ་འབྱུང་པོ་རྣམས་དང་། སྒྲ་གཅན་གྱི་སྐྱེ་བ་ནི་གཟུགས་མེད་རྣམས་དང་། དུས་མེའི་སྐྱེ་བ་ནི་དམྱལ་བ་རྣམས་སོ་ཞེས་དང་། སྐབས་འདིར་ཡང་རྫུས་ཏེ་སྐྱེས་པ་ནི་ལྗོན་ཤིང་ལ་སོགས་པ་སྟེ་བརྟན་པའི་སྐྱེ་གནས་སོ་ཞེས་གསུངས་སོ། །
དེས་ན་སྐབས་འདིར་རི་རབ་དང་སུམ་ཅུ་རྩ་གསུམ་པའི་ཤིང་ཡོངས་འདུ་ས་བརྟོལ་སོགས་སེམས་ཅན་སྤྱི་མཐུན་གྱི་ལས་ལས་རྫུས་ཏེ་སྐྱེས་པ་ལྟ་བུ་རྣམ་པ་བརྟན་པའི་རྫུས་སྐྱེས་ཡིན་པས་ལྗོན་ཤིང་སེམས་ལྡན་དུ་ཁས་ལེན་དགོས་པ་སོགས་ཀྱི་སྐྱོན་ལས་གྲོལ་ལོ། ། སྟོང་པ་ཞེས་པའི་རྡུལ་གྱིས་འཇིག་རྟེན་རྩོམ། ། འདི་ནི་བྱེ་བྲག་པ་ཡི་གཞུང་མཆོག་ཡིན། ། ཞེས་པའི་ལན་ནི། བྱེ་བྲག་པའི་ལུགས་ལ་སྟོང་པའམ་ནམ་མཁའི་རྡུལ་ནི་རྟག་པའི་རྫས་ཆ་མེད་ཡན་གར་བར་ཁས་ལེན་པ་ཡིན་ལ། རྡུལ་ཕྲན་རྣམས་ཀྱིས་རགས་པའམ་འཇིག་རྟེན་རྩོམ་པའི་ཚུལ་ཡང་རྡུལ་ཕྲ་རབ་རྣམས་རིམ་གྱིས་ཕྲད་པ་ལ་བརྟེན་ནས་ཡན་ལག་རྣམས་ལས་རྫས་གཞན་པའི་ཡན་ལག་ཅན་རེ་རེ་དང་། དེས་དྲངས་པའི་གཟུགས་སོགས་ཡོན་ཏན་ལྷག་པོ་རེ་དང་དེ་དག་འཕྲོད་པ་འདུ་བའི་རྒྱུ་བྱེད་པའི་བྱ་བ་ལྷག་པོ་རེ་རེ་སྟེ་ཡོན་ཏན་ལྷག་པོ་གསུམ་གསུམ་སྐྱེ་བར་ཁས་ལེན་པ་ཡིན་ལ། འདིར་ནི་སྟོང་པ་ཞེས་པ་ཅི་ཡང་མེད་པའི་སྟོང་པ་ཡང་མིན་ལ་རྟག་རྫས་ཀྱང་མ་ཡིན་གྱི་ཐ་མལ་གྱི་མིག་ལ་སོགས་པའི་དབང་པོའི་སྤྱོད་ཡུལ་ལས་འདས་པ་རྡུལ་ཕྲ་རབ་ཀྱི་ངོ་བོར་གནས་པ་སྟེ། དེ་ལ་ཡང་ས་ཆུ་མེ་རླུང་རོའི་རྫས་དང་ལྔ་ལས་ཐོག་མར་རླུང་གི་རྡུལ་ཕྲ་རབ་རྣམས་ཕན་ཚུན་འབྱར་བ་ལས་རླུང་གི་དཀྱིལ་འཁོར་དང་། དེ་བཞིན་དུ་མེ་དང་།
ཆུ་དང་སའི་རྡུལ་ཕྲ་རབ་རྣམས་ལས་དེ་དང་དེའི་དཀྱིལ་འཁོར་རྩོམ་པ་ཡིན་པའི་ཕྱིར། བྱེ་བྲག་པའི་ལུགས་དང་སྟོང་པ་ཞེས་པའི་རྡུལ་གྱི་ངོས་འཛིན་ཡང་མི་གཅིག་ལ། འཇིག་རྟེན་རྩོམ་པའི་ཚུལ་ཡང་མི་གཅིག་པས་མིང་ཙམ་ལ་འཁྲུལ་པར་མི་བྱའོ། ། གཞན་ཡང་། གླིང་དང་རི་རབ་སོགས་ཀྱི་ཚད་དང་དབྱིབས། མངོན་པའི་སྡེ་སྣོད་དག་དང་མཐུན་པ་མེད། ། སེམས་ཅན་བསམ་པའི་དབང་གིས་མི་འགལ་ན། ། ཚངས་པའི་ཡུལ་ལ་དཔག་ཚད་བྱེ་བའི་ཁྱོན། ། ལྡན་པར་སྨྲ་བའི་གཞུང་ལུགས་ཅི་ཕྱིར་འགོག ། དེ་ནི་ཐ་སྙད་དུ་ཡང་མ་གྲུབ་ན། །
འབུམ་ཕྲག་བཞི་པའི་འཇིག་རྟེན་གང་གིས་འགྲུབ། ། གང་ཟག་གང་ལ་འཇིག་རྟེན་གང་སྣང་བའི། ། རྣམ་པར་དབྱེ་བ་འདི་ཡང་སྨྲ་དགོས་སོ། ། རིགས་མི་མཐུན་པའི་འགྲོ་ལ་དངོས་གཅིག་ཀྱང་། ། ཐ་དད་སྣང་བར་སྟོན་པའི་ལུང་ལས་གསུངས། ། རིགས་མཐུན་འགྲོ་ལ་ཕྱི་རོལ་དངོས་པོ་གཅིག ། ཚད་དང་དབྱིབས་སོགས་འགལ་བ་ཇི་ལྟར་སྣང་། ། འཇིག་རྟེན་ཡུངས་འབྲུར་འཛུད་སོགས་དཔེར་མི་རུང་། ། དེ་དག་མཐུ་ལྡན་རྣམས་ཀྱི་རྣམ་ཐར་ཡིན། ། ཐ་དད་བདེན་པའི་ངོ་ན་དེ་ཡོད་མིན། །
དེ་ཕྱིར་ཞྭ་དཔེ་ལྷམ་ལ་མ་འགེབས་ཤིག ། ཅེས་པའི་ལན་ནི། མཛོད་དུ། མ་ག་དྷ་འདི་ནས་འོག་ཏུ་དཔག་ཚད་ཁྲི་ཕྲག་གཉིས་ཕྱིན་པའི་མཚམས་ན་མནར་མེད་ཀྱི་དམྱལ་བའི་གནས་ཡོད་པར་གསུངས་ལ་སའི་དངོས་གཞི་ལས། འདི་ནས་འོག་ཏུ་དཔག་ཚད་ཁྲི་ཕྲག་དྲུག་ཕྱིན་པའི་མཚམས་ན། མནར་མེད་ཡོད་པར་གསུངས་པ་སོགས་མཛོད་དང་སའི་དངོས་གཞི་ལ་ཡང་འཇིག་རྟེན་གྱི་ཁམས་ཀྱི་རྣམ་གཞག་མི་མཐུན་པ་དུ་མ་ཡོད་པའི་ཕྱིར་ན་ས་སྡེ་བཤད་པ་དེ་ཉིད་མི་འཐད་པར་ཐལ། མཛོད་ནས་བཤད་པ་དེ་དང་མི་མཐུན་པ་ཕྱིར། ཞེས་སོགས་ཇི་ལྟ་བར་བརྗོད་ན་ལན་མེད་པའི་ཕྱིར་རོ། ། དེ་བཞིན་དུ། མངོན་པ་ཀུན་ལས་བཏུས་ལས།
ཅི་སྟེ་ན་ལྡོག་གོ་ཞེས་བདེ་འགྲོ་འམ་ངན་འགྲོའི་བར་སྲིད་གྲུབ་ཀྱང་རྐྱེན་དབང་གིས་ལྡོག་པར་བཤད་པ་དང་། མཛོད་ལས། མི་ལྡོག་དེ་ནི་དྲི་ཟའོ། ། ཞེས་འགྲོ་བ་གཉིས་ཀྱི་བར་སྲིད་གྲུབ་ནས་དེ་དང་དེ་ལས་མི་ལྡོག་པར་བཤད་པ་ལྟ་བུའི་མི་མཐུན་པ་དང་། ཡང་མངོན་པ་གོང་མ་ལས། ལས་གཅིག་གིས་ལུས་དུ་མ་འཕེན་པའི་ལས་ཀྱང་ཡོད་ཅེས་དང་། མཛོད་ལས། གཅིག་གིས་སྐྱེ་བ་གཅིག་འཕེན་ནོ། ། ཞེས་པ་ལྟ་བུ་དང་། ཡང་མཛོད་ལས།
ཡ་ཐོག་རིང་མོ་དང་མ་ཐོག་རིང་མོ་གཉིས་རྐྱང་པ་དང་། བར་གྱི་བཅོ་བརྒྱད་པོ་ཁུག་པར་བཤད་ལ། ས་སྡེ་ལས་ཉི་ཤུ་པོ་ཐམས་ཅད་ཁུག་པར་བཤད་པ་ལྟ་བུ་མི་མཐུན་པ་ཇི་སྙེད་ཡོད་པ་ཐམས་ཅད་ཀྱང་མངོན་པ་གོང་མ་དང་། ས་སྡེ་ནས་བཤད་པ་ཐམས་ཅད་མི་འཐད་པར་ཐལ། མཛོད་ནས་བཤད་པ་དང་མི་མཐུན་པའི་ཕྱིར། ཞེས་བརྗོད་ན་ཇི་ལྟར་སྨྲ། གལ་ཏེ་འདི་དག་ནི་ཐེག་པའམ་གྲུབ་མཐའ་གོང་འོག་གི་ཁྱད་པར་ཡིན་པས་གོང་མ་དབང་བཙན་པ་ཡིན་ནོ་ཞེ་ན། དེ་ལྟ་ན་མངོན་པ་ནས་བཤད་པ་དང་དུས་འཁོར་ནས་བཤད་པ་གཉིས་དུས་འཁོར་ནས་བཤད་པ་དབང་བཙན་པར་ཁས་ལེན་དགོས་ཏེ། མངོན་པ་ནས་བཤད་པ་ནི་ཕར་ཕྱིན་ཐེག་པའི་ལུགས་ཡིན་ལ། དུས་འཁོར་ནས་བཤད་པ་ནི་སྔགས་ཀྱི་ཐེག་པའི་ལུགས་ཡིན་པའི་ཕྱིར་རོ། །
གལ་ཏེ་རྟགས་ཕྱི་མ་མ་གྲུབ་ན། ས་སྡེ་ནས་བཤད་པ་ཉིད་ཐེག་པའམ་གྲུབ་མཐའ་གོང་མའི་ལུགས་ཡིན་པ་དང་འགལ་ལོ། ། གལ་ཏེ་ས་སྡེ་དང་མངོན་མཛོད་ནས་བཤད་པ་ལ་མི་མཐུན་པ་བྱུང་ཡང་རང་གི་ཆེད་དུ་བྱ་བའི་གདུལ་བྱ་མི་འདྲ་བའི་བསམ་པ་དང་བསྟུན་ནས་བཤད་པ་ཡིན་པས་སྐྱོན་མེད་དོ། ། ཞེ་ན། དེ་ལྟ་ན་ཁྱེད་རང་གིས། སེམས་ཅན་བསམ་པའི་དབང་གིས་མི་འགལ་ན། ། ཞེས་བྱ་བ་ལ་སོགས་པའི་གནོད་བྱེད་བརྗོད་པ་ཐམས་ཅད་རང་ཉིད་ལ་བཟློག་པར་འགྱུར་ཞིང་། ཁྱད་པར་རིགས་མཐུན་འགྲོ་ལ་ཕྱི་རོལ་དངོས་པོ་གཅིག ། ཚད་དང་དབྱིབས་སོགས་འགལ་བ་ཇི་ལྟར་སྣང་། ། ཞེས་སྨྲས་པ་དང་ཤིན་ཏུ་འགལ་ལ།
འདི་ནི་ཞིབ་ཏུ་མ་བརྟགས་པའི་རྣམ་འགྱུར་ཡིན་ཏེ། རིགས་མཐུན་པའི་འགྲོ་བ་ལ་སྣང་ཚུལ་མི་འདྲ་བ་མི་སྲིད་ན། སྐྱེས་བུ་གཅིག་གི་གཟུགས་ལ་མིའི་འགྲོ་བས་བསྡུས་པའི་དགྲ་གཉེན་གཉིས་ཀྱི་མིག་ཤེས་ཀྱིས་བལྟས་པའི་ཚེ་ན། དགྲའི་མིག་ཤེས་ལ་མི་འདོད་པའི་རྣམ་པར་སྣང་། གཉེན་གྱི་མིག་ཤེས་ལ་འདོད་པའི་རྣམ་པར་སྣང་བ་མི་འཐད་པར་འགྱུར་ལ། འདོད་ན། རྣམ་འགྲེལ་ལས། ཕྱི་རོལ་དོན་ནི་ཡོད་ན་ཡང་། ། ཇི་ལྟར་ཉམས་སུ་མྱོང་ཉིད་དེ། ། ངེས་པའི་བདག་ཉིད་རང་ངོ་བོས། །
མ་ཡིན་དུ་མའི་བདག་སྐྱོན་ཕྱིར། ། ཞེས་པའི་གཞུང་གི་དོན་འཆད་པར་ནུས་པ་མ་ཡིན་ནོ། ། གཞན་ཡང་མཛོད་ནས་བཤད་པ་དེ་ཡང་མི་འཐད་དེ། དུས་འཁོར་ནས་བཤད་པ་དེ་དང་མི་མཐུན་པའི་ཕྱིར། ཞེས་བཟློགས་ཏེ་བཤད་ན་ཅི་ཞིག་སྨྲ། དུས་འཁོར་ནི་སངས་རྒྱས་ཀྱིས་གསུངས་པའི་རྒྱུད་རྣམ་དག་ཡིན་མིན་རྩོད་པའི་གཞི་ཡིན་ལ། མངོན་པའི་སྡེ་སྣོད་ནི་སངས་རྒྱས་ཀྱི་བཀའ་རྩོད་མེད་དུ་གཉིས་ཀས་མཐུན་པར་ཁས་ལེན་པས་མི་འདྲའོ་ཞེ་ན། སྤྱིར་མངོན་པའི་སྡེ་སྣོད་སངས་རྒྱས་ཀྱི་བཀར་ཁོ་བོ་ཅག་ཤིན་ཏུ་སྨྲ་མོད་ཀྱིས། དུས་འཁོར་སངས་རྒྱས་ཀྱི་བཀའ་མིན་ན། མངོན་པའི་སྡེ་སྣོད་ཀྱང་བཀའ་མིན་ནོ་ཞེས་བརྗོད་ན་ཅི་ཞིག་སྨྲ།
མངོན་པའི་སྡེ་སྣོད་ནི་སངས་རྒྱས་རང་ཉིད་ཀྱིས་ལུང་བསྟན་པའི་ཤིང་རྟའི་སྲོལ་འབྱེད་ཚད་ལྡན་དག་གིས་བཀར་བཀྲལ་བས་མི་འདྲའོ་ཞེ་ན། དེ་བས་ཀྱང་དུས་ཀྱི་འཁོར་ལོའི་རྒྱུད་ནས་གསུངས་པའི་སངས་རྒྱས་སེང་གེའི་ཁྲི་ཞེས་པས་བསྟན་པའི་དོན་ནི། རྒྱུད་གཞན་དུ་ཨེ་ཝཾ་ཞེས་གསུངས་པའི་ཨེ་ཡིག་མཚོན་པའི་དོན་དང་ཁྱད་མེད་པ་དང་། རྒྱུད་གཞན་དུ་གསུངས་པའི་ཝཾ་ཡིག་གིས་མཚོན་པའི་དོན་ནི། རྒྱུད་འདིར་དང་པོའི་སངས་རྒྱས་ཞེས་པ་དང་དུས་ཀྱི་འཁོར་ལོ་ཞེས་གསུངས་པ་དག་དང་ཁྱད་པར་མེད་པར་དཔལ་གསང་བ་འདུས་པའི་བཤད་རྒྱུད་རྡོ་རྗེ་ཕྲེང་བ་ལས་ཆེས་གསལ་བར་གསུངས་ཤིང་། གྲུབ་ཆེན་ཤ་བ་རི་དབང་ཕྱུག་དང་། དཔལ་ལྡན་ནཱ་རོ་པ་ལ་སོགས་པ་འཕགས་ཡུལ་གྱི་གྲུབ་ཆེན་དང་པཎ་ཆེན་དུ་མ་ཞིག་གིས་ཀྱང་ལེགས་པར་བཀྲལ་བའི་ཕྱིར་ཀུན་ཏུ་མཚུངས་སོ། ། དེའི་ཕྱིར་མངོན་པ་མཛོད་ནས་བཤད་པའི་འཇིག་རྟེན་གྱི་ཁམས་དང་དུས་འཁོར་ནས་བཤད་པའི་འཇིག་རྟེན་གྱི་ཁམས་ལ་ཚད་མི་མཐུན་པ་གཉིས་འབྱུང་ཡང་ཐེག་པ་གོང་འོག་གི་ལུགས་ཡིན་པས་དུས་འཁོར་ནས་བཤད་པ་ཉིད་དབང་བཙན་པར་བྱེད་དགོས་པ་ཡིན་ཏེ། སྤྱོད་འཇུག་ལས། རྣལ་འབྱོར་པ་ཡང་བློ་ཁྱད་ཀྱིས། །
གོང་མ་གོང་མ་རྣམས་ཀྱིས་གནོད། ། ཅེས་དང་། བདེ་མཆོག་གི་ནག་པོ་དཀྱིལ་ཆོག་ལས། གོང་མ་གོང་མའི་སྡོམ་པ་ནི། ། བུ་ཁྱོད་ཀྱིས་ནི་བསྲུང་བར་བྱ། ། ཞེས་སྡོམ་པ་གསུམ་གྱི་བཅས་པ་ནང་སྡོམ་པའི་ཚེའང་སྡོམ་པ་གོང་མ་གོང་མ་དབང་བཙན་པར་གསུངས་པ་ལྟར་མི་མཐུན་པའི་ཆ་ལ་གོང་མ་དབང་བཙན་པའི་ཕྱིར་རོ། ། འོ་ན་འཇིག་རྟེན་གྱི་ཁམས་ཀྱི་ཚད་དུས་འཁོར་ནས་བཤད་པ་དབང་བཙན་ན་གཞུང་གཞན་ནས་བཤད་པའི་ཚད་རྣམས་འཇིག་རྟེན་གྱི་ཁམས་ཇི་ལྟ་བུ་ཞིག་ལ་ཡོད་པ་ཡིན་ཞེ་ན། འཇིག་རྟེན་གྱི་ཁམས་འདི་ལ་དེ་ལྟ་བུའི་ཚད་ངེས་མེད་ཀྱང་དེའི་ཚད་དང་ལྡན་པ་དང་སེམས་ཅན་ཡང་མགོ་བརྙན་སྣ་ཚོགས་དང་ལྡན་པའི་འཇིག་རྟེན་གྱི་ཁམས་མཐའ་ཡས་པ་གཅིག་ཡོད་པ་ཡིན་པས་དེ་དག་གི་སྦྱོང་བྱེད་ལ་རྟེན་གཞལ་ཡས་ཁང་འོག་གཞི་དང་བཅས་པ་མི་འདྲ་བ་དང་། བརྟེན་པ་ལྷ་ལ་ཡང་མ་ཧེ་དང་བོང་བུའི་གདོང་ཅན་ལ་སོགས་པ་ཞལ་ཕྱག་སྣ་ཚོགས་པ་དང་བསྐྱེད་ཆོག་ཀྱང་མི་འདྲ་བ་གཅིག་གསུངས་པ་ཡིན་ནོ། ། དུམ་བུ་བཅུ་གཉིས་པ་ལ་ཀླ་ཀློ་ཡི། །
ཆོས་འཇུག་འཁོར་ལོ་ཅན་གྱིས་དེ་འཇོམས་ལོ། ། སྒྲ་མི་སྙན་དུ་ཀླ་ཀློའི་ཆོས་འཇུག་ན། ། མི་དགེ་བཅུ་པོ་སྤྱོད་པ་ཡོད་པར་འགྱུར། ། འཁོར་ལོ་ཅན་ནི་བསྟན་པ་དེར་འཇུག་ན། ། སངས་རྒྱས་བསྟན་པའི་སྣོད་དུ་རུང་བར་འགྱུར། ། སྒྲ་མི་སྙན་ན་མི་དགེ་བཅུ་མེད་ཅིང་། ། སངས་རྒྱས་བསྟན་པའི་སྣོད་དུ་མི་རུང་ཞེས། ། འདུལ་བ་མངོན་པའི་སྡེ་སྣོད་རྣམས་ལས་བཤད། ། དེ་དང་འདི་ཡི་འགལ་བའང་སྤོང་བར་གྱིས། ། ཞེས་པའི་ལན་ནི།
སྒྲ་མི་སྙན་ན་བསྟན་པ་མེད་པར་བཤད་པ་དང་། མི་དགེ་བ་བཅུ་མེད་པར་བཤད་པ་ནི། སྟོན་པ་བཅོམ་ལྡན་འདས་རྡོ་རྗེའི་གདན་ལ་མངོན་པར་རྫོགས་པར་སངས་རྒྱས་ནས་ཆོས་ཀྱི་འཁོར་ལོ་དང་པོ་བསྐོར་བ་དེའི་ཚེ་དེའི་དུས་ན་སྒྲ་མི་སྙན་པའི་མི་རང་དགའ་བ་རྣམས་ཀྱི་རྒྱུད་ལ་དེ་དག་མེད་པ་ལ་དགོངས་པ་ཡིན་ཏེ། དཔེར་ན་གསང་འདུས་ལས། གསང་སྔགས་རྡོ་རྗེ་ཐེག་པའི་ཆེད་དུ་བྱ་བའི་གདུལ་བྱ་མེད་པའི་གནས་དང་དུས་དེའི་ཚེ་འདས་པ་དང་མ་འོངས་པའི་སངས་རྒྱས་རྣམས་ཀྱིས་མ་གསུངས་པ་དང་མི་གསུང་བར་བཤད་ལ། གདུལ་བྱ་སྐལ་བ་དང་ལྡན་པ་ཡོད་པའི་གནས་དང་། དུས་དེའི་ཚེ་དུས་གསུམ་གྱི་སངས་རྒྱས་ཐམས་ཅད་ཀྱིས་གསང་སྔགས་རྡོ་རྗེ་ཐེག་པ་སྟོན་པ་ལ་དགོངས་ནས། མཚན་བརྗོད་ལས། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། །
ད་ལྟར་བྱུང་བའི་རྫོགས་སངས་རྒྱས། ། ཡང་དང་ཡང་དུ་གསུངས་པ་གང་། ། རྒྱུད་ཆེན་སྒྱུ་འཕྲུལ་དྲ་བ་ལས། ། ཞེས་གསུངས་པའི་ཁྱད་པར་བཞིན་ནོ། ། དེ་ལྟ་མ་ཡིན་པའི་སྒྲ་མི་སྙན་གྱི་གླིང་ན། སངས་རྒྱས་ཀྱི་བསྟན་པ་དང་དེའི་སྣོད་དུ་རུང་བ་གཏན་ནས་མེད་ན་གླིང་དེ་ན་འཕགས་པའི་གནས་བརྟན་བ་ཀུ་ལ་འཁོར་དགྲ་བཅོམ་པ་བརྒྱ་ཕྲག་དུ་མ་དང་བཅས་པ་བཞུགས་པར་བཤད་པ་དང་འགལ་ཏེ། འདིས་ནི་ལུང་གི་བསྟན་པ་དང་རྟོགས་པའི་བསྟན་པ་གཉིས་ཡོད་པར་སྒྲུབ་ནུས་པའི་ཕྱིར་རོ། ། དེའི་རྒྱུ་མཚན་ཡང་དགྲ་བཅོམ་པ་ཡོད་ན་རྟོགས་པའི་བསྟན་པ་ཡོད་དགོས་ལ། འཁོར་དགྲ་བཅོམ་པ་བརྒྱ་ཕྲག་དུ་མས་བསྐོར་བ་ཡོད་ན་དམ་པའི་ཆོས་འཆད་པ་དང་ཉན་པའི་ལུང་གི་བསྟན་པ་ཡོད་པའི་ཕྱིར་དང་། སངས་རྒྱས་ཀྱི་བསྟན་པ་ཡང་གཉིས་པོ་དེར་ངེས་པའི་ཕྱིར་རོ། །
དེ་ལྟར་མཛོད་ལས། སྟོན་པའི་དམ་ཆོས་རྣམ་གཉིས་ཏེ། ། ལུང་དང་རྟོགས་པའི་བདག་ཉིད་དོ། ། ཞེས་གསུངས་པ་ལྟར་རོ། ། འཛག་བདེ་འཁོར་བའི་རྒྱུ་ཡི་གཙོ་བོ་རུ། ། བཤད་པ་འདི་ཡང་ཤིན་ཏུ་མི་རིགས་ཉིད། ། རྟག་ཏུ་བཟོད་དཀའི་སྡུག་བསྔལ་གྱིས་ནོན་ཕྱིར། ། ཚ་དམྱལ་སོགས་ན་འཁྲིག་པའི་འདོད་ཆགས་མེད། ། གཟུགས་དང་གཟུགས་མེད་སྐྱེས་པའི་ལྷ་རྣམས་ཀྱིས། ། འཁྲིག་པའི་འདོད་ཆགས་བྲལ་ཕྱིར་ཐར་པར་འགྱུར། །
ཁམས་གོང་དག་ནའང་འཁྲིག་པའི་འདོད་ཆགས་ནི། ། ཡོད་ཅེས་སྨྲ་བ་སྔོན་མེད་གཞུང་ལུགས་ཡིན། ། གཞན་དུ་འདོད་པའི་ཁམས་དང་ཁྱད་ཅི་ཡོད། ། འདི་ལ་ལུང་གི་གནོད་བྱེད་མཐའ་ཡས་སོ། ། ཞེས་པའི་ལན་ནི། དམྱལ་བ་ན་འཁྲིག་པའི་འདོད་ཆགས་མེད་ན། མདོ་དྲན་པ་ཉེར་བཞག་ལས། སེམས་ཅན་དུག་གསུམ་ཤས་ཆེ་ཆུང་གི་ཁམས་ཀྱི་དབྱེ་བ་སྟོན་པའི་སྐབས་ན། ཁམས་བཅུ་དྲུག་པ་ནི་འཛམ་བུའི་གླིང་གི་མི་རང་བཞིན་སྣ་ཚོགས་སྤྱོད་པ་སྣ་ཚོགས་མོས་པ་སྣ་ཚོགས་པ་ཡིན་ནོ། ། ཁམས་བཅུ་བདུན་པ་ནི།
ལྷ་གཞན་དང་སེམས་ཅན་དམྱལ་བ་འདོད་ཆགས་སྤྱོད་པ་ཐམས་ཅད་ཡིན་ཏེ་འདི་ལྟར་དེའི་གནས་དག་ན་ཡང་སེམས་ཅན་དམྱལ་བ་པ་རྣམས་བུད་མེད་དག་ལ་མངོན་པར་འདོད་དོ། ། འདི་ལྟར་ལས་བྱས་པས་སེམས་ཅན་དམྱལ་བ་པ་རྣམས་དང་ལྷའི་གནས་བཞི་རྣམས་ནི་འདོད་ཆགས་ལྷག་པར་ཆེ་བ་ཡིན་ནོ་ཞེས་གསུངས་པ་དང་འགལ་བར་འགྱུར་བའི་ཕྱིར་ཏེ། འདིའི་འདོད་ཆགས་སྤྱོད་པ་ཞེས་པ་ནི་འཁྲིག་པ་སྤྱོད་པ་དང་དོན་གཅིག་པའི་ཕྱིར་རོ། ། གཞན་ཡང་ཁམས་གོང་མ་དག་ན་འཁྲིག་པའི་འདོད་ཆགས་སྤྱོད་པ་ཡོད་པར་བཤད་པས་སྔོན་མེད་པའི་གཞུང་ལུགས་སུ་འགྱུར་ཞིང་། ཁམས་དེ་ཡང་འདོད་པའི་ཁམས་དང་ཁྱད་མེད་དུ་འགྱུར་དགོས་ན། འཕགས་པ་འཇིག་རྟེན་འཛིན་གྱིས་ཞུས་པའི་མདོ་ལས། གཟུགས་མེད་ཁམས་ན་གཟུགས་ཡོད་པར་བཤད་པ་གོང་དུ་དྲངས་ཟིན་པ་ལྟར་མདོ་སྡེ་དེ་ཡང་སྔོན་མེད་པའི་གཞུང་ལུགས་ཡིན་པར་ཐལ་བ་དང་། ཁམས་དེ་ཡང་གཟུགས་ཀྱི་ཁམས་དང་ཁྱད་པར་མེད་པར་འདོད་དགོས་པའི་ཕྱིར་དང་། འགྲེལ་ཆེན་ལས། འཛག་བདེ་འཁོར་བའི་རྒྱུའི་གཙོ་བོར་བསྟན་པའི་དོན་ནི།
འཛག་བདེ་འཁོར་བའི་རྩ་བ་ནི་ཡིན་ཞེས་པ་ཡིན་ལ། དེ་ཉིད་འཕོ་བའི་བག་ཆགས་ལ་བརྗོད་པ་ཡིན་པས་མ་རིག་པ་དང་དོན་གཅིག་ཅིང་མ་རིག་པ་འཁོར་བའི་རྩ་བ་ཡིན་པ་ཁྱེད་རང་ཡང་འདོད་པའི་ཕྱིར་རོ། ། དཀའ་ཐུབ་པ་དང་འདོད་ལྡན་གཉིས་ཀ་ཡང་། ། བྱང་སེམས་འཛག་པར་མཚུངས་ཕྱིར་ཐར་མེད་ལོ། ། དགེ་སློང་འཆར་ཀས་ཁུ་བ་འབྱིན་པ་ཡིས། ། དགེ་འདུན་ལྷག་མའི་ལྟུང་བ་ཡང་ཡང་སྤྱད། ། དེ་ལྟ་ན་ཡང་ཉོན་མོངས་ཀུན་བཅོམ་སྟེ། ། དགྲ་བཅོམ་ཐོབ་པར་འདུལ་བ་ལུང་ལས་གསུངས། ། ཞེས་པའི་ལན་ནི་འགྲེལ་ཆེན་ལས། ཁུ་བ་ལན་གཅིག་ལྟུང་ན་དེ་ཕྱིན་ཆད་གང་ཟག་དེས་ཚེ་དེ་ལ་འཁོར་བ་ལས་ཐར་པ་ཐོབ་པ་མི་སྲིད་དོ། །
ཞེས་སྟོན་པ་མ་ཡིན་གྱི། དཀའ་ཐུབ་པ་དང་འདོད་ལྡན་གྱི་གང་ཟག་གཉིས་ཀ་ལ་ཡང་ད་ལྟ་མཆོག་ཏུ་མི་འགྱུར་བའི་བདེ་བ་མེད་པར་མཚུངས་ཏེ། དེའི་རྟེན་དུ་གྱུར་པའི་ཁམས་འཛག་པར་མཚུངས་པའི་ཕྱིར་ཞེས་བྱ་བའི་དོན་ཡིན་པས་གནས་མ་ཡིན་པའི་དོགས་པ་ཡིན་ཞིང་དགེ་སློང་འཆར་ཀ་ལ་ལྷག་མའི་ལྟུང་བས་གོས་པ་ཡང་ངེས་དོན་མ་ཡིན་ཏེ། འཆར་ཀ་སྤྲུལ་པའི་དགེ་སློང་ཡིན་པར་མདོ་སྡེ་སྤྲིན་ཆེན་སོགས་ནས་གསུངས་པའི་ཕྱིར་རོ། ། གསང་དབང་ཚེ་ན་བྱང་སེམས་ལྟུང་བའི་ཕྱིར། ། རྡོ་རྗེ་འཛིན་པ་དག་ལའང་ཐར་པ་མེད། ། ཀུནྡ་བྱང་ཆུབ་སེམས་ནི་སྤོང་བྱེད་པ། ། རྩ་བའི་ལྟུང་བར་བཤད་པའང་མི་རིགས་ཏེ། ། ཁྱིམ་པ་རྡོ་རྗེ་འཛིན་པའང་མེད་པར་འགྱུར། ། ཞེས་པའི་ལན་ནི།
འགྲེལ་ཆེན་ལས། དེ་ཁོ་ན་ཉིད་མེད་པ་དབང་པོ་གཉིས་ཀྱི་བདེ་བས་སངས་རྒྱས་ཉིད་འདོད་པ་རྣམས་ལ་རྩ་བའི་ལྟུང་བ་ལྔ་པར་འགྱུར་རོ། ། ཞེས་གསུངས་པས་འཛག་བདེ་ཙམ་ཞིག་ཐར་པའི་ལམ་དུ་བསམ་ནས་ཐིག་ལེ་ཉམས་པར་གྱུར་ནས་རྩ་ལྟུང་དུ་འགྱུར་བར་དགོངས་པ་ཡིན་གྱི། རྩ་ལྟུང་ལྔ་པ་བསྐྱེད་པའི་ཡན་ལག་གཞན་གང་མ་ཚང་བར་ཁམས་འཕོས་པ་ཙམ་གྱིས་རྩ་ལྟུང་བསྐྱེད་པས་ཁྱབ་པར་སྟོན་པ་གཏན་ནས་མ་ཡིན་ནོ། ། དེས་ན། གལ་ཏེ་ཆོས་ཀྱི་འདུ་བྱེད་ཀྱིས་སྤོང་བ། ། རྩ་བའི་ལྟུང་བ་ཡིན་ཕྱིར་མི་འགལ་ན། ། རྡོ་རྗེ་པདྨ་མཉམ་པར་ནམ་སྦྱོར་བ། ། དེ་ཚེ་འདུ་ཤེས་གསུམ་གྱིས་འཇུག་པ་ནི། ། རྡོ་རྗེ་ཐེག་པའི་ཁྱད་ཆོས་མ་ཡིན་ནམ། །
གྲོགས་དག་རང་གི་དེ་ཉིད་མ་སྟོན་ཅིག ། ཞེས་དོགས་པ་བསུས་ནས་དེ་ལ་གནོད་བྱེད་བརྗོད་པ་ཡང་འཐད་པ་མ་ཡིན་ཏེ། དབང་པོ་གཉིས་ཀྱི་བདེ་བས་སངས་རྒྱས་ཉིད་འདོད་པ་རྩ་ལྟུང་ལྔར་བསྐྱེད་པའི་ཡན་ལག་ཏུ་གསུངས་པ་ཡང་། འཛག་བདེ་ཐར་པའི་ལམ་དུ་བསམས་ནས་ཁམས་ཉམས་པར་བྱེད་ན་རྩ་ལྟུང་དུ་འགྱུར་ཞེས་སྟོན་པ་ཡིན་གྱི། ལུས་ལྷའི་འདུ་ཤེས་དང་ངག་སྔགས་ཀྱི་འདུ་ཤེས་དང་རྡོ་རྗེ་དང་པདྨ་མཉམ་པར་སྦྱོར་བ་ཆོས་ཀྱི་འདུ་ཤེས་གསུམ་གྱིས་མཉམ་སྦྱོར་འཇུག་པ་རྩ་ལྟུང་གི་ཡན་ལག་ཏུ་དགོས་ཞེས་སྟོན་པ་མ་ཡིན་པར་འགྲེལ་ཆེན་ལས། དེ་ཁོ་ན་ཉིད་མེད་པ་དབང་པོ་གཉིས་ཀྱི་བདེ་བས་སངས་རྒྱས་ཉིད་འདོད་པ་རྣམས་ལ་རྩ་བའི་ལྟུང་བ་ལྔ་པར་འགྱུར་རོ། ། ཞེས་པའི་ཚིག་ཟུར་དུ་དེ་ཁོ་ན་ཉིད་མེད་པ་ཞེས་འབུར་དོད་དུ་བྱུང་བ་དང་། དྷ་རི་ཀ་པས་ཀྱང་། དེས་ལྟུང་བ་ལྔ་པ་བསྐྱེད་པའི་ཡན་ལག་རྩིས། འཆད་པའི་སྐབས་སུ་ཤེས་རབ་ཆེན་པོས་མི་འགྱུར་བའི་རང་བཞིན་ཤེས་པ་དང་འགྱུར་བའི་བདེ་བ་ཙམ་དངས་དུ་བླང་བའི་བསམ་པ་དང་དེ་ལེགས་པར་འཛིན་པ་དང་།
གསང་དབང་གི་རྫས་སྒྲུབ་པའི་དོན་དང་གཞན་གྱི་བདེ་བའི་དོན་དང་རིལ་བུ་ལ་སོགས་པའི་ཆེད་མ་ཡིན་ཏེ། ཆོས་བཞི་དང་ལྡན་པས་སོ་ཞེས་འབྱུང་བ་ལྟར་རོ། ། དེས་ན་རྩ་ལྟུང་ལྔ་པ་བསྐྱེད་པ་ལ་ཡན་ལག་འདི་དག་ཅི་རིགས་སུ་ཚང་དགོས་པའི་ཕྱིར་ཁམས་ཉམས་པ་ཙམ་གྱིས་རྩ་ལྟུང་བསྐྱེད་པ་འགྲེལ་ཆེན་གྱི་དགོངས་པ་མ་ཡིན་པས་འབེན་མ་མཐོང་བའི་མདའ་དེ་གང་ལ་བརྡེགས་པ་ཡིན་མ་ཤེས་སོ། ། ཟད་པར་ནམ་མཁའ་གཟུགས་མེད་སྐྱེ་མཆེད་བཞིར། ། སྐྱེ་བ་འཕེན་ལོ་ཟད་པ་ལྷག་མ་དང་། ། ཚུལ་ཁྲིམས་ཀྱིས་ནི་གཟུགས་ཀྱི་ཁམས་འགྲུབ་ལོ། ། ཟད་པར་ཟིན་གནོན་རྣམ་ཐར་ལ་སོགས་ཀྱི། ། མན་ངག་སངས་རྒྱས་བསྟན་པའི་ཁྱད་ཆོས་ཡིན། ། བསྟན་ལ་མ་ཞུགས་པ་ལ་འདི་དག་མེད། ། ཕྱི་རོལ་པ་རྣམས་གོང་མར་མི་སྐྱེ་འམ། །
ཟད་པར་ནམ་མཁས་ནམ་མཁའ་མཐའ་ཡས་སུ། ། སྐྱེ་བར་རིགས་མེད་རྣམ་ཤེས་སོགས་སུ་མིན། ། གཞན་དུ་འཕེན་བྱེད་རྣམ་སྨིན་གཡོས་པའི་ཕྱིར། ། མི་གཡོ་བ་ཡི་ལས་སུ་འདི་མི་འགྱུར། ། ཞེས་པའི་ལན་ནི། ཕྱི་རོལ་པ་རྣམས་ཀྱི་རྒྱུད་ལ་ནམ་མཁའ་ལ་སོགས་པའི་ཟད་པར་རྣམས་དང་ཟིལ་གནོན་དང་། རྣམ་ཐར་གྱི་ཏིང་ངེ་འཛིན་རྣམས་མེད་པར་འདོད་པ་ནི་རིགས་པ་མ་ཡིན་ཏེ། དེ་ལྟར་འདོད་པ་ལ་ལུང་དང་རིགས་པའི་སྒྲུབ་བྱེད་གང་ཡང་མེད་པའི་ཕྱིར་རོ། ། གལ་ཏེ་ཏིང་ངེ་འཛིན་འདི་དག་ནི། སངས་རྒྱས་ཀྱི་བསྟན་པའི་ཁྱད་ཆོས་ཡིན་པས་ཕྱི་རོལ་བ་རྣམས་ཀྱི་རྒྱུད་ལ་མེད་པ་ཡིན་ནོ། །
ཞེ་ན། རྒྱུ་མཚན་འདི་ཡང་རིགས་པ་མ་ཡིན་ཏེ། སྒྲུབ་བྱེད་བསྒྲུབ་བྱ་དང་མཚུངས་པའི་ཕྱིར་རོ། ། གཞན་ཡང་ཟད་པར་སྟོང་པ་བསྒོམ་པ་སོགས་ཀྱིས་ཁམས་གོང་དུ་སྐྱེ་བར་ཁས་བླངས་པ་ལ། ཕྱི་རོལ་པ་རྣམས་ཁམས་གོང་དུ་སྐྱེ་བར་མི་སྲིད་པར་ཐལ། ཟད་པར་ཟིལ་གནོན་སོགས་ཁམས་གོང་དུ་སྐྱེ་བའི་རྒྱུ་གང་ཞིག་དེ་ཕྱི་རོལ་བའི་རྒྱུད་ལ་མེད་པའི་ཕྱིར། ཞེས་འཕེན་པ་ནི་ཁྱབ་པ་མ་ངེས་པ་ཡིན་ཏེ། དེ་ལྟ་ན་སངས་རྒྱས་པའི་རྒྱུད་ལ་ཡོད་པའི་གཟུགས་མེད་ཀྱི་ཏིང་ངེ་འཛིན་རྣམས་ཁམས་གོང་དུ་སྐྱེ་བའི་རྒྱུ་ཡིན་པར་ཁྱེད་རང་ཡང་ཁས་ལེན་དགོས་པས་ཕྱི་རོལ་པ་རྣམས་ཁམས་གོང་དུ་མི་སྐྱེ་བར་ཐལ། དེ་ཁམས་གོང་དུ་སྐྱེ་བའི་རྒྱུ་གང་ཞིག སངས་རྒྱས་པའི་རྒྱུད་ལ་ཡོད་པའི་གཟུགས་མེད་ཀྱི་ཏིང་ངེ་འཛིན་དེ་ཕྱི་རོལ་པའི་རྒྱུད་ལ་མེད་པའི་ཕྱིར་རོ། །
གཞན་ཡང་ཟད་པར་སྟོང་པར་བསྒོམ་པ་རྣམ་ཤེས་མཐའ་ཡས་སོགས་སུ་སྐྱེ་ཡང་མི་གཡོ་བའི་ལས་མ་ཡིན་པར་ཐལ་བའི་སྐྱོན་མེད་དེ། མི་གཡོ་བའི་ལས་སུ་འཇོག་པ་ལ། རྣམ་སྨིན་མི་གཡོ་བའི་སྒོ་ནས་འཇོག་པ་དང་། ལས་རང་གི་ངོ་བོ་མི་གཡོ་བའི་སྒོ་ནས་འཇོག་པའི་ཚུལ་གཉིས་ལས། འདིར་ནི་ཕྱི་མ་ལྟར་ཁས་ལེན་པ་ཡིན་པའི་ཕྱིར་ཏེ། ཟད་པར་རྣམས་ཀྱི་ངོ་བོ་ནི་ཏིང་ངེ་འཛིན་ཁྱད་པར་ཅན་ཡིན་པས་བྱིང་རྒོད་ལ་སོགས་པའི་སྐྱོན་གྱིས་གཡོ་བར་མི་ནུས་པའི་ཕྱིར་རོ། ། གཞན་ཡང་། གཟུགས་མེད་བཞིའི་ཏིང་ངེ་འཛིན་ཀུན་ཀྱང་དམིགས་པ་ཐོག་བཅས་ཀྱི་དངོས་པོ་བཀག་པ་ལ་དམིགས་པར་མཚུངས་པ་ཐམས་ཅད་ཀྱང་ཟད་པར་སྟོང་པ་བསྒོམ་པ་ཞེས་བྱ་བ་ལ། འདི་རྣམས་ཀྱིས་སྤྱིར་གཟུགས་མེད་སྐྱེ་མཆེད་བཞིར་སྐྱེས་པ་འཕེན་པ་ཡིན་ཞིང་། སོ་སོར་སྦྱར་ན།
ནམ་མཁའ་མཐའ་ཡས་སྐྱེ་མཆེད་ཀྱི་ཏིང་ངེ་འཛིན་གྱིས་གཟུགས་མེད་དང་པོ་དང་། དེ་བཞིན་དུ་རྣམ་ཤེས་དང་། ཅི་ཡང་མེད་པ་དང་། འདུ་ཤེས་མེད་མིན་གྱི་ཏིང་ངེ་འཛིན་གསུམ་གྱིས་རིམ་པ་ལྟར་གཟུགས་མེད་གཉིས་པ་དང་གསུམ་པ་དང་སྲིད་རྩེར་སྐྱེ་བ་འཕེན་པ་ཡིན་པས་མི་གཡོ་བའི་ལས་མ་ཡིན་པར་ཐལ་བའི་སྐྱོན་མེད་པ་ཡིན་ནོ། ། གྲུབ་མཐའ་བཞི་དང་རིག་བྱེད་བཞི་ལ་སོགས། ། དུས་ཀྱི་འཁོར་ལོའི་ཞལ་ནས་གསུངས་ཞེས་པའང་། ། དགོས་པ་ཡོད་ན་དེ་ཉིད་བརྩལ་བར་གྱིས། ། མེད་ན་གནོད་བྱེད་རིགས་པ་འདི་དག་སོམས། ། གྲུབ་མཐའ་བཞི་ཡི་བྱུང་ཚུལ་སྔར་བཤད་ཟིན། ། ཞེས་པའི་ལན་ནི་གོང་དུ་བཤད་ཟིན་ལ།
གཞན་ཡང་། གསུང་རབ་དགོངས་པ་གྲུབ་མཐའ་བཞིར་མི་གནས། ། གཞན་དུ་བཀའ་ལ་ནང་འགལ་ཇི་ལྟར་སྤང་། ། གྲུབ་མཐའ་སྨྲ་བ་སོ་སོའང་འདི་མི་བཞེད། ། འདིས་ནི་བསམ་པའི་དབང་གིས་གྲུབ་མཐའ་བཞི། ། སྟོན་པས་གསུངས་ཞེས་སྨྲ་བ་དེ་ཡང་བསམ། ། ཞེས་སྨྲས་པ་དེ་ཡང་འཐད་པ་མ་ཡིན་ཏེ། གྲུབ་མཐའ་བཞི་པོ་སངས་རྒྱས་ཀྱིས་མ་གསུངས་ན། དབུ་མ་རིན་ཆེན་ཕྲེང་བ་ལས། བརྡའ་སྤྲོད་པ་དག་ཇི་ལྟ་བུར། །
ཡི་གེའི་ཕྱི་མོ་ཀློག་འཇུག་ལྟར། ། དེ་བཞིན་སངས་རྒྱས་སེམས་ཅན་ལ། ། ཇི་ཙམ་བཟོད་པའི་ཆོས་སྟོན་ཏོ། ། ཁ་ཅིག་ལ་ནི་སྡིག་པ་ལས། ། རྣམ་པར་བཟློག་ཕྱིར་ཆོས་སྟོན་ཏོ། ། ཁ་ཅིག་བསོད་ནམས་འགྲུབ་བྱའི་ཕྱིར། ། ཁ་ཅིག་ལ་ནི་གཉིས་སྟོན་པ། ། ཁ་ཅིག་ལ་ནི་གཉིས་མི་སྟོན། ། ཟབ་མོ་ཁུ་འཁྲིག་ཅན་འཇིགས་པ། ། སྟོང་ཉིད་སྙིང་རྗེའི་སྙིང་པོ་ཅན། །
ཞེས་གྲུབ་མཐའ་འོག་མ་གཉིས་ཀྱི་རིགས་ཅན་ཁ་གཅིག་ལ་གཟུང་བ་ཕྱི་རོལ་དང་དེ་འཛིན་པའི་ཤེས་པ་གཉིས་པོ་རྫས་ཐ་དད་པའི་གྲུབ་མཐའ་ལ་བརྟེན་པའི་ཆོས་དང་། སེམས་ཙམ་པའི་རིགས་ཅན་ཁ་ཅིག་ལ། གཟུང་འཛིན་རྫས་ཐ་དད་ཀྱིས་སྟོང་པ་ལ་བརྟེན་པའི་ཆོས་སྟོན་པ་དང་། དབུ་མ་པའི་རིགས་ཅན་ཁ་ཅིག་ལ་སྟོང་ཉིད་སྙིང་རྗེའི་སྙིང་པོ་ཅན་གྱི་ཆོས་སྟོན་པའི་སྒོ་ནས། གྲུབ་མཐའ་བཞིའི་རིགས་ཅན་གྱི་གང་ཟག་རྣམས་ཀྱི་དོན་མཛད་པར་གསུངས་པ་མི་འཐད་པར་འགྱུར་ཏེ། སངས་རྒྱས་ཀྱི་ཞལ་ནས་གྲུབ་མཐའ་བཞིའི་རྣམ་གཞག་ཟུར་ཙམ་མ་གསུངས་པའི་ཕྱིར་རོ། ། ལང་གཤེགས་ལས། ཇི་ལྟར་ནད་པ་ནད་པ་ལ། ། སྨན་པས་སྨན་ནི་གཏོང་བ་ལྟར། ། དེ་བཞིན་སངས་རྒྱས་སེམས་ཅན་ལ། །
སེམས་ཙམ་དུ་ཡང་རབ་ཏུ་གསུངས། ། ཞེས་གསུངས་པ་ཡང་མི་འཐད་པར་འགྱུར་ཏེ། སངས་རྒྱས་ཀྱི་ཞལ་ནས་སེམས་ཙམ་པའི་གྲུབ་པའི་མཐའ་ཅུང་ཟད་ཀྱང་མ་གསུངས་པའི་ཕྱིར་དང་། མདོ་འདིས་ནི་དངོས་སུ་སེམས་ཙམ་དུ་ཡང་ཞེས་པའི་སྒྲས་གྲུབ་མཐའ་གཞན་གསུམ་ཡང་གསུངས་པར་བསྟན་པའི་ཕྱིར་རོ། ། གཞན་ཡང་། མདོ་ལས། སེམས་ཙམ་གྱི་གྲུབ་པའི་མཐའ་མ་བསྟན་ན་འཕགས་པ་ཐོགས་མེད་རྗེས་འབྲང་དང་བཅས་པའི་གཞུང་རྣམས་ལས་སེམས་ཙམ་པའི་གྲུབ་པའི་མཐའ་སྟོན་ཞེས་པ་ལ་སྒྲུབ་བྱེད་ཅི་ཡོད་སྨྲ་དགོས་སོ། ། གལ་ཏེ་གཞུང་དེ་དག་ལས་སྣང་བ་ཐམས་ཅད་སེམས་ཀྱི་བདག་ཉིད་དུ་བསྟན་པའི་ཕྱིར་སེམས་ཙམ་པའི་གྲུབ་པའི་མཐའ་བསྟན་པ་ཡིན་ནོ་ཞེ་ན། དེ་ལྟ་ན་ས་བཅུ་པའི་མདོ་དང་ལང་ཀར་གཤེགས་པའི་མདོ་ལས་ཀྱང་། སེམས་ཙམ་པའི་གྲུབ་མཐའ་བསྟན་པར་ཁས་བླངས་དགོས་ཏེ།
ས་བཅུ་པའི་མདོ་ལས། ཀྱཻ་རྒྱལ་བའི་སྲས་དག་ཁམས་གསུམ་པོ་འདི་ནི་སེམས་ཙམ་མོ། ། ཞེས་དང་། ལང་གཤེགས་ལས། དོན་ཡོད་མ་ཡིན་སེམས་ཙམ་སྟེ། ། ཕྱི་རོལ་དོན་མཐོང་ལོག་པ་ཡིན། ། ཞེས་གསུངས་པའི་ཕྱིར་རོ། ། གལ་ཏེ་འཕགས་པ་ཐོགས་མེད་རྗེས་འབྲང་དང་བཅས་པའི་གཞུང་དག་ལས་ཀྱང་། སེམས་ཙམ་པའི་གྲུབ་པའི་མཐའ་བསྟན་པ་ཡིན་ཏེ། གཞུང་དེ་དག་ལས་རིགས་ཆད་ཀྱི་རྣམ་གཞག་བཤད་པའི་ཕྱིར་དང་།
མཐར་ཐུག་ཐེག་པ་གསུམ་དུ་བཤད་པའི་ཕྱིར་དང་། ངོ་བོ་ཉིད་གསུམ་དང་རྣམ་པར་ཤེས་པ་ཚོགས་བརྒྱད་ཀྱི་རྣམ་གཞག་ཤད་པའི་ཕྱིར་རོ། ། ཞེ་ན། དེ་ལྟ་ན་མདོ་ལས་ཀྱང་སེམས་ཙམ་པའི་གྲུབ་པའི་མཐའ་བསྟན་པར་ཁས་ལེན་དགོས་ཏེ། རྣམ་གཞག་འདི་དག་མདོ་ལས་ཀྱང་གསུངས་པའི་ཕྱིར་ཏེ། ལོག་སྲེད་ཅན་དག་ཡོངས་སུ་མྱ་ངན་ལས་མི་འདའ་བའི་ཆོས་ཅན་ཞེས་པའི་མདོ། རྒྱུད་བླ་མའི་འགྲེལ་པར་དྲངས་པ་ལྟར་གྱི་ཕྱིར་དང་། མདོ་སྡེ་དགོངས་པ་ངེས་འགྲེལ་ལས། ཉན་ཐོས་ཞི་བ་བགྲོད་པ་གཅིག་པུ་པ་རྣམས་ལ་ནི་སངས་རྒྱས་ཐམས་ཅད་བརྩོན་པ་དང་ལྡན་ཡང་བྱང་ཆུབ་ཀྱི་སྙིང་པོ་ལ་གཞག་པར་མི་ནུས་སོ་ཞེས་པས་མཐར་ཐུག་ཐེག་པ་གསུམ་དུ་བསྟན་པའི་ཕྱིར་དང་། དོན་དམ་ཡང་དག་འཕགས།
ངས་ཆོས་རྣམས་ཀྱི་ངོ་བོ་ཉིད་མེད་པ་ཉིད་རྣམ་པ་གསུམ་པོ་འདི་ལྟ་སྟེ། ཞེས་སོགས་ཀྱིས་ངོ་བོ་ཉིད་གསུམ་གྱི་རྣམ་གཞག་རྒྱས་པར་གསུངས་པའི་ཕྱིར་དང་། རྣམ་ཤེས་ཚོགས་བརྒྱད་ཀྱི་རྣམ་གཞག་སྟོན་པ་ལ་དགོངས་འགྲེལ་གྱི་དྲིས་ལན་གཅིག་རང་པོ་ཡོད་པའི་ཕྱིར་རོ། ། གཞན་ཡང་གྲུབ་མཐའ་བཞི་པོ་སངས་རྒྱས་ཀྱིས་མ་གསུངས་ན་གྲུབ་མཐའ་དེ་དག་འཛིན་པའི་ཕྱི་རབས་ཀྱི་གདུལ་བྱ་རྣམས་སངས་རྒྱས་ཀྱི་བསྟན་པའི་རྗེས་སུ་འབྲང་བའི་གྲུབ་མཐའ་སྨྲ་བ་པོ་མ་ཡིན་པར་འགྱུར་ལ། དེ་འདོད་ན་གྲུབ་མཐའ་བཞི་པོ་སངས་རྒྱས་ཀྱི་བསྟན་པས་མ་བསྡུས་པར་འགྱུར་ཏེ། སངས་རྒྱས་ཀྱིས་གསུངས་པ་ཡང་མ་ཡིན་ལ་དེའི་རྗེས་སུ་འབྲང་བ་ཡང་མ་ཡིན་པའི་ཕྱིར་རོ། ། དེ་ཡང་འདོད་ན་ཁྱེད་རང་གིས་རྒྱལ་པོ་ཀྲི་ཀྲིའི་རྨི་ལམ་ལུང་བསྟན་པའི་མདོ་ལ་བརྟེན་ནས་སྡེ་པ་བཅོ་བརྒྱད་པོ་ཐམས་ཅད་ཀྱང་སངས་རྒྱས་ཀྱི་བསྟན་པར་བསྡུས་པ་བསྡུ་བ་གསུམ་པར་ཁས་བླངས་པ་དང་འགལ་ཞིང་། གཞན་ཡང་ཆོས་ཉིད་རང་གི་ངོ་བོ་ལས་མི་གཡོ་ཞིང་། ཐམས་ཅད་ལ་ཐ་དད་པར་སྣང་བའི་མདོ་ལས། འཇམ་དཔལ་ཁྱེད་འདི་སྐད་དུ་ཆོས་ལ་བརྟག་པའི་ཐབས་ལྔ་པོ་འདི་དག་གིས་རྣམ་པར་གྲོལ་བ་ཐོབ་པར་ནི་མཚུངས་ལགས་སམ།
ཞེས་ཟེར་བ་ནི་ཤེས་རབ་མཆོག་ཏུ་གྱུར་པའི་རྟོག་པ་ཡང་དག་པ་ལས་ལྷག་མ་བཞི་པོ་གཅིག་ལས་གཅིག་བརྒྱུད་པའི་ཁྱད་པར་གྱི་ཉེ་རིང་ཡོད་ཀྱང་རྣམ་པར་གྲོལ་བ་ཐོབ་པར་མཚུངས་པར་བལྟའོ་ཞེས་དང་། ཡང་མདོ་དེ་ཉིད་ལས། དེ་བཞིན་དུ་ཆོས་ལ་བརྟག་པའི་ཐབས་ལྔ་ཐ་དད་ཀྱང་ངས་མདོ་སྡེ་བཅུ་གཉིས་བཤད་པ་ལ་བརྟེན་པ་ཡིན་པས། མདོ་སྡེ་བཅུ་གཉིས་ནི་གཞི་ཡིན་ནོ། ། སྤྱི་ཡིན་ནོ་ཞེས་གསུངས་པ་རྣམས་དང་འགལ་ལོ། ། གཞན་ཡང་མདོ་ལས། སེམས་ཙམ་པའི་གྲུབ་པའི་མཐའ་ཅུང་ཟད་ཀྱང་མ་གསུངས་ན། རྗེ་བཙུན་བྱམས་པས་མདོའི་དགོངས་པ་ཇི་ལྟ་བ་བཞིན་མ་རྟོགས་པར་འགྱུར་ཏེ། བྱམས་ཆོས་ལྔ་ཀས་མདོའི་དགོངས་པ་སེམས་ཙམ་དུ་བཀྲལ་ལ་མདོ་ལས་སེམས་ཙམ་པའི་གྲུབ་པའི་མཐའ་ཅུང་ཟད་ཀྱང་མ་བཤད་པའི་ཕྱིར། རྟགས་ཁས་བླངས་སོ། །
གཞན་ཡང་གྲུབ་མཐའ་བཞི་སངས་རྒྱས་ཀྱིས་གསུངས་པར་ཁས་བླངས་པ་ལ། སངས་རྒྱས་དགོངས་པ་གྲུབ་མཐའ་བཞིར་མི་གནས། ། ཞེས་སྨྲས་པ་ཡང་མ་ངེས་པ་ཆེན་པོ་ཡིན་ཏེ། སངས་རྒྱས་ཀྱིས་གསུངས་ན་དངོས་བསྟན་གྱི་ཚིག་གི་དོན་སངས་རྒྱས་ཀྱི་བཞེད་པ་ཡིན་མི་དགོས་པའི་ཕྱིར་ཏེ། སངས་རྒྱས་ཀྱི་བཞེད་པ་མ་ཡིན་ཀྱང་གདུལ་བྱའི་བསམ་པ་དང་བསྟུན་པའི་ཆོས་བསྟན་པ་དུ་མ་ཞིག་ཡོད་པའི་ཕྱིར། དཔེར་ན། ཕ་དང་མ་ནི་གསད་བྱ་ཞིང་། ། རྒྱལ་པོ་གཙང་སྦྲ་ཅན་གཉིས་དང་། ། ཡུལ་འཁོར་འཁོར་དང་བཅས་བཅོམ་ནས། ། མི་དེ་དག་པར་འགྱུར་ཞེས་བྱ། །
ཞེས་ཕ་མ་བསད་པས་ཐར་པ་ཐོབ་པ་སངས་རྒྱས་ཀྱི་བཞེད་པ་མ་ཡིན་ཀྱང་གདུལ་བྱའི་བསམ་པ་དང་བསྟུན་ནས་དགོངས་ཏེ་བཤད་པ་ལྟ་བུའི་དྲང་དོན་མདོའི་ཚོགས་ཇི་སྙེད་པ་རྣམས་སོ། ། གཞན་ཡང་ཁྱེད་ཀྱིས། རིག་བྱེད་རྣམས་ནི་དྲང་སྲོང་རྒྱས་པ་དང་། ། དབྱིག་གི་སྙིང་པོ་སོགས་ཀྱིས་བྱས་པར་བཤད། ། སྤྱོད་པ་པ་སོགས་བྱེད་པོ་མེད་པར་འདོད། ། ཐུབ་པས་གསུངས་ཞེས་ཟེར་བ་སྔོན་མ་བྱུང་། ། ཞེས་པ་དང་། གཞན་དུ་རིག་བྱེད་རྗེས་འབྲང་མུ་སྟེགས་ཅན། ། སངས་རྒྱས་བསྟན་པའི་རྗེས་འབྲང་ཅིས་མ་ཡིན། ། མི་རིགས་བཞི་པོ་དུས་འཁོར་ལས་བྱུང་ན། །
ཚངས་པ་བྱེད་པོ་སྨྲ་དང་ཁྱད་ཅི་ཡོད། ། ཅེས་སྨྲས་པ་ཡང་འཐད་པ་མ་ཡིན་ཏེ། དེ་ལྟ་ན་བརྟག་གཉིས་ཀྱི་བརྟག་པ་དང་པོའི་ལེའུ་བརྒྱད་པ་ལས། ང་ལས་འགྲོ་བ་ཐམས་ཅད་བྱུང་། ། ང་ལས་གནས་གསུམ་པོ་ཡང་བྱུང་། ། ང་ཡི་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང་། ། ཞེས་གསུངས་པ་ཡང་། མི་རིགས་བཞི་པོ་ཀྱཻ་རྡོར་ལས་བྱུང་ན། ། ཚངས་པ་བྱེད་པོར་སྨྲ་དང་ཁྱད་ཅི་ཡོད། །
ཅེས་པ་དང་། འགྲོ་བ་རྣམས་ནི་ལས་ལས་སྐྱེས་པར་གསུངས། ། ཐུབ་པས་བྱས་ཞེས་ཟེར་བ་སྔོན་མ་བྱུང་། ། ཞེས་སྐྱོན་བརྗོད་དགོས་པར་འགྱུར་ཏེ། རྒྱུ་མཚན་ཀུན་ནས་མཚུངས་པའི་ཕྱིར་རོ། ། གལ་ཏེ་བརྟག་གཉིས་ཀྱི་ལུང་འདིའི་དོན་ནི། བཅོམ་ལྡན་འདས་ཀྱི་རྡོ་རྗེའི་ཆོས་ཉིད་དང་འགྲོ་བ་རྣམས་ཀྱི་ཆོས་ཉིད་དབྱེར་མེད་ཡིན་ལ། དེ་ལྟ་བུའི་ཆོས་ཉིད་དེ་འགྲོ་བ་རྣམས་ཀྱི་རྟེན་ཡིན་པ་ལ་དགོངས་ནས་ང་ལས་འགྲོ་བ་ཐམས་ཅད་བྱུང་། ། ཞེས་སོགས་གསུངས་པ་མ་ཡིན་པས་གོང་དུ་བརྗོད་པའི་སྐྱོན་ཡོད་པ་མ་ཡིན་ནོ་ཞེ་ན། དེ་ལྟ་ན་དུས་ཀྱི་འཁོར་ལོའི་ལུང་དེ་ཉིད་ལ་ཡང་ཁྱེད་ཀྱིས་བརྗོད་པའི་སྐྱོན་ཡོད་པ་མ་ཡིན་པར་ཐལ།
བཅོམ་ལྡན་འདས་དུས་ཀྱི་འཁོར་ལོའི་ཆོས་ཉིད་དང་མི་རིགས་བཞིའི་ཆོས་ཉིད་དབྱེར་མེད་ཡིན་ལ། དེ་ལྟ་བུའི་ཆོས་ཉིད་དེ་མི་རིགས་བཞིའི་རྟེན་ཡིན་པ་ལ་དགོངས་ནས། མི་རིགས་བཞི་པོ་དུས་ཀྱི་འཁོར་ལོ་ལས་བྱུང་བར་གསུངས་པ་ཡིན་པའི་ཕྱིར་རོ། ། ཞེས་བརྗོད་ན་ལན་གྱིས་བཟློག་པར་ནུས་པ་མ་ཡིན་ནོ། ། གལ་ཏེ་བརྟག་གཉིས་ཀྱི་ལུང་འདིའི་དོན་ནི། འདིའི་ཐད་ཀྱི་འགྲེལ་པ་མུ་ཏིག་གི་ཕྲེང་བ་ལས། འདིས་ནི་མོས་པའི་རྣལ་འབྱོར་བསྟན་པ་ཡིན་ནོ་ཞེས་ཤན་ཏི་པས་བཤད་པ་ལྟར་རྣལ་འབྱོར་པའི་མོས་པ་ལམ་བྱེད་ཀྱི་དབང་དུ་བྱས་ཏེ། འགྲོ་བ་ཐམས་ཅད་ཀྱེ་རྡོ་རྗེའི་བདག་ཉིད་དུ་བསྒོམ་པར་བྱ་བ་ཡིན་པས། ང་ལས་འགྲོ་བ་ཐམས་ཅད་བྱུང་། ། ཞེས་གསུངས་པ་ཡིན་པའི་ཕྱིར་སྐྱོན་མེད་དོ་ཞེ་ན།
དེ་ལྟ་ན་མོས་པ་ལམ་དུ་བྱེད་པའི་ཚེ་འགྲོ་བ་རིགས་དྲུག་པོ་ཐམས་ཅད་དུས་ཀྱི་འཁོར་ལོའི་བདག་ཉིད་དུ་བསྒོམ་པར་བྱ་བ་ཡིན་པས་འགྲོ་བ་དྲུག་པོ་དུས་ཀྱི་འཁོར་ལོ་ལས་བྱུང་བར་གསུངས་པ་ཡིན་ནོ། ། ཞེས་བཤད་ན་མི་མཚུངས་པ་ཅི་ཞིག་ཡོད་དེ་ཅུང་ཟད་ཀྱང་མེད་དོ། ། འོ་ན་དུས་ཀྱི་འཁོར་ལོའི་ཞལ་ནས་གྲུབ་མཐའ་བཞི་དང་རིག་བྱེད་བཞི་དང་འགྲོ་བ་དྲུག་ལ་སོགས་པ་སྤྲོས་པར་གསུངས་པའི་དགོངས་པ་གང་ཡིན་ཞེ་ན། འདི་ལ་ཡང་ཚུལ་གཉིས་ལས། དང་པོ་ནི། ཕྱག་རྒྱ་ཆེན་པོ་ཐིག་ལེའི་རྒྱུད་ལས། བདག་ནི་མེད་ན་འགྲོ་བ་ཀུན། ། ཇི་ལྟར་རྩ་བཤད་ཤིང་བཞིན་ནོ། ། ཞེས་དང་། རྒྱུད་བླ་མ་ལས།
ས་ནི་ཆུ་ལ་ཆུ་རླུང་ལ། ། རླུང་ནི་མཁའ་ལ་རབ་ཏུ་གནས། ། མཁའ་ནི་རླུང་དང་ཆུ་དག་དང་། ། ས་ཡི་ཁམས་ལ་གནས་མ་ཡིན། ། དེ་བཞིན་ཕུང་པོ་ཁམས་དབང་རྣམས། ། ལས་དང་ཉོན་མོངས་དག་ལ་གནས། ། ལས་དང་ཉོན་མོངས་ཚུལ་བཞིན་མིན། ། ཡིད་ལ་བྱེད་པ་རྟག་ཏུ་གནས། ། ཚུལ་བཞིན་མ་ཡིན་ཡིད་བྱེད་ནི། ། སེམས་ཀྱི་དག་པ་ལ་རབ་གནས། །
སེམས་ནི་རང་བཞིན་ཆོས་རྣམས་ནི། ། ཐམས་ཅད་ལ་ཡང་གནས་མ་ཡིན། ། ཞེས་འགྲོ་བ་ཐམས་ཅད་སེམས་ཀྱི་ཆོས་ཉིད་རང་བཞིན་རྣམ་དག་ལ་བརྟེན་པ་གསུངས་པ་ལྟར། འདིར་ཡང་བཅོམ་ལྡན་འདས་དུས་ཀྱི་འཁོར་ལོའི་ཞལ་བཞི་ལས། རྒྱུད་སྡེ་བཞི་དང་གྲུབ་མཐའ་བཞི་དང་རིག་བྱེད་བཞི་གསུངས་པ་དང་དུས་བཞི་དང་འགྲོ་བ་དྲུག་ལ་སོགས་པ་སྤྲོས་པར་གསུངས་པའི་དོན། དུས་ཀྱི་འཁོར་ལོ་ཞེས་པ་དོན་དམ་དུས་ཀྱི་འཁོར་ལོ་ཆོས་ཉིད་འོད་གསལ་འདུས་མ་བྱས་ཡིན་ལ། དེའི་ཞལ་བཞི་ནི་སྐུའི་ཆོས་ཉིད་དང་གསུང་གི་ཆོས་ཉིད་དང་ཐུགས་ཀྱི་ཆོས་ཉིད་དང་ཡེ་ཤེས་ཀྱི་སྟེ་དེ་ལྟ་བུའི་ཆོས་ཉིད་བཞི་པོ་དེ་ལ་གོང་དུ་བཤད་པའི་བཞི་ཚན་དེ་དག་བརྟེན་པ་ལ་བཞི་ཚན་དེ་དག་གསུངས་པ་དང་སྤྲོས་པར་བཤད་པ་ཡིན་ནོ། ། བཤད་ཚུལ་གཉིས་པ་ནི་འདི་ཡིན་ཏེ། དེ་ལ་དུས་ཀྱི་འཁོར་ལོ་ཞེས་པ་ནི། གཞི་དུས་ཀྱི་འཁོར་ལོ་ཡིན་ལ།
དེའི་ཞལ་བཞི་ནི་མདུན་ཞལ་ཐུགས་རྡོ་རྗེ་ནི་སྙིང་ཁ་ཆོས་ཀྱི་འཁོར་ལོའི་དབུས་ན་གཉིད་མཐུག་པོའི་གནས་སྐབས་སྐྱེད་པར་བྱེད་པའི་ཐིག་ལེ་གནས་པ་དེ་ལྟ་བུའི་ཐིག་ལེ་ནི་མདུན་ཞལ་ཐུགས་རྡོ་རྗེ་ཡིན་ལ། དེ་བཞིན་དུ་གཡས་ཞལ་ནི་མགྲིན་པ་ན་རྨི་ལམ་གྱི་གནས་སྐབས་བསྐྱེད་པའི་ཐིག་ལེ་དང་། གཡོན་ཞལ་ནི་དཔྲལ་བ་ན་པདྨའི་གནས་སྐབས་བསྐྱེད་པའི་ཐིག་ལེ་དང་། རྒྱབ་ཞལ་ཡེ་ཤེས་རྡོ་རྗེ་ནི་གསང་གནས་ན་བཞི་པའི་གནས་སྐབས་བསྐྱེད་པའི་ཐིག་ལེ་ཉིད་ཡོད་པ་དེ་དང་དེ་ཡིན་ཏེ། རྒྱུད་ཀྱི་སྐབས་འདི་ཉིད་དུ། མདུན་གྱི་ཞལ་ནས་སྤྲོས་པ་དག་ཀྱང་སྙིང་ཁའི་འཁོར་ལོ་ནས་འགྱུར་རྒྱབ་ཞལ་ལྟེ་བའི་འཁོར་ལོ་ནས། ། གཡས་ཀྱི་ཞལ་ནས་ལོངས་སྤྱོད་རྫོགས་པ་ནས་འགྱུར་ཀུན་གྱི་གཡོན་གྱི་ཞལ་ནས་ལྷན་ཅིག་སྐྱེས་པ་ནས། ། འཁོར་ལོ་འཁོར་ལོ་རྣམས་ཀྱི་ཞལ་གྱི་དབུས་ནས་ལུས་ལ་དངོས་པོ་སྤྲོ་བ་དང་ནི་བསྡུད་པ་གཉིས་སུ་འགྱུར། ། འཇིག་རྟེན་གསུམ་པོ་མཐའ་དག་རྣམས་ཀྱང་རྒྱལ་བ་བསྐྱེད་མཛད་ཞལ་གྱི་དབྱེ་བ་རྣམས་ཀྱི་ཡང་དག་གོ ། ཞེས་གསུངས་པས་སོ། །
དེ་ལྟ་བུའི་ཐིག་ལེ་བཞི་ལ་བག་ཆགས་མི་འདྲ་བ་བཞི་བརྟེན་པའི་བག་ཆགས་བཟང་བ་རྣམས་ལས་རྒྱུད་སྡེ་བཞི་དང་སངས་རྒྱས་པའི་གྲུབ་མཐའ་བཞི་དང་། སྡེ་པ་བཞི་དང་འགྲོ་བ་དྲུག་གི་ནང་ནས་བདེ་འགྲོའི་སྣང་བ་བྱུང་བ་ལ། དུས་ཀྱི་འཁོར་ལོའི་ཞལ་བཞི་ལས་དེ་དང་དེ་གསུངས་པ་དང་སྤྲོས་པར་བཤད་པ་ཡིན་ལ། ཐིག་ལེ་བཞི་ལ་བརྟེན་པའི་བག་ཆགས་ངན་པ་རྣམས་ལས། རིག་བྱེད་བཞི་དང་ཕྱི་རོལ་པའི་རྒྱུད་བཞི་གསུངས་པའི་སྣང་བ་དང་ཕྱི་རོལ་པའི་ལྷ་རྣམས་དང་འགྲོ་བ་དྲུག་ལས་ངན་འགྲོའི་སྣང་བ་བྱུང་བ་ནི། དུས་ཀྱི་འཁོར་ལོའི་ཞལ་བཞི་ལས་བཤད་མ་ཐག་པའི་དོན་དེ་དང་དེ་གསུངས་པ་དང་སྤྲོས་པར་བཤད་པ་ཡིན་ཏེ། འདི་དག་ནི་རྒྱུད་ཚིག་འདི་དག་གི་དགོངས་པ་དཔྱིས་ཕྱིན་པར་བཤད་པ་ཡིན་ནོ། ། དེའི་ཕྱིར་ཁྱེད་ཀྱིས། གནས་སྐབས་རིགས་བཞིའི་སྒྲིབ་པ་སྦྱང་བའི་ཕྱིར། ། སྟོན་པས་བཞི་ཚན་འདི་དག་གསུངས་ཤེ་ན། །
དེ་ལ་འགྲེལ་པ་ཅི་ཡོད་ཤེས་ལྡན་དག ། སེའུ་བཅུ་པའི་ངག་བཞིན་མི་འགྱུར་རམ། ། རིག་བྱེད་སྨྲ་སོགས་དྲང་ཕྱིར་གསུངས་ཤེ་ན། ། ཀླ་ཀློ་དྲང་ཕྱིར་ཀླ་ཀློའི་ཆོས་རྣམས་ཀྱང་། ། ཐུབ་པས་གསུངས་ཞེས་སྟོན་པར་རིགས་པར་འགྱུར། ། དེ་ཕྱིར་འདི་ནི་རིག་བྱེད་ལ་སོགས་ཀྱི། ། ཆོས་སྐད་སངས་རྒྱས་བསྟན་ལ་བསྲེ་བའི་སྙད། ། གཞུང་ཙམ་ཀློག་པ་རྣམས་ཀྱིས་འདི་ཡིས་འཚངས། ། བསྐལ་པར་བསམས་ཀྱང་རིག་པར་འགྱུར་མི་སྲིད། ། ཅེས་སྨྲས་པ་འདི་རྣམས་རྒྱུད་ཀྱི་དགོངས་པར་ལེགས་པར་བཤད་པའི་མཁས་པ་རྣམས་ཀྱིས་ཡོངས་སུ་བརྟགས་ན་གཞི་མེད་པ་ལ་འཁྲུལ་པའི་དོགས་པ་ཡིན་ནོ། །
བྱེ་བྲག་སྨྲ་བ་བརྗོད་དུ་མེད་པ་ཡིས། ། གང་ཟག་ཡོད་ཅེས་སྨྲ་བ་ཤིན་ཏུ་རྫུན། ། བརྗོད་དུ་མེད་པའི་གང་ཟག་གནས་མ་ཡིན། ། བུ་པ་ལ་སོགས་གང་ཟག་ལྔ་ཡིས་འདོད། ། བྱེ་བྲག་སྨྲ་བ་ཐམས་ཅད་ཡོད་སྨྲ་བའི། ། སྡེ་པ་ཉིད་ཡིན་བདག་མེད་ཁས་ལེན་ཏེ། ། དེ་ལྟ་མིན་ན་ཆོས་མངོན་མཛོད་ལས་ཀྱང་། ། བདག་མེད་ཕུང་པོ་ཙམ་ཞིག་ཇི་ལྟར་གསུངས། ། བྱེ་བྲག་སྨྲ་བའི་འདོད་པ་འཆད་པ་ན། ། འདུས་བྱས་སྐད་ཅིག་བདག་ཉིད་བྱེད་པོ་མེད། །
ཅེས་འདི་ཁྱེད་རང་གིས་ཀྱང་མ་དྲངས་སམ། ། ཁས་བླངས་སྔ་ཕྱི་འགལ་བ་ཇི་ལྟར་མིན། ། དེ་མ་ཐག་ཏུ་ནང་འགལ་སྨྲ་བ་ཡི། ། ས་བཅུ་པ་ཡི་བསྟན་བཅོས་ཨེ་མ་མཚར། ། ཞེས་པའི་ལན་ནི། གནས་མ་བུའི་སྡེ་པ་བྱེ་བྲག་ཏུ་སྨྲ་བའི་ཁོངས་སུ་གཏོགས་པ་མ་ཡིན་ན་མདོ་སྡེ་པར་ཁས་ལེན་དགོས་པ་ཡིན་ཏེ། སངས་རྒྱས་པ་ལ་བཞི་པ་དང་། ། ལྔ་པ་ཐུབ་པའི་དགོངས་པ་མིན། ། ཞེས་གསུངས་པ་ལྟར་སངས་རྒྱས་པའི་གྲུབ་མཐའ་སྨྲ་བ་ལ་བཞིར་གྲངས་ངེས་ལ། གྲུབ་མཐའ་སྨྲ་བ་གཞན་གསུམ་མ་ཡིན་པའི་ཕྱིར་རོ། །
དེ་ལ་བྱེ་བྲག་ཏུ་སྨྲ་བ་མ་ཡིན་པ་ཁྱེད་རང་གིས་ཁས་བླངས་ཤིང་། སེམས་ཙམ་པ་དང་དབུ་མ་པའི་ཁོངས་སུ་གཏོགས་པ་མ་ཡིན་ཏེ། གནས་མ་བུའི་སྡེ་པ་ནི་ཉན་ཐོས་རྩ་བའི་སྡེ་པ་བཞི་ལ་སྡེ་པ་བཅོ་བརྒྱད་དུ་གྱེས་པའི་ནང་ཚན་གཅིག་ཡིན་པས་སོ། ། གལ་ཏེ་གནས་མ་བུའི་སྡེ་པ་ལ་སོགས་པ་གཞན་ཐམས་ཅད་མདོ་སྡེ་པ་ཡིན་ལ་ཐམས་ཅད་ཡོད་སྨྲའི་སྡེ་པ་འབའ་ཞིག་བྱེ་བྲག་ཏུ་སྨྲ་བ་ཡིན་ཞེ་ན། གནས་མ་བུའི་སྡེ་པ་མདོ་སྡེ་པར་ཁས་ལེན་པར་མི་རིགས་པར་ཐལ། མདོ་སྡེ་པ་བདག་མེད་ཁས་ལེན་པའི་ཕྱིར། གསལ་ཁྱབ་ཁས་བླངས་སོ། ། རྟགས་གྲུབ་པ་ཡིན་ཏེ། མདོ་སྡེ་པ་བདེན་བཞིའི་རྣམ་པ་ལ་མི་རྟག་ལ་སོགས་བཅུ་དྲུག་ཡོད་པར་ཁས་ལེན་པའི་ཕྱིར་རོ། ། གཞན་ཡང་སྐབས་འདིར།
བྱེ་བྲག་ཏུ་སྨྲ་བ་བརྗོད་དུ་མེད་པའི་གང་ཟག་འདོད་པར་བཤད་པ་དང་འོག་ནས་བྱེ་བྲག་ཏུ་སྨྲ་བའི་འདོད་པ་འཆད་པ་ན། འདུས་བྱས་ཐམས་ཅད་སྐད་ཅིག་མ། ། བདག་གིས་སྟོང་ཞིང་བྱེད་པོ་མེད། ། ཅེས་དྲངས་པ་དེ་མ་ཐག་ཏུ་ནང་འགལ་ཞེས་སྨྲ་བ་ཡང་ཞིབ་ཏུ་མ་བརྟགས་པའི་རྣམ་འགྱུར་ཡིན་ཏེ། འདིར་ནི་བྱེ་བྲག་ཏུ་སྨྲ་བ་རྟག་མི་རྟག་གང་དུ་ཡང་བརྗོད་དུ་མེད་པའི་བདག་ཁས་ལེན་པར་བསྟན་པ་ཡིན་ལ། འོག་ཏུ་རྩ་རྒྱུད་ཀྱི་ལུང་དྲངས་པས་ནི་རྟག་གཅིག་རང་དབང་ཅན་གྱི་བདག་མེད་པར་ཁས་ལེན་པ་སྟོན་པ་ཡིན་པས་དེ་གཉིས་ནང་འགལ་བ་ཇི་ལྟར་ཡིན་ཏེ། གང་ཟག་རྟག་མི་རྟག་གང་དུ་ཡང་བརྗོད་དུ་མེད་པ་ཁས་ལེན་པ་དང་། རྟག་པ་མ་ཡིན་པར་ཁས་ལེན་པ་ལ་དེ་མ་ཐག་ཏུ་ཁས་ལེན་འགལ་བའི་ཉེས་པ་ཅུང་ཟད་ཀྱང་མེད་པའི་ཕྱིར་རོ། ། མདོ་སྡེ་པ་ལ་སུན་འབྱིན་སྨྲ་བ་ན། ། གལ་ཏེ་ཐོགས་པ་མེད་པའི་གཟུགས་མེད་ན། །
ཐམས་ཅད་མཁྱེན་སྐུ་ཐོགས་པ་མེད་མི་འགྱུར། ། ཞེས་པའི་ཐལ་བ་འབྲེལ་པ་མེད་པ་སྟེ། །

མདོ་སྡེ་པ་ལ་ཁས་ལེན་མེད་ཕྱིར་རོ། ། ཐོགས་པ་མེད་པའི་གཟུགས་མེད་དེས་མི་འདོད། ། རྣམ་རིག་མིན་པའི་གཟུགས་ཀྱི་དབང་བྱས་ནས། ། ཐོགས་པ་མེད་པའི་གཟུགས་ཡོད་མིན་ཞེས་སྨྲས། ། ཁས་ལེན་མེད་པའི་ཐལ་བ་འཕེན་པ་ཡིས། ། འཕགས་ཆེན་རྣམས་ཀྱི་རིགས་པ་འདི་ལ་གཟིགས། ། ཞེས་པའི་ལན་ནི། སྤྱིར་ཐོགས་མེད་ཀྱི་གཟུགས་མེད་པར་ཁས་ལེན་པ་མདོ་སྡེ་པའི་འདོད་པ་བཟུང་ནས་དེ་ཙམ་ཞིག་འགོག་པ་མ་ཡིན་གྱི། འོ་ན་ཇི་ལྟར་ཡིན་ཞེ་ན། ཐོགས་པ་མེད་པའི་གཟུགས་ཞེས་པ་ནི་རྡུལ་ཕྲ་རབ་ལས་འདས་པའི་དོན་ཡིན་ལ། དུས་གསུམ་རིག་པར་བྱེད་པ་པོ་ཞེས་པ་ནི་སྟོང་གཟུགས་དེ་ཉིད་ཐམས་ཅད་མཁྱེན་པའི་ཡེ་ཤེས་ཀྱི་བདག་ཉིད་དུ་སྟོན་པའི་དོན་ཡིན་ཞིང་།
གལ་ཏེ་མར་མེ་སྣལ་བ་དང་མཚུངས་པ་ཡིན་ན་ཞེས་པ་ནི། དེ་ལྟ་བུའི་སྟོང་པ་ཉིད་ཀྱི་གཟུགས་མེད་པར་མདོ་སྡེ་པ་ཁས་ལེན་པ་ཡིན་ན། འོག་ནས་འབྱུང་བའི་སྐྱོན་འདི་དག་ཡོད་ཅེས་བྱ་བའི་དོན་ཏོ། ། དེ་ལ་སྐྱོན་བྱུང་བའི་ཚུལ་སྟོན་པ་ནི། དེའི་ཚེ་ཐོགས་པ་མེད་པའི་གཟུགས་མེད་པའི་ཕྱིར། ཐམས་ཅད་མཁྱེན་པར་མི་འགྱུར་རོ་ཞེས་བྱ་བ་ལ་སོགས་པའོ། ། མདོར་ན་མདོ་སྡེ་པའི་ལུགས་ལ་གཟུགས་ཡིན་ན་འབྱུང་བཞིའི་རྡུལ་ཕྲ་རབ་ལས་གྲུབ་པའི་བེམ་པོ་ཡིན་པས་ཁྱབ་པར་ཁས་ལེན་པ་ཡིན་ལ། དེ་ལྟར་བྱས་ན་རྣམ་ཀུན་མཆོག་ལྡན་གྱི་སྟོང་གཟུགས་བདེ་བ་ཆེན་པོའི་ཡེ་ཤེས་དང་ངོ་བོ་དབྱེར་མེད་དུ་གྱུར་པ་མེད་པར་ཁས་ལེན་དགོས་པས་སྐུ་བཞི་ཡེ་ཤེས་ལྔའི་བདག་ཉིད་ཅན་གྱི་སངས་རྒྱས་མི་འཐད་པར་འགྱུར་རོ་ཞེས་བྱ་བའི་དོན་ཏོ། ། བསྡུད་པོ་རྣམས་ཀྱི་སྡེ་སྣོད་རྣམ་པ་གསུམ། ། གླེགས་བམ་དག་ལ་ཡོད་ཅེས་སྨྲས་པའང་མིན། །
འདུལ་བའི་སྡེ་སྣོད་གླེགས་བམ་ལ་འགོད་པ། ། དགེ་སློང་རྣམས་ལ་ཐུབ་པས་གནང་བ་མེད། ། འགྲེལ་དང་མཚམས་སྦྱར་འདི་སྐད་བདག་ཐོས་སོགས། ། བཅུག་ནས་འཕགས་པའི་ཡུལ་དུ་གསུང་རབ་རྣམས། ། འོད་སྲུང་སོགས་ཀྱིས་གཙོ་བོར་སྟོན་པ་ལ། ། རྩ་བའི་བཀའ་བསྡུ་དང་པོར་གྲགས་པ་ཡིན། ། ཡངས་པ་ཅན་གྱི་གྲོང་ཁྱེར་ཆེན་པོ་རུ། ། རུང་བ་མིན་པའི་གཞི་བཅུ་སུན་ཕྱུང་ནས། ། དགྲ་བཅོམ་རྣམས་ཀྱིས་བཀྲ་ཤིས་གསོ་སྦྱོང་མཛད། ། དེ་ལ་བསྡུ་བ་གཉིས་པར་གྲགས་པ་ཡིན། །
སྡེ་པ་བཅོ་བརྒྱད་ཕན་ཚུན་རྩོད་པ་ན། ། ཀྲི་ཀྲིའི་རྨི་ལམ་ལུང་བསྟན་མདོ་བསྟན་ནས། ། ཀུན་ཀྱང་སངས་རྒྱས་བསྟན་པར་བསྡུས་པ་ལ། ། བསྡུ་བ་གསུམ་པ་བྱས་ཞེས་མཁས་ལ་གྲགས། ། གསུང་རབ་གླེགས་བམ་ངོས་ལ་བཀོད་པ་ཙམ། ། བསྡུ་བའི་དོན་དུ་མཁས་པ་རྣམས་མི་བཞེད། ། ཐེག་པ་གསུམ་གྱི་གང་ཟག་སོ་སོ་ཡིས། ། ཐེག་པ་གསུམ་གྱི་སྡེ་སྣོད་བསྡུས་ཞེས་པའང་། ། ཉན་ཐོས་སྡེ་སྣོད་ལས་གཞན་རང་རྒྱལ་གྱིས། ། སྡེ་སྣོད་ལོག་པ་མེད་ན་རང་རྒྱལ་གྱིས། །
བསྡུད་པོས་བསྡུ་རྒྱུའི་སྡེ་སྣོད་གང་ཡིན་སྨྲོས། ། སངས་རྒྱས་བསྟན་ལ་རང་རྒྱལ་འབྱུང་བ་མེད། ། ཅེས་པའི་ལན་ནི། ཁྱེད་ཀྱི་རྩོད་པ་འདི་དག་ཞིབ་ཏུ་མ་བརྟགས་པའི་རྩོད་པ་ཡིན་ཏེ། འགྲེལ་ཆེན་ལས། ཐེག་པ་གསུམ་གླེགས་བམ་དུ་བྲིས་ཞེས་གསུངས་ཀྱི་དེ་ཉིད་བཀའ་བསྡུའི་དོན་དུ་ཚིག་ཟུར་གང་གིས་ཀྱང་མ་བསྟན་པའི་ཕྱིར་རོ། ། གལ་ཏེ་བཀའ་བསྡུའི་དུས་སུ་བྲིས་ཞེས་པ་ཙམ་གྱིས་དེའི་དོན་དུ་འགྱུར་དགོས་ན། དེའི་དུས་སུ་གདན་བཤམ་པ་དང་བཤོས་གསོལ་བ་དང་ན་བཟའ་བསྣམས་པ་སོགས་ཀྱང་བཀའ་བསྡུའི་དོན་དུ་ཐལ་ལོ། ། གལ་ཏེ་དེ་ཉིད་བཀའ་བསྡུ་བའི་དོན་དུ་མ་སྨྲས་སུ་ཆུག་མོད། བཀའ་བསྡུ་བའི་དུས་སུ་གསུང་རབ་གླེགས་བམ་དུ་བྲིས་པ་མི་རིགས་སོ་ཞེ་ན།
དེ་ལྟར་ན་ཕྱག་རྡོར་གྱི་སྤྲུལ་པ་རྒྱལ་པོ་ཨིནྡྲ་བྷུ་ཏིས་མཛད་པའི་བདེ་མཆོག་རྩ་རྒྱུད་ཀྱི་འགྲེལ་པར། ཕྱི་དུས་རིམ་པར་ལུང་བསྟན་བསྡུད་པ་པོས། ། རི་བོ་མཆོག་རབ་བྱང་ཤར་ལྷ་གནས་མཆོག ། ལྕང་ལོ་ཅན་གྱི་ཕོ་བྲང་ཆེན་པོར་ནི། ། རྒྱུད་རྣམས་མ་ལུས་སེམས་དཔའ་ཆེན་པོའི་ཚོགས། ། བྱེ་བ་ཕྲག་ནི་དགུ་བཅུ་རྩ་དྲུག་ཚོགས། ། འདུས་ཏེ་རྗེ་བཙུན་གསང་བའི་བདག་པོ་ལ། ། གསོལ་བ་བཏབ་སྟེ་འདི་སྐད་བདག་ཐོས་ཞེས། ། རབ་ཏུ་རྒྱས་པར་གསེར་གྱི་ཤོག་བུ་ལ། ། བཻ་ཌཱུརའི་ཞུན་མས་ཡི་གེར་བཀོད། །
དེ་ནས་མ་འོངས་དུས་ལ་དགོངས་ནས་ནི། ། ཨུ་རྒྱན་གནས་སུ་ཀླུ་ལས་གྱུར་པ་ཡིས། ། མཁའ་འགྲོ་མ་ཡི་ཚོགས་ལ་བྱིན་གྱིས་བརླབས། ། ཞེས་པའི་དགོངས་པ་ཇི་ལྟར་འཆད་པར་འགྱུར། ། གལ་ཏེ་དེ་ཉིད་ནི་ཐེག་པ་ཆེན་པོ་བསྡུ་བའི་དབང་དུ་བྱས་སོ་ཞེ་ན། ཐེག་པ་ཆེ་ཆུང་གི་བཀའ་བསྡུ་བ་ལ་གསུང་རབ་གླེགས་བམ་ལ་འགོད་དུ་རུང་མི་རུང་གི་ཁྱད་པར་བཞག་དཀའ་བས་མི་འཐད་དོ། ། གལ་ཏེ་ཁྱད་པར་མེད་པ་མི་འཐད་དེ། དགེ་སློང་རྣམས་ལ་འདུལ་བའི་སྡེ་སྣོད་གླེགས་བམ་ལ་འབྲི་བ་བཀག་པས་སོ་ཞེ་ན། འདི་ནི་ཞུ་བ་ལས་ལྔ་པོ་འདི་དག་ནི་ཡི་གེར་མ་བྲིས་ཏེ་ཞེས་སོགས་ལ་བསམ་ན་ཡང་མི་འཐད་དེ། མ་བྲིས་ཏེ་ཞེས་པ་ཙམ་གྱིས་འབྲི་བ་བཀག་པར་སྒྲུབ་མི་ནུས་པའི་ཕྱིར་ཏེ།
ནུས་ན་སངས་རྒྱས་པ་བཀག་ན་གང་ཟག་དེ་སངས་རྒྱས་པ་ཡང་ཁེགས་པར་འགྱུར་རོ། ། དེ་མ་ཟད་འདུལ་བའི་སྡེ་སྣོད་གླེགས་བམ་ལ་འགོད་པར་བཅོམ་ལྡན་འདས་ཀྱིས་གནང་བ་ཡིན་ཏེ། ལུང་ཕྲན་ཚེགས་ལས། གཞན་ཡང་མདོ་སྡེ་དང་འདུལ་བ་དང་ཆོས་མངོན་པ་བསྐྱུད་པར་གྱུར་ན་དེ་དག་གིས་ཇི་ལྟར་བསྒྲུབ་པར་བགྱི། ཞེས་ཉེ་བར་འཁོར་གྱིས་ཞུས་པའི་ལན་དུ། མདོ་སྡེ་དང་འདུལ་བ་དང་ཆོས་མངོན་པ་རྣམས་བརྗེད་པར་གྱུར་ན་གླེགས་བམ་སུ་བྲིས་ནས་བཅང་བར་བྱ་སྟེ་འདི་ལ་འགྱོད་པར་མི་བྱའོ། ། ཞེས་ཤིན་ཏུ་གསལ་བར་གསུངས་པའི་ཕྱིར་རོ། ། གཞན་ཡང་། ཐེག་པ་དམན་པའི་སྡེ་སྣོད་གསུམ་ཉན་ཐོས་དང་རང་རྒྱལ་གྱི་སྡེ་སྣོད་ཐུན་མོང་མ་ཡིན་པའི་ཕྱིར་དེ་དག་བསྡུས་པ་ལ་ཉན་ཐོས་ཀྱི་སྡེ་སྣོད་བསྡུས་པ་དང་། རང་རྒྱལ་གྱི་སྡེ་སྣོད་བསྡུས་པ་གཉིས་ཀའི་ཐ་སྙད་འཇུག་པའི་ཕྱིར་རང་རྒྱལ་ལ་ཉན་ཐོས་ལས་སྡེ་སྣོད་ལོགས་པ་མེད་ན་རང་རྒྱལ་གྱི་སྡེ་སྣོད་བསྡུས་ཞེས་པའང་མི་འཐད་སྙམ་པ་ཡང་ཕྱིན་ཅི་ལོག་གི་ལོག་རྟོག་ཏུ་རིགས་པར་བྱའོ། །
བོད་དུ་བོད་ཀྱི་སྐད་ཀྱིས་བྲིས་ཞེས་པའང་། ། པདྨ་དཀར་པོས་འགྲེལ་པ་བརྩམས་པའི་སྔར། ། བོད་ལ་བསྟན་པ་ཡོད་ན་ཚིག་འདི་རིགས། ། གཞན་དུ་འབྲི་བར་འགྱུར་ཞེས་སྨྲ་བར་རིགས། ། ཞེས་པའི་ལན་ནི། དེ་ལྟ་ན་ཤེས་རབ་སྙིང་པོ་ལས། དུས་གསུམ་དུ་རྣམ་པར་བཞུགས་པའི་སངས་རྒྱས་ཐམས་ཅད་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་བརྟེན་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། ། ཞེས་གསུངས་པ་ལ་ཡང་དེ་ལྟར་ན། དུས་གསུམ་སངས་རྒྱས་སོ་ཞེས་གསུངས་པ་ཡང་།
ཤཱཀྱ་ཐུབ་པས་ཤེར་སྙིང་གསུངས་པའི་སྔར། ། མ་འོངས་སངས་རྒྱས་ཡོད་ན་ཚིག་འདི་རིགས། ། གཞན་དུ་རྒྱ་བར་འགྱུར་ཞེས་སྨྲ་བར་རིགས། ། ཞེས་པའི་གནོད་བྱེད་བརྗོད་དགོས་པར་འགྱུར་ཏེ། དུས་གསུམ་དུ་གཤེགས་པའི་མགོན་པོ་ཐམས་ཅད་སངས་རྒྱས་པར་གསུངས་པའི་ཕྱིར་རོ། ། དེ་བཞིན་དུ། སྐུ་གསུང་ཐུགས་ཀྱི་རྡོ་རྗེ་ཅན། ། དུས་གསུམ་འབྱོན་པའི་སངས་རྒྱས་རྣམས། ། རྡོ་རྗེ་སྔགས་ཀྱི་མཐུ་ཡིས་ནི། ། ཡེ་ཤེས་བླ་མེད་ཡང་དག་བརྙེས། །
ཞེས་པ་ལ་སོགས་པ་གསུང་རབ་དུ་མ་ཞིག་ལ་གནོད་བྱེད་བརྗོད་དགོས་པར་འགྱུར་རོ། ། ཁྱོད་ཀྱི་རྒྱུད་ལས་བཤད་པའི་ལྷ་གྲངས་ཀྱི། ། བསྙེན་པ་ཚེ་ལོ་བརྒྱ་པས་འཁྱོལ་བ་དཀའ། ། བསྐྱེད་རིམ་ཙམ་ཡང་བསྒྲུབ་པར་མི་ནུས་ན། ། ཚེ་འདི་ཉིད་ལ་སངས་རྒྱས་ཇི་ལྟར་འབྱིན། ། རྗེས་མཐུན་ཐབས་དང་མི་ལྡན་བསྙེན་པ་ནི། ། འཇོག་པོའི་གཙུག་རྒྱན་ལེན་པའི་མན་ངག་ལྟར། ། མཁས་པ་རྣམས་ཀྱིས་འདོར་བྱའི་གནས་སུ་བཤད། ། དེ་ལ་འཇུག་པ་རང་ཉིད་བླུན་པོ་ཡིན། ། ཞེས་པའི་ལན་ནི།
རྒྱུད་ནས་བཤད་པའི་ལྷ་གྲངས་ལ་རྒྱུ་སྐར་ཉི་ཤུ་རྩ་བདུན་གྱི་ཆུ་ཚོད་དང་མཐུན་པར་རྩ་བའི་ལྷ་གྲངས་སྟོང་དྲུག་བརྒྱ་ཉི་ཤུ་ཡོད་ཀྱང་ལྷ་དེ་དག་ཐམས་ཅད་ལ་གྲངས་ཀྱི་བསྙེན་པ་རྫོགས་པར་སྐྱེལ་དགོས་པ་རྒྱུད་དང་འགྲེལ་བའི་སྐབས་གང་ན་ཡང་ཟུར་ཙམ་ཡང་གསུངས་པ་མེད་ཅིང་སྐྱེལ་དགོས་པ་ཡང་མ་ཡིན་ཏེ། དེ་ཡང་དུས་འཁོར་ཡོངས་རྫོགས་ལྟ་བུ་ལ་མཚོན་ན། ཐུགས་དཀྱིལ་གྱི་ལྷ་རྣམས་དང་གསུང་གི་གཙོ་བོ་ཡབ་ཡུམ་དང་། སྐུའི་ལྷ་ཆེན་བཅུ་གཉིས་ཡུམ་དང་བཅས་པ་དང་། སྐུའི་ཁྲོ་བོ་ཡབ་ཡུམ་རླུང་དང་རབ་གཏུམ་མ་རྣམས་ལ་གྲངས་ཀྱི་བསྙེན་པ་དགོས་ཀྱི། གཞན་རྣམས་ལ་མི་དགོས་པའི་ཕྱིར་དང་། ལྷ་དེ་རྣམས་ཀྱི་བསྙེན་པ་ཡང་རྣམ་བཅུ་དབང་ལྡན་ལ་བརྟན་གཡོ་ཐམས་ཅད་ཀྱི་སྔགས་ཀྱི་ས་བོན་ཚང་བས་རྣམ་བཅུ་དབང་ལྡན་བྱེ་བ་བཟླས་པ་ཉིད་ཀྱིས་ལྷ་ཐམས་ཅད་ཀྱི་བསྙེན་པར་འགྱུར་བས་དཀྱིལ་འཁོར་གྱི་བྱེ་བ་ལ་དབང་བའི་ཕྱིར་རོ། ། གལ་ཏེ་དེ་ལྟ་ཡིན་དུ་ཆུག་མོད་རྐང་པ་བདུན་བཅུ་རྩ་གཉིས་ལ་བྱེ་བ་བཟླ་དགོས་པ་ནི་ཁྱེད་རང་གི་རྒྱུད་ལས་དངོས་སུ་གསུངས་དེ་ལྟ་བུ་ཡང་ཤིན་ཏུ་བསྒྲུབ་པར་དཀའ་བས་འཇོག་པོའི་གཙུག་རྒྱན་ལེན་པའི་བསྟན་བཅོས་དང་མཚུངས་ཏེ་དགོས་པ་ཡོད་ཀྱང་བསྒྲུབ་མི་ནུས་པས་སོ་ཞེ་ན། འདི་ནི་དེ་བས་ཀྱང་ཆེས་མི་འཐད་དེ། རྐང་པ་བདུན་བཅུ་རྩ་གཉིས་པ་བྱེ་བ་བཟླ་བར་གསུངས་པ་ནི་ངག་བཟླས་ཀྱི་དབང་དུ་བྱས་པ་མ་ཡིན་གྱི་རླུང་བཟླས་ཀྱི་དབང་དུ་བྱས་པ་ཡིན་ལ།
དེ་ལྟར་བྱས་ན་ཞག་རེ་ལ་ཡང་རྐང་པ་བདུན་ཅུ་རྩ་གཉིས་པ་ཉི་ཁྲི་ཆིག་སྟོང་དྲུག་བརྒྱ་བཟླས་པར་འགྱུར་བའི་ཕྱིར་རོ། ། དེའི་ཚུལ་ཡང་རྐང་པ་བདུན་ཅུ་རྩ་གཉིས་ལས་རྐང་པ་བཅུ་གཉིས་ནི་ནང་གི་དུས་སྦྱོར་བཅུ་གཉིས་འཕོ་བའི་མཚམས་སུ་ཡེ་ཤེས་ཀྱི་རླུང་ལྔ་བཅུ་རྩ་དྲུག་རྐང་བཅས་ཚན་པ་བཅུ་གཉིས་རྒྱུ་ལ་དེ་ལྟ་བུའི་ཡེ་ཤེས་ཀྱི་རླུང་སྡེ་ཚན་བཅུ་གཉིས་ཀྱི་རླུང་རེ་རེ་དང་རྐང་པ་བཅུ་གཉིས་ཀྱི་རྐང་པ་རེ་རེ་སྦྱར་ནས་བཟླ་བར་བྱ་བ་ཡིན་ནོ། ། རྐང་པ་ལྷག་མ་དྲུག་ཅུ་ནི་ནང་གི་དུས་སྦྱོར་བཅུ་གཉིས་རེ་རེ་ལ་ཡང་དཀྱིལ་འཁོར་ལྔ་ལྔ་ཡོད་པས་དཀྱིལ་འཁོར་དྲུག་ཅུ་དབུགས་རེ་རེ་དང་སྦྱར་ནས་བཟླ་བར་བྱ་བ་ཡིན་ནོ། ། རྣལ་འབྱོར་ཡན་ལག་དྲུག་གི་དོན་རྣམས་ཀྱང་། ། གསང་བ་འདུས་པའི་རྒྱུད་དང་འགལ་བར་སྣང་། ། དེ་དོན་ཉམས་སུ་ལེན་པའི་རིམ་པ་ཡང་། ། ཀླུ་སྒྲུབ་ཡབ་སྲས་ལུགས་ལས་ཕྱི་རོལ་གྱུར། ། ཅེས་པའི་ལན་ནི། འདུས་པ་ནས་བཤད་པའི་སྦྱོར་བ་ཡན་ལག་དྲུག་དང་མི་མཐུན་པས་སྐབས་འདི་དག་ནས་བཤད་པའི་སྦྱོར་བ་ཡན་ལག་དྲུག་ཡང་དག་པའི་རྫོགས་རིམ་མ་ཡིན་པར་བསྒྲུབ་པ་ནི་མི་འཐད་དེ། དེ་ལྟ་ན་འདུས་པ་ནས་བཤད་པའི་སྦྱོར་དྲུག་ཀྱང་རྫོགས་རིམ་རྣམ་དག་མ་ཡིན་པར་འགྱུར་ཏེ།
དུས་ཀྱི་འཁོར་ལོའི་རྒྱུད་དང་མི་མཐུན་པའི་ཕྱིར་རོ། ། ཞེས་བཟློགས་ཏེ་བརྗོད་ན་ཆོས་མཐུན་གྱི་ལན་མེད་པའི་ཕྱིར་རོ། ། གཞན་ཡང་འདུས་པ་ནས་བཤད་པའི་སྦྱོར་དྲུག་དང་མི་མཐུན་པའི་སྦྱོར་དྲུག་ཐམས་ཅད་རྫོགས་རིམ་རྣམ་དག་མ་ཡིན་ན། འདུས་པ་ནས་བཤད་པའི་རིམ་ལྔ་དང་མི་མཐུན་པའི་རིམ་ལྔ་ཐམས་ཅད་ཀྱང་རྣམ་དག་མ་ཡིན་པ་ཁས་ལེན་དགོས་ལ། གྲུབ་ཆེན་ལཱུ་ཧི་པ་དང་དྲིལ་བུ་པ་ལ་སོགས་པ་འཁོར་ལོ་སྡོམ་པའི་རྒྱུད་ཀྱི་རྗེས་སུ་འབྲངས་ནས་རྡོ་རྗེ་འཆང་གི་དགོངས་པ་བཞིན་དུ་ལེགས་པར་བཤད་པའི་རིམ་ལྔ་ཐམས་ཅད་ཀྱང་སྐྱོན་ཅན་དུ་ཁས་ལེན་དགོས་པར་འགྱུར་ཏེ། དེ་དག་འདུས་པ་ནས་གསུངས་པ་དང་མིང་འདྲ་ཡང་དོན་མི་གཅིག་པའི་ཕྱིར་རོ། ། དེ་བཞིན་དུ་གསང་འདུས་དང་མི་མཐུན་པའི་བསྐྱེད་རིམ་ཐམས་ཅད་ཀྱང་རྣམ་དག་མ་ཡིན་པར་ཁས་ལེན་དགོས་པ་ལ་སོགས་པ་ཉེས་པ་དུ་མའི་གནས་སུ་འགྱུར་ཏོ། ། དེ་བཞིན་དུ། དེ་དོན་ཉམས་སུ་ལེན་པའི་རིམ་པ་ཡང་། ། འཕགས་པ་ཡབ་སྲས་ལུགས་ལས་ཕྱི་རོལ་འགྱུར། །
ཞེས་འཕགས་ལུགས་དང་མི་མཐུན་པ་རྒྱུ་མཚན་དུ་བྱས་ནས་མི་འཐད་པར་སྨྲ་བ་ཡང་མི་འཐད་དེ། དེ་ལྟ་ན་ཡེ་ཤེས་ཞབས་ལུགས་ཀྱི་བསྐྱེད་རིམ་དང་རྫོགས་རིམ་གྱི་རྣམ་གཞག་ཕལ་ཆེར་ལ་སྐུར་པ་འདེབས་དགོས་པའི་ཕྱིར་ཏེ། ཡེ་ཤེས་ཞབས་ལུགས་པས་བསྐྱེད་རིམ་འཇམ་པའི་དབྱངས་ཀྱིས་གཙོ་མཛད་པའི་ཕྱི་དཀྱིལ་ལ་ལྷ་བཅུ་དགུ་མ་ལས་མ་མཛད་ལ། འཕགས་ལུགས་ཀྱི་མི་བསྐྱོད་རྡོ་རྗེས་གཙོ་མཛད་པའི་ཕྱི་དཀྱིལ་ལ་ལྷ་སུམ་ཅུ་རྩ་གཉིས་བཀོད་པའི་ཕྱིར་དང་། ལུགས་གཉིས་ཀྱི་སྦྱོར་བ་ཡན་ལག་དྲུག་གི་རྣམ་གཞག་ཀྱང་ཆོས་མི་མཐུན་པའི་ཕྱིར་རོ། ། དེར་མ་ཟད་སློབ་དཔོན་ཆེན་པོ་ཤན་ཏི་པས་འདུས་པ་ལས་བརྟེན་ནས་མཛད་པའི་སྦྱོར་བ་ཡན་ལག་དྲུག་པ་ལ་ཡང་མི་འཐད་པའི་བསྐུར་པ་འདེབས་དགོས་པར་འགྱུར་ཏེ། ལུགས་དེ་ནི་འཕགས་ལུགས་ཀྱི་སྦྱོར་དྲུག་དང་ཡང་མི་མཐུན་ལ། ཡེ་ཤེས་ཞབས་ལུགས་ཀྱི་སྦྱོར་དྲུག་དང་ཡང་མི་མཐུན་པའི་ཕྱིར་རོ། ། དེས་ན་ཡང་དག་པར་རྫོགས་པའི་སངས་རྒྱས་རྒྱལ་བ་རྡོ་རྗེ་འཆང་གིས་རྣལ་འབྱོར་བླ་མེད་ཀྱི་གདུལ་བྱ་ལ་ཡང་ཁམས་དང་བསམ་པ་དང་བག་ལ་ཉལ་དང་དབང་པོའི་རིམ་པ་མི་འདྲ་བ་སྣ་ཚོགས་པ་ཞིག་ཡོད་པའི་དབང་གིས་དེ་དང་མཐུན་པར་བླ་མེད་ཀྱི་རྒྱུད་སྡེ་ཡང་མི་འདྲ་བ་སྣ་ཚོགས་པ་དང་རྒྱུད་སྡེ་དེ་དག་ཏུ་བསྐྱེད་རིམ་དང་རྫོགས་རིམ་གྱི་རྣམ་གཞག་ཀྱང་མི་འདྲ་བ་སྣ་ཚོགས་པ་གཅིག་གསུངས་པ་ཡིན་པས། གཅིག་དང་མི་མཐུན་པ་རྒྱུ་མཚན་དུ་བྱས་ནས་གཞན་རྣམས་དགག་པར་བྱ་བ་ཡང་མ་ཡིན་ལ།
མི་འདྲ་བ་ཐམས་ཅད་ནན་གྱིས་གཅིག་ཏུ་བསྲེ་དགོས་པ་ཡང་མ་ཡིན་གྱི། རྒྱུད་སོ་སོའི་དགོངས་པ་གྲུབ་ཆེན་རྣམས་ཀྱིས་བཀྲལ་བའི་རྗེས་སུ་འབྲངས་ནས་རང་རང་གི་ལུགས་བཞིན་དུ་བཤད་པར་བྱ་བ་ཡིན་ནོ། ། འདུས་པ་དགེས་རྡོར་བདེ་མཆོག་ལ་སོགས་པ། ། ས་ར་ཧ་སོགས་གྲུབ་ཆེན་རྣམས་ཀྱིས་བླངས། ། ཀླུ་སྒྲུབ་ཡབ་སྲས་ལ་སོགས་མཁས་རྣམས་ཀྱིས། ། བཤད་ཅིང་དེ་དོན་ཉམས་སུ་བླངས་པས་གྲོལ། ། ཁྱོད་ཀྱི་འདི་ལ་ལེན་བྱེད་ཚད་ལྡན་གང་། ། དེ་དོན་ཉམས་སུ་བླངས་པས་སུ་ཞིག་གྲོལ། ། ཞེས་པའི་ལན་ནི། གྲུབ་ཆེན་ཤ་བ་རི་དབང་ཕྱུག་དང་།
མཁས་པ་ཆེན་པོ་དཔེ་མེད་མཚོ་དང་། གྲུབ་ཆེན་ཉི་མ་དཔལ་ལ་སོགས་པས་དཔལ་དུས་ཀྱི་འཁོར་ལོའི་སྦྱོར་བ་ཡན་ལག་དྲུག་གི་མན་ངག་ཉམས་སུ་ལེན་པའི་བསྟན་བཅོས་རྣམ་པར་དག་པ་མཛད་ཅིང་འདི་དག་གིས་ཐུགས་ཉམས་སུ་བཞེས་པ་དང་། པཎ་ཆེན་ནཱ་རོ་པ་ཆེན་པོ་ལ་སོགས་པ་པཎ་ཆེན་དང་། གྲུབ་པ་ཐོབ་པའི་རྣལ་འབྱོར་པ་དུ་མ་ཞིག་གིས་བཤད་ཅིང་ཐུགས་ཉམས་སུ་བཞེས་པས་གྲོལ་བ་ཐོབ་པ་ཡིན་པའི་ཕྱིར། དཔལ་དུས་ཀྱི་འཁོར་ལོའི་རྒྱུད་ཀྱི་དོན་འཆད་པ་དང་ཉམས་སུ་ལེན་པ་པོ་ཚད་ལྡན་ཡང་ཡོད་ལ་འདི་དོན་ཉམས་སུ་བླངས་པས་གྲོལ་བ་ཐོབ་པ་ཡང་དུ་མ་ཞིག་ཡོད་དོ། ། གཞན་དུ་ན་འདུས་པ་ལ་སོགས་པའི་རྒྱུད་དོན་ས་ར་ཧ་པ་སོགས་གྲུབ་ཆེན་རྣམས་ཀྱིས་བཤད་པ་དང་ཐུགས་ཉམས་སུ་བཞེས་པས་གྲོལ་བ་ཐོབ་པ་ཡང་སྒྲུབ་མི་ནུས་པར་མཚུངས་སོ། ། ཆེན་པོ་རྣམས་ལ་ཚད་མར་མ་གྲགས་ཕྱིར། ། དུས་ཞབས་ལ་སོགས་ཚད་མའི་སྐྱེས་བུ་མིན། ། ཤམྦྷ་ལ་ཡི་རིགས་ལྡན་ལ་སོགས་པ། ། བསྒྲུབ་བྱ་ཡིན་ཕྱིར་ཁྱེད་ཀྱི་སྒྲུབ་བྱེད་མིན། །
ཞེས་པའི་ལན་ནི། ཚད་ལྡན་གྱི་སྐྱེས་བུ་ཡིན་ན་སྐྱེས་བུ་ཆེན་པོ་ཐམས་ཅད་ལ་ཚད་མར་གྲགས་དགོས་པ་ཡིན་ནམ། འགའ་ཞིག་ལ་ཚད་མར་གྲགས་པས་ཀྱང་ཚད་མའི་སྐྱེས་བུར་འགྱུར། ཕྱོགས་དང་པོ་ལྟར་ན། ཀླུ་སྒྲུབ་ཡབ་སྲས་ལ་སོགས་པ་འདུས་བྱས་བདེན་མེད་དུ་ཁས་ལེན་པས་སེམས་ཙམ་པའི་སློབ་དཔོན་རྣམས་ཀྱིས་ཚད་མར་ཁས་མི་ལེན་ལ། ཐོགས་མེད་སྐུ་མཆེད་ལ་སོགས་པ་གཞན་དབང་བདེན་གྲུབ་ཏུ་ཞལ་གྱིས་བཞེས་པ་རྣམས་སློབ་དཔོན་ཆེན་པོ་ལེགས་ལྡན་འབྱེད་དང་སངས་རྒྱས་བསྐྱངས་ལ་སོགས་པ་ཆེན་པོ་རྣམས་ཀྱིས་ཚད་ལྡན་དུ་ཞལ་གྱིས་མི་བཞེས་པའི་ཕྱིར། དེ་དག་ཀྱང་ཚད་མའི་སྐྱེས་བུ་མ་ཡིན་པར་འགྱུར་རོ། ། ཕྱོགས་གཉིས་པ་ལྟར་ན། དུས་ཞབས་པ་ཆེན་པོ་ལ་སོགས་པ་ཡང་། པཎ་ཆེན་ངག་དབང་གྲགས་པ་དང་།
མཉྫུ་ཀིརྟི་སོགས་ལ་ཚད་མར་གྲགས་པའི་ཕྱིར་ཚད་ལྡན་དུ་མི་འདོད་བཞིན་དུ་ཁས་ལེན་དགོས་པའི་ཕྱིར་རོ། ། གཞན་ཡང་། ཡང་དག་པར་རྫོགས་པའི་སངས་རྒྱས་རྒྱལ་བ་རྡོ་རྗེ་འཆང་གིས་སྤྲུལ་པའི་རྒྱལ་པོ་ཟླ་བ་བཟང་པོ་ལ་དཔལ་ལྡན་འབྲས་སྤུངས་ཀྱི་མཆོད་རྟེན་དུ་དཔལ་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་ནས་དུས་ཀྱི་འཁོར་ལོའི་རྩ་བའི་རྒྱུད་གསུངས་ཏེ། ཤམྦྷ་ལའི་ཡུལ་དུ་བྱོན་ནས་ཆོས་རྒྱལ་རིགས་ལྡན་རྣམས་ལ་རིམ་གྱིས་བརྒྱུད་པའི་ཚུལ་རྣམས་བསྒྲུབ་པར་ནུས་པ་མ་ཡིན་ན། ནུབ་ཕྱོགས་ཨུ་རྒྱན་གྱི་ཡུལ་དུ་སྟོན་པ་ཡང་དག་པར་རྫོགས་པའི་སངས་རྒྱས་ཀྱིས། རྒྱལ་པོ་ཨིནྡྲ་བྷུ་ཏི་ལ་དཔལ་གསང་བ་འདུས་པའི་དཀྱིལ་འཁོར་དུ་དབང་བསྐུར་རྒྱུད་བཤད་ཅིང་། དེ་ནས་ཀླུའི་རྣལ་འབྱོར་མ་དང་མངའ་བདག་བི་སུ་ཀལ་པ་དང་དཔལ་ལྡན་ས་ར་ཧ་དང་། ཀླུ་སྒྲུབ་ཡབ་སྲས་ལ་སོགས་པ་ལ་རིམ་པར་བརྒྱུད་པའི་ཚུལ་རྣམས་བསྒྲུབ་མི་ནུས་པར་མཚུངས་པ་ཡིན་ཏེ། ལུགས་དེ་གཉིས་ཀ་ཡང་ལོ་རྒྱུས་ལ་བརྟེན་པར་མཐུན་ལ། ལུང་རིགས་ཀྱི་སྒྲུབ་བྱེད་ཡོད་ན་ཡོད་མཉམ་དང་མེད་ན་མེད་མཉམ་ཡིན་པའི་ཕྱིར་རོ། །
དེས་ན་ཁྱེད་ཀྱིས་བརྗོད་པའི་གནོད་བྱེད་འདི་དག་ཐམས་ཅད་དཔལ་དུས་ཀྱི་འཁོར་ལོའི་རྒྱུད་འགྲེལ་པ་དང་བཅས་པའི་དགོངས་པ་མ་ལོངས་པའི་དགག་པ་འབའ་ཞིག་ཏུ་སྣང་བས་འབེན་མ་མཐོང་བའི་མདའ་བརྡེག་པ་དང་། ཕྱོགས་སྔའི་ནམ་མ་ལངས་པར་དགག་པའི་ཉི་མ་ཤར་པ་ཡིན་གྱི། རྒྱུད་དོན་ཞིབ་ཏུ་རྟོགས་པའི་མཁས་པ་རྣམས་ཀྱིས་ལེགས་པར་བརྟགས་ན་འགལ་བ་དང་མ་འབྲེལ་བ་ལ་སོགས་པའི་ཉེས་པ་ཅུང་ཟད་ཀྱང་མེད་པའི་ཕྱིར། ཁྱེད་ཀྱི་དགག་ཡིག་ལས། དེ་ལྟར་ཉེས་པའི་ཚོགས་ཀུན་མཐོང་གྱུར་ཀྱང་། ། ད་དུང་འདི་ལ་མངོན་ཞེན་མི་ཟློག་ན། ། འདི་ཡི་སྒྲུབ་བྱེད་དོན་དུ་མནའ་ཆུ་འཐུང་། ། དེ་ལས་གཞན་པའི་སྒྲུབ་བྱེད་ཡོད་རེ་ཀན། ། འདི་དག་འདི་ཡི་ཉེས་པ་ཕྱོགས་ཙམ་ཡིན། ། ཞིབ་མོར་དཔྱད་ན་གནོད་བྱེད་མཐའ་ཡས་སོ། །
གང་དག་འདི་ལ་མངོན་ཞེན་ཡོད་རྣམས་ཀྱིས། ། རྣམ་པར་དཔྱོད་ལ་འདི་ཡི་ལན་ཐོབ་ཅིག ། འདུན་དང་ཞེ་སྡང་འཇིགས་དང་རྨོངས་པ་ཡིས། ། འགྲོ་བ་བཞི་ཡི་འདི་ལ་ལན་འདེབས་ན། ། བླུན་པོ་རང་གི་དེ་ཉིད་སྟོན་པར་ཟད། ། ཁྱི་ཕག་མི་གཙང་ཟ་བ་སུ་ཡིས་ཁེགས། ། ཚིག་རྩུབ་དུག་མདའི་མེ་རྩེ་མི་སྟོན་ཅིང་། ། ཁྲོ་གཉེར་ལྡན་པའི་བཞིན་རས་མི་བསྡུ་པ། ། གལ་ཏེ་རྩོད་པར་བཟོད་པ་ཡོད་ན་ཡང་། ། རྩོད་པར་བགྱི་འོ་རྩོད་པའི་སྐབས་ཕྱེས་ཤིག །
ཅེས་སྨྲས་པ་རྣམས་ལས་དེ་ལྟར་ཉེས་པའི་ཚོགས་ཀུན་མཐོང་གྱུར་ཀྱང་། ། ཞེས་པ་དང་། ཞིབ་མོར་དཔྱད་ན་གནོད་བྱེད་མཐའ་ཡས་སོ། ། ཞེས་པ་རྣམས་གཞི་མེད་ཀྱི་འཁྲུལ་པར་བསྟན་ཅིང་། རྣམ་པར་དཔྱོད་ལ་འདི་ཡི་ལན་ཐོབ་ཅིག ། ཅེས་པ་དང་། རྩོད་པར་བགྱི་འོ་རྩོད་པའི་སྐབས་ཕྱེས་ཤིག ། ཅེས་པའི་ལན་ཡང་བཏབ་ཟིན་ཅིང་། རྩོད་པའི་སྐབས་ཡང་ཕྱེ་ཟིན་པས་སྣང་བ་ཉི་མའི་འོད་ཟེར་འབུམ་ཕྲག་དུ་མ་བཀྱེ་བ་ལས་ནག་ཕྱོགས་མུན་པའི་ཕྱོགས་ཐམས་ཅད་གཅིག་ཆར་དུ་བསལ་བ་ལྟར་རིག་པ་ཉི་མའི་འོད་ཟེར་དུ་མ་འཕྲོས་པའི་བྱེད་ལས་ལོག་རྟོག་མུན་པའི་སྨག་དཔུང་ཐམས་ཅད་ཕམ་པར་བྱས་པ་ཡིན་ནོ། ། ཁྱད་པར་དུ། །
འདི་ཡི་སྒྲུབ་བྱེད་དོན་དུ་མནའ་ཆུ་འཐུང་། ། དེ་ལས་གཞན་པའི་སྒྲུབ་བྱེད་ཡོད་རེ་ཀན། ། ཞེས་པ་འདི་ནི་རྒྱ་མཚོ་ན་ཆུ་ཡོད་པའམ། རིན་པོ་ཆེའི་གླིང་ན་རིན་པོ་ཆེ་ཡོད་པར་མནའ་སྐྱེལ་བ་དང་ཚུལ་མཚུངས་པ་ཡིན་ཏེ། ལུང་དང་རིགས་པའི་རྒྱ་མཚོ་ན་ལུང་རིགས་ཡོད་པར་མནའ་དོར་བའི་ཕྱིར། འོན་ཀྱང་འཕགས་པས་མཛད་དམ་མིན་ཡང་བླ། ། ལེགས་པར་བཤད་པ་མང་དུ་མཐོང་བས་ན། ། ཐར་འདོད་རྣམས་ཀྱི་འཇུག་ངོགས་མ་ཡིན་ཞེས། ། ཁོ་བོ་འདི་ལ་གཅིག་ཏུ་སྐུར་མི་འདེབས། ། ཞེས་པ་ཡང་རང་གི་ཁས་བླངས་དང་འགལ་བ་ཡིན་ཏེ།
གོང་དུ། རྣམ་པར་དཔྱད་ན་འཐད་པའི་ཚུལ་མ་མཐོང་། ། ཞེས་སྨྲས་པའི་ཕྱིར་རོ། ། དེ་ལྟ་ན་ཡང་བློ་ཆུང་ཐོས་མེད་འགའ། ། འདི་ཡི་ཚིག་ཕྲེང་ལྦུ་བས་ལེགས་ངོམས་ཏེ། ། ཆེན་པོ་འགའ་ལའང་བརྙས་པ་བྱེད་མཐོང་བས། ། དེ་དག་ངན་རྟོག་བཟློག་ཕྱིར་དེས་འདི་བྱས། ། དེ་ལྟར་བདག་གིས་ཅུང་ཟད་དཔྱད་པ་འདི། ། གཅིག་ཏུ་བསྟན་ལ་བསམ་པ་མ་གཏོགས་ན། ། གྲགས་པ་འདོད་པའམ་གཞན་ལ་ཕྲག་དོག་གིས། །
སྨྲས་ན་བསྟན་སྲུང་རྣམས་ཀྱི་བཀའ་ཡིས་ཆོད། ། ཅེས་པ་ནི། གཅིག་ཏུ་བསྟན་པ་ལ་བསམས་ནས་བསྟན་པའི་སྙིང་པོ་ལ་སྐུར་པ་འདེབས་པ་ཡིན་ཏེ། ཡང་དག་པར་རྫོགས་པའི་སངས་རྒྱས་ཀྱི་བསྟན་པ་ལ་མཆོག་དམན་གཉིས་ལས་མཆོག་ཏུ་གྱུར་པ་ནི་ཐེག་པ་ཆེན་པོ་ཡིན་ལ། དེ་ལས་ཀྱང་མཆོག་ཏུ་གྱུར་པ་སྔགས་ཀྱི་ཐེག་པ་དང་། དེའི་སྙིང་པོ་ནི་དུས་ཀྱི་འཁོར་ལོ་སོགས་རྣལ་འབྱོར་བླ་ན་མེད་པའི་རྒྱུད་སྡེ་རྣམས་ཡིན་པས་དེ་ལ་སྐུར་པ་འདེབས་པའི་ཕྱིར་རོ། ། ཐུབ་པས་ཇི་ལྟར་གསུངས་བཞིན་སྨྲས་ན་སྐྱེ་བོ་ཕལ་ཆེར་བདག་ལ་གཤེ ། གཞན་དང་རྗེས་སུ་མཐུན་པར་སྨྲས་ན་ཁོ་བོ་གཡང་སར་ལྷུངས་སུ་དོགས། ། དེ་ལྟར་བདག་དང་གཞན་གྱི་ཚོགས་ལ་གཟུ་བོར་གནས་པའི་དཔང་པོ་གཞན། ། མ་རྙེད་ཕྱིར་ན་དོན་འདི་རྒྱལ་བ་སྲས་དང་བཅས་པས་དཔང་མཛོད་ཅིག །
ཅེས་པ་ཡང་། སྤྱིར་ཡང་དག་པར་རྫོགས་པའི་སངས་རྒྱས་ཀྱིས་གདུལ་བྱའི་རིམ་པ་ལ་ལྟོས་ནས་མདོ་སྡེ་དང་རྒྱུད་སྡེ་མི་འདྲ་བ་ཇི་སྙེད་ཅིག་གསུངས་པ་གཅིག་དང་མི་མཐུན་པ་རྒྱུ་མཚན་དུ་བྱས་ནས་དེ་དང་མི་མཐུན་པ་ཀུན་རྣམ་པར་དག་པ་མ་ཡིན་ཞེས་པ་དང་། ཁྱད་པར་དུ་རང་ཉིད་གང་ལའང་ཅུང་ཟད་འདྲིས་པ་དང་། ཞེན་པ་ཆེ་བ་དེ་དང་མི་མཐུན་པ་རྒྱུ་མཚན་དུ་བྱས་ནས་སྐུར་བ་གདབ་པར་མི་བྱའོ། ། རང་རང་གི་ལུགས་དང་མཐུན་པར་ཐུབ་པས་ཇི་སྐད་གསུངས་པ་བཞིན་དུ་སྨྲས་ན་སྐྱེ་བོ་ཕལ་ཆེར་གཤེ་ན་ཡང་དེ་ལྟར་སྨྲས་པ་ལེགས་ཤིང་བསྟན་པ་རིན་པོ་ཆེ་ལ་ཡང་བསམ་པར་འགྱུར་བ་ཡིན་པས་དེ་ལྟར་བྱེད་པར་རིགས་སོ། ། དཔལ་དུས་ཀྱི་འཁོར་ལོའི་རྒྱུད་ཀྱི་མཛེས་རྒྱན་ཞེས་བྱ་བ་བཤད་ཟིན་ཏོ། ༈ །བསྟན་འཛིན་རྣམས་ལ་ཕྲིན་དུ་སྤྲིངས་པའི་ཚིག ། ནོར་བུའི་ཕྲེང་བ་ཞེས་པའི་ཟོལ་གྱིས་ནི། ། རྒྱུད་ཀྱི་རྒྱལ་པོ་དུས་ཀྱི་འཁོར་ལོ་དང་། ། དྲི་མ་མེད་པའི་འགྲེལ་ཆེན་རབ་ཏུ་བཀག །
དམ་པ་འགའ་ཡི་བཀའ་ཡིས་བསྐུལ་བ་ལས། ། རྩོད་སྤོང་རང་ཉིད་ཀྱིས་ནི་མཛད་པ་ཡང་། ། རྒྱུད་འགྲེལ་ཆེན་པོའི་དགོངས་པར་མི་གནས་ཤིང་། ། དཀའ་གནས་ཆེ་རྣམས་བཏང་སྙོམས་བཞག་པར་གྱུར། ། ཕ་རྒྱུད་གསང་འདུས་ཊི་ཀའི་སྤྱི་དོན་དུ། ། རྡོ་རྗེ་འཆང་ཆེན་ས་བཅུའི་གནས་སུ་ཕབ། ། མ་རྒྱུད་རྗེས་འབྲངས་འཇའ་ལུས་མི་ཐོབ་ཅིང་། ། གཉིས་མེད་དུས་འཁོར་རྒྱལ་བའི་གསུང་མིན་ཟེར། ། རྒྱ་ཆེན་མཁྱེན་པའི་སྣང་བ་ཆེར་རྒྱས་ཀྱང་། ། གནས་ལུགས་ཟབ་མོའི་དོན་ལ་རྨོངས་གྱུར་པ། །
སྒྲིབ་བྱེད་ལས་ཀྱི་རྒྱུ་ནི་ཅི་འདྲ་ཞེས། ། བདག་གི་སེམས་ནི་འཕྱང་མོ་ཡུག་ཏུ་གྱུར། ། འོན་ཀྱང་རང་གི་འདོད་པ་མ་ཡིན་བཞིན། ། གཞན་གྱི་བསམ་པ་བརྟག་ཕྱིར་སྨྲས་གྱུར་ནའང་། ། རྗེས་འབྲང་དུ་མས་རྒྱུད་འགྲེལ་རིན་པོ་ཆེ། ། བཞི་མདོའི་རྩྭ་བཞིན་མཁས་རློམ་ཀུན་གྱིས་དོར། ། ཁ་ཅིག་སླར་ཡང་མངོན་པའི་ང་རྒྱལ་གྱིས། ། རྒྱུད་འགྲེལ་ཆེ་ལ་སྡང་སྨྲས་བྱེད་གྱུར་པ། ། ཚར་གཅད་པ་དང་རྗེས་སུ་གཟུང་བའི་ཕྱིར། ། རྒྱུད་ཀྱི་མཛེས་རྒྱན་འདི་ནི་ཁོ་བོས་བྱས། །
བློ་བཟང་བསྟན་པའི་དཔལ་དེ་བཞུགས་གྱུར་ན། ། ལེགས་བཤད་ཉི་མའི་འོད་ཟེར་འདི་གཟིགས་ཚེ། ། དགྱེས་པས་ཞལ་གྱི་པདྨོ་རྒྱས་གྱུར་ཏེ། ། ཚེམས་ཀྱི་གེ་སར་ཅི་ཡང་རྒོད་པར་འགྱུར། ། གཞན་དག་ད་དུང་མངོན་ཞེན་ཆེར་འབར་བས། ། བག་ཆགས་ངན་པའི་ལོག་རྟོག་གིས་བཅིངས་ཤིང་། ། རྩོད་པར་འདོད་པ་ཡོད་ན་དེ་དག་ཀུན། ། སླར་ཡང་ལུང་དང་རིགས་པས་གཞོམ་པར་བྱ། ། ཕྲག་དོག་ཁོང་ཁྲོའི་མེ་ལྕེ་མི་འབར་ཞིང་། ། རྡོ་རྗེ་འཆང་གི་ཟབ་དོན་རྟོགས་འདོད་ན། །
རྟོག་གེས་དཀྲུགས་པའི་རྣམ་བཤད་འཆིང་བུ་རྣམས། ། དོར་ནས་རྒྱུད་འགྲེལ་རིན་ཆེན་བླང་བར་གྱིས། ། ཁོ་བོ་རྣམ་རྒྱལ་གྲགས་པའི་བློ་གྲོས་ཀྱི། ། ཆུ་གཏེར་བསྲུབས་ལས་ལེགས་བཤད་ཉིན་བྱེད་བྱུང་། ། ལོག་སྨྲ་ཁ་ཡི་ཀུ་མུད་ཟུམ་པ་དང་། ། བསྟན་པའི་པད་ཚལ་རྒྱས་པ་ལྷན་ཅིག་གྱུར། ། དགེ་དེས་ཁམས་གསུམ་སེམས་ཅན་ཐམས་ཅད་ཀྱིས། ། སྒྲིབ་གཉིས་བག་ཆགས་དང་བཅས་གཏན་སྤངས་ཤིང་། ། རྒྱ་ཆེན་ཚོགས་གཉིས་ཡོངས་སུ་རྫོགས་གྱུར་ནས། ། བླ་མེད་བྱང་ཆུབ་མྱུར་དུ་ཐོབ་པར་ཤོག །
གནས་སྐབས་སུ་ཡང་འགྲོ་བ་མ་ལུས་པ། ། ཕན་ཚུན་བྱམས་པའི་སེམས་དང་ལྡན་གྱུར་ཅིང་། ། ཟབ་ལམ་རྡོ་རྗེ་ཐེག་པའི་སྒོར་ཞུགས་ནས། ། ཉིན་མཚན་རྟག་ཏུ་ཆོས་ལ་སྤྱོད་པར་ཤོག ། དེ་དག་གིས་ནི་སྤྲུལ་པའི་སྐུ་རིགས་ལྡན་རྣམ་རྒྱལ་གྲགས་པ་བཟང་པོས་མཛད་པའི་དཔལ་དུས་ཀྱི་འཁོར་ལོའི་རྩོད་ལན་རྒྱུད་ཀྱི་མཛེས་རྒྱན་ལས་འབྱུང་ཚུལ་བཤད་ཟིན་ཏེ། དེ་ལྟར་དེ་དག་གིས་ནི་སྤྱི་དོན་གཉིས་པ་ཟབ་མོའི་རྒྱུད་ལ་གཞན་གྱི་ལོག་རྟོག་གི་ཆ་གསལ་བ་བསྟན་ཟིན་ནས། སྤྱི་དོན་གསུམ་པ་དྲི་མ་མེད་པའི་བཀའ་སྲོལ་དེ་ཉིད་ཀྱི་རྒྱུད་དང་། མན་ངག་འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་ལེགས་བཤད་དངོས་བཤད་པ་ལ་གཉིས་ཏེ། རྒྱུད་འཆད་པ་ལ་ཉེ་བར་མཁོ་བའི་ལེགས་བཤད་བཤད་པ་དང་། མན་ངག་ཉམས་སུ་ལེན་པ་ལ་ཉེ་བར་མཁོ་བའི་ལེགས་བཤད་བཤད་པའོ། །
དང་པོ་ལ་གཉིས་ཏེ། བུ་སྟོན་རིན་པོ་ཆེའི་གསུང་གི་ཟིན་བྲིས་ལས་འབྱུང་ཚུལ་བཤད་པ་དང་། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་གསུང་བགྲོས་བཀོད་པའི་ལེགས་བཤད་ཀྱི་ཡི་གེ་ལས་འབྱུང་ཚུལ་བཤད་པའོ། ། དང་པོ་ནི། ཐམས་ཅད་མཁྱེན་པ་ཆེན་པོ་བུ་སྟོན་རིན་ཆེན་གྲུབ་ཀྱི་དཔལ་དུས་ཀྱི་འཁོར་ལོའི་བསྡུས་རྒྱུད་འགྲེལ་ཆེན་དང་བཅས་པ་ལ་བཤད་བཀའ་རྒྱས་པར་གནང་བའི་དུས་སུ་དཀའ་གནས་སོ་སོའི་ཞིབ་བཤད་སོགས་ཉེ་བར་མཁོ་བའི་ལེགས་བཤད་ཀྱི་ཆ་རྣམས་མཁན་ཆེན་དྷརྨ་ཤྲཱི་བས་ཟིན་བྲིས་སུ་མཛད་པའི་བསྟན་བཅོས་ལོག་རྟོག་མུན་སེལ་ཞེས་བྱ་བ་ལས་འདི་ལྟར་འབྱུང་སྟེ། འདིར་རྒྱུད་འགྲེལ་ཉན་པ་རྣམས་ཀྱིས་ཕུན་སུམ་ཚོགས་པ་ལྔའི་ཏིང་ངེ་འཛིན་གསལ་བས་མཉན་པར་བྱ། དེ་ལ་གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་ག་དབྱིབས་གྲུ་གསུམ་ཆོས་འབྱུང་གི་རང་བཞིན་རྩ་བ་ཐུར་དུ་ཟུག་ཅིང་གདེངས་ཀ་གྱེན་དུ་ཕྱོགས་པའི་ནང་དུ་བདུད་ལ་སོགས་པ་མི་མཐུན་ཕྱོགས་ལས་རྣམ་པར་རྒྱལ་བའི་སྲུང་བའི་འཁོར་ལོ། འོག་ཐམས་ཅད་རྡོ་རྗེའི་ས་གཞི། ཕྱོགས་མཚམས་ཐམས་ཅད་རྡོ་རྗེའི་རྭ་བ། སྟེང་རྡོ་རྗེའི་གུར་དང་བླ་རེ།
དེའི་ཕྱི་རོལ་ཏུ་འོག་ཏུ་མདུང་དང་སྟེང་དུ་མདའི་དྲ་བ། ཕྱི་རོལ་ཏུ་བསྐལ་པ་འཇིག་པའི་མེ་དཔུང་ལྟ་བུས་བསྐོར་བའི་ནང་དུ། གཞལ་ཡས་ཁང་གྲུ་བཞི་རྟ་བབས་བཞི་དང་ལྡན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། སྟོན་པ་ཕུན་སུམ་ཚོགས་པ་དྲུག་པ་རྡོ་རྗེ་འཆང་། དུས་ཀྱི་འཁོར་ལོའི་ཏིང་ངེ་འཛིན་ལ་སྙོམས་པར་བཞུགས་པ། འཁོར་ཕུན་སུམ་ཚོགས་པ་རང་མེ་ཏོག་གང་ཕོག་གི་ལྷ་གཤེགས་པ་དང་གཤེགས་མ་ལ་སོགས་པའི་ཏིང་ངེ་འཛིན་དང་ལྡན་པ་སྟེ། དེའང་བསྐྱེད་རིམ་པ་ཡིན་ན་བསྐྱེད་རིམ་གྱི་ངང་ལ་ཉན། རྫོགས་རིམ་པ་ཡིན་ན་རྫོགས་རིམ་གྱི་ངང་ནས། ཆོས་ཕུན་སུམ་ཚོགས་པ་ཟུང་འཇུག་བདེ་བ་ཆེན་པོའི་ཆོས།
དུས་ཕུན་སུམ་ཚོགས་པ་བཟང་ངན་བསམ་གྱིས་མི་ཁྱབ་གསུམ་གྱི་ནང་ནས་བསམ་གྱིས་མི་ཁྱབ་པའི་དུས་སུ་དམིགས་པ་སྟེ་ལྔའི་སྒོ་ནས་སོ། ། ཆོས་འབྱུང་དུ། སྟོན་པ་སངས་རྒྱས་ཚུལ་རྒྱས་པར་གསུངས་པ་སོགས་ཆོས་འབྱུང་ཆེན་མོ་སོགས་ལས་ཤེས་པར་བྱ། བཀའ་བསྡུ་བ་བར་པ་བྱས་ཚུལ་དུ། རུང་བ་མ་ཡིན་པའི་གཞི་བཅུ་བསལ་བའི་ཕྱིར་ཞེས་པ་ནི། ཨ་ལ་ལ་དང་རྗེས་སུ་ཡི་རང་སྤྱོད་པ་དང་། ། རྟག་པ་དང་ནི་ལན་ཚྭ་དག་དང་ལམ་དང་ནི། ། སོར་མོ་གཉིས་ཀྱི་རང་དང་དཀྲུགས་དང་གདིང་བ་དང་། ། གསེར་དངུལ་བྱས་པ་འདི་ནི་བར་སྡོམ་ཡང་དག་བསྡུས། ། ཞེས་པའི་གཞི་བཅུ་པོ་འདི་དག
ཡངས་པ་ཅན་པའི་དགེ་སློང་རྣམས་ཀྱིས་སྤྱོད་པར་གནས་བརྟན་གྲགས་པ་ཞེས་བྱ་བའི་དགྲ་བཅོམ་པ་ཞིག་གིས་མཁྱེན་ནས། དགྲ་བཅོམ་པ་ཐམས་ཅད་འདོད་ཀྱི་དྲུང་ནས་ཕྱག་བྱས་ཏེ། གནས་བརྟན། ཨ་ལ་ལ་ཞེས་རུང་བར་བགྱིད་པ་རུང་ངམ། དེ་ཅི་ཡིན། ཡངས་པ་ཅན་གྱི་དགེ་སློང་རྣམས་ཀྱིས་མི་མཐུན་པས། ཆོས་མ་ཡིན་པ་དང་། མཐུན་པས་ཆོས་མ་ཡིན་པ་དང་། ཆོས་ཀྱི་ལས་བྱས་ཏེ་ཨ་ལ་ལ་ཞེས་རུང་བར་བཞེད་དོ། ། ཚེ་དང་ལྡན་པ་མི་རུང་ངོ་། །
གང་དུ་བྱས། གྲོང་ཁྱེར་ཙམ་པར་རོ། ། གང་ལ་བརྟེན་ནས་བཅས། དྲུག་སྡེ་ལའོ། ། ལྟུང་བ་ཅིར་འགྱུར། ཉེས་བྱས་སོ། ། གནས་བརྟན་འདི་ནི་གཞི་དང་པོ་མདོ་སྡེ་ལས་འདས། འདུལ་བ་ལས་འདས། སྟོན་པའི་བསྟན་པ་དང་བྲལ་བ་སྟེ། དེ་ལ་ཡངས་པ་ཅན་པའི་དགེ་སློང་རྣམས་ཀྱིས་རུང་བར་སྟོན་ཅིང་སྤྱོད་ན།
དེ་བཏང་སྙོམས་སུ་བཞག་གམ། ཅང་མི་སྨྲའོ། ། གནས་བརྟན་དེ་ནི་དེར་བས་ཏེ། འདི་ཞུ་བར་བགྱིའོ། ། རྗེས་སུ་ཡི་རང་བས་རུང་བ་རུང་ངམ། དེ་ཅི་མི་མཐུན་པས་ཆོས་མིན་དང་། མཐུན་པས་ཆོས་མིན་དང་། ཆོས་ཀྱི་ལས་བྱས་ཏེ་ཉེ་འཁོར་གྱི་དགེ་སློང་རྣམས་རྗེས་སུ་ཡི་རང་བྱེད་དུ་འཇུག་པས་རུང་བར་བྱེད་པ་སྟེ། དེ་ཙམ་བར་དྲུག་སྡེ་ལ་ཉེས་བྱས་སུ་བཅས་སོ། ། དེ་བཞིན་དུ་རང་གི་ལག་གིས་ས་བརྐོས་ཤིང་རུང་བ་བགྱིས་པ་ཀུན་ཏུ་སྤྱོད་པས་རུང་བ་ཞེས་བྱ་བ།
མཉན་ཡོད་དུ་དྲུག་སྡེ་ལ་ལྟུང་བྱེད་དུ་བཅས་པ་དང་། ཇི་སྲིད་འཚོའི་བར་དུ་ཚྭ་དུས་རུང་དང་བསྲེས་ཤིང་རུང་བར་སྤྱོད་པ་ཚྭའི་རུང་བར་བྱེད་པ་དང་། རྒྱལ་པོའི་ཁབ་ཏུ། ཤ་རིའི་བུ་ལ་ལྟུང་བྱེད་དུ་བཅས་པ་དང་། དཔག་ཚད་དང་། དཔག་ཚད་ཕྱེད་དུ་སོང་སྟེ་འདུས་ནས་ཟན་ཟོས་ཏེ་རུང་བར་བགྱིད་པ་ལམ་གྱི་རུང་བ་ཞེས་པ། རྒྱལ་པོའི་ཁབ་ཏུ་ལྷས་སྦྱིན་ལ་ལྟུང་བྱེད་དུ་བཅས་པ་དང་། ལྷག་པོར་མ་བྱས་པའི་བཟའ་བཅའ་སོར་མོ་གཉིས་ཀྱིས་རུང་བར་བགྱིད་པ་སོར་མོ་གཉིས་ཀྱི་རུང་བ་ཞེས་པ་མཉན་ཡོད་དུ་མང་པོ་ལ་བརྟན་ནས་ལྟུང་བྱེད་དུ་བཅས་པ་དང་། སྲིན་བུ་པདྨ་བཞིན་དུ་ཆང་འཇིབས་ཏེ་འཐུངས་པས་རུང་བར་བྱེད་པ་ནད་པས་རུང་བ་ཞེས་པ། མཉན་ཡོད་དུ་ལེགས་འོངས་ལ་ལྟུང་བྱེད་དུ་བཅས་པ་དང་།
འོ་མ་བྲེ་གང་དང་ཞོ་བྲེ་གང་དཀྲུགས་ནས་དུས་མ་ཡིན་པར་ཟ་ཞིང་རུང་བར་བགྱིད་པ། བསྲེས་པས་རུང་བ་ཞེས་བྱ་བ་མཉན་ཡོད་དུ་དགེ་སློང་མང་པོ་ལ་ལྟུང་བྱེད་དུ་བཅས་པ་དང་། གདིང་བ་རྙིང་པ་བདེ་བར་གཤེགས་པའི་མཐོ་གང་གིས་འཁོར་བས་གདིང་བ་གསར་པ་ལ་མ་རླན་པས་རུང་བར་བྱེད་པ་གདིང་བའི་རུང་བ་ཞེས་པ་གཉན་ཡོད་དུ་དགེ་སློང་མང་པོ་ལ་ལྟུང་བྱེད་དུ་བཅས་པ་དང་། ལྷུང་བཟེད་དྲི་ཞིམ་པོས་བདུགས་མེ་ཏོག་གིས་མཛེས་པར་བྱས། དགེ་སློང་གི་མགོ་བོར་བཞག་སྟེ། ལམ་སྲང་བཞི་མདོ་དག་བསྐོར་ནས། ཤེས་ལྡན་དག་ཉོན་ཅིག ལྷུང་བཟེད་འདི་ནི་བཟང་པོ་ཡིན་ཏེ། འདིར་བྱིན་ནམ་ཤིན་ཏུ་བྱིན་ནས་འདིར་བླུགས་ན་འབྲས་བུ་ཆེ་བ་དང་། ཕན་ཡོན་ཆེ་བར་འགྱུར་རོ་ཞེས་བྱས་པས།
དབྱིག་གསེར་ནོར་བུ་རྙེད་ནས་རུང་བར་བགྱིད་པ་གསེར་དངུལ་གྱི་རུང་བ་ཞེས་བྱ་བ། དྲུག་སྡེ་སོགས་ལ་བརྟེན་ནས་སྤང་ལྟུང་དུ་བཅས་པ་རྣམས་ཏེ། དེ་རྣམས་བསལ་བའི་ཕྱིར། དགྲ་བཅོམ་པ་གྲགས་པས་དགྲ་བཅོམ་པ་བདུན་བརྒྱ་བསྡུས་ནས། དང་པོར་མིང་མ་སྨོས་པའི་ཚུལ་གྱིས་དང་། དེ་ནས་ཡངས་པ་ཅན་གྱི་དགེ་སློང་ཐམས་ཅད་བསྡུས་པ་ལ། གནས་བརྟན་གྲགས་པས། དགྲ་བཅོམ་པ་ཐམས་ཅད་འདོད་ནས་བརྩམས་ཏེ། ཨ་ལ་ལའི་རུང་བ་རུང་ངམ། དེ་ཅི་ཡིན།
ཡངས་པ་ཅན་གྱི་དགེ་སློང་འདི་རྣམས་ཞེས་མིང་སྨོས་པའི་ཚུལ་གྱིས་སྔར་བཞིན་བརྗོད། དགྲ་བཅོམ་པ་དེ་དག་རེ་རེས་ཀྱང་མི་རུང་ངོ་ཞེས་སྔར་དང་འདྲ་བ་ལས། གཞི་དེ་དག་བདག་ཅག་གིས་འདོར་བར་བགྱིའོ། ། ཞེས་ཡང་དག་པར་བརྗོད་པ་རྣམས་སོ། ། སྔགས་མཚན་ཉིད་ཀྱི་ཁྱད་པར་བསྟན་པའི་སྐབས་སུ། དམིགས་པ་བླ་ན་མེད་པ་ནི། ཕ་རོལ་ཏུ་ཕྱིན་པའི་ལམ་གྱི་དམིགས་པའི་སྟེང་དུ། དེར་མ་གྲགས་པའི་རྒྱུད་སྡེ་འབུམ་ཕྲག་དུ་མ་ལ་དམིགས་པའོ། ། བསྒྲུབ་པ་བླ་མེད་ནི། ལུས་ཀྱི་བཀོད་པ་མ་ཐོབ་ཀྱང་།
ཏིང་ངེ་འཛིན་ཐོབ་པས་ལྐོག་གྱུར་གྱི་དོན་བྱེད་ནུས་པས་སོ། ། ཡེ་ཤེས་བླ་མེད་ནི། ཏིང་ངེ་འཛིན་ཁྱད་པར་ཅན་ལ་བརྟེན་ནས་ཡེ་ཤེས་ཀྱི་རྒྱུ་མྱུར་བས་སོ། ། བརྩོན་འགྲུས་བླ་མེད་ནི། དམ་ཚིག་གི་དབང་གིས་བརྩོན་འགྲུས་ཆེན་པོ་རང་དབང་མེད་པར་རྩོམ་པས་སོ། ། གདུལ་བྱ་མ་ལུས་པ་རྗེས་སུ་འཛིན་ནུས་པ་ནི། མཚམས་མེད་བྱས་པ་ལ་སོགས་ཐེག་པ་གཞན་གྱིས་སྤངས་པ་རྣམས་འདིར་འགྲུབ་པར་སྣང་བས་སོ། ། ཉོན་མོངས་པ་བྱིན་གྱིས་རློབ་པ་ནི། མཆོད་པའི་རང་བཞིན་དང་བདེ་བ་ལ་བརྟེན་པའི་རྫོགས་པའི་རིམ་པའོ། ། བྱིན་རླབས་མྱུར་བ་ནི།
ལམ་དེར། དེ་བཞིན་གཤེགས་པས་དབང་བསྐུར་བ་ས་ལ་ཞུགས་ནས་ཐོབ་ལ། འདིར་ཐབས་མཁས་པས་ད་ལྟ་ཉིད་ནས་དེ་བཞིན་གཤེགས་པས་དབང་བསྐུར་ཞིང་བྱིན་གྱིས་རློབས་པས་སོ། ། མྱུར་དུ་འབྱུང་བ་ནི། དེར་གྲངས་མེད་གསུམ་ལ་སོགས་པས་འཚང་རྒྱ་ལ། འདིར་ཚེ་གཅིག་དང་། སྐྱེ་བ་བདུན་དང་། བཅུ་དྲུག་ནས་འཚང་རྒྱ་བས་སོ། ། ཉོན་མོངས་པ་སྤོང་བ་ནི། ཁ་དོག་དང་།
དབྱིབས་ཀྱི་དམ་ཚིག་དང་། ཐམས་ཅད་ཡུལ་ཁྱད་པར་ཅན་དུ་བྱས་པས་ཉོན་མོངས་པ་རང་བཞིན་གྱིས་སྤོང་བའོ། ། བསམ་པ་བླ་ན་མེད་ནི། སངས་རྒྱས་ཀྱི་སྐུ་བསྒོམས་པས་ཐ་མལ་གྱི་བག་ཆགས་དང་ལས་ཀྱི་རྣམ་སྨིན་བཟློག ཚོགས་ཆེན་པོ་སྐྱེ། ཆོས་བདག་མེད་པ་ལ་རང་བཞིན་གྱིས་འཇུག་པ་དང་། སྔགས་དེ་པའི་གསང་བའི་སྙིང་པོ་འབྲུ་གཅིག་པ་ཞིག་སྟོན་པས་ཀྱང་། མདོ་སྡེ་རྒྱ་ཆེན་པོ་སྟོན་པས་ལྷག་པ་སོགས་དང་། ཐུགས་ཏིང་ངེ་འཛིན་ཆོས་ཐམས་ཅད་སྒྱུ་མ་ལྟར་བསྒོམ་པའི་ཏིང་ངེ་འཛིན་དང་མི་འབྲལ་བའོ། ། སྤྱོད་པ་བླ་ན་མེད་ནི།
མི་མཐུན་པའི་སྤྱོད་པ་གསུམ་སྤངས་པ་སྟེ། འདོད་པའི་ལོངས་སྤྱོད་ལ་བརྟེན་ཡང་མྱུར་དུ་འགྲུབ་པས་ནུས་པ་ཆུང་བར་བྱེད་པའི་སྤྱོད་པ་སྤངས། སྤྲོས་མེད་ཀྱི་སྤྱོད་པས་སེམས་འབའ་ཞིག་དབང་དུ་བྱས་ནས་བསྒོམས་པས་གཡེང་བར་བྱེད་པའི་སྤྱོད་པ་སྤངས། ཤ་ལྔ་བདུད་རྩི་ལྔ་ལ་སོགས་པ་ལ་གཙང་མི་གཙང་གི་རྣམ་རྟོག་སྤངས་ནས། བདུད་རྩིར་བྱིན་རླབས་ཏེ་མ་ཆགས་པར་སྤྱོད་པས་དངོས་པོར་འཛིན་པའི་སྤྱོད་པ་སྤངས་པའོ། ། རྒྱུད་ཀྱི་དབྱེ་བའི་སྐབས་སུ། རྩ་བའི་རྒྱུད་ནི་མིང་གཅིག་ཀྱང་དོན་མི་གཅིག་པ་བཞིར་གནས་ཏེ། རྒྱུད་ཕྱི་མ་ལ་ལྟོས་པའི་དང་། བཤད་རྒྱུད་ལ་ལྟོས་པའི་དང་། བསྡུས་རྒྱུད་ལ་ལྟོས་པའི་དང་།
ཡན་ལག་གི་རྒྱུད་ལ་ལྟོས་པའི་རྩ་རྒྱུད་དོ། ། དང་པོ་ནི། དེ་ཉིད་བསྡུས་པ་རྩ་རྒྱུད་ལྟ་བུའོ། ། གཉིས་པ་ནི། གསང་བ་འདུས་པ་སྟོང་བརྒྱད་བརྒྱ་པ་ལྟ་བུའོ། ། གསུམ་པ་ནི། དུས་འཁོར་རྩ་རྒྱུད་ལྟ་བུའོ། ། བཞི་པ་ནི། གསང་འདུས་རྩ་རྒྱུད་ལྟ་བུའོ། ། རྒྱུད་ཕྱི་མ་དང་ཕྱི་མའི་ཕྱི་མ་ལ།
རྒྱུད་སྡེ་ཚན་མི་གཅིག་པའི་སྔ་ཕྱི་དང་། སྡེ་ཚན་གཅིག་པ་རྒྱས་བསྡུས་ཀྱི་སྔ་ཕྱི་དང་། སྡེ་ཚན་གཅིག་པ་རྒྱུད་ཐ་དད་ཀྱི་སྔ་ཕྱི་དང་། རྒྱུད་གཅིག་ཉིད་ཀྱི་སྔ་ཕྱི་དང་བཞིའོ། ། དང་པོ་ནི། དེ་ཁོ་ན་ཉིད་ཀྱི་བསྡུས་པའི་རྒྱུད་ནི་རྩ་རྒྱུད། གསང་བ་འདུས་པ་ནི་རྒྱུད་ཕྱི་མ། བདེ་མཆོག་ནི་ཕྱི་མའི་ཕྱི་མར་གསུངས་པ་ལྟ་བུ་སྟེ། འདི་ནི་སྔ་མ་ལས་ཕྱི་མ་མཆོག་ཏུ་གྱུར་པ་ལ་ཕྱི་མར་བྱས་སོ། ། གཉིས་པ་ནི།
བདེ་མཆོག་རྩ་བའི་རྒྱུད་ལེའུ་འབུམ་པ། ཕྱི་མ་ཤླཽ་ཀ་འབུམ་པ། ཕྱི་མའི་ཕྱི་མ་སྟོང་བདུན་བརྒྱ་པ་ལྟ་བུའོ། ། གསུམ་པ་ནི། ཕྱག་ཆེན་ཐིག་ལེ། དགེས་རྡོར་འབུམ་ལྔ་ལ་ལྟོས་པའི་ཕྱི་མ། ཡེ་ཤེས་སྙིང་པོའི་རྒྱུད་ནི་ཕྱི་མའི་ཕྱི་མའོ། ། བཞི་པ་ནི། སྔར་གྱི་འཕྲོ་འཆད་པའི་ཕྱི་མ་ངན་སོང་སྦྱོང་རྒྱུད་ཀྱི་བརྟག་པ་ཕྱི་མ་ལྟ་བུ་སོགས་ཏེ་དཀྱུས་ན་གསལ་ལོ། ། དབང་གི་ཁྱད་པར་དབྱེ་བའི་སྐབས་སུ།
དེ་ནི་དྲུག་གི་བྱེ་བྲག་དབང་། ། ཞེས་པ་ནི། ཕྱིར་མི་ལྡོག་པའི་དབང་། གསང་བའི་དབང་། རྗེས་གནང་། ལུང་བསྟན། དབུགས་དབྱུང་། གཟེངས་བསྟོད་དེ་དྲུག་གོ ། མདོར་བསྡུས་དང་པོར། བཞད་པ་ལ་སོགས་བདེ་བ་སྤངས། །
ཞེས་པ་ལ། དགོད་དང་ལྟ་བ་སོགས་ཀྱི་བདེ་བ་སྤངས་ཞེས་སྤང་བྱ་སྟོན་པ་ཡིན་པས་ཞེ་ས་མི་ཐོབ། དེས་ན་དགོད་པ་ལ་སོགས་ཞེས་བསྒྱུར་ན་ལེགས་ཞེས་ཐར་ལོ་གསུངས་གསུངས་སོ། ། རྒྱལ་བས་གསུངས་པའི་ཆོ་གས་དབང་ཆོག་བླངས་ནས། ཞེས་པར། འགྲོ་མགོན་འཕགས་པ་བོད་དུ་བྱོན་དུས། ཁམས་པ་ཞིག་གིས་འདམ་དུ་མཇལ། ཁྱེད་ཀྱིས་དབང་ཐོབ་བམ་དྲིས་པས་ཐོབ་ཟེར། སུ་ལས་ཐོབ་བྱས་པས། ཆོས་རྗེ་པ་ལ་ཐོབ་ཟེར།
དེ་ནས་ཚོགས་གྲལ་དུ་བཅུག ས་སྐྱར་ཕེབས་དུས་ཁྱོད་ཀྱིས་དབང་གང་ཐོབ་གསུངས་པས། ཞབས་དབང་ཐོབ་ཟེར། གང་དུ་ཐོབ། དཀར་པོ་ཆོས་ལུང་དུ་ཐོབ་ཟེར། དེར་ཆོས་རྗེ་པས་བྱོན་པ་མེད་བྱས་པས། དེ་ཁོ་རང་གི་དགོན་པ་ཡིན་པ་ལ་ཞེས་ཟེར། དེ་འདྲའི་ཞབས་དབང་དང་གཏོར་དབང་ལ་སོགས་པས་གོ་མི་ཆོད་པས་རྒྱུད་ནས་གསུངས་པའི་ཆོ་གས་དབང་བསྐུར་བ་དགོས་སོ། ། ཁེངས་དང་ལོངས་སྤྱོད་འབྱོར་པ་དུ་མ་བཏང་། ། ཞེས་པར་རྗེ་བཙུན་རྒ་ལོས་རིན་ཆེན་སྒང་དུ་དུས་འཁོར་གསུངས་པའི་དུས་སུ།
འཛིན་པ་རིན་ཤེས་དུས་འཁོར་གསན་དུ་བྱོན་ཏེ། ཁོ་དེ་གཟོབས་ལ་ཤོད་ཅིག མདུང་སྣལ་ཆུ་རུ་བཀུག་ནས་ཉན་པ་ཡིན་ཟེར་བ་ལ། རྗེ་བཙུན་པ་དེ་སྤྱིར་ཇོ་བོ་བཟང་པ་ལ་ཁྲོ་བ་མེད་པ་ལྟ་བུ་གཅིག་ཡིན་ཡང་། དེ་ལ་ཐུགས་མི་འཚམས་པ་གཅིག་བྱུང་སྟེ། གང་དཀའ་བའི་གནས་སུ་བབ་པ་ན། འདི་པཎ་ཆེན་ཤཱཀྱ་ཤྲཱི་གདུགས་པའི་འཕྲེང་། འདི་སློབ་དཔོན་ཨ་བྷ་ཡ་གདུགས་པའི་འཕྲེང་བྱ་བ་ཡིན། འདི་ཡི་སྐབས་སུ་ཏག་ཏག་ཡོད། ཏིག་ཏིག་ཡོད།
ཤིག་དང་མཛུབ་གུར་སྤྲད་རྒྱུ་ཡོད། རང་རང་ས་ན་ཆེ། འཕོངས་དོར་ཁུད་ན་ཆེ། མདུང་མདུང་དུ་ཞོག་གི་བཀུག་དོན་མེད། ཅེས་སོགས་གསུངས་ནས་དཀའ་བའི་གནས་གསུང་དུ་མ་བཞེད། དེ་ནས་འཛིམ་པ་རིན་ཤེས་དུས་ཕྱིས་ཁོང་རང་གི་སློབ་མ་འཇམ་དབྱངས་ལྷོ་པ་ལ་ངེད་གཉིས་པོའི་དེ་ལ་ཏིག་པ་གཅིག་མ་བྱུང་། ད་ཁྱོད་ཀྱིས་ཤོད་གསུངས་ནས་གསན་དགོས་པར་བྱུང་། དེ་ཀུན་ང་རྒྱལ་ཆེས་པའི་སྐྱོན་ནོ། ། ཆུ་ལ་འོ་མ་ངེས་པར་ཞུགས་པ་དེ། ། ངང་པས་རབ་ཏུ་ཕྱུང་ནས་འཐུང་པར་བྱེད། །
ཅེས་པར། ཡུལ་འཕགས་རྒྱལ་གྱི་རྒྱལ་པོ་རབ་སྣང་ལ་གཉིད་མེད་པའི་ནད་ཀྱིས་ཐེབས་ཏེ། ནམ་གྱི་ཐུན་དང་པོ་ལ་བཙུན་མོའི་འཁོར་དང་རྩེ་བར་བྱེད། གཉིས་པ་ལ་རྟ་དང་གླང་པོ་ལ་བལྟ། གསུམ་པ་ལ་འཕོངས་རྩེ་བ་རྣམས་ལ་མེལ་ཚེ་སུ་བྱེད་འདྲི། དང་པོ་དང་གཉིས་པ་ལ་ལན་མི་འདོན་པ་ལ་བཟོད། གསུམ་པ་ལ་ལན་མི་འདོན་ན་གསོད་པས་གཏུམ་པོ་རབ་སྣང་ཞེས་གྲགས་སོ། ། དེ་ནས་བཙུན་མོ་རྣམས་ལ་ང་ནི་མེལ་ཚེ་བྱེད་ན་ཁྱེད་ཅིའི་ཕྱིར་མི་བྱེད། བགྱིད་དོ་ཞེས་སྨྲས་ཏེ། ཅུང་ཟད་བྱས་ཏེ།
ལྷ་བདག་གིས་ཞུགས་ཚེ་བགྱིས་ན་ཐུགས་བསྲུང་པར་རྔོ་མི་ཐོག་གི་སྟེང་དུ་བདག་ཅག་གི་སུག་ལས་མ་ལགས་སོ། ། འོ་ན་སུའི། གཞོན་ནུ་རྣམས་ཀྱིའོ། ། དེ་བཞིན་དུ་གཞོན་ནུ་དང་། བློན་པོ་དང་། ཁྲོམ་གྱི་རུ་སྣ་དང་། ཡུལ་མི་རྣམས་ཀྱང་རིམ་བཞིན་ཏེ། དེར་ཡུལ་མིས་དེ་རེ་མོས་སུ་བྱེད་པ་དང་། སྤོས་འཚོང་གི་ཁྱེའུ་ཞིག་ལ་རེ་མོས་བབ་སྟེ། དེ་བསད་དོགས་ནས་སེམས་ཁོང་དུ་ཆུད་ཅིང་འདུག
གྲོགས་པོས་དྲིས་པས་རྒྱུ་མཚན་བཤད་པ་དང་། ཁྱིམ་བསྲུང་ནས་འཛིན་པ་ཞིག་ཡོད་པས་དེ་ལ་ཆོལ་གཅིག དེ་ལ་བཅོལ་བས། པ་ན་ལྔ་བརྒྱ་སྟེར་ན་བྱའོ། ། སྦྱིན་ནོ། ། རེ་ཞིག་ཕྱེད་བྱིན་ཅིག ཕྱེད་ཁོ་བོ་གསོན་པོར་འཁོར་ན་ལེན་ནོ། ། དེས་ཕྱེད་ལ་ཤ་ཆང་དང་། འཁུར་བ་མང་དུ་ཉོས་ནས། རྒྱལ་པོའི་ནང་མི་རྣམས་མགྲོན་དུ་བོས་ཏེ།
ཆང་ཅི་འདོད་པ་བླུད་ནས། ཁོ་བོ་ལ་མེལ་ཚེའི་རེས་བབ་ན། རྒྱལ་པོའི་སྤྱོད་པ་ཅི་འདྲ་བ་སྨྲོས་ཤིག དེས་སྨྲས་པ་དང་། ཁོ་བོ་ཉལ་བ་ལ་རྒྱལ་པོ་བྱུང་ན་སློངས་ཤིག་ཅེས་བྱས་སོ། ། དེ་ལྭ་བས་སྨད་དཀྲིས་ནས་གཉིད་ལོག་པ་དང་། རྒྱལ་པོ་སྔར་བཞིན་ཡོང་པ་དང་། བློན་པོས་བསླངས། རྒྱལ་པོས་བོས་པ་དང་། ཚིག་གཉིས་པ་ལ་ལན་མ་བྱིན་ཞིང་།
གསུམ་པ་ལ་ས་འཛིན་པ་བདག་གོ ། ཁྱེད་ཅི་སེམས། དེ་སེམས་ངན་ལ་སྒྱུ་མཁས་པ་ཞིག་པས། འཇིག་རྟེན་གྱི་བསམ་པ་སེམས་ལགས་སོ། ། འུག་པ་ཁྲུང་ཁྲུང་མུན་ཛ་དང་། ། ནག་མོ་སྲེག་པ་བུམ་པ་དང་། ། ལན་ཚྭ་ཕྱེ་དང་ཤི་བ་དང་། ། དང་པོ་ཐགས་རྫ་མ་སྡིག་པའོ། ། ཁྲུང་ཁྲུང་ནི་འགྱུར་ཏེ་ངང་པའོ། ། འཇིག་རྟེན་གྱི་བསམ་པ་ཇི་ལྟ་བུ།
ལྷ་འུག་པ་སྒྲོ་ཡོད་མེད་སྲང་ལ་བཅལ་ན་མཉམ་མོ། ། དེ་ལྟར་འགྱུར་རམ། སྤྱན་སྔར་ཕབ་པར་བགྱིའོ། ། ཕྱི་དེ་ཉིན་འུག་པ་སྒྲོ་དང་བཅས་པ་བཅལ། ཡང་སྒྲོ་བཏོགས་ནས་བཅལ་བས་མཉམ་མོ། ། དེ་ལ་རྒྱུ་ཅི་ཞིག་ཡོད། སྒྲོས་རླུང་འཛིན་པའི་སླད་དུའོ། ། ཁྱོད་ནི་མཁས་པ་ཞིག་གོ ། ལྷའི་བཀའ་དྲིན་ལགས་སོ། ། ས་འཛིན་པ་ནམ་དེ་ལངས་ནས་མགོ་ལ་བྱུགས་ཏེ་སོང་ངོ་། །
དེས་གླ་ཕྱེད་པོའང་བྱིན་ནོ། ། གཞན་གྱིས་ཀྱང་གླས་ནས་བཏང་ངོ་། ། དེར་རྒྱལ་པོས་བོས་པ་སོགས་སྔ་མ་དང་འདྲ། ཆུ་དང་འོ་མ་བསྲེས་པ་ངང་པ་ལ་བྱིན་ན། འོ་མ་འཐུང་། ཆུ་འདོར་རོ། ། ཅི། ཆུ་ལ་སྐྱུར་རྩི་མཆིས་ཏེ། དེས་འོ་མ་ཞོར་འགྱུར་བའི་ཕྱིར་རོ། ། རྩ་མུན་ཛ་ཐོ་བས་བརྡུངས་མ་བརྡུངས་སྲང་ལ་བཅལ་ན་མཉམ་སྟེ།
བརྡུངས་པས་རླུང་བསྡུས་པའི་ཕྱིར་རོ། ། ཤིང་སྲང་མགོ་ནག་པོ་ལུས་དང་མཇུག་མ་མཉམ་མོ། ། སོ་ཁའི་དུས་ན་མཇུག་མས་མགོ་ལ་སླེབ་པ་མཐོང་བས་སོ། ། སྲེག་པའི་སྒྲོ་བཀྲ་མི་བཀྲ་མཉམ་སྟེ། སྔོན་བདག་གིས་བགྲངས་པས་སོ། ། བྱེ་མ་བུམ་པ་གང་ལ་ཆུ་བུམ་པ་གང་བླུགས་ན་མཉམ་ཏེ། བྱེ་མ་ཆུ་ལས་བྱུང་བའི་ཕྱིར་རོ། ། ཆུ་ཕུལ་གང་ལ་ཚྭ་ཕུལ་གང་བཏབ་ན་ཆུ་ཕུལ་གང་དུ་གྱུར་ཏེ། ཚྭ་ནི་ཆུ་ལས་བྱུང་པའི་ཕྱིར་རོ། ། ཆུ་ཕུལ་གང་ལ་ཕྱེ་ཕུལ་གང་བསྲེས་ན་སྐས་སླ་རན་ཏེ།
དེ་ལྟར་མཐོང་པའི་ཕྱིར་རོ། ། མི་ཤི་མ་ཤི་གཉིས་སྲང་ལ་བཅལ་ན་མི་མཉམ་སྟེ། མི་མ་ཡིན་པས་མདངས་ཕྲོགས་པའི་ཕྱིར་རོ། ། དང་པོ་བརྐོས་པའི་ས་དེ་ཉིད་དུ་བླུགས་ན་མི་མཉམ་སྟེ། མི་མ་ཡིན་པས་མདངས་ཕྲོགས་པའི་ཕྱིར་རོ། ། ཐ་ག་བ་དང་རྫ་མཁན་གྱིས་ཉིན་མཚན་དུ་གོས་བཏགས། སྣོད་བགྱིས་ཀྱང་གར་མཆིས་མ་འཚལ་ཏེ། དེ་ཡུས་སོ། ། ཅིར་གྱུར། སར་གྱུར་ཏོ། །
ཁྱོད་ནི་མཁས་པ་ཞིག་སྟེ། ཐམས་ཅད་ཤེས་ན། ང་གཉིད་མེད་པ་འདི་ལ་རྒྱུ་ཅི་ཡོད། མ་འཇིགས་པ་བསྩལ་ན་སྨྲ་བར་བགྱིའོ། ། སྦྱིན་གྱིས་སྨྲོས་ཤིག ལྷ་སྡིག་པ་ལས་སྐྱེས་སོ། ། ཇི་མི་སྙན་པ་ཟེར་རམ། མངོན་སུམ་དུ་བགྱིའོ་ཞེས་སྨྲས་ནས། དོང་བསྐོས་པའི་ཁ་བ་གླང་གི་ལྕི་བ་སྐམ་པོས་བཀང་སྟེ། དེའི་སྟེང་དུ་མལ་བཅས་ཏེ།
ཕྱིས་དེ་ཉིན་ལྷ་འདིར་གཟིམས་ཤིག དེས་ཉལ་མ་ཐག་གཉིད་དུ་སོང་སྟེ། སད་པ་དང་། ལྷ་གཟིམས་སམ་ཞེས་སྨྲས་སོ། ། རྒྱལ་པོས་མ་ལ་དྲིས་པས། དེ་ལྟར་ཡིན་པར་ཤེས་ནས། ས་འཛིན་པ་ནི་མཁས་ཏེ། བདག་ཤེས་ན་བསད་དུ་མི་རུང་། དབྱུང་ངོ་སྙམ་ནས་ཀརྴ་པ་ཎ་ལྔ་བརྒྱ་བྱིན་ནས་བྱུང་ངོ་ཞེས་ལུང་ལས་འབྱུང་ངོ་། ། ཡོད་པའི་སྡིག་དང་སོགས་སུ།
པདྨ་ཅན་ནས་ཆང་འཐུང་བ་ཉེ་བའི་སྡིག་པར་བྱས་ནས། ཡོད་པའི་སྡིག་པ་བཞི། ཉེ་བའི་སྡིག་པ་དྲུག་ཟེར་བ་ལ། བླ་མ་ཤེར་སེང་པས་དགག་པ་མཛད་པ་ནི་རིགས་ཏེ། རྒྱུད་འགྲེལ་ལས་ལྔ་ལྔར་གསུངས་པས་སོ། ། རང་ཉིད་ཀྱིས་ནི་ཡོངས་སུ་མ་བརྟགས་པར། ། ཞེས་པ་ནས། རང་གི་རིན་ཆེན་རྣམ་པ་ཤེས་པར་བྱ། ། ཞེས་པའི་བར་གྱི་ཚིགས་བཅད་གཉིས་པོ་འདི་བསྡུས་པ་བརྗོད་པའི་རྒྱན་གྱི་ལམ་བརྟག་པའི་ཚུལ་གསུངས་པ་སྟེ། དཔེར་ན་མ་གཅིག་རི་མ་ལ་ཉམས་རྟོགས་ཁྱད་པར་ཅན་སྐྱེས་ནས།
འོ་ཡུག་གི་དགེ་བཤེས་དོན་པ་ལ་དྲིས་པས། རྒྱལ་འགོང་གཅིག་གནོད་པ་འདྲ། བརྒྱད་སྟོང་པ་གཅིག་ཐོན་ཟེར། དེ་ལ་མ་གཅིག་ཐུགས་མ་རངས་པར་ཡ་ཆ་སྙམ་པ་བྱུང་གསུངས་པ་ལྟ་བུའོ། ། རྫོགས་སངས་རྒྱས་དང་བྱང་ཆུབ་སེམས་རྣམས་དང་། ། ཞེས་སོགས་སུ། འཕན་ཡུལ་གྱི་སུམ་འཕྲང་ནས། ཇོ་གདན་གཅིག་ཚོང་བ་དང་འགྲོགས་ནས། རྗེ་བཙུན་ཆེན་པོ་གྲགས་པ་རྒྱལ་མཚན་གྱི་དྲུང་དུ་ལམ་འབྲས་ཉན་དུ་འོངས། ཚེས་བཅུའི་ནུབ་མོ་ས་ཕུག་ཅིག་ཏུ་ཚོགས་མཆོད་བྱས་པས།
ནང་མཆོད་ཀྱི་སྟེང་དུ་རྡོ་རྗེ་ཕག་མོ་ཞིང་ཁྲོང་ཚེ་བྱོན་ནས། བུ་སྐྱེ་མེད་སྟོན་པའི་བླ་མ་བདེ་ཆེན་ཅན་རྒྱུགས་ཟེར་ནས་མི་སྣང་པར་སོང་། སྔར་རྗེ་བཙུན་པ་གར་བཞུགས་ཞེས་འདྲི་བ་ལ། དེའི་ནངས་པར་ནས་སྐྱེ་མེད་སྟོན་པའི་བླ་མ་བདེ་ཆེན་གང་ན་བཞུགས་ཞེས་འདྲི། དེར་ས་སྐྱར་རྗེ་བཙུན་ཆེན་པོ་དང་ཡང་མཇལ། དེར་ཡང་སྐྱེ་མེད་སྟོན་པའི་བླ་མ་བདེ་ཆེན་འདྲི། གཅིག་ན་རེ། དེས་ཁྱོད་ལ་ཅི་བྱ། སྤ་གྲོ་སྟག་ཚང་སེང་གེ་ཕུག་ནས་ཡོད་ཟེར། དེར་བོན་པོའི་བླ་མ་མིང་དེ་སྐད་ཟེར་བ་རྫོགས་ཆེན་བརྟན་པ་གཅིག་ཡོད་པ་ཅན་དུ་ཕྱིན་པས།
ལོ་གསུམ་ཙམ་ན་སྨྱོན་པ་ཆེན་པོ་གཅིག་བྱས་ནས་བྱུང་། དེ་ཡང་སྔར་ས་ཕུག་ན་གནས་པའི་འབལ་མོས་བར་ཆད་བྱས་པར་འདུག་གསུངས། ཡང་གཡག་སྡེ་ལོ་ཙཱ་བ་བལ་པོ་ན་བཞུགས་པའི་དུས་སུ། གཡག་སྡེར་གཞན་ཞིག་གིས་ཁོང་གི་མཆེད་ཟླ་བསད། སྲིང་མོས་ཁོང་སྦྲོན་དུ་བལ་པོར་ཕྱིན། མཇལ་ནས་ཞུས་པས། སྲོག་གི་ལན་ཆགས་ཡོད་པ་ཡིན་ཡོང་ནས་བྱ་རྒྱུ་མེད་གསུངས་ནས་ཁྲོ་བ་མ་བྱུང་། བདག་གིས་ངུས་པས་ཅི་ལ་ངུས་ཟེར་ཞིང་ཁ་ལ་ས་བཏབ་ཅེས་ཞུས་པས། ངུ་དབང་མི་ཡོང་བའི་རྒྱུ་མཚན་ཅི་ཡིན་གསུངས་ནས་ཁྲོས་པར་གྱུར་ཏེ། སེར་བ་འབེབས་པ་ལ་སོགས་པའི་མཐུ་བྱས་ནས།
དགྲ་བོའི་ཕྱོགས་ལ་གནོད་པ་ཆེར་བྱས་པས་སྐུ་ཚེ་དེ་ལ་ཕྱག་རྒྱ་ཆེན་པོ་འགྲུབ་པའི་བར་ཆད་དུ་གྱུར་པ་ལྟ་བུའོ། ། གླང་པོའི་འཇིག་པ་ཞི་བའི་སྐབས་སུ། ཝ་ར་ཎ་སིའི་རྒྱལ་པོ་ཛ་ཡ་ཙནྡྲ་ཞེས་བྱ་བས། གླང་པོ་ཆེ་འབུམ་ཕྲག་བཅུ་དྲུག་དང་བཅས་པའི་དཔུང་གི་ཚོགས་ཡན་ལག་བཞི་པའི་དམག་བཤམས་ཏེ། མ་ག་དྷའི་ལམ་དུ་འཕགས། དེ་མ་ག་དྷའི་རྒྱལ་པོ་ཤིང་བརྟན་ཅན་གྱིས་ཐོས་ནས། མྱ་ངན་གྱིས་ནོན་པའི་ཚེ། བློན་པོ་རྣམས་ཀྱིས་བཀའ་བགྲོས་ནས། ཕྱོགས་བཞིའི་གྲུབ་ཐོབ་ཏུ་གྲགས་པ་རྣམས་དང་། པཎྜི་ཏ་རྣམས་ལ།
བསྟན་པ་ལ་གནོད་པར་འགྱུར་བའི་གནས་སྐབས་འདི་གཟིགས་ལ། དམག་བཟློག་པའི་ཐབས་བྱ་བར་རིགས་སོ། ། ཞེས་གསོལ་བ་བཏབ་ཀྱང་བཟློག་པའི་ནུས་པ་མ་བྱུང་། སླར་རྒྱལ་པོ་ཐུགས་ཆད་པ་ལ། སྐབས་དེར་མི་ཏྲ་ཛྭ་ཀྱི་བྱོན་ནས། དེའི་ནུས་པ་ང་ལ་ཡོད་ཅེས་དབུགས་ཕྱུང་། རྫུ་འཕྲུལ་བསྟན་པས་ཡིད་ཆེས་པར་བྱས། དེའི་རྗེས་སུ་ནུབ་ཕྱོགས་སུ་དམག་བསུ་བ་ལ་བྱོན། ཤིང་བསྟན་གྱི་ཐང་ཞེས་བྱ་བར་ཐམས་ཅད་འདུས་ཤིང་། དེའི་རྡུལ་གྱིས་ཉི་མ་ཕྱེད་ནས་ནུབ་པ་ཚུན་ཆད་ཀྱི་ས་ཁེབས་པར་གྱུར་ལ།
གློ་བུར་དུ་བླ་མ་ཉིད་གང་ནས་བྱོན་ཆ་མེད་པར་རྒྱལ་པོ་ཤིང་རྟ་ལ་ཆིབས་པའི་མདུན་དུ་བྱོན་ནས། སྐུ་གཅེར་བུ་ལ་དྲི་ཡི་ཐིག་ལེས་མཚན་པ། ཤིང་བསྟན་མཆན་ཁུང་དུ་བསྣམས་པ། ཞབས་བགྲད་ཅིང་། ཕྱག་སྡིགས་མཛུབ་ཏུ་མཛད་པ་ལས། སྤྱན་བགྲད་ཅིང་ཞལ་གདངས་ལ་རྣམ་པ་འཇིགས་སུ་རུང་པའི་ཆ་བྱད་ཀྱིས་སྟངས་སྟབས་མཛད་དོ། ། ཧ་ཧ་ཞེས་གད་རྒྱངས་ཆེན་པོ་རྒོད་པ་དང་། དམག་ཚོགས་ཐམས་ཅད་རེངས་པར་གྱུར་ཅིང་། རྟ་དང་གླང་པོ་ལ་སོགས་པའི་རྐང་པ་བརྐྱངས་པ་ཡང་འདེགས་ནུས་པར་མ་གྱུར། དེར་རྒྱལ་པོས་བཟོད་པར་གསོལ་ནས་རེངས་པ་དཀྲོལ་ཏེ་དད་པར་བྱས་པ་ལྟ་བུའོ། །
མེའི་འཇིགས་པ་ཞི་བའི་སྐབས་སུ། དྲང་དོན་གྱི་རྣལ་འབྱོར་མ་དྲན་པས་མེའི་འཇིགས་པ་ཞི་བ་ནི། སློབ་དཔོན་ཐམས་ཅད་མཁྱེན་པའི་བཤེས་གཉེན་བྱ་བ་དེ་སྐུ་འཁྲུངས། ཡུམ་གྱིས་རྫིང་བུར་ཁྲུས་མཛད། ཁྱེའུ་རྫིང་འགྲམ་དུ་བཞག་པ་བྱ་རྒོད་ཀྱིས་ཁྱེར་ནས། ན་ལེནྡྲའི་མཆོད་རྟེན་གྱི་གདུགས་ཀྱི་སྟེང་དུ་བཞག དེ་པཎྜི་ཏ་རྣམས་ཀྱིས་མཐོང་ནས་གསོས་པས་རིག་པའི་གནས་ལྔ་ལ་མཁས་པའི་པཎྜི་ཏ་ཆེན་པོར་གྱུར། ན་ལེནྡྲའི་མཁན་པོ་མཛད། དེའི་དུས་ན་སྦྱིན་པ་ལ་དཔའ་བས། ཕྱོགས་ཀུན་ནས་སློང་བ་ཀུན་འདུས།
ཡོ་བྱད་རྣམས་ཟད་ནས། དེ་ནས་ཡུལ་གཞན་དུ་སོང་བའི་ལམ་དུ། བྲམ་ཟེ་བཀྲེན་པ་ཉམ་ཐག་པ་ཞིག་དང་ཕྲད་ནས། གར་འགྲོ་དྲིས་པས། ན་ལེནྡྲར་སློབ་དཔོན་ཐམས་ཅད་མཁྱེན་པའི་བཤེས་གཉེན་ལ་སློང་དུ་འགྲོ་ཟེར། དེ་ང་ཡིན་ཏེ་སྦྱིན་རྒྱུ་མེད་པས་འདི་ན་ཚུར་བྱོལ་པ་ཡིན་སྨྲས་པས། དེ་འགྱེལ་ནས་བརྒྱལ་བར་གྱུར། དེ་ལ་ཤིན་ཏུ་སྙིང་རྗེ་སྐྱེས་ནས་ལུས་བཙོངས་ཏེ་སྦྱིན་པར་དགོངས་ནས། ལུས་ཉོ་བ་སུ་ཡོད་ཅིས་དྲིལ་བསྒྲགས་པས། རྒྱལ་པོ་ཞིག་མཆོད་སྦྱིན་བྱེད་པ་ལ།
རྒྱལ་རིགས་སམ། ནང་པའི་པཎྜི་ཏ་དགོས་པ་མ་རྙེད་པ་ལ། དེས་ཐོས་ནས་སློབ་དཔོན་རང་གི་སྐུའི་ལྗིད་དང་མཉམ་པའི་གསེར་གྱིས་ཉོས། གསེར་དེ་སློབ་དཔོན་གྱིས་སློང་མོ་པ་ལ་བྱིན། རྒྱལ་པོ་དེས་སློབ་དཔོན་གྱིས་གཙོ་བྱས་མི་བརྒྱ་རྩ་བརྒྱད་མེ་གསེབ་ཏུ་བཅུག་ནས་སྦྱིན་སྲེག་བྱས་པའི་ཚེ། སློབ་དཔོན་གྱིས། འཕོངས་སྐྱབས་འཕགས་མ་སྒྲོལ་མ་ཞེས་སོགས་མེ་ཏོག་ཕྲེང་འཛིན་གྱིས་བསྟོད་པས། སྒྲོལ་མའི་ཕྱག་ནས་ཆུ་རྒྱུན་བྱུང་སྟེ་ཐམས་ཅད་བསིལ་བར་བྱས། མེ་ཞི་བ་དང་ཐལ་བ་བསལ་ཏེ་བལྟས་པས་ཐམས་ཅད་ཟིལ་པ་ཁྲོམ་མེ་འདུག་པ་མཐོང་ནས། རྒྱལ་པོ་འཁོར་དང་བཅས་པ་དད་པར་བྱས་པ་ལྟ་བུའོ། །
ངེས་དོན་གྱི་རྣལ་འབྱོར་མ་དྲན་པས་མེའི་གནོད་པ་ཞི་བ་ནི། སློབ་དཔོན་པདྨ་བཛྲ་ཞེས་བྱ་བས་རྒྱལ་པོ་ཞིག་ལ་གསང་སྔགས་ཀྱི་ཆོས་བསྟན་པས། དེ་རེ་ཞིག་ན་བློན་པོ་དང་། བྲམ་ཟེ་ལ་སོགས་པས་ཚོར་ཏེ། རྒྱལ་པོ་ཉམས་ཞེས་ཟེར། དེ་ལ་ཅི་ཕན་ཞེས་དྲིས་པས། བྲམ་ཟེ་རྣམས་ན་རེ། གང་ཞིག་ཉམས་པར་བྱེད་པའི་སློབ་དཔོན་མེས་བསྲེགས་ན་ཕན་ཟེར། དེ་བློན་པོ་རྣམས་ཀྱིས་རྒྱལ་པོ་ལ་ཞུས། རྒྱལ་པོས་སློབ་དཔོན་ལ་ཁོང་རྣམས་འདི་སྐད་ཟེར་ཞུས་པས།
སློབ་དཔོན་གྱིས་དོན་དུ་འགྱུར་བ་མཁྱེན་ནས། དེ་ལྟར་གྱིས་ཤིག་གསུངས། དེ་ནས་ཙནྡན་གྱི་ཤིང་ཕུང་ཆེན་པོའི་གསེབ་ཏུ་བཞག་ནས་མེ་སྦར། སློབ་དཔོན་གྱིས་ཏིང་འཛིན་ལ་མཉམ་པར་བཞག མེ་ཞི་བ་དང་བལྟས་པས་སྔར་བས་ཀྱང་གཟི་བརྗིད་ཆེ་བར་གྱུར་པ་མཐོང་ནས། རྒྱལ་པོ་ཡུལ་འཁོར་དང་བཅས་པ་གསང་སྔགས་ལ་བཀོད་པ་ལྟ་བུའོ། ། སྦྲུལ་གྱི་འཇིགས་པ་ཞི་བའི་སྐབས་སུ། བླ་མ་གཉན་ཆུང་ལོ་ཙཱ་བ་དེ་ཆུང་ངུ་ནས་རྒྱ་གར་དུ་བྱོན་ཡང་། གཞོན་པའི་རྒྱུ་མཚན་གྱིས་སློབ་གཉེར་ཡང་མ་མཛད་པར་ལྟད་མོ་ཀ་མཛད། རེ་ཞིག་ན་མཚོ་ཞིག་གི་འགྲམ་ན་སྒོ་ང་ཁྲ་གཟིག་པ་གཅིག་འདུག་པ་བཏོན་ནས་ཁྱེར།
མཚོ་ཁ་ནས་ཤིང་ལོ་གཅིག་རླུང་གིས་ཁྱེར་ནས་མཚོ་ནང་དུ་སོང་བ་དེ་ཉ་ཞིག་གིས་ཁྱེར་ནས་མཚོ་གཏིང་དུ་སོང་བ་ལ། སྐད་སེག་ལིང་ཟེར་བ་བྱུང་བ་རྣ་བ་ལ་ཞེན་ཏེ། ནང་དུ་སླེབས་པ་ནའང་། སེག་ལིང་སེག་ལིང་ཞེས་ཟློས་པས། སློབ་དཔོན་མ་ཏིའི་ཞལ་ནས། བུ་ཤིང་ལོ་ཉ་ཁྱེར་གྱི་སྐད་གཅིག་བྱུང་། དེ་རིང་གར་ཕྱིན་ཤོད་ཅིག མ་བཤད་ན་ཉེས་པ་ཆེན་པོ་འབྱུང་དོགས་ཡོད་གསུངས། དོན་དེ་རྣམས་བཤད་པས་མ་ལེགས་སོ་དུག་སྦྲུལ་གྱི་སྒོ་ང་ཡིན་པས་ད་ཁོ་ཡོང་གསུངས་ནས། སྡོང་པོ་ལ་ཁོག་བྲུས་པའི་ནང་དུ་སློབ་དཔོན་དགོངས་པ་ལ་མཉམ་པར་བཞག
ལོ་ཙཱ་བ་སྒྲོལ་མའི་སྐུ་རྒྱབ་ཏུ་སྦས། ཉེ་གནས་ཟངས་ལ་གླ་རྩི་བྱུགས་པ་ཞིག་གི་ཞབས་སུ་སྦས། མཚན་མོ་ཇི་ཞིག་ན་དུག་སྦྲུལ་བྱུང་སྟེ། སློབ་དཔོན་ནི་མ་མཐོང་། ལོ་ཙཱ་བའི་གཡས་གཡོན་ནས་ཉུལ་ཞིང་། ལྕེ་ཉུག་ཉུག་མང་དུ་བྱས་ཀྱང་གནོད་པར་མ་ནུས། ནམ་ལངས་ཀྱི་བར་དུ་ཟངས་ལ་འཁྱུད་ནས་སོང་། ཉེ་གནས་ཀྱི་ལུས་སྦང་ཟན་ཞིག་པ་ལྟར་གྱུར། ལོ་ཙཱ་བ་ཚུར་བྱོན་དུས་སྒྲོལ་མ་དེ་བླ་མ་ལ་ཞུས་པས་མ་གནང་། ཁོང་གིས་མ་ཚོར་བར་བསྣམས་ནས་བྱོན།
ད་ལྟ་ཆུ་མིག་ན་བཞུགས་པ་འདི་ཡིན། འདིས་ལོ་ཙཱ་བ་འཇིགས་པ་བརྒྱད་ཀ་ལས་བསྐྱབས་པར་གྲགས་སོ། ། ཆུ་གཏེར་འཁྲུགས་པའི་འཇིགས་པ་ཞི་བའི་སྐབས་སུ། རྒྱལ་པོ་ཤྲཱི་ཧྲརྵ་དེ་བ་ཞེས་བྱ་བ་ལ་བླ་མཆོད་མཁས་པ་བཞི་ཡོད་དེ། བ་ར་རུ་ཙོ། བྷ་ཎ། མ་ཡུ་ར། ཀཱ་ལི་དཱ་པའོ། ། བ་ར་རུ་ཙོ་ནི་དང་པོ་སྒྲ་པ་ཎི་བསླབས་པས་མ་ཤེས་པར་དབང་ཕྱུག་བསྒྲུབས་པས་དབང་ཕྱུག་ན་རེ། ཁྱོད་རང་བྲི་ནུས་པར་གྱིས་ཤིག
ངས་ཁྱོད་ལ་འཆད་དུ་གཞུག་གོ་ཞེས་ཟེར་ནས། ཀླུའི་རྒྱལ་པོ་ཤོ་ཥས་ཤླཽ་ཀ་འབུམ་ལྷག་པའི་སྒྲའི་བསྟན་བཅོས་བྱས་ཡོད་པས། དེ་དབང་ཕྱུག་གིས་བཀུག་ནས། བ་ར་རུ་ཙོ་ལ་འཆད་དུ་བཅུག་པས། ཤོ་ཥ་ན་རེ། ང་མིག་གིས་མི་མཐོང་པར་གྱིས་ཤིག་ཟེར་ཏེ་ཡོལ་བས་བཅད་ནས་ཡི་གེར་བྲིས་སོ། ། སྟོང་ཕྲག་ཉི་ཤུ་རྩ་ལྔ་བྲིས་ཟིན་པ་དང་། འདིའི་གཟུགས་ཅི་འདྲའམ་སྙམ་ནས་ཡོལ་བ་བཏེགས་ཏེ་བལྟས་པས། སྦྲུལ་གྱི་གཟུགས་སུ་འདུག་པ་མཐོང་སྟེ། ཀླུ་བྲོས་རྒྱ་མཚོར་ཞུགས་སོ། །
དེ་ཚུལ་ཇི་ལྟར་གྱུར་པ་ལྷ་ཁང་དུ་རི་མོར་བྲིས་པ་ཙནྡྲ་གོ་མིས་མཐོང་སྟེ། ཀླུ་ནི་རབ་ཏུ་རྨོངས་པ་སྟེ། འགྲེལ་པ་དོན་ཉུང་བ། ཡི་གེ་མང་བ། མ་ཚང་བ། ཟློས་པའོ་ཞེས་འཕྱས་པས། ཀླུ་ཁྲོས་ཏེ་གནོད་པ་བྱ་བར་སེམས་སོ། ། དེའི་ཚེ་ཙནྡྲ་གོ་མི་ཚོང་པ་དང་བཅས་པ་རྒྱ་མཚོར་ཞུགས་པ་དང་། ཀླུ་ཁྲོས་པས་མ་རུངས་པའི་རླུང་བཏང་སྟེ། གྲུ་གཞིག་པར་བརྩམས་སོ། །
དེའི་ཚེ་ཚོང་པ་རྣམས་དངངས་ནས་སྐྲག་སྟེ་འོ་དོད་འབོད་པ་དང་། ནམ་མཁའ་ནས་ཙནྡྲ་གོ་མི་ཕྱིར་ལ་བོར་ཅིག དེ་བོར་ན་ཁྱེད་རྣམས་འཇིགས་པ་དང་བྲལ་བར་འགྱུར་རོ། ། ཞེས་པའི་སྒྲ་བྱུང་པ་དང་། ཚོང་པ་རྣམས་ཀྱིས་ཙནྡྲ་གོ་མི་ལ་བྱམས་པའི་སེམས་ཀྱིས་འདོར་མ་ནུས་པ་དང་། ཙནྡྲ་གོ་མིས། ཚིགས་སུ་བཅད་པ་བཅུ་པའི་དབྱངས་ཀྱིས་སྒྲོལ་མ་ལ་བསྟོད་པ་བྱས་པས། སྒྲོལ་མ་གཙོ་འཁོར་ལྔ་ནམ་མཁའ་ལྡིང་ལ་ཞོན་ནས་གྲུ་ངོས་བཞིར་འདུག་པ་དང་། ཀླུ་སྐྲག་སྟེ། ཙནྡྲ་གོ་མི་ཚོང་པ་དང་བཅས་པ་བདེ་བར་བཏང་ངོ་ཞེས་པ་ལྟ་བུའོ། །
དབང་པོའི་འཚེ་བ་ཞི་བ་ནི་རྗེ་བཙུན་མི་ལ་རས་པ་སྒོམ་མཛད་པའི་དུས་སུ། མི་མ་ཡིན་གྱི་ཚོགས་ཆེན་པོ་འདུས་ཏེ། ཉི་ཟླ་ཆ་ལང་རྡེབས་པ་མཐོང་། ། རི་བོ་པང་དུ་འདེགས་པ་མཐོང་། ། རྒྱ་མཚོ་ཧུབ་ལ་འདེབས་པ་མཐོང་། ། བྱ་བ་ལ་སོགས་པའི་རྣམ་འཕྲུལ་འཇིགས་སུ་རུང་བ་དུ་མ་བསྟན་པས། རྗེ་བཙུན་ཡང་ཅུང་ཟད་བསྙེངས་པར་གྱུར་ཏེ། ཕར་སོང་ཞེས་སྨྲས་པས་བྲག་སྲིན་མོ་ན་རེ། རྣམ་རྟོག་དགྲ་རུ་མ་ལངས་ན། ། བྲག་སྲིན་དགྲ་རུ་ཅི་ལ་ལྡང་། །
འདྲེ་ཕར་སོང་བྱས་པས་ང་མི་འགྲོ། ། ཞེས་སོགས་ཟེར། དེ་ལ་བརྟེན་ནས་རྗེ་བཙུན་གྱི་ཐུགས་རྒྱུད་ལ་ཡང་དག་པའི་དོན་དྲན་པར་གྱུར་ཏེ། འདྲེ་ཁྱེད་ཀྱི་ཞལ་ནས་ལེགས་བཤད་བྱུང་། ། ལེགས་བཤད་གསེར་གྱི་ཐུར་མ་དེ། ། མི་ཁོ་བོའི་སྙིང་གི་དཀྱིལ་དུ་འཕངས། ། ཕ་སྒྲ་བསྒྱུར་ཆེན་པོའི་གསུང་དང་མཐུན། ། ཞེས་གསུངས་ནས་ཡང་དག་པའི་དོན་ལ་མཉམ་པར་བཞག་པས་ཆོས་འཕྲུལ་ཐམས་ཅད་རང་ཞི་ལ་སོང་བ་ལྟ་བུའོ། ། དབུལ་བའི་འཇིགས་པ་ཞི་བ་ནི། ཁྲོ་ཕུ་ལོ་ཙཱ་བས་བལ་པོར་པཎ་ཆེན་རྣམས་གདན་འདྲེན་དུས་ནོར་གྱིས་འཕོངས་པར་གྱུར་པའི་ཚེ།
པཎྜི་ཏ་བུདྡྷ་ལ་ནོར་རྒྱུན་མའི་སྒྲུབ་ཐབས་ཀྱི་ལུང་ཞུས་ནས་ཞག་བདུན་བསྒྲུབས་པས། རྒྱལ་པོ་ཞིག་གི་རིམ་གྲོར། རྒྱ་གར་དང་། བལ་པོ་དང་། བོད་ཀྱི་དགེ་སློང་གསུམ་ལ། མུ་ཏིག་གི་བུམ་པ། གསེར་གྱི་བུམ་པ། བསེ་རུ་དཀར་པོའི་བུམ་པ་གསུམ་ཕུལ་ནས་རྒྱན་གཏོང་དུ་བཅུག་པས། ལོ་ཙཱ་བས་སྒྲོལ་མ་ལ་གསོལ་བ་བཏབ་ནས་ཕྱག་འཚལ་ཉི་ཤུ་རྩ་གཅིག་པ་བརྒྱ་རྩ་བརྒྱད་བཏོན་ཏེ་རྒྱན་བཏང་པས། བསེ་རུ་དཀར་པོ་སྨིན་པའི་བུམ་པ་ཐོབ་ནས།
གསེར་སྲང་སུམ་བརྒྱ་ཉི་ཤུ། འགྲ་མེན་ས་ག་དུས་གཅིག་ལ་ཐོབ་པ་ལྟ་བུའམ། ཡང་པཎྜི་ཏ་ཛ་མ་རི་ཞེས་བྱ་བ། ཤེས་བྱ་རིག་པའི་གནས་ལྔ་ལ་མཁས་པ། ཁྱད་པར་དུ་ཚད་མ་སྡེ་བདུན་ལ་མཁས་པ་ཞིག་ལ་ནོར་མེད་པས་བུ་སྨད་ཐམས་ཅད་དབུལ་བའི་སྡུག་བསྔལ་གྱིས་གཟིར། རེ་ཞིག་ན་རྣལ་འབྱོར་བ་ཞིག་དང་འཕྲད། དེས་ཁོང་ལ་ཅེར་བ་གཅིག་བལྟས་ནས། ཁྱོད་པ་པཎྜི་ཏ་ཆེན་པོ་འཚོ་བས་ཉེན་པ་འོ་བརྒྱལ། ང་ལ་འཚོ་བ་བསྒྲུབ་སླ་བའི་མན་ངག་ཡོད་དེ། ཁྱོད་པཎྜི་ཏ་བྱ་བ་དྲེགས་པ་ཆེ་བས་མི་ཞུ་འོང་ཟེར།
དེར་ཐུགས་ལ་འདོགས་འཚལ་ཞུས་པས། འོ་ན་ཚེས་བརྒྱད་ཀྱི་ནུབ་མོ་ཤིང་ཐོག་པི་ཙུརྻ་ཕ་ལ་དང་། འབྲས་ཀྱི་སྙེ་མ་གཅིག་དང་། ཙནྡན་དཀར་པོའི་མཎྜལ་ཆུས་མི་རྡིགས་པ་གཅིག་རྣམས་ཁྱེར་ལ་ཤོག་ཟེར། དེ་རྣམས་བསྒྲུབས་ནས་གདམ་ངག་ཞུས་པས། རྒྱལ་པོ་ཆེན་པོ་གཅིག་ཡོན་བདག་ཏུ་འདུས། ཉིན་རེ་ལ་འབྲས་གླང་པོ་བརྒྱ་ཕྲག་རེའི་ཁལ་དུ་ལོངས་པ་འབུལ་བ་ལ་བྱུང་པ་ལྟ་བུའོ། ། མདོར་བསྡུས་དང་པོའི་ཟིན་བྲིས་སོ། ། གདུལ་བྱའི་སྐྱེ་བོ་ངེས་པ་དང་བྲལ་བ་རྣམས་ལ་རང་གི་སེམས་ཀྱི་བསམ་པས་ཞེས་བྱ་བ་ལ། ངེས་པ་ནི་ཉན་ཐོས་པའི་མཆོག་གི་སྡོམ་པ་ཞེས་པར།
སྔགས་ཀྱི་གདུལ་བྱ་ལ་ཉན་ཐོས་ཀྱི་ཚུལ་ཁྲིམས་ཀྱི་སྡོམ་པ་དང་བྲལ་བ་དགོས་ན། དེ་ཉིད་བཅུ་ནི་ཡོངས་ཤེས་པ། ། གསུམ་ལས་དགེ་སློང་མཆོག་ཡིན་འབྲིང་། ། དགེ་ཚུལ་ཞེས་བྱ་དེ་དག་ལས། ། ཁྱིམ་ན་གནས་པ་ཐ་མ་འོ། ། ཞེས་པ་དང་། འགལ་ཞེ་ན། སྐྱོན་མེད་དེ། སྤྱིར་གདུལ་བྱ་ལ་ཆགས་བྲལ་གྱི་གདུལ་བྱ་དང་། ཆགས་ཅན་ལམ་གྱི་གདུལ་བྱ་གཉིས་ལས།
སྔ་མ་མཚན་ཉིད་ཀྱི་ཐེག་པ་དང་། ཕྱི་མ་སྔགས་ཀྱི་ཐེག་པའི་གདུལ་བྱར་གསུངས་པ་སྤྱིར་བཏང་ཡིན། དམིགས་བསལ་ལ་ཕྱི་རུ་ཉན་ཐོས་སྤྱོད་པ་བྱ། ། ནང་དུ་འདུས་པ་ལ་དགའ་བ། ། ཞེས་སོགས་གསུངས་པས། ཐེག་ཆེན་བླ་ན་མེད་པ་ལ་མོས་པ་ཡིན་ན། དགེ་སློང་སོགས་ཁྱད་པར་དུ་རྟེན་མཆོག་ཏུ་གྱུར་པ་ཡིན་པས་དགེ་སློང་མཆོག་ཡིན་ཞེས་སོགས་གསུངས། དེས་མཚོན་ནས་གཞན་དུ། དགེ་སློང་ལ་དབང་མི་བསྐུར་བར་གསུངས་པའི་དགོངས་པ་ཡང་ཤེས་པར་བྱ། དེ་ལྟ་མ་ཡིན་པ་ཉན་ཐོས་ཀྱི་སྡོམ་པ་དང་ལྡན་པ་སྔགས་ཀྱི་གདུལ་བྱ་མིན་ན་བཞི་བརྒྱ་ལྔ་བཅུ་པ་ལས།
རང་རང་བསླབ་པ་ལེགས་ལྡན་ཞིང་། ། ཐེག་ཆེན་ལ་དགའི་བདག་ཉིད་ཅན། ། འཁོར་ནི་བཞི་པོ་རྣམས་ལ་ཡང་། ། དཀྱིལ་འཁོར་དག་ཏུ་ཆོ་ག་སྣང་། ། ཞེས་གསུངས་པ་དང་འགལ་བར་འགྱུར་བའི་ཕྱིར་རོ། ། མིའི་སྐྱེ་བ་འདི་ལས་སངས་རྒྱས་ཉིད་ཀྱི་འབྲས་བུ་རབ་ཏུ་སྟེར་བ་རྒྱུད་ཀྱི་རྒྱལ་པོའོ། ། ཞེས་པར་བླ་མ་ཤེར་སེང་པའི་ཞལ་ནས། བར་དོར་མཆོག་འགྲུབ་ཟེར་བ་དེ། ཉན་ཐོས་ཀྱི་བར་དོར་འདའ་བ་ལྟ་བུ་ལ་དགོངས་ཀྱི་སངས་རྒྱ་བ་མ་ཡིན་ཏེ་བར་དོ་མི་མ་ཡིན་པའི་ཕྱིར་གསུངས་ཀྱང་། འདིར་བཤད་པ་ནི་མཆོག་གི་སྤྲུལ་སྐུའི་རྟེན་ལ་དགོངས།
རྒྱུད་གཞན་ལས་བར་དོར་སངས་རྒྱ་བ་བཤད་པས་འགལ་བ་མེད་དོ། ། ཁམས་དྲུག་གི་བདག་ཉིད་ཅན་སྐྱེས་བུ་ཆེན་པོའི་གང་ཟག་ལའོ། ། ཞེས་པར། ཁམས་དྲུག་གི་ས་བོན་ཁམས་གསུམ་ཀ་ལ་ཡོད་ཀྱང་། ཁམས་དྲུག་གསལ་བ་མངོན་དུ་གྱུར་པ་ནི་མི་ཁོ་ན་ལ་ཡོད། འདོད་ལྷ་ལའང་སའི་ཁམས་སྨན་ཏེ་ས་དང་དྲི་ཡི་ཡོན་ཏན་དང་བྲལ་བ་སྟེ། ཡང་བ་ཉིད་ཀྱི་ཕྱིར། ཞེས་གསུངས་པས་སོ། ། གདོལ་པ་སྨྱིག་མ་མཁན་སོགས་དང་། ། ཞེས་པའི་མཆན་བུར།
རིགས་ངན་མྱུར་བ་ཤེས་པར་བྱ། ། ཞེས་སོགས་ལ་མྱུར་བ་རླུང་ནང་དུ་འཇུག་པ། དལ་བ་ཕྱིར་རྒྱུ་བ། མཚམས་མེད་བྱས་པ་རླུང་ནང་དུ་གནས་པ། གསོད་དོན་སེམས་པ་རླུང་ལྡང་འཇུག་གནས་གསུམ་ལ་སེམས་པའི་རྡོ་རྗེའི་བཟླས་པའོ། ། ཐེག་པ་གསུམ་ཀ་ལ་བཅོམ་ལྡན་འདས་ཀྱི་གསུང་ནི་ཐོག་མར་དགེ་བ། ཞེས་སོགས་སུ། དང་པོ་བཞུགས་པའི་དུས་དང་། བར་དུ་གནས་པའི་དུས་དང་། མཐར་ཕྱིན་པའི་དུས་སུ་ཡང་དགེ་ཞེས་སོ། །
མཚན་མ་དང་ཁ་ན་མ་ཐོ་བ་དང་བཅས་པས་སྲོག་གཅོད་པར་འགྱུར་བར། ཞེས་པར། ཕ་མེས་དང་མཆོད་སྦྱིན་གྱི་དོན་དུ་བསད་པ་དང་། མཚན་མ་དང་བཅས་པ། བཟའ་བའི་ཕྱིར་བསད་པ་ཁ་ན་མ་ཐོ་བ་དང་བཅས་པའོ། ། ཡང་གང་ཞིག་ཉི་མ་སོ་སོར་དམ་ཚིག་བྱ་བ་དེ་ནི་ཁ་ན་མ་ཐོ་བ་མེད་པའི་གོ་ཀུ་ལ་སོགས་པ་ལྔ་དང་། ཞེས་པར། དམ་ཚིག་གི་གཞི་བརྟེན་པར་བྱ་སྟེ། ཁ་ན་མ་ཐོ་བ་མེད་པའི་ཤ་ལྔ་དང་བདུད་རྩི་ལྔ་བཟའ་བ། ཆང་ལྔ་འཐུང་བ།
བུད་མེད་རིགས་ལྔ་བརྟེན་པའོ། ། སྙིང་རྗེ་བསྐྱེད་དེ་དེ་ཉིད་ལས། ། ཞེས་པར། སེམས་ཅན་གང་གི་ཤ་རྣལ་འབྱོར་པ་ཁྱད་པར་ཅན་གྱིས་ཟོས་ན་དེ་ལ་ཕན་པར་ཡོད་པར་གདའ་སྟེ། གྲུབ་ཐོབ་སེ་མོ་ཆེ་བ་དེའི་སྐྱེ་བ་སྔ་མ་ལུག་ཏུ་སྐྱེས། ལུག་རྫིས་འུར་རྡོ་འཕངས་པ་མགོ་ལ་ཕོག་ནས་ཤི དེའི་ཤ་རྣལ་འབྱོར་པ་བཞིས་ཉོས་ནས་ས་ཕུག་ཅིག་ཏུ་ཚོགས་འཁོར་བྱས་ནས་ཟོས་པས་སྐྱེ་བ་འདི་རུ་མིར་སྐྱེས་པ་ཡིན། ད་ལྟ་ཡང་འུར་རྡོའི་སྒྲ་གྲག་ཙམ་ན་ཤིན་ཏུ་སྐྲག་གསུངས་ཞེས་སོ། ། བདེ་བ་ཆེན་པོའི་གནས་ཞེས་པར། གཞིའི་གནས་པའི་ས་གཞི་ལྟ་བུ།
རྟེན་གྱི་དཀྱིལ་འཁོར་ནི་ཁང་པ་ལྟ་བུ། གང་ལ་བཞུགས་པའི་གདན་ཁྲི་ནི་ཁང་པའི་ནང་གི་ཁྲི་ལྟ་བུའོ། ། དགེ་བ་མེད་པའི་ཆོས་འབྱུང་ཞེས་པར། དེར་ཆོས་གང་ཡང་མི་ཤོང་བ་མེད་ཅིང་འཇིག་རྟེན་ལས་འདས་པའི་ཆོས་ཐམས་ཅད་དེ་ལས་འབྱུང་བས་སོ་ཞེས་སོ། ། བཅོམ་ལྡན་འདས་ནི་བདུད་དང་ཉོན་མོངས་པ་བཅོམ་པའི་ཕྱིར་ཞེས་པར། ཟག་བཅས་ཀྱི་ལུས་ཕུང་པོའི་བདུད། རྩ་ཉོན་ཉེ་ཉོན་ཉོན་མོངས་པའི་བདུད། སྲོག་དབང་ཆད་པ་འཆི་བདག་གི་བདུད། དགེ་བ་ལ་བར་དུ་གཅོད་པ་འདོད་ལྷའི་རིགས་དགའ་རབ་དབང་ཕྱུག་སོགས་ལྷའི་བུའི་བདུད་དམ། དུས་འཁོར་བའི་ལུགས་ལ།
ལུས་ཀྱི་སྒྲིབ་པ། ངག་གི་སྒྲིབ་པ། སེམས་ཀྱི་སྒྲིབ་པ། ཕྱི་རོལ་མ་རིག་པ་ལ་འཇུག་པ་རྣམས་བདུད་བཞི་རིམ་པ་བཞིན་ནོ། ། དུས་ཀྱི་མཆོག་ཏུ་མི་འགྱུར་བའི་བདེ་བ་ཆེན་པོའི་མཚན་ཉིད་དེ། དེ་ཡིས་གང་གི་ལུས་ཕུང་པོ་དང་ཁམས་ལ་སོགས་པ་སྒྲིབ་པ་མེད་པའི་འཁོར་ལོ་བསྐྱེད་དེ་ཞེས་པར། འདིར་མི་འགྱུར་བའི་བདེ་བར་རྒྱུར་བྱས་རྣམ་ཀུན་མཆོག་ལྡན་གྱི་སྟོང་པ་འབྲས་བུར་བྱས་པ་ནི་འབྲས་བུའི་གནས་སྐབས་སུ་མི་འགྱུར་བའི་བདེ་བ་ཐོབ་ནས། རྣམ་ཀུན་མཆོག་ལྡན་གྱི་སྟོང་པ་འབྱུང་བ་ལ་དགོངས་ཤིང་། སྟོང་ཉིད་གཟུགས་འཛིན་རྒྱུ་ཡིན་ཏེ། ། འབྲས་བུ་སྙིང་རྗེ་མི་འགྱུར་འཛིན། །
ཞེས་གསུངས་པ་ནི། རྒྱུ་དུས་སུ་སྟོང་ཉིད་བསྒོམས་པས་འབྲས་བུ་མི་འགྱུར་བའི་བདེ་བ་འབྱུང་བའི་དོན་ནོ། ། དེ་བཞིན་དུ་རྣལ་འབྱོར་མའི་མིང་ཅན་ལ་ཡང་ངོ་ཞེས་པར་བརྗོད་པར་བྱ་བ་ཐབས་དང་ཤེས་རབ་ཀྱི་བདག་ཉིད་ཅན་གྱི་རྒྱུད་ཀྱི་རྒྱལ་པོ་འདི་ལ་ཞེས་པ་ནས་ཤེས་རབ་ཀྱི་མིང་ཅན་རྣལ་འབྱོར་མའི་རྒྱུད་ལ་ཞེས་པའི་འདོན་པ་སྤོ་བ་ཙམ་མ་གཏོགས་སྔ་མ་རྣམས་ཇི་ལྟ་བ་བཞིན་སྦྱར་བར་བྱའོ། ། དང་པོའི་མཚན་མ་ནི་དུ་བ་ལ་སོགས་པའི་ལམ་དང་ཞེས་པར་གྲུབ་ཆེན་མན་ལུང་པ་ཤངས་ན་བཞུགས་དུས། བླ་མ་ཤེར་སེང་བས་མཇལ་དུ་བྱོན་པ་ལ། ཁྱོད་མཚན་མ་གསུམ་པོ་འདི་ལ་ཇི་འདྲ་བཞེད་གསུངས་པས། སྦྱོར་དྲུག་ཚར་གསུམ་ལ་བྱེད་ཞུས། ཕྱིས་དེ་ནོར་འདུག་གསུངས་ནས་བཤགས་པ་ཡང་མཛད། འདི་ངོས་མ་ཟིན་པ་མང་སྟེ། རང་ལུགས་ལ་དུ་བ་སོགས་ཀྱི་མཚན་མ་རྙེད་པ་ཚོགས་ལམ་ཆུང་ངུ་ནས་བཟུང་སྟེ།
ཆོས་མཆོག་གི་བར་དང་པོའི་མཚན་མ་སྟེ། དེས་བྱིས་པའི་ལམ་ཐམས་ཅད་བསྡུས་སོ། ། ས་དང་པོ་ནས། ས་བཅུ་གཅིག་པའི་བར། བར་པའི་མཚན་མ་སྟེ། དེས་འཕགས་པ་སློབ་པའི་ལམ་ཐམས་ཅད་བསྡུས་སོ། ། ས་བཅུ་གཉིས་པ་ནི་ཐ་མའི་མཚན་མ་སྟེ། དེས་མི་སློབ་པའི་ལམ་བསྡུས་སོ། ། དེའི་ཕྱིར་རྒྱུད་ནི་རྒྱུད་གཞན་ཚོལ་བ་རྣམས་ལ་རྒྱུད་ཀྱི་རྒྱལ་པོ་ཐམས་ཅད་ཀྱི་རྡོ་རྗེའི་ཚིག་མངོན་དུ་གྱུར་པའོ། ། ཞེས་པར།
མཚན་མ་སྔོན་དུ་འགྲོ་བའི་དབང་བཞི་པའི་དོན་ནི་རྒྱུད་འདིར་གསལ་བས་རྒྱུད་གཞན་རྣམས་འདི་ལ་ལྟོས་དགོས་པའི་དོན་ཡིན་གྱི། བསྐྱེད་རིམ་སོགས་རང་རང་སོ་སོའི་གཞུང་བཞིན་དུ་བྱ་བར་གསུངས་པའི་ཕྱིར། ཐམས་ཅད་འདི་ལ་ལྟོས་དགོས་པའི་དོན་མ་ཡིན་ནོ། ། མངོན་པར་རྫོགས་པར་བྱང་ཆུབ་པ་བཞི་དང་། རྡོ་རྗེ་བཞིས་ཡོངས་སུ་དག་པ་ཞེས་པ་ན། སྐད་ཅིག་གཅིག་གིས་མངོན་པ་རྫོགས་པར་བྱང་ཆུབ་པ་དང་ཞེས་སོགས་སུ། ཕྱི་ནང་གཞན་གསུམ་ལ་སྦྱར་དགོས་པས། ཕྱི་ལ་དུས་མེ་སྐད་ཅིག་གཅིག་གིས་དང་། སྒྲ་གཅན་རྣམ་པ་ལྔ་དང་། ཉི་མ་རྣམ་པ་ཉི་ཤུ་དང་།
ཟླ་བ་སྒྱུ་འཕྲུལ་དྲ་བས་བྱང་ཆུབ་པའོ། ། ནང་དུ་མངལ་སྐྱེས་བསྐྱེད་པའི་རིམ་པ་དང་སྦྱར་ན། མའི་གསང་གནས་སུ་ཁུ་ཁྲག་རྣམ་ཤེས་གསུམ་རོ་མཉམ་དུ་འདྲེས་པ་ཕ་མ་གཉིས་སྤྲོད་ཀྱི་བདེ་བས་བྱིན་གྱིས་བརླབས་པའི་སྐད་ཅིག་མ་བདེ་བ་འབའ་ཞིག་ཡང་དག་པར་རིག་པ་ནི་སྐད་ཅིག་གཅིག་གིས་དང་། ཕུང་པོ་ལྔ་གྲུབ་ཅིང་། རུས་སྦལ་བཞིན་དུ་ཡན་ལག་ལྔ་འབུར་བར་གྱུར་པ་ནི་རྣམ་པ་ལྔ་དང་། དེ་ནས་དབང་པོ་ལྔ། ཡུལ་ལྔ། ལས་དབང་ལྔ། བྱ་བ་ལྔ་གྲུབ། ལུས་ཀྱི་སོར་མོ་ཉི་ཤུ་གྲུབ་པ་རྣམ་པ་ཉི་ཤུས་དང་།
སྐྲ་བ་སྤུ་མཐར་གྲུབ་པ་སྒྱུ་འཕྲུལ་དྲ་བ་བྱང་ཆུབ་པའོ། ། དེ་གཉིས་ནི་གཞི་ལ་སྦྱར་བ་ཡིན་ལ། གཞན་ལ་སྦྱར་ན། བསྐྱེད་རིམ་ལ་ལྷ་སྐད་ཅིག་ལ་བསྐྱེད་པ་སྐད་ཅིག་གཅིག་གིས་དང་། མངོན་བྱང་ལྔས་བསྐྱེད་པའི་དཀྱིལ་འཁོར་རྒྱལ་མཆོག་རྣམ་པ་ལྔས་དང་། ཞུ་བ་གླུས་བསྐུལ་གྱི་ལྷ་མོ་བཞི། སྤྱི་ཁྱབ་གཅིག་སྟེ་བསྐུལ་བ་ལྔ། ཐིག་ལེ་དང་། ས་བོན་དང་། མཚན་མ་གཙོ་བོའི་སྐུ་རྫོགས་པ་དང་།
ཡུམ་གྱིས་འཁྱུད་པ་སྟེ་བསྐུལ་བའི་ངོར་བཞེངས་པ་དང་ལྔ་ལས་དབང་པོ་ཁྲོ་བོ་ལྔ་སྤྲོས་ཏེ་བྱ་བ་དགུག་གཞུག་བཅིང་མཉེས་རོ་མཉམ་པ་ལྔ་སྟེ་ལས་རྒྱལ་མཆོག་རྫོགས་པ་ནི་རྣམ་པ་ཉི་ཤུས་དང་། ཕྲ་ཐིག་གི་རྣལ་འབྱོར་སྒྱུ་འཕྲུལ་དྲ་བས་བྱང་ཆུབ་པའོ། ། རྫོགས་རིམ་ལ་ཏིང་ངེ་འཛིན་སྐད་ཅིག་གཅིག་གིས་དང་། རྗེས་དྲན་རྣམ་པ་ལྔས་དང་། སྲོག་འཛིན་རྣམ་པ་ཉི་ཤུས་དང་། སོར་བསྡུད་བསམ་གཏན་སྒྱུ་འཕྲུལ་དྲ་བས་བྱང་ཆུབ་པའོ། ། དེ་གཉིས་ལམ་ལ་སྦྱར་བའོ། ། འབྲས་བུ་ལ་སྦྱར་ན་དབུགས་ཉི་ཁྲི་ཆིག་སྟོང་དྲུག་བརྒྱ་འགགས་པའི་སྐད་ཅིག་ལ་སངས་རྒྱས་པའི་ཕྱིར་ངོ་བོ་ཉིད་སྐུ་སྐད་ཅིག་གཅིག་གིས་དང་། དཀྱིལ་འཁོར་ལྔའི་རླུང་འགགས་པས་ཡེ་ཤེས་ལྔ་ཐོབ་པའི་ཕྱིར་ཆོས་སྐུ་རྣམ་པ་ལྔས་དང་། འཕོ་བ་བཅུ་གཉིས་འགགས་པས་དབང་པོ་ལྔ།
ཡུལ་ལྔ། ལས་དབང་ལྔ། བྱ་བ་ལྔ་སྒྲིབ་བྲལ་དུ་གྱུར་པའི་ཕྱིར་ལོངས་སྐུ་རྣམ་པ་ཉི་ཤུས་དང་། དགའ་བ་བཅུ་དྲུག་སྒྲིབ་བྲལ་དུ་གྱུར་པས་སྣ་ཚོགས་པའི་སྤྲུལ་པ་སྟོན་པར་བྱེད་པའི་ཕྱིར་སྤྲུལ་སྐུ་སྒྱུ་འཕྲུལ་དྲ་བས་བྱང་ཆུབ་པའོ། ། སྟོང་པ་ཉིད་ནི་ཕུང་པོ་ལྔ་སྟོང་པ་ཉིད་དེ་སོགས་སུ། སྟོང་པ་གསུམ། དགའ་བ་དང་། མཆོག་དགའ་དང་། ཁྱད་པར་གྱི་དགའ་བའི་གནས་སྐབས་ལ་རིམ་པ་བཞིན་སྦྱར་ཞིང་། རྣམ་པ་ཐམས་ཅད་སྟོང་པ་ཉིད་ལྷན་ཅིག་སྐྱེས་པའི་གནས་སྐབས་ལ་སྦྱོར།
དེ་བཞིན་དུ་སྙིང་རྗེ་བཞི་ནི། ཡར་ངོའི་ཚེས་དང་། ཕུང་པོ་ལྔ་ལ་སོགས་པའི་བདེ་ཆ་ལ་སྦྱར། དགའ་བ་བཞི་ལ་ཡང་སྔར་བཞིན་སྦྱོར། མདོར་བསྡུས་གཉིས་པའི་ཟིན་བྲིས་སོ། ། སེམས་གང་ཞིག་ཡོད་པའི་སེམས་དེ་ནི་སེམས་མ་ཡིན་ནོ་ཞེས་པའི་དོན། འོད་གསལ་བར་ཡོད་པའི་སེམས་དེ་ནི་སྒྲིབ་བཅས་ཀྱི་སེམས་མ་ཡིན་ནོ། ། དེས་ན་རང་བཞིན་གྱི་འོད་གསལ་བའོ་ཞེས་པའི་དོན་ཏོ། ། སངས་རྒྱས་དང་བྱང་ཆུབ་སེམས་དཔའ་འདི་འདྲ་གཉིས་སྤྲུལ་པའི་སྐུའམ། ལོངས་སྤྱོད་རྫོགས་པའི་སྐུ་དག་གིས་སྟོན་པ་པོ་དང་ཞེས་སོགས་སུ་སྟོན་པ་པོ་ཤཱཀྱ་ཐུབ་པ་དང་གསོལ་བ་འདེབས་པ་པོ་ཟླ་བཟང་སྤྲུལ་སྐུའི་དང་།
དུས་ཀྱི་འཁོར་ལོ་དང་ཕྱག་རྡོར་ལོངས་སྐུ་སྟོན་པ་པོ་དང་གསོལ་བ་འདེབས་པ་པོར་འབྲེལ་པས་སྔ་མ་སྤྲུལ་སྐུའི་དང་། ཕྱི་མ་ལོངས་སྐུའི་སྟོན་པ་པོ་དང་གསོལ་བ་འདེབས་པ་པོར་འགལ་བ་མེད་ཅེས་སོ། ། དེ་བཞིན་གཤེགས་པས་ཀྱང་ཆུ་བོ་ཤི་ཏའི་བྱང་ཕྱོགས་ཤམྦྷ་ལ་ལ་སོགས་པའི་ཡུལ་རྣམས་ཀྱི་གྲོང་ཁྱེར་བྱེ་བ་ཕྲག་དགུ་བཅུ་རྩ་དྲུག་ན་གནས་པ་རྣམས་ཀྱི་སེམས་རྣམ་པར་དག་པ་སྐལ་བ་དང་ལྡན་ཉིད་དུ་གནས་པ་གཟིགས་ནས་ཞེས་གསུངས་པ་ནི། འབྲོ་བ་རྣམས་དུས་འཁོར་རྩ་རྒྱུད་ཤམྦྷ་ལར་གསུངས་པའི་ཤེས་བྱེད་དུ་འཆད་པ་མི་འཐད་དེ། རྩ་རྒྱུད་ལས། དེ་ནས་ཤམྦྷ་ལར་གྲགས་ནས། ། ཕྱག་ན་རྡོ་རྗེའི་སྤྲུལ་པ་ནི། ། མི་བདག་ཟླ་བཟང་རྫུ་འཕྲུལ་གྱིས། ། རང་ཉིད་དཔལ་ལྡན་ཆོས་དབྱིངས་བྱོན། ། དང་པོར་གཡས་སུ་བསྐོར་བྱས་ནས། །
སྟོན་པའི་ཞབས་ཀྱི་ཆུ་སྐྱེས་གཉིས། ། རིན་ཆེན་མེ་ཏོག་རྣམས་ཀྱིས་མཆོད། ། ཡང་དང་ཡང་དུ་ཕྱག་འཚལ་ཏེ། ། ཐལ་མོ་སྦྱར་བ་བྱས་གྱུར་ནས། ། རྫོགས་སངས་རྒྱས་ཀྱི་སྤྱན་སྔར་འདུག ། ཟླ་བཟང་རྒྱུད་ཀྱི་གསོལ་འདེབས་དང་། ། སྟོན་པ་སྡུད་པར་བྱེད་པ་པོ། ། ཞེས་འབྲས་སྤུངས་སུ་གསུངས་པར་བཤད་པ་དང་འགལ་བར་འགྱུར་བས་སོ། ། དེས་ན་ཚིག་དེ་ནི་དུས་ཀྱི་རྒྱུད་ཉན་པའི་གདུལ་བྱ་རྣམས་ཤམྦྷ་ལ་ནས་འོངས་པ་ལ་དགོངས་སོ། ། འཇམ་དབྱངས་མི་བདག་གྲགས་པ་ནི། །
ཤམྦྷ་ལ་ཞེས་བྱ་བར་འབྱུང་། ། ཞེས་པར། སྔོན་འཕགས་སྐྱེས་པོ་དང་། བློན་པོ་མངལ་གནོད་རྔོན་པ་ལ་སོང་བ་རྟས་ཁྱེར་ཏེ། སེར་སྐྱའི་སྐྱེད་མོས་ཚལ་དུ་སོང་བ་དང་། དེའི་དཔུང་གི་ཚོགས་རྣམས་ཀྱང་དེར་ཕྱིན། རྟ་དང་གླང་པོ་རྣམས་ཀྱིས་སྐྱེད་མོས་ཚལ་མ་རུངས་པར་བྱས། དེ་ཐོས་ནས་ཤཱཀྱའི་གཞོན་ནུ་རྣམས་ཀྱིས་གསོད་པའི་ཕྱིར་སོང་བ་དང་། དེར་མི་གཅིག་བཞག་སྟེ་བྲོས་སོ། ། གཞོན་ནུ་རྣམས་ཀྱིས་དེ་མ་བྲོས་ན་གསོད་པ་ཞིག་ན།
ད་དེས་གང་དུ་བཅགས་པའི་ཕྱོགས་དེའི་ས་བོར་ལ་ས་གཞན་གྱིས་ཁོང་། རྩིག་པའི་ཞལ་ལ་ཁོགས་ལ་གཞན་གྱིས་བྱུགས་ཤིག་ཟེར་ནས་དེ་བཞིན་བྱས་སོ། ། མི་དེས་ཀྱང་འཕགས་སྐྱེས་པོ་ལ་བསྙད་པས། ང་རྒྱལ་པོར་གྱུར་པའི་ཚེ་དེ་རྣམས་ཁ་རྟག་གོ་མ་ལ་གནོད་ཀྱི་ལེགས་སོ། ། དམ་བཅས་བརྟན་པར་མཛོད་ཅིག་ཟེར་རོ། ། ཕྱིས་རྒྱལ་པོ་གསལ་རྒྱལ་བཅོམ་ལྡན་འདས་ལ་ཆོས་ཉན་དུ་སོང་། དེར་རིང་དུ་འགོར་བའི་བར་ལ་བློན་པོ་རྣམས་ཀྱིས་འཕགས་སྐྱེས་པོ་རྒྱལ་སྲིད་ལ་བཞག རྒྱལ་པོས་ཀྱང་དེ་ཐོས་ནས་ཕྲེང་ལྡན་མ་ལ་སོང་ལ་བུའི་རྒྱལ་སྲིད་ཉམས་སུ་མྱོང་བར་གྱིས་ཤིག་ཟེར་ནས་དབྱར་ཚུལ་མ་དང་ལྷན་ཅིག་རྒྱལ་པོའི་ཁབ་ཏུ་སོང་། མ་སྐྱེས་དགྲའི་སྐྱེད་མོས་ཚལ་དུ་ཕྱིན་ནས་མ་སྐྱེས་དགྲ་ལ་སྦྲན་ནོ། ། དེས་གྲོང་ཁྱེར་མཛེས་པར་བྱས།
བསུ་བ་རྒྱ་ཆེན་པོས་བཀོད་པ་བྱེད་པ་ལ་རིང་དུ་ཐོགས་ཏེ། དེ་བཀྲེས་ཏེ་ལ་ཕུག་གི་རྡོག་མ་དང་། ལོ་མ་ཟོས། སྐོམ་ནས་ཆུ་འཐུངས་པས། མ་ཞུ་བས་ཐེབས་ནས། ཤིང་རྟའི་ལམ་དུ་འགྱེལ་ཏེ། འཁོར་ལོ་འདྲེན་པའི་རྡུལ་གྱིས་ཕོག་ནས་ཤིའོ། ། མ་སྐྱེས་དགྲས་ཕྱོགས་བཞིར་བཙལ་བས་དེ་ནི་དུས་སུ་གྱུར་པ་མཐོང་ནས། བཀུར་སྟི་ཆེན་པོས་དུར་ཁྲོད་དུ་ཁྱེར་ནས་མཆོད་པ་ཆེན་པོ་བྱས་སོ། ། དེ་ནས་མ་ལ་གནོད་ཀྱིས་འཕགས་སྐྱེས་པོ་ལ་སྔར་དམ་བཅས་པ་དེའི་དུས་ལ་བབ་བོ། །
ཇི་སྙེད་སྨྲས་པ་ཐམས་ཅད་བྱའམ། འདས་པ་མིན་གྱི་ཐོབ་ཞིག རྒྱལ་པོའི་བྱ་བ་ཉམས་པར་འགྱུར་རོ། ། ལྷ་དགེ་བ་རྣམས་ནི་དམ་བཅའ་བརྟན་པ་ལགས། དེང་ཁོ་ན་ཉི་མ་བཟང་པས་གཤེགས་པར་རིགས་སོ། ། ཞེས་བསྐུལ་བས་དཔུང་བཞི་གོ་བསྐོན་ནས་སོང་ངོ་། ། སྟོན་པས་དེ་མཁྱེན་ནས་ལམ་ཀར། ཤིང་འཆུས་ཤིང་མི་སྡུག་པ་ལོ་མ་སྲབ་པ་གྲིབ་མ་ཆུང་བ་གཅིག་གི་དྲུང་དུ་བཞུགས་པ་འཕགས་སྐྱེས་པོས་མཐོང་ནས། ཅིའི་ཕྱིར་ཤིང་གཞན་སྤངས་ནས་འདིར་བཞུགས། གཉེན་བཤེས་ཀྱི་གྲིབ་མ་བསིལ་ལོ། །
དེར་སྟོན་པ་ཉེ་དུར་ཐུགས་བརྩེ་བར་རིག་ནས་ལོག་གོ ། སྟོན་པས་ཤཱཀྱ་རྣམས་ལ་གསོད་པའི་ལས་ཡོད་པར་མཁྱེན་ནས། སེར་སྐྱར་བྱོན་ཏེ། ཤཱཀྱ་རྣམས་ལ་ཆོས་བསྟན་པས་ཕལ་ཆེར་གྱིས་རྒྱུན་ཞུགས། ཕྱིར་འོང་། ཕྱིར་མི་འོང་སོགས་ཐོབ། མ་ལ་གནོད་ཀྱིས་ལྷ་ཅིས་ཏེ་ལོག སྟོན་པས་འདི་སྐད་གསུངས་ཏེ། དེ་ངའི་སྙིང་ལ་ལྷང་ཤེས་བྱེད་དོ། ། དེ་འདོད་ཆགས་དང་བྲལ་བས་ཉེ་དུ་ལ་མི་ལྟ་ཡི།
དེ་རིང་ཁོ་ན་ཉི་མ་བཟང་བས་གཤེགས་ཤིག་ཅེས་ནན་གྱིས་བསྐུལ་བས་སོང་སྟེ། སེར་སྐྱའི་ཉེ་ལོགས་སུ་ཕྲུ་མ་བཏབ་སྟེ་འདུག་གོ ། དེ་ནས་ཤཱཀྱ་རྣམས་ཀྱིས་དེ་ཐོས་ནས། དེ་དག་བདེན་པ་མཐོང་བ་ཡིན་པས་གསོད་པར་མི་བྱེད་ཀྱི། དབྱུག་པ་དང་ལྕག་གིས་ནི་གཞུ་རྒྱུད་རྒྱུན་དང་འབྲེང་པ་དག་གིས་གཅོད་ཅིང་། རྣ་རྒྱན་ལ་མདའ་འཕེན་ནོ། ། དེས་འཕགས་སྐྱེས་པོའི་དཔུང་གི་ཚོགས་ཞིག་པར་བྱས་ནས། སེར་སྐྱའི་སྒོ་བཅད་དེ་རྭ་བའི་མཁར་བསྒྲེངས་ཏེ་འཁོད་དོ། །

འཕགས་སྐྱེས་པོས་མཐོང་ངམ། ཚུར་བརླག་པར་བྱས་སུ་འོང་གི་འདོང་ངོ་། ། ལྷ་ཐུགས་མ་ཆད་ཅིག་དེ་རྣམས་འཕགས་པ་ཡིན་པས་སྲོག་ཆགས་གྲོགས་སྦུར་ཡང་མི་གསོད་ཀྱིས། བདག་ཅག་གི་གཅིག་ཀྱང་མ་བསད་པ་ལས་མངོན་ནོ། ། དེའི་ཚེ་ཤཱཀྱ་རྣམས་ཀྱིས་མི་བསད་པར་བཅའ་བ་བྱའོ། ། དེའི་ཚེ་ཤཱཀྱ་ཤམ་པ་ཀ་ཞེས་བྱ་བས་རི་བྲག་ཞིག་ན་འདུག་པས་དེ་ཐོས་ནས་སོང་སྟེ། མང་པོ་ཞིག་བསད། ལྷག་མ་མ་ཤི་ཙམ་བྱས་ཏེ། འཕགས་སྐྱེས་པོ་ཡིད་མ་བདེ་ནས་སྨྲས་པ། མཐོང་ངམ་ཁྱེད་རང་ན་རེ་གྲོག་སྦུར་ཡང་མི་གསོད་དོ་ཟེར་ནས། འདི་ཙམ་ཞིག་བསད་ན་འདོང་ངོ་། །
ལྷ་དེས་ཤཱཀྱའི་ཁྲིམས་སུ་བཅས་པ་མ་ཐོས་ཀྱིས། འདི་ནི་ནང་དུ་མི་ཆུད་དོ། ། དེར་སྒོར་སོང་སྟེ་སྒོ་ཕྱེ་ཞིག ཁོ་བོ་ཅག་གི་ཁྲིམས་སུ་བཅས་པ་དྲལ་བས་ནང་དུ་མི་བཏང་གི་སོང་ཞིག ངའི་འཁོར་ཕྱིར་ཕྱུངས་ཤིག་འགྲོའོ། ། ཕྱིར་ཕྱུང་བ་དང་དེ་དག་ཁྲིད་ནས་སོང་སྟེ། བཅོམ་ལྡན་འདས་ལ་གང་ལ་བགྱི་བའི་མཚན་མ་ཅུང་ཟད་ཅིག་སྩལ་དུ་གསོལ། སྟོན་པས་དབུ་སྐྲ་དང་སེན་མོ་དང་ཚེམས་གཅིག་གནང་བ་ཁྱེར་ནས་ཡུལ་བ་ཀུར་ཏར་ཆས་སོ། ། དེ་བས་དེ་འོང་བ་ཐོས་ཏེ། འདུས་ནས་ཕྲད་མི་ཕྲད་གྲོས་བྱས།
ཤམ་པ་ཀས་བང་ཆེན་པའི་ཆ་ལུགས་སུ་བྱས་ཏེ་སོང་ནས་ང་ནི་དེའི་བང་ཆེན་པ་སྟེ། སྤྲིང་ཡིག་འདི་ཀློགས་ཤིག གདན་མེད་དོ། ། དེས་ཕ་བོང་རལ་གྲིས་བཤགས་ནས་འདི་ལ་འཁོད་ཅིག་ཅེས་སྨྲས་པས། དེ་དག་དངངས་ནས་སྤྲིང་ལན་དུ་བྱོན་པ་ལེགས་ཞེས་བསྐུར་ཏེ་བསུ་ནས་རྒྱལ་སྲིད་ལ་བཞག་གོ ། དེས་དབུ་སྐྲ་དང་སེན་མོའི་མཆོད་རྟེན་བྱས་ཏེ་རི་རྒྱ་བྱས་སོ། ། དེས་ན་ཤཱཀྱ་ཤ་མྦྷས་བཟུང་བའི་ཡུལ་ཡིན་པས་ཤམྦྷ་ལ་སྟེ། ལ་འཛིན་པའི་དོན་ཡིན་ནོ། ། དེ་ལྟར་བྱས་ན་ཚིག་ལ་འགྲིག་པོ་གཅིག་ཡོང་བར་སྣང་མོད་ཀྱི་དུས་ཅུང་མི་འགྲིག་པར་སྣང་ངོ་། ། དེའི་ཚེ་འཕགས་སྐྱེས་པོས་འདོང་ངོ་ཞེས་བསྐུལ་བས།
ལྷ་དབེན་གྱིས་དགོངས་ཤིག དེས་ཤཱཀྱ་རྣམས་ལ་ངེད་ཀྱིས་ཁྱེད་ལ་ཆགས་སྡང་མེད་ཀྱིས། འུར་ནིར་བྱ་བ་ཅུང་ཟད་ཡོད་པས་སྒོ་ཕྱེས་ཤིག ཤཱཀྱ་རྣམས་གྲོས་བྱས་པས་ཁ་མ་འཆམས་པར་ཚུལ་ཤིང་བྲིམ་པར་བྱས་པ་དང་། བདུད་རིགས་ཅན་གོའུ་ཏ་མ་ལ་གླགས་མ་རྙེད་ཀྱི་ཉེ་དུ་རྣམས་ཁ་ཏག་གོ་སྙམ་ནས་ཤཱཀྱ་རྒན་པོར་སྤྲུལ་ནས་རྒན་པའི་མཐར་འདུག་སྟེ། འབྱེད་པའི་ཚུལ་ཤིང་བླངས་པ་དང་ཐམས་ཅད་ཀྱིས་བླངས་ཏེ་སྒོ་ཕྱེ་བ་དང་། དཔུང་རྣམས་ཞུགས་ཏེ་ཤཱཀྱ་རྣམས་གསོད་པའི་ཀུ་ཅོ་ཐོས་པ་དང་། མིང་ཆེན་གྱིས་དེའི་དྲུང་དུ་སོང་སྟེ་བདག་གི་ཉེ་དུ་ལ་མི་འཇིགས་པ་སྩོལ་ཅིག མི་སྟེར་ཏེ། འོན་ཀྱང་ཁྱོད་འཁོར་དང་བཅས་ཕྱིར་ཕྱུངས་ཤིག
ལྷ་བདག་ཅག་ཆུའི་ནང་དུ་ནུབ་པར་མི་འགྱུར་བ་དེ་སྲིད་དུ་ཕྱིར་འབྱུང་ལ་མ་འཇིགས་པ་སྩོལ་ཅིག བློན་པོ་རྣམས་ན་རེ། མའི་མེས་པོའང་ཡིན། ཕའི་གྲོགས་པོ་འང་ཡིན་སྩོལ་ཅིག དེས་ཀྱང་བྱིན་པས་མིང་ཆེན་གྱིས་ཤིང་པ་ལ་མ་གཙུག་ཕུད་བཏགས་ནས་ཆུའི་ནང་དུ་ཤི་འདུག་གོ ། དེའི་བར་ལ་ལས་མེད་པ་རྣམས་ཀྱང་ཡུལ་དང་བལ་ཡུལ་ལ་སོགས་པར་བྲོས་སོ། ། ལས་ཡོད་པ་རྣམས་ཤར་སྒོ་ནས་བྱུང་སྟེ་ལྷོ་ནས་འཇུག ལྷོ་ནས་བྱུང་སྟེ་ནུབ་ནས་འཇུག་པ་སོགས་བྱེད་དོ། ། མིང་ཆེན་ཤི་བ་དང་དེ་ལ་སྨྲས་པ་ལམ་པོ་ཆེར་ཁྲག་གི་འོད་མ་མ་བབས་བར་དུ་མི་འགྲོའོ། ། བློན་པོ་རྣམས་འདི་དམ་བཅའ་བརྟན།
ཅི་དཔའ་བོ་རྣམས་ཁྲག་མང་ཡང་དེ་ཙམ་ག་ལ་འབྱུང་སྙམ་ནས། རྒྱ་སྐྱེགས་བླངས་ན་རྒྱ་སྐྱེགས་ཀྱི་ཆུ་བུམ་པ་བརྒྱ་སྟོང་དུ་མ་ལམ་པོ་ཆེར་འབབ་པར། འཕགས་སྐྱེས་པོས་མཐོང་ནས་དམ་བཅའ་རྫོགས་ཀྱི་འགྲོའོ་སྙམ་ནས་ཤཱཀྱ་བདུན་ཁྲི་བདུན་སྟོང་བསད་ནས། ལྷག་མ་ཤཱཀྱ་ལྔ་བརྒྱ་དང་། བུ་མོ་ལྔ་བརྒྱ་ཁྲིད་དེ་ཕག་མོའི་གནས་སུ་སོང་བ་དང་། མ་ལ་གནོད་ཀྱིས། ཁྱོད་ཀྱིས་དགྲ་ཡོངས་སུ་བསྐྱངས་སོ། ། སོད་ཅིག ལྔ་བརྒྱ་པོ་གླང་རྫིར་བཅུག་པས། དེ་དག་གིས་གླང་པོ་བསྒྱེལ་ཏེ།
ལག་པ་ནས་ལག་པར་སྦེད་པར་བརྩམས་པ་དང་། ལྷ་ཕ་རོལ་གནོད་པ་གཟིགས་ཤིག ཡལ་བར་བཏང་ན་ཚུར་གནོད་དོ། ། དོང་དུ་ཆུག་ལ་ལྕགས་ཀྱི་ཤལ་བས་ནོན་ཅིག ། དེ་ལྟར་བྱས་ནས་བསད་ནས་གཉིས་བྲོས་པས་ཐར་ཏེ། བཅོམ་ལྡན་འདས་ཀྱི་དྲུང་དུ་སོང་པ་དང་། ལྷུང་བཟེད་ཀྱིས་བཀབ་ཀྱང་དེ་ཉིད་དུ་ཤིའོ། ། བཅོམ་ལྡན་འདས་ནི་དབུ་ཤིན་ཏུ་སྙུང་ངོ་། ། འཕགས་སྐྱེས་པོས་མི་ཞིག་སྟོན་པ་ཅི་གསུང་ཉན་པ་ལ་བཏང་ངོ་། ། སྟོན་པ་དགེ་སློང་དང་ལྷན་གཅིག་འོང་བ་བྲམ་ཟེ་ཞིག་གིས་མཐོང་ནས།
འཕགས་སྐྱེས་པོས་བསོད་ནམས་མ་ཡིན་པ་མང་པོ་བྱས་སོ། ། དེ་དེ་བཞིན་ནོ། ། དེའི་ཚེ་སྟོན་པས་ད་སྟེ་ཞག་བདུན་ནས་ཀོ་ས་ལའི་རིགས་འཆད་ཅིང་། འཕགས་སྐྱེས་པོ་དང་། མ་ལ་གནོད་གཉིས་མེས་ཚིག་ནས་དམྱལ་བར་སྐྱེའོ་ཞེས་ལུང་བསྟན། དེ་འཕགས་སྐྱེས་པོ་ལ་བསྙད་པས་ཡིད་ཁོང་དུ་ཆུད་པ། མ་ལ་གནོད་ཀྱིས་མཐོང་ནས། ཅིའི་ཕྱིར། འདིའི་ཕྱིར་རོ། ། ལྷ་དེ་སྐད་གསུང་ཡང་རུང་།
སྐྱེད་མོས་ཚལ་གྱི་ནང་དུ་ཀ་བ་གཅིག་པ་བྱ་སྟེ། དེར་དགུང་བདུན་བཞུགས་ནས་སླར་གཤེགས་པར་མཛོད་ཅིག དེ་བཞིན་དུ་བྱའོ། ། དེ་བཙུན་མོ་འཁོར་དང་བཅས་པ་དེར་སོང་ནས། མ་ལ་གནོད་ཀྱིས་འདས་བྱུང་བརྗོད་དོ། ། ཉི་མ་བདུན་པ་ལ་ཡུལ་ངན་བྱུང་ངོ་། ། བུད་མེད་རྣམས་ཀྱང་རྒྱན་འདོགས་པ་ལ་དགའ་བས། གཅིག་གིས་སྔས་ནང་ཚངས་ཅན་གྱི་སྟེང་དུ་མེ་ཤེལ་བཞག་པ་དང་། ཡུལ་ངན་པ་སྟེ་ཉི་མའི་འོད་ཟེར་གྱིས་མེ་ཤེལ་ལ་མེ་འབར་བས། སྔས་ལ་མཆེད་ནས་ཁང་པ་ལ་མེ་འབར།
བཙུན་མོ་རྣམས་བྲོས་པས་ཐར་རོ། ། འཕགས་སྐྱེས་པོ་དང་མ་ལ་གནོད་གཉིས་པོས་འབྲོས་པར་བརྩམས་པ་ན་མི་མ་ཡིན་པས་སྒོ་བསྡམས་པས་མ་ལ་གནོད་ཚིག་གོ ། ལྷ་ཚིག་གོ་ཟེར་ནས་ཚིག་སྟེ་དམྱལ་བར་སྐྱེས་སོ། ། ཞེས་ལུང་ལས་འབྱུང་ངོ་། ། ཞེས་རྒྱུད་འགྲེལ་དང་བཅས་པ་གསུངས་སོ། ། རིགས་ལྡན་ཚངས་པའི་རིགས་ཀྱི་མིན། ། ཞེས་པར། རིག་བྱེད་པ་རྣམས་ན་རེ། ད་གཟོད་བྲམ་ཟེ་གྲགས་པ་ཞེས་བྱ་བ་ཞིག་གིས་དམངས་རིགས་ལ་སོགས་པ་ཐམས་ཅད་བཅོམ་ནས། སའི་སྟེང་ཐམས་ཅད་བྲམ་ཟེར་བྱེད་པར་འགྱུར་བས་རིགས་ལྡན་ཟེར་བ་ལྟར་ཡིན་ནོ། །
ཕྲེང་འཛིན་ཚིགས་བཅད་སུམ་ཅུ་ནི། ། ཞེས་པར་སྤྱིར་སྡེབ་སྦྱོར་ལ། བྲིཏྟ་ཛཱ་ཏི་ཞེས་རྣམ་གཉིས། ། ཞེས་བཤད་པ་ལས་འདིར་བྲིཏྟ། དེ་ལ་མཉམ་པ་དང་། ཕྱེད་མཉམ་པ་དང་། མི་མཉམ་པ་དང་གསུམ་ལས། འདི་མཉམ་པ། དེའི་ནང་ནས་ཡི་གེ་ཉི་ཤུ་རྩ་གཅིག་པ་རབ་བྱེད་ལྡན་གྱི་བྱེ་བྲག་ཕྲེང་འཛིན་ནི། མ་ར་དག་ཝཱ་དང་།
ན་དག་ཝཱ་དང་། ར་དག་ཝཱ། ཞེས་བདུན་པ་གསུམ་གྱི་ངལ་བསོ་ཕྲེང་འཛིན་འགྱུར། ཞེས་པའི་མཚན་ཉིད་ཅན་ནོ། ། དེ་བར་བྱང་ཆུབ་སེམས་དཔའ་གཞན་ཞེས་པར་འཇམ་དཔལ་དང་། སྤྱན་རས་གཟིགས་ལས་གཞན་ནམ། ཡང་ན་ཁྲོ་བོ་ལས་གཞན་པའི་བྱང་སེམས་ཞེས་སྦྱར་རོ། ། ཕྱག་དམར་དང་ཞེས་པར། སྐད་དོད་ལ་རཀྟ་པ་ཎི་ཞེས་པ་ལ་འགའ་ཞིག་གིས་ཟངས་ཕྱག་དང་། ཁྲག་ཕྱག་ཅེས་བསྒྱུར་ཡང་།
འགྱུར་འདི་ལེགས་སོ། ། རྒྱལ་དཀའ་རིགས་ལྡན་ཉི་མ་བཅུ་གཉིས་པ་ཞེས་པ། ཙ་མི་འགྱུར་དུ་ཨ་ཛ་རྩོད་པ་བཅུ་གཉིས་པ། ཞེས་བསྒྱུར་བ་མི་ལེགས་ཏེ། ཀལྐི་ཞེས་པ་རྙེད་པ་དང་རྩོད་པ་དང་འདྲེས་པ་དང་། འདུས་པ་ལ་འཇུག་ཀྱང་། འདིར་རྩོད་པ་ལ་རིགས་ལྡན་གྱི་དོན་མེད། བཅུ་གཉིས་པ་རིགས་ལྡན་ཉི་མ་ལ་སྦྱར་དགོས་པས་སོ། ། རྭ་པས་འདུས་པ་རུ་བསྒྱུར། ཁ་ཅིག་གིས་འདྲེས་པ་རུ་བསྒྱུར་བ་ལ།
དོན་ལ་འགལ་བ་ཆེན་པོ་མེད་ཀྱང་། རིགས་ལྡན་དུ་བསྒྱུར་བ་ནི་ཆེས་ལེགས་སོ། ། ཨ་ཛ་ཞེས་པ་རྒྱལ་དཀའི་སྐད་དོད་ཡིན་ནོ། ། དཔལ་སྐྱོང་སེང་གེ་རྣམ་པར་གནོན། ། ཞེས་པ་འབྲོ་པས་རྒྱལ་པོ་གཅིག་ཏུ་འདོད། རཱ་པས་དཔལ་སྐྱོང་དང་ནི་སེང་གེ་གནོན། ། ཞེས་གཉིས་སུ་འདོད་ཀྱང་། རྒྱ་དཔེར་རྣམ་དབྱེ་ཐ་དད་པས། དཔལ་སྐྱོང་དང་། སེང་གེ་དང་།
རྣམ་གནོན་གསུམ་དུ་གསལ་ལོ། ། རྡོ་རྗེ་ཕྲེང་བའི་མཐར་ཐུག་པའི་རྒྱར་ནི་ཁྲུ་བརྒྱད་བརྒྱའོ། ། ཞེས་པར། འདི་ནི་གོང་དུ་རྒྱར་ཁྲུ་བཞི་བརྒྱ་ཡོད་པ་ཞེས་པ་དང་མི་འགལ་བ་དགོས་པས། ཤར་གྱི་རྩ་ཐིག་ནས་ཤར་གྱི་རྡོ་རྗེ་ཕྲེང་བའི་མཐར་ཐུག་ལ་ཁྲུ་བཞི་བརྒྱ། ནུབ་ཀྱི་རྩ་ཐིག་ནས་ནུབ་ཀྱི་རྡོ་རྗེ་ཕྲེང་བ་ལ་ཐུག་གི་བར་ལ་ཁྲུ་བཞི་བརྒྱ། དེ་གཉིས་བསྡོམས་པས་ཁྲུ་བརྒྱད་བརྒྱའོ། ། དྲང་སྲོང་དེ་དག་ཐམས་ཅད་ཉི་མ་བཅུ་པ་ལ་ཞེས་པར། རྭ་པ་རྣམས་ཉི་མ་བཅུར་ཕྱིན་པ་ཞེས་ཟེར། འབྲོ་བ་རྣམས་ཉི་མ་དགུའི་བར་ལ་གྲབ་བྱས།
ཉི་མ་བཅུ་པ་ལ་ནགས་ཚལ་གྱི་ནང་དུ་ཞུགས་ཞེས་འཆད་དེ་གཉིས་གང་ལྟར་ཡིན་ཡང་རུང་ངོ་། ། ཚིགས་སུ་བཅད་པ་ཁ་ཅིག་ཏུ་ཟུར་ཆག་གི་སྒྲ་དང་ཞེས་པ་ལ་སོགས་པ་ནི་སྒྲ་རིག་མཁས་པའི་རྒྱན་ལས་ཤེས་པར་བྱའོ། ། མདོར་བསྡུས་གསུམ་པའི་ཟིན་བྲིས་སོ། ། དམ་པའི་དངོས་པོ་ཉིན་པར་འདོད་ཅིང་ཡང་དག་པར་བརྩོན་པ་གང་ཡིན་པ་དེ་ནི་ལེགས་སོ་ལེགས་སོ་ཞེས་པར། ངོ་མཚར་བ་དང་བསྟོད་པ་དང་། ། ཁྲོ་དང་ཞུམ་དང་ངེས་བཟུང་དང་། ། དད་དང་དགའ་བ་ཉིད་ལ་ནི། ། ཚིག་གཅིག་ལན་གཉིས་ཟློས་པ་ཡིན། ། ཞེས་བཤད་པས། འདིར་ནི་ངོ་མཚར་བའི་དོན་དང་།
ངེས་པར་བཟུང་བའི་དོན་ལ་ལན་གཉིས་བཟླས་སོ། ། ཁྱོད་ཀྱིས་ཀྱང་རྩེ་གཅིག་པའི་ཡིད་ཀྱིས་ཉོན་ཅེས་པར། འདིས་ཉན་པ་པོའི་སྐྱོན་གསུམ་སྤངས་པ་བསྟན་ཏེ། ཆར་བབ་ཀྱི་སྣོད་ཁ་ཕུབ་ཏུ་ཆུ་མི་འོང་བ་ལྟར་རྣ་བ་མི་གཏོད་པ་དང་། སྣོད་ཞབས་རྡོལ་དུ་ཆུ་མི་འཆགས་པ་ལྟར་ཚིག་དོན་ཡིད་ལ་མི་འཛིན་པ་དང་། སྣོད་དྲི་མ་ཅན་ཆུས་ཁེངས་ཀྱང་མི་གཙང་བའི་རང་བཞིན་དུ་འགྱུར་བ་ལྟར། ཚིག་གི་དོན་བློ་མ་ཟིན་ཀྱང་ཉོན་མོངས་པ་ཤས་ཆེར་འཕེལ་པ་སྟེ། དེ་རྣམས་སྤངས་ནས་ཉོན་ཅིག ། ཅེས་པའོ། ། དེ་བཞིན་དུ་རྣམ་བཤད་རིགས་པ་ལས།
ང་རྒྱལ་དང་ནི་མ་དད་དང་། ། དོན་དུ་གཉེར་བ་མེད་ཉིད་དང་། ། ཕྱི་རོལ་རྣམ་གཡེང་ནང་བསྡུས་དང་། ། སྐྱོ་བ་ཉན་པའི་དྲི་མ་ཡིན། ། ཞེས་པའི་སྐྱོན་དྲུག་སྤོང་བའང་བསྟན་ནོ། ། ཐམས་ཅད་མཁྱེན་པ་ཞེས་སོགས་ཀྱི་སྐབས་སུ། རྭ་ལུགས་དང་འབྲོ་ལུགས་པ་ལ་འཆད་སྲོལ་ཐ་དད་དེ། རྭ་པའི་བཞེད་པས་འོག་འགྲེལ་པ་ལ་ལྟ་རྟོག་ཞིབ་པར་བྱས་ནས་རྒྱུད་ཚིག་གི་སྟེང་དུ་སྦྱར་ཏེ་འཆད། འགྲེལ་པ་དེའི་དཔང་པོའི་ཚུལ་དུ་ཤར་རྩེ་ཀློག རྩ་བས་དངོས་སུ་མ་ཟིན་པའི་འགྲེལ་པའི་དཀའ་གནས་ལ་བཤད་པ་བྱེད།
འབྲོ་པ་རྣམས་རྒྱུད་ཀློག་པ་ཙམ་བྱས་ནས་བཤད་པ་ཐམས་ཅད་འགྲེལ་བའི་སྟེང་དུ་བྱེད། དེ་ལ་རྭ་བའི་ལུགས་དེ་འཆུན་ཆེ་ནའང་། འབྲོ་བའི་ལུགས་དེ་བཤད་པ་ཟོར་ཡང་པས། འོག་མ་རྣམས་ལ་འབྲོ་བའི་ལུགས་སུ་བྱེད། གླེང་གཞིའི་ཚིགས་བཅད་གཅིག་པོ་འདི་ལ་འགྲེལ་པ་མདོར་རྒྱས་གཉིས་ཡོད་ཀྱང་། གཞུང་འབྲུ་སྒྱུར་ལ་ལུས་པ་འགའ་རེ་ཡོད་པ་དང་། བླ་མ་རྭ་བའི་བཤད་སྲོལ་མི་ཉམས་པའི་ཆེད་དུ་བཤད་པར་བྱ་སྟེ། མི་མཁྱེན་པ་ཆ་གཅིག་ཀྱང་མེད་པར་དོན་ཐམས་ཅད་གཟིགས་པའི་ཕྱིར་ཐམས་ཅད་མཁྱེན་པ་སྟེ། ལྷན་གཅིག་སྐྱེས་པའི་སྐུའོ། ། མི་འགྱུར་བདེ་བའི་རང་བཞིན་དུ་གྱུར་པ་ཡེ་ཤེས་ཀྱི་སྐུ་སྟེ།
ཆོས་ཀྱི་སྐུ། མཐའ་ཡས་པའི་སེམས་ཅན་གྱི་སྐད་གཅིག་གིས་ཆོས་སྟོན་པའི་མ་རིག་པའི་མུན་པ་སེལ་བར་བྱེད་པའི་ཕྱིར་ཉིན་མོར་བྱེད་པའི་སྐུ་སྟེ་ལོངས་སྐུ། པདྨ་ནི་ནམ་མཁའི་ཁམས་ཏེ། དེ་ལ་པདྨའི་འདབ་མ་རྣམས་བཞིན་དུ། ནམ་མཁའ་ཇི་སྲིད་པར་སེམས་ཅན་གྱིས་ཁྱབ། དེ་ཇི་སྲིད་པར་བཅོམ་ལྡན་འདས་གང་གི་སྤྱན་བརྒྱ་རྒྱས་པ་དེ་ནི་པདྨའི་འདབ་མ་རྒྱས་པའི་སྤྱན་ཏེ། རྣམ་པ་ཐམས་ཅད་པའི་སྐུའི་བཀོད་པ་སྤྲོ་བའི་ཕྱིར་སྤྲུལ་སྐུ། དེ་ལྟ་བུའི་སྐུ་བཞི་གཅིག་ཏུ་གྱུར་པ་དེ་ནི་སངས་རྒྱས་ཏེ་སྟོན་པ་པོའོ། ། སེང་གེའི་ཁྲི་ལ་བཞུགས་ཞེས་པ། སེང་གེས་རི་དྭགས་རྣམས་གསོད་པར་བྱེད་པ་བཞིན་དུ།
མི་བརྟན་ཞིང་སྡར་མའི་ངང་ཚུལ་ཅན་གྱི་རྣམ་རྟོག་རྣམས་མེད་པར་བྱེད་པས་སྟོང་པ་ཉིད་ནི་སེང་གེའོ། ། དེ་ཆད་སྟོང་མ་ཡིན་པར་བརྟན་པའི་དོན་དུ་ཁྲི་ཞེས་སྨོས་ཏེ། རྣམ་པ་ཐམས་ཅད་པའི་སྟོང་པ་ཉིད་ལ་སྐུ་གསུང་ཐུགས་མི་འགྱུར་བའི་ཚུལ་གྱིས་བཞུགས་པའོ། ། ལྷ་མཆོག་རྣམས་ཀྱིས་བཏུད་ལ་ཞེས་པ་ནི། ཕྱི་རུ་དབང་ཕྱུག་ལ་སོགས་པའི་ལྷ་ཆེན་བཅུ་གཉིས་ཀྱིས་ཞབས་ལ་བཏུད་ལ། ནང་དུ་ཚིགས་ཆེན་བཅུ་གཉིས་ཀྱིས་ཞབས་གཡས་པ་དམར་ཆ་རྡོ་རྗེ་ནོར་བུའི་རྩེ་མོར་བརྟན་པ་དང་། གཡོན་པ་དཀར་ཆ་གཙུག་ཏོར་དུ་བརྟན་པ་གཉིས་ལ་བཏུད་པའོ། ། རྒྱལ་པོ་ཟླ་བ་བཟང་པོ་སོགས་ལ། གསལ་བ་དང་། གྲགས་པ་ཆེ་བས་རྒྱལ་པོ་ཞེས་སོགས་ཏེ།
དྲང་དོན་དུ་སྦྱར་བ་ནི་གོ་སླ། ངེས་དོན་དུ་ཟླ་བ་བཟང་པོ་ཞེས་པ་ཟླ་བ་ཡང་ཡིན་ལ་བཟང་པོ་ཡང་ཡིན་པས་ཟླ་བཟང་སྟེ། ཕྱི་ནང་གི་ཟླ་བའི་ཆ་ཕལ་ཆེར་སྒྲིབ་བྲལ་དུ་དག་པ་སྟེ་རྡོ་རྗེ་ཟླ་བ་དྲི་མེད་འོད་དོ། ། ཡང་ན་ཟླ་བ་ནི་ནང་གི་ཐིག་ལེ་འཕོ་བ་བཅུ་དྲུག བཟང་པོ་ནི་བཅུ་དྲུག་ཕྱེད་ཕྱེད་ཐིག་ལེ་འདོར་བ་ལས་བཟློག་ནས་འཛིན་པ་སྟེ། བསམ་གཏན་བཞིའི་རྩེ་མོ་འཆང་བའོ། ། མགོ་བོས་ཕྱག་འཚལ་བ་ནི་ཕྱག་རྡོར་ས་བཅུ་པ་ལ་གནས་པ་ཡིན་པས། ད་རུང་སུམ་སྟོང་དྲུག་བརྒྱ་མ་འགགས་ཤིང་། མི་འགྱུར་བའི་བདེ་བ་སུམ་སྟོང་དྲུག་བརྒྱ་མ་ཐོབ་པས་བྱང་སེམས་དཔྲལ་པར་བརྟན་པའི་དོན་ནོ། ། ལག་པའི་པདྨ་སྦྱར་བ་ནི་གཡས་གཡོན་གྱི་རླུང་བཅུ་དབུ་མར་སྦྱར་བ་སྟེ།
སོར་མོ་རྣམས་ནི་ཕན་ཚུན་དུ། ། དཀྱིལ་འཁོར་བཅུ་པོ་ཡང་དག་སྦྱོར། ། ཞེས་གསུངས་པ་ལྟ་བུའོ། ། ཡན་ལག་མཆོག་ནི་མགོན་པོ་དང་། བུད་མེད་ཀྱི་མཚན་མ་ལ་འཇུག་པ་ལས་འདིར་མགོན་པོ་སྟེ། དཔྲལ་བ་དེ་ལ་བཞག་པ་ནི་དེར་རླུང་བཅུ་བཅིངས་པའོ། ། རྣལ་འབྱོར་དཔལ་ལྡན་སོགས་ཀྱི་དོན་ནི་རིགས་བཞིའི་བདག་ཉིད་ཀྱི་རྡོ་རྗེའི་རྣལ་འབྱོར་ཞུས་པ་སྟེ། དཔལ་ལྡན་དུས་འཁོར་རྗོད་བྱེད་ཨཱ་ལི་ཀཱ་ལིའི་ཚོགས་དང་ལྡན་པ་དེར་རོ། ། དགོས་ཆེད། མི་རྣམས་ཀྱིས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐོབ་པའི་ཆེད་དུའོ། །
ཞེས་སོ། ། འདིར་གལ་ཏེ་འདི་སྐད་བདག་གིས་ཐོས་པ་ཞེས་པ་ལ་སོགས་པ་ལེགས་པར་སྦྱར་བའི་ཚིག་ཅེས་པར་འདི་ཅུང་ཟད་འགྱུར་གྲགས་པ་ཡིན་ཏེ། ལེགས་པར་སྦྱར་བའི་ཚིག་ཅེས་པ་དང་མི་འགྲིག་པས། ཨེ་ཝཾ་མ་ཡ་ཤུ་ཏཾ་ཞེས་སོར་བཞག་ན་ལེགས་སོ། ། འདིར་སངས་རྒྱས་ཚད་མེད་པ་དང་ཞེས་སོགས་སུ། རཱ་འགྱུར་དུ་སངས་རྒྱས་ཚད་མེད་པ་མ་ཡིན་ཞེས་སོགས་སུ་བསྒྱུར་བ་ལ། འབྲོ་པ་རྣམས་འགྱུར་ཉེས་ཞེས་སྨོད་དེ་ཅུང་བདེན་ནོ། ། ཙམ་པ་ཀའི་སྐད་ཨ་ཀར་ཥུ་སོགས་དང་། སུ་ར་མའི་སྐད་ཨ་ཀ་མ་ཡ་སད་ཅེས་སོགས་ཀྱིས་ཀྱང་། མ་ག་དྷའི་སྐད་དང་འདྲ་བར།
འདི་ལྟར་ཡང་དེ་ནི་བཅོམ་ལྡན་འདས་ཞེས་སོགས་ཡིན་ནོ་ཞེས་གོང་མ་རྣམས་གསུང་ངོ་། ། སྒྱུ་འཕྲུལ་དྲ་བ་ལས་འདི་སྐད་བདག་གིས་ཐོས་པ་ཞེས་པར། ད་ལྟ་མཚན་བརྗོད་ལ་འདི་སྐད་བདག་ཐོས་མེད་པ་ཅི་ཞེ་ན། འདི་སྒྱུ་འཕྲུལ་དྲ་བའི་ནང་ནས་ལེའུ་གཅིག་ཕྱུང་བ་ཡིན་པས་སོ། ། ཐམས་ཅད་མཁྱེན་པ་ཡེ་ཤེས་སྐུ་ཞེས་སོགས་ནི་སྔར་བཤད་པ་ལྟར་རམ། ཐམས་ཅད་མཁྱེན་པ་ཉིད་ཐོབ་པ་ནི་ཐམས་ཅད་མཁྱེན་པ་སྟེ་ཡེ་ཤེས་རྡོ་རྗེ། ལམ་གྱི་རྣམ་པ་མཁྱེན་པ་ཉིད་ཐོབ་པ་ནི་ཡེ་ཤེས་སྐུ་སྟེ། ཐུགས་རྡོ་རྗེ། རྣམ་པ་མཁྱེན་པ་ནི་རང་གི་བདག་ཉིད་དུ་མཁྱེན་པའོ། ། ལམ་སྟོན་མཁྱེན་པས་ན་ལམ་མཁྱེན་པ་ཉིད་ཐོབ་པ་ནི་ཉི་མའི་སྐུ་སྟེ་གསུང་རྡོ་རྗེ།
རྫུ་འཕྲུལ་གྱི་རྣམ་པ་ཀུན་སྟོན་མཁྱེན་པས་ན་རྣམ་པ་ཐམས་ཅད་མཁྱེན་པ་ཉིད་ཐོབ་པ་ནི་པད་འདབ་རྒྱས་པའི་སྤྱན་ཏེ་སྐུ་རྡོ་རྗེ། དེ་དག་གཅིག་ཏུ་གྱུར་པ་ནི་སངས་རྒྱས་སོ། ། དེ་གང་དུ་བཞུགས་ན་སེང་གེའི་ཁྲིར་བཞུགས། དེ་ཇི་ལྟ་བུ་ན། སྐུ་གསུང་ཐུགས་དང་ཆགས་པ་སྟེ། ཡེ་ཤེས་དེ་དག་དབྱེར་མེད་དུ་གྱུར་པའི་སྐུ་གསུང་ཐུགས་ཀྱི་དཀྱིལ་ཏེ་སྙིང་པོ། འཁོར་ཏེ་ལེན་པའམ་འཛིན་པ་སྟེ་རྟེན་བྱེད་པའོ། ། དེར་ཞུགས་པའི་སྟོན་པ་ཇི་ལྟ་བུ་ཞེ་ན། སྐུ་གསུང་ཐུགས་དང་ཆགས་པ་བཞི་དབྱེར་མེད་གཅིག་དུ་གྱུར་པའི་བདག་ཉིད་རྡོ་རྗེ་སྟོང་པ་ཉིད། སེམས་དཔའི་སྙིང་རྗེ་གཅིག་ཏུ་གྱུར་ཅིང་།
རྟོགས་པས་དབྱེར་མི་ཕྱེད་པས་རྡོ་རྗེ། ཐབས་ཤེས་དབྱེར་མེད་པས་རྣལ་འབྱོར། དུས་ཀྱི་འཁོར་ལོ་འོ། ། ཞེས་སོ། ། དེ་བཞིན་དུ་གསོལ་བ་འདེབས་པ་པོ་ནི་དཔལ་འདུས་པ་ལས། དེ་ནས་ཕྱག་ན་རྡོ་རྗེ་ཞེས་སོགས་ཀྱི་གསོལ་བ་འདེབས་པའི་ཚིག་འདི། གསང་འདུས་རྩ་རྒྱུད་སྟོང་ཕྲག་ཉི་ཤུ་རྩ་ལྔ་པའི་ཚིག་ཡིན་གྱི། ད་ལྟའི་བསྡུས་རྒྱུད་ལ་མེད་དོ། ། སེམས་ཅན་ཉོན་མོངས་པ་གཞིལ་བའི་སླད་ཅེས་སོགས་སུ་དྲང་དོན་དུ་གསོལ་བ་འདེབས་པར་བྱེད་ཅེས་གཞིར་བཞག གང་གི་ཆེད་དུ་ན།
ཉོན་མོངས་གཞིལ་བའི་ཆེད་དུའོ། ། རྒྱུ་གང་ལས་ན་བཅོམ་ལྡན་འདས་ཀྱིས་འཛུམ་པ་མཛད་དེ་བསྐུལ་བར་གྱུར་པའི་རྒྱུ་ལས་སོ། ། ཚུལ་ཇི་ལྟ་བུས་ན་སྟོན་པའི་ཞབས་ཀྱི་པདྨ་གཉིས། ། ཞེས་པ་ནས། དཔྲལ་བར་ཐལ་མོ་གཉིས་སྦྱར་ནས། ། ཞེས་པའི་བར་གྱིས་སོ། ། སུ་ཞིག་ན། མི་བདག་གོ ། ངེས་དོན་དུ། གསོལ་བ་འདེབས་པར་བྱེད།
ཅེས་པ་གཞིར་བཞག་སྟེ། གང་གི་ཆེད་དུ་ན། ཉོན་མོངས་པ་སྟེ། གཡས་གཡོན་གྱི་རླུང་རྒྱུ་བ་གཞོམ་པའི་སླད་དུའོ། ། རྒྱུ་གང་ལས་ན་བཅོམ་ལྡན་འདས་ཀྱིས་བསྐུལ་བ་ལས་ཏེ། བཅོམ་ལྡན་འདས་ནི་སྐུ་གསུང་ཐུགས་དབྱེར་མེད་གཅིག་ཏུ་སྦྱོར་བ་ལས་ཏེ་དེ་ཡིས་སོ། ། ཚུལ་ཇི་ལྟར་ན། སྟོན་པའི་ཞབས་ཀྱི་པདྨ་གཉིས་ན། དམར་ཆ་ནོར་བུའི་རྩེ་མོར་བསྟན་པ་དང་། དཀར་ཆ་གཙུག་ཏོར་དུ་བསྟན་པའོ། །
རིན་ཆེན་རླུང་། མེ་ཏོག་རང་བཞིན་གྱི་འོད་གསལ་བ་རྣམས་ཀྱིས་མཆོད། སླར་ཡང་སྙིམ་པ་རིན་ཆེན་བཅས། ། ཞེས་གཡས་གཡོན་གྱི་དཀྱིལ་འཁོར་བཅུ་དབུ་མར་གཅིག་ཏུ་བཅིངས་པའོ། ། པུས་མོ་གཉིས་ནི་སར་བཙུགས་ཤིང་། ། ཞེས་པ་དམར་ཆ་གསང་གནས་སུ་བསྟན་པའོ། ། སྤྱི་བོ་ཡིས་ཀྱང་ཕྱག་འཚལ་ཏེ། ། ཞེས་པ་དཀར་ཆ་དཔྲལ་བར་བསྟན་པའོ། ། པུས་མོའི་ལྷ་ང་ས་ལ་བཙུགས་པ་དང་། དཔྲལ་བར་ཐལ་མོ་སྦྱར་བ་དང་།
དོན་དེ་ཉིད་དེ། ས་བཅུའི་དབང་ཕྱུག་གི་དབང་དུ་བྱས་པའོ། ། གང་གིས་ན་རྣ་བ་སྒྲིབ་བྲལ་མི་བདག་ཟླ་བཟང་གིས་སོ། ། དོན་གང་ཞིག་གསོལ་བ་འདེབས་ན། རྒྱུད་རྣམས་ཀུན་གྱི་བླ་ན་མེད། ། ཅེས་པ་ནས། དངོས་གྲུབ་ཀུན་རྫོགས་མཚན་ཉིད་ཅན། ། ཞེས་པའི་དོན་ཅན་ཏེ། དེ་ཇི་ལྟ་བུ་ཞིག་ཅེ་ན། རྗོད་བྱེད་ཨཱ་ལི་ཀཱ་ལི་ལེགས་ལྡན་དཔལ་དུས་འཁོར་འདི་ལ།
བརྗོད་བྱ་ཐབས་ཤེས་དབྱེར་མེད་ཀྱི་རྣལ་འབྱོར་ནི། མི་འགྱུར་བའི་བདེ་བ་ཉི་ཁྲི་ཆིག་སྟོང་དྲུག་བརྒྱ་རྫོགས་པའི་སྐད་ཅིག་ལ་སངས་རྒྱས་པས། སྐད་ཅིག་གཅིག་མངོན་རྫོགས་སངས་རྒྱས། ། དེ་ཉིད་ལ་དགའ་བཞིའི་དབྱེ་བས་སྐད་ཅིག་བཞིའི་རྣམ་དབྱེ་ཅན་དེ་རེ་རེ་ལ་ཡང་བཞི་བཞིར་ཕྱེ་བས་དེ་ཉིད་བཅུ་དྲུག་སྐུ་གསུང་ཐུགས་ཀྱི་ཐིག་ལེ་བཞི་མི་འགྱུར་བར་འཛིན། སྟོང་པ་རྣམ་ཤེས་སྒྲིབ་བྲལ། ཡེ་ཤེས་ཚོར་བ་སྒྲིབ་བྲལ། ཐིག་ལེ་འདུ་བྱེད་སྒྲིབ་བྲལ། མཆོག་འདུ་བྱེད་སྒྲིབ་བྲལ། དང་གི་སྒྲས་མཆོག་གཉིས་པ་གཟུགས་སྒྲིབ་བྲལ་ལྔ་ནི་སྟོང་པ་ཆེན་པོ་ཡི་གེ་ལྔ་སྟེ་རྡོ་རྗེ། དེ་འཛིན་པ་ནི་ཐིག་ལེ་སྟོང་པ་ཡི་གེ་དྲུག
དེ་གཉིས་གཅིག་ཏུ་བསྡོམས་པ་རྡོ་རྗེ་འཛིན་པ་ཆེ། དེ་རྣམས་ཕྱི་འཇིག་རྟེན་ཁམས་དང་། ནང་སེམས་ཅན་པའི་ལུས་དང་། གཞན་དཀྱིལ་འཁོར་ལ་ཡང་། སངས་རྒྱས་མི་བསྐྱོད་ལ་སོགས། ལྷ་དབང་ཕྱུག་སོགས། ལྷ་མིན་ཀླུའི་རྒྱལ་པོ་སོགས། རིགས་ཀྱི་རིགས་ཅན་ཞུས་པ་དང་། ། དེ་བཞིན་རང་བཞིན་རྣམས་ལ་ནི། ། སྐྱེས་བུ་ཉི་ཤུ་ལྔ་པ་གཞན། །
ཞེས་པས། མུ་སྟེགས་གཞུག་པའི་ཕྱིར། རང་བཞིན་དང་སྐྱེས་བུ་ཞུས་པ་དང་། ལུས་ལ་སྣ་ཚོགས་ཚད་གང་དང་། ། ཞེས་པ་ནང་ལེའི་དོན་ཞུས་པ་དང་། ལྷ་དང་ལྷ་མིན་ལོངས་སྤྱོད་པ། ། ཞེས་པ་གྲུབ་མཐའ་དང་། བརྟུལ་ཞུགས་ཏེ། དེ་རྣམས་ཇི་བཞིན་ཏེ་མ་ནོར་བར། གསལ་བ་སྟེ་མ་སྦས་པར་བཤད་དུ་གསོལ།
རྡོ་རྗེ་འཇིགས་བྱེད་ལ་བཏུད་ཞུས། ཞེས་པ་འདི་ལ་བརྟེན་ནས་བླ་མ་སྙེ་མདོ་བ་རྣལ་འབྱོར་རྗེས་རིག་འཇིགས་བྱེད་ཀྱི་རྒྱུད་ཡིན་གསུངས། སེམས་ཅན་ཐམས་ཅད་སྐད་ཀྱི་རང་བཞིན་ཅན་ཐམས་ཅད་མཁྱེན་པའི་གསུང་ཞེས་སོགས་སུ་འཕགས་པ་སྤྱན་རས་གཟིགས་དབང་ཕྱུག་གིས། གྲོང་ཁྱེར་རྒྱལ་པོའི་ཁབ་ཀྱི་མི་གཙང་བའི་སྲིན་བུ་རྣམས་ལ་ཉིད་བུང་བའི་གཟུགས་སུ་བྱས་ནས། བུང་བུང་ཞེས་བྱ་བའི་ཆོས་བསྟན་པས་གྲོལ་བར་མདོ་ཟ་མ་ཏོག་བཀོད་པ་ནས་བཤད། སངས་རྒྱས་པ་བྱིས་པའི་བློ་ཅན་རྣམས་ཀྱི་བསམ་པ་སྟེ་ཞེས་སོགས་སུ། མ་ཇོ་མས། བླ་མའི་བསྟོད་པ་བྱས་པས་གཅིག་པས། ང་ཅག་གི་བླ་མ་ཐུགས་རང་ཆུང་ནས་ཟེར། གཅིག་ནས་དེ་ཀ་འོ་ན་ང་ཅག་གི་བླ་མ་ཐུགས་ཡེ་རང་མེད་དོ། །
འདི་ཡང་དེ་དང་འདྲའོ། ། དེ་བཞིན་དུ་ཨེ་ཡིག་དང་གསང་བ་དང་ཞེས་སོགས་སུ། གསང་བ་སྔ་མའི་འདི་ལ་ར་ཧ་སྱ་ཞེས་པའི་སྐད་དོད་ཡོད། དེ་སྔོན་གྱི་ལོ་ཙཱ་བ་ཆེན་པོ་རྣམས་ཀྱིས་གསང་ཆེན་དུ་བསྒྱུར། འོག་མ་ལ་གུ་ཧེ་ཞེས་པའི་སྐད་དོད་ཡོད་པས་གསང་བར་བསྒྱུར་བས་འདིར་ཡང་དེ་བཞིན་བྱས་ན་ལེགས། ཨེ་ཝཾ་སྒྲ་སྒྲུབ་ནི་སྒྲ་རིག་མཁས་པའི་རྒྱན་དུ་ཤེས་པར་བྱའོ། ། ཨེ་ཡིག་མཁའ་ཁམས་དབུས་སུ་ནི། ། ཞེས་པར། རྐང་པ་དང་པོ་གཉིས་ཨེའི་དོན་ཝཾ་ཡིག་ཅེས་པ་ནས་ཐུགས་རབ་བརྗོད་ཀྱི་བར་ཝཾ་གི་དོན་དེ་སྐུ་གསུང་ཐུགས་དབྱེར་མེད་དུ་སྦྱོར་བའོ། ། དེ་གང་ལ་གནས་ན།
མཁའ་ཁམས་ཨེ་ལ་རྣམ་པར་གནས། ། ཨེ་དེ་ཇི་ལྟ་བུ་ཞེ་ན། ། སྐུ་གསུང་ཐུགས་ཀྱི་རྣལ་འབྱོར་གྱིས། སྐུ་གསུང་ཐུགས་ཀྱི་དཀྱིལ་འཁོར་ཏེ་སྙིང་པོ་ལེན་པའོ། ། དེ་ལ་ཚུལ་ཇི་ལྟར་གནས་ན། སྐུ་གསུང་ཐུགས་དང་ཆགས་པ་སྟེ། ། རིགས་བཞི་གཅིག་ཏུ་སྦྱོར་བ་ཡིས། སྲིད་གསུམ་བདག་ཉིད་དག་ལ་མི་གནས་པའི་ཚུལ་གྱིས་གནས་སོ། ། དགོངས་པའི་སྐད་དང་ཞེས་སོགས་སུ། སྒྲ་མཐའ་ལ་བརྟེན་པ།
དགོངས་པའི་སྐད་དང་དེ་བཞིན་མིན། དོན་མཐའ་ལ་བརྟེན་པ། དྲང་བའི་དོན་དང་ངེས་པའི་དོན། ། སྒྲ་དོན་གཉིས་ཀའི་མཐའ་བརྟེན་པ། ། ཇི་བཞིན་སྒྲ་དང་དེ་བཞིན་མིན། ། ཞེས་པ་སྟེ། སྔ་མ་ནི་སྒྲ་ཐ་དད་ལ་དོན་གཅིག་པ་དང་། བར་མ་ནི་དོན་ཐ་དད་པ་དང་། ཇི་བཞིན་དང་ཇི་བཞིན་མིན་པ་ནི་སྒྲ་དང་དོན་གཉིས་ཀ་ཐ་དད་པའོ། ། འདིར་རིགས་གསུམ་གྱི་བདག་ཉིད་ཀྱི་རྒྱུད་ཅེས་སོགས་སུ།
རིགས་གསུམ་རིགས་ལྔ་གནད་གཅིག རིགས་བཞི་རིགས་དྲུག་གནད་གཅིག་པར་འོག་ནས་སྟོན་ནོ། ། རྡོ་རྗེ་ཉི་མ་སྣང་བ་ཆེ། ། ཞེས་སོགས་སུ་རྡོ་རྗེ་ཉི་མ་སྣང་བ་ཆེ་ནི་གསུང་། རྡོ་རྗེ་ཟླ་བ་དྲི་མེད་འོད་ནི་སྐུ། ཆགས་བྲལ་དང་པོ་ཆགས་པ་ཆེ་ནི་ཐུགས། ཁ་དོག་སྣ་ཚོགས་འབར་བའི་འོད་ནི་ཡེ་ཤེས། རྡོ་རྗེའི་སྐྱིལ་ཀྲུང་རྫོགས་སངས་རྒྱས་ནི་བྱང་སེམས་རྡོ་རྗེ་ནོར་བུའི་བར་རྫོགས་པར་གང་ནས་མི་འཛག་པའོ། ། རྡོ་རྗེ་རྣོན་པོ་རལ་གྲི་ཆེ། ། འགྱུར་མེད་མཆོག་དེ་རྣམ་པར་དག །
ཅེས་པ་ནི་རྣམ་པར་དག་པའི་བདག་ཉིད། སངས་རྒྱས་རྫོགས་པའི་ཆོས་འཛིན་པ། ། ཞེས་པ་ཆོས་ཀྱི་བདག་ཉིད། སངས་རྒྱས་བརྗོད་པའི་ཆོས་འཛིན་པ། ། ཞེས་པ་ཆོས་ཀྱི་བདག་ཉིད། འདིའི་དོན་ནི་མན་ངག་སྙེ་མ་ལས་འདིར་སངས་རྒྱས་འགྲོ་བའི་ཆོས་ནི་དགའ་བ་གསུམ་རོ་གཅིག་པ་ལྷན་ཅིག་སྐྱེས་པའི་དགའ་བ་སྟེ། དེ་འཛིན་པ་ནི་དེའི་བདག་གིས་སོ། ། ཞེས་སོ། ། ཆེ་བ་སངས་རྒྱས་རིག་སྔགས་འཛིན། ། ཞེས་པ་སྔགས་ཀྱི་བདག་ཉིད།
དཔལ་ལྡན་སངས་རྒྱས་པདྨ་སྐྱེས། ། ཀུན་མཁྱེན་ཡེ་ཤེས་མཛོད་འཛིན་པ། ། རྒྱལ་པོ་སྒྱུ་འཕྲུལ་སྣ་ཚོགས་འཆང་། ། ཞེས་པ་ནི་དབྱིབས་ཀྱི་བདག་ཉིད་དོ། ། རིག་པ་དང་། ཆོས་དང་། ཡེ་ཤེས་ཐུན་མོང་པ་ཡོངས་སུ་ཤེས་པའི་ཕྱིར། ཞེས་སོགས་སུ་རིག་པ་ནི་སྒྲ་ཚད། ཆོས་ནི་ཚུལ་ཁྲིམས་དང་དཀའ་ཐུབ། ཡེ་ཤེས་ནི་དུས་གསུམ་ཤེས་པ་མོ་དང་རྩིས་ལ་སོགས་པའོ། །
བཅོམ་ལྡན་འདས་ཡོངས་སུ་མྱ་ངན་ལས་འདས་པར་གྱུར་པ་ན་བསྡུད་པ་པོ་དེ་དག་གིས་ཐེག་པ་གསུམ་གླེགས་བམ་ལ་བྲིས་ཏེ། ཞེས་པ་འདི་སྔ་རབས་ཁ་ཅིག བཀའ་བསྡུ་བ་ཐ་མ་ནས་སྡེ་སྣོད་གསུམ་ཡི་གེར་བྲིས་ཀྱི་དེ་གོང་དུ་མ་བྲིས་ཟེར་བ་བཀག་གོ ། བཅོམ་ལྡན་འདས་ཞལ་བཞུགས་དུས་སུ་ཡང་། རྒྱལ་པོ་མ་སྐྱེས་དགྲའི་བུ་ཨུ་པ་ཞེས་བྱ་བས་སངས་རྒྱས་ཀྱི་གསུང་རབ་གླེགས་བམ་དུ་བྲིས་ཞེས་བཤད། བོད་ཀྱི་ཡུལ་དུ་ཐེག་པ་གསུམ་བོད་ཀྱི་སྐད་ཀྱིས་བྲིས་ཏེ་ཞེས་པ་འདིས་སྔོན་རྒྱལ་བློན་དུས་ཀྱི་ལོ་པཎ་ཁྱད་པར་ཅན་དེ་རྣམས་བཀའ་བསྡུ་བ་པོ་དང་འདྲ་བར་བསྟན་ཏོ། ། རྒྱ་ནག་ཆེན་པོ་ནི་སྨན་ཙེ་ལ་ཟེར་བ་ཡིན། མ་ཧཱ་ཙཱི་ན་ཞེས་པའི་སྐད་ཟུར་ཆག་ནས་སྨན་ཙེར་གྲགས་སོ། ། མཁས་པ་དག་གི་དགའ་མི་དགས། ། སེམས་ཅན་རྣམས་ལ་འཚེ་བར་སྟོན། །
ཞེས་པར། སྔོན་རྒྱལ་པོ་གསལ་རྒྱལ་གྱི་བློན་པོ་ཞིག་གི་ཆུང་མ་ལ་མངལ་ཆགས་པ་ན་རྒྱུད་འཇམ་པར་གྱུར་པས་དེ་ལས་བཙས་པའི་ཁྱེའུའི་མིང་མི་གདུང་བར་བཏགས་སོ། ། ཆེར་སྐྱེས་ནས་སྟོབས་ཆེ་སྟེ་གཅིག་པུས་སྟོང་ཐུབ་པ་རྟ་ལྟར་མགྱོགས་པ་ཞིག་གོ ། དེ་ཕས་ཁྲིད་ནས་བྲམ་ཟེ་མཁས་པ་སློབ་མ་ལྔ་བརྒྱ་ཙམ་ཡོད་པ་ཞིག་ལ་གཏད་ནས་སློབ་ཏུ་བཅུག་གོ ། དེ་ཡང་འགྲུས་པས་ཉིན་གཅིག་གིས་ཀྱང་གཞན་ལོར་བསླབས་པ་བས་མཁས་ཏེ་མྱུར་དུ་ཤེས་སོ། ། སློབ་དཔོན་ཡང་དེ་ལ་ཡིད་རྟོན་ཞིང་འགྲོགས་པས་གྲོགས་ཀྱིས་ཀྱང་བསྟི་བསྟང་བྱེད་དོ། ། བྲམ་ཟེའི་ཆུང་མ་ཁྱེའུ་དེ་ལ་ཆགས་ཀྱང་གཏམ་བྱ་བའི་སྐབས་མེད་པ་ལས། ཕྱི་ཞིག་ན་སྦྱིན་བདག་གཅིག་གིས་སློབ་དཔོན་དེ་སློབ་མར་བཅས་པ་ཟླ་བ་གསུམ་མགྲོན་དུ་གཉེར་རོ། ། སློབ་དཔོན་དེས་ཆུང་མ་ལ། ཁོ་བོ་སློབ་མར་བཅས་པ་འདི་ལྟར་བོས་ཀྱི།
གཅིག་ཕྱི་ན་ལས་སུ་བསྐོས་ཏེ་འཇོག་གམ། ཆུང་མ་དགའ་ནས། ཁྱིམ་གྱི་བྱ་བ་ཤེས་པ་དགོས་པས་ཁྱེའུ་མི་གདུང་བ་ཡིད་བརྟན་དེ་འཇོག་པར་རིགས་སོ། ། སློབ་དཔོན་གྱིས་དེ་ལ་བསྒོས་ཏེ་བཞག་པའི་འོག་ཏུ། ཆུང་མས་བསླུ་བའི་རྣམ་པ་སྨྲས་ཀྱང་ཁྱེའུ་སྲན་བཙུགས་ནས་སེམས་མ་འགྱུར་རོ། ། དེ་ནས་ཆགས་པ་སྐྱེས་ཏེ་དྲང་པོར། ཁོ་མོ་ཁྱོད་ལ་ཆགས་ཀྱང་སྔར་སྐབས་མེད་དོ། ། ད་སྐབས་ལ་བབ་ཀྱི་ཁོ་མོའི་ཡིད་དང་སྦྱོར་ཅིག་ཟེར་རོ། ། དེས་བདག་བྲམ་ཟེ་ཡིན་པས་དེའི་ཆོས་ཀྱིས། སློབ་དཔོན་གྱི་ཆུང་མ་དང་ཉལ་དུ་མི་རུང་སྟེ།
གལ་ཏེ་བྱས་ན་བྲམ་ཟེར་མི་རུང་བས་བདག་ཤི་ཡང་སླའི་འདི་ནི་མི་ཕོད་དོ། ། ཞེས་སྨྲས་པས། མོ་རེ་བ་ལྟར་མ་གྱུར་པས། ངོ་ཚ་ཞིང་སྐྱངས་ནས་འཁོན་དུ་བཟུང་སྟེ། སློབ་དཔོན་འོང་དུ་ཉེ་བ་ན། གོས་དྲལ། གདོང་པར་མོས་བྲད། སས་གོས་ཤིང་སྨ་བབ་པ་ལྟར་ས་ལ་ཉལ་ལོ། ། སློབ་དཔོན་གྱིས་མཐོང་ནས་དྲིས་པ་དང་། དེས་འཆི་མ་བླགས་ཏེ་དྲི་རིན་མི་ཆོག་ཅེས་སོ། །
ནན་གྱིས་དྲིས་པས། ཁྱེད་ཀྱིས་རྟག་ཏུ་བསྟོད་པའི་མི་གདུང་པས་ཁྱོད་སོང་པའི་འོག་ཏུ་རྟག་པར་ཁོ་མོ་ཉལ་བ་དགུགས་ཏེ། ཁོ་མོ་མ་བཏུབ་པས་འདི་ལྟར་བྱས་ཏེ། ཁྱོད་ལ་འདི་འདྲའི་སློབ་མ་བདག་གམ། དེ་ཐོས་ནས་ཁྲོས་ཏེ། འདི་སྟོབས་ཆེ་ཞིང་བློན་པོའི་བུ་ཡིན་པས་ཉེས་པ་ཞིག་བྱས་ན་ཡང་བགས་ཀྱིས་བྱ་དགོས་སོ་ཞེས་སྨྲས་ནས། མི་གདུང་པ་ལ་ཁོ་བོ་སོང་ནས་ལས་ཆེན་པོས་ཉོན་མ་མོངས་སམ་ཞེས་དྲིས་ནས། ཁྱོད་ཀྱིས་སྔ་ཕྱིར་ཁོ་བོ་ལ་ཆུ་གང་སྙིང་ཉེ་སྟེ། ཁྱོད་ཀྱི་དྲིན་དྲན་པས་ད་ནི་གསང་བའི་ཆོས་གཅིག་པུ་ཡོད་པ་སྔར་མ་བསྟན་པས་བསྟན་གྱིས་དེ་བཞིན་བྱས་ན་ངེས་པར་ཚངས་པར་སྐྱེའོ། ། ཞེས་སྨྲས་སོ། །
དེས་བསྟན་པར་གསོལ་བ་དང་། ཁྱོད་ཉིན་ཞག་བདུན་གྱི་དགེ་བ་བསྲུངས་ཏེ། མི་སྟོང་གི་མགོ་བཅད་ལ་སོར་མོ་རེ་རེ་བཞིན་བླངས་ལ། སེར་མོ་སྟོང་གིས་ལུས་ལ་ཕྲེང་བ་བྱས་ན་ཚངས་པ་མཐོང་སྟེ་ཤི་མ་ཐག་དེར་སྐྱེའོ། ། ཞེས་སོ། ། དེ་ཐེ་ཚོམ་སྐྱེས་ནས་སྲོག་བཅད་པས་ཚངས་པར་སྐྱེ་བ་མི་རིགས་སོ། ། ཞེས་ཟེར་བ་དང་། ཁྱོད་ཁོ་བོའི་སློབ་མ་ཡིན་ན། ཁོ་བོའི་མན་ངག་ལ་ཡིད་མ་ཆེས་སམ། དེ་ལྟ་ན་ཁྲིམས་མེད་པས་འདིར་མ་འདུག་པར་སོང་ཞིག་ཅེས་བསྒོས་ནས་སྔགས་བཏབ་སྟེ་རལ་གྲི་ས་ལ་བཙུགས་སོ། །
ཁྱེའུ་ཁྲོས་པའི་སེམས་སྐྱེས་པར་རིག་ནས་རལ་གྲི་ལག་ཏུ་བྱིན་ནོ། ། དེས་བརྒྱུགས་ནས་མི་འཕྲད་དགུ་བསད་ནས་སོར་མོའི་ཕྲེང་བ་བཏགས་པས་ཀུན་གྱིས་སོར་ཕྲེང་ཅན་དུ་བཏགས་སོ། ། སྟོང་དུ་གཅིག་གིས་མ་ཚང་བ་སྙེད་ཐམས་ཅད་བྲོས་ནས་གཅིག་མ་རྙེད་པའི་ཚེ། དེ་ཞག་བདུན་དུ་ཟས་མ་ཟོས་པ་ལ། རང་གི་མ་སྙིང་བརྩེ་ནས་ཟས་ཐོགས་ཏེ་བུའི་དྲུང་དུ་སོང་བ་དང་། དེ་མཐོང་ནས་བརྒྱུགས་ཏེ་བསད་པར་གཟས་པ་ལས། མས་སྲི་ཞུ་མེད་པ་ཁྱོད་མཚམས་མེད་བྱེད་ཅིང་མ་གསོད་དམ་བྱ་བ་དང་། བདག་ལ་སློབ་དཔོན་གྱིས་འདི་ལྟར་བསྟན་པས་ད་གསོད་དགོས་སོ། ། དེ་ལྟར་ན་ཁོ་མོ་མི་གསོད་པར་སོར་མོ་བཅད་དུ་མི་རུང་ངམ་ཟེར་བའི་ཚེ་བཅོམ་ལྡན་འདས་ཀྱིས་འདུལ་བའི་དུས་མཁྱེན་ནས་དགེ་སློང་ཞིག་ཏུ་སྤྲུལ་ནས་བྱོན་ནོ། ། དེ་མཐོང་བ་དང་མ་བཏང་སྟེ།
དེ་གསོད་པའི་ཕྱིར་བརྒྱུགས་ཀྱང་མ་སླེབས་ནས་དགེ་སློང་ཅུང་ཟད་སྡོད་ཅིག་ཅེས་བོས་སོ། ། སྟོན་པས་ང་ནི་རྟག་ཏུ་སྡོད་ན། ཁྱོད་ནི་མི་སྡོད་དོ། ། དེ་ཇི་ལྟར་ན། ང་ནི་ཏིང་ངེ་འཛིན་གྱི་དབང་ཐོབ་པས་སྡོད་དོ། ། ཁྱོད་ནི་སློབ་དཔོན་སྡིག་པས་ལོག་པར་བསྟན་པ་ལ་ཡིད་ཆེས་ནས་སེམས་བསླུས་ཏེ་མི་སྡོད་པས་གསོད་པར་བྱེད་དེ། སྡིག་པ་མཐའ་མེད་པའི་ལས་བྱེད་དོ། ། དེ་ཐོས་པ་ཙམ་གྱིས་སེམས་རྟོགས་ཤིང་ཆུད་དེ། རལ་གྲི་ས་ལ་བོར་ནས་རྒྱང་མ་ནས་བསྐྱབ་ཏུ་གསོལ་ཞེས་ཕྱག་འཚལ་ལོ། ། དེ་ནས་སྟོན་པས་སྐུ་ཇི་ལྟ་བ་བཞིན་བསྟན་པས་མཐོང་ནས།
ལུས་ས་ལ་བརྡབས་ཏེ་ཉེས་པ་མཐོལ། ཆོས་བསྟན་པས་ཆོས་ཀྱི་མིག་རྣམ་པར་དག རབ་ཏུ་དབྱུང་བར་གསོལ་བས། དགེ་སློང་ལེགས་པར་འོངས་སོ་ཞེས་བཀའ་སྩལ་པས་དགེ་སློང་དུ་གྱུར། དགྲ་བཅོམ་པ་ཐོབ་ནས་རྒྱལ་བྱེད་ཚལ་དུ་ཁྲིད་དོ། ། དེའི་ཚེ་རྒྱལ་པོས་གསོལ་བ། དགེ་སློང་སོར་ཕྲེང་ཅན་འདིས་མི་ཇི་སྙེད་ཅིག་བསད་ན། འབྲས་བུ་ཐོབ་ནས་རྣམ་སྨིན་མྱོང་ངམ། བཀའ་སྩལ་པ། ངེས་པར་མྱོང་སྟེ།
དགེ་སློང་འདི་ཡང་ད་ལྟར་གནས་ཁང་ན་དམྱལ་བའི་མེ་བ་སྤུའི་ཁུང་ཀུན་ནས་འབར་ཏེ། དུ་ཁ་མི་ཟད་པ་མྱོང་ཞིང་འདུག་གོ ། དེ་ནས་འཁོར་རྣམས་ཀྱིས་སྡིག་པ་བྱས་ན་རྣམ་སྨིན་མྱོང་པར་རྟོགས་པར་བྱ་བའི་ཕྱིར། དགེ་སློང་གཅིག་ལ་ཁྱོད་སོང་ལ་ལྡེ་མིག་ཁྱེར་ཏེ། དགེ་སློང་སོར་ཕྲེང་ཅན་གྱི་བུ་གུར་ཆུག་ཅིག་ཅེས་བཀའ་སྩལ། དེས་དེ་བཞིན་བྱས་པས་དེ་མ་ཐག་ཞུ་ནས་དེ་དངངས་སྐྲག་སྟེ། བཅོམ་ལྡན་འདས་ལ་གསོལ་པ་དང་། སྟོན་པས་དགེ་སློང་རྣམས་ལ་སྡིག་པ་བྱས་པའི་རྣམ་པར་སྨིན་པ་འདི་ཡིན་ནོ། ། ཞེས་བཀའ་སྩལ་པས་ཐམས་ཅད་ཡིད་ཆེས་པར་གྱུར་ཏོ། ། ཞེས་ཐེག་དམན་གྱི་མདོ་ལས་འབྱུང་ལ།
ཐེག་ཆེན་གྱི་མདོ་ལས། མི་སྟོང་བསད་པ་དང་མ་གྲོལ་བར་སློབ་དཔོན་ལ་དྲིས་པས། ང་ནོར་འདུག་པས་ཉིས་སྟོང་སོད་ལ་སོར་མོའི་ཕྲེང་བ་ཆོངས་ཤིག ཅེས་བསྒོས་དེ་ནས་ཉིས་སྟོང་དུ་གཅིག་གིས་མ་ཚང་བ་བསད་པར་བཤད་དོ། ། མ་ཡང་སྲིན་མོའི་འཇིག་རྟེན་ན། ། རང་གི་བུ་ལ་ཟ་བར་སེམས། ། ཞེས་སོགས་སུ། སྔོན་བཅོམ་ལྡན་འདས་དེད་དཔོན་དུ་གྱུར་པའི་ཚེ། ཚོང་པ་ལྔ་བརྒྱ་དང་འགྲོགས་ནས་རྒྱ་མཚོར་ཞུགས་པ་རླུང་གིས་སིང་གྷ་ལའི་གླིང་དུ་སོང་བ་ལས། དེར་གནས་པའི་སྲིན་མོས་དུས་མ་ཡིན་པའི་རླུང་བཏང་པས་གྲུ་ཆག་ནས་བསྐྱལ་ཏེ་འགྲམ་དུ་ཕྱིན་ནོ། །
སྲིན་མོ་ལྔ་བརྒྱ་གཞོན་ནུ་མའི་གཟུགས་སུ་བསྒྱུར་ནས་ཅ་ཅོ་ཟེར་ཞིང་བྱུང་ནས་མདུན་དུ་འདུག་སྟེ། ཁྱོ་མ་མཆིས་པའི་ཁྱོ་དང་། གནས་དང་རྟེན་མ་མཆིས་པའི་གནས་དང་། རྟེན་མཛོད་ཅིག འདི་དག་ནི་ཟས་དང་སྐོམ་གྱི་ཁྱིམ་མོ། ། སྐྱེད་མོས་ཚལ་དང་རྫིང་བུའོ། ། ཞེས་སྨྲས་ནས། དེ་དག་གིས་སྐྱེས་པ་རེ་རེ་ཁྲིད་ནས་རང་རང་གི་ཁྱིམ་དུ་དོང་ངོ་། ། ནང་ནས་རྒན་པ་དེས་དེད་དཔོན་ཁྲིད་ནས། ལྷའི་རོ་མཆོག་གིས་ཚིམ་པར་བྱས་ནས་རྩེ་དགའ་སྤྱོད་ཅིང་ཞག་བདུན་འདས།
རེ་ཞིག་ན་མོ་གཉིད་ལོག་ནས་གད་མོ་སྙན་པར་དགོད་ནས། ཁྱོད་ཅིའི་ཕྱིར་དགོད་དྲིས་པ་དང་། འདི་དག་ནི་སིང་གྷ་ལའི་སྲིན་མོ་ལགས་ཏེ། ཁྱོད་ཀྱི་སྲོག་བཅད་ཏ་རེ། ཞེས་ཟེར་རོ། ། དེ་ཡིན་པ་ཇི་ལྟར་ཤེས་དྲིས་པ་དང་། དེས་ཏེ་ཡིད་མ་ཆེས་ན་གཡས་ཕྱོགས་ཀྱི་ལམ་སྲང་བཟུང་སྟེ་བཞུད་དང་། དེ་ན་ལྕགས་ཀྱི་གྲོང་ཁྱེར་མཐོ་བ་སྐར་ཁུང་དང་། རྟ་བབས་མེད་པ་ཞིག་མཆིས་ཏེ། དེ་ན་ཚོང་པ་བརྒྱ་ཕྲག་དུ་མ་ཟོས་ཤིང་བོར་ནས།
ལ་ལ་གསོན། ལ་ལ་གུམ་སྟེ། དེར་བཞུད་ལ་རྟོགས་ཤིག དེ་ལ་ཡིད་ཆེས་པར་འགྱུར་རོ། ། ཞེས་ཟེར་ནས་གཉིད་ཀྱིས་ནོན་ནོ། ། དེད་དཔོན་གྱིས་ནུབ་མོ་རལ་གྲི་ཟླ་བ་ལྟར་སྣང་བ་བདག་འཚོ་བར་བྱེད་པ་ཞེས་བྱ་བ་ཐོགས་ནས་སོང་བས། ལྕགས་ཀྱི་གྲོང་དེ་བསྐོར་ཡང་སྒོ་མ་མཐོང་ངོ་། ། དེ་ན་ཤིང་ཙམ་པ་ཀ་ཞིག་འདུག་པ་ལ་འཛེགས་ཏེ་ལུད་པའི་སྒྲ་བྱས་པ་དང་། དེའི་ནང་གི་ཚོང་པ་དག་ན་རེ། མཁྱེན་པར་མཛོད་ཅིག
བདག་ཅག་ནི་འདིར་རྩལ་ལོ། ། ཉིན་རེ་ཞིང་བརྒྱ་བརྒྱ་ཁྲིད་ནས་ཟའོ། ། རུས་པའང་དེར་འཐོར་རོ་ཞེས་སོགས་སྔོན་བྱུང་བ་བཞིན་སྨྲའོ། ། དེ་ནས་ཤིང་ལས་བབས་ནས་སླར་མྱུར་བར་ཕྱིན་ནོ། ། དེ་ནས་སྙན་པར་བྱེད་པ་གཅིག་ན་རེ། དེད་དཔོན་ཁྱོད་ཀྱིས་གཟིགས་སམ། ངས་གཏམ་བགྱིས་པ་བརྟག་པ་བབ་བམ་ཟེར་རོ། ། ངས་མཐོང་ངོ་། ། དེ་ལ་ཐབས་ཅི་ཡོད་སྟོན་ཅིག་བྱས་པས། ལྷ་རྟའི་རྒྱལ་པོ་བ་ལ་ཧ་བྱ་བ་སྙིང་རྗེ་དང་ལྡན་པ་མཆིས་ཏེ།
དེས་སྨན་ཐམས་ཅད་སྦེད་བྱ་བ་འཚལ་ཏེ་གསེར་གྱི་བྱེ་མའི་ཐང་ལ་འགྲེལ་ལུས་སྤྲུགས་ནས་ཕ་རོལ་ཏུ་སུ་འགྲོ་ཟེར་གྱི། དེའི་ཚེ་ཁྱོད་ཀྱིས་བདག་ཕ་རོལ་ཏུ་མཆིའོ་ཞེས་གྱིས་ཤིག་ཟེར་རོ། ། ནངས་པར་དེད་དཔོན་གྱི་ཚོང་པ་རྣམས་ལ་བོས་ནས་ཕྱི་རོལ་ཏུ་སོང་སྟེ། སོ་སོའི་ཆུང་མ་དག་ཇི་ལྟ་བུས་མཛའ་བ་དྲིས་སོ། ། སོ་སོས་ཇི་ལྟ་བ་བསྙད་དོ། ། དེ་ནས་དེས་བདག་ཅག་སྲིན་མོ་ལ་ཆགས་པར་མི་རིགས་སོ་ཞེས་སྨྲས་པ་དང་། སྲིན་མོ་ལགས་སམ། དཀོན་མཆོག་གསུམ་བདེན་ནོ། ། འདི་དག་མི་མ་ཡིན་ཏེ་སྲིན་མོའོ། ། འོ་ན་སྐྱབས་རྟེན་ཅི་ཡོད།
རྟའི་ཚུལ་བརྗོད་ནས། དེ་ཕ་རོལ་ཏུ་སུ་འགྲོ་ཞེས་སྨྲ་བ་དང་བདག་ཅག་དེར་འདོང་ངོ་། ། ནམ་བཞུད། ཉི་མ་གསུམ་ན་ངེས་པར་འདོང་གིས་སོ་སོ་ནས་རྒྱགས་ཆོངས་ཤིག་ཅེས་བྱས་ནས་སླར་གྲོང་དུ་སོང་ངོ་། ། རྒྱགས་སྟ་གོན་བྱས་ནས་ཉི་མ་གསུམ་པ་ལ་ནངས་པར་སྔ་བར་ཐམས་ཅད་གྲོང་ཁྱེར་གྱི་སྒོར་བྱུང་སྟེ། སུས་ཀྱང་སིང་གྷ་ལའི་གླིང་མི་བལྟ་བར་དམ་བཅས་བྱས་ནས་མྱུར་བར་དོང་བ་དང་། རྟའི་རྒྱལ་པོས་སྔར་བཤད་པ་བཞིན་བྱས་ནས། ཕ་རོལ་ཏུ་སུ་འགྲོ་ལན་གསུམ་ཟེར་བ་དང་། ཚོང་པ་རྣམས་ཀྱིས་བདག་ཅག་ཕ་རོལ་ཏུ་མཆིའོ། ། ཞེས་སྨྲས་སོ། །
རྟའི་རྒྱལ་པོས་ཁྱེད་ཅག་ལས་སུས་ཀྱང་སིང་ག་ལའི་གླིང་ལ་མི་བལྟ་བར་བྱའོ། ། སུས་ཀྱང་མིག་གིས་མི་བལྟ་བར་བྱའོ། ། ཞེས་སྨྲས་སོ། ། དེ་འདྲ་བའི་དམ་བཅའ་བྱས་ནས་ཐོག་མར་དེད་དཔོན། དེ་ནས་ཚོང་པ་ལྔ་བརྒྱ་ཞོན་ནོ། ། དེའི་ཚེ་སྲིན་མོ་རྣམས་སྒྲ་ཅ་ཅོ་ཟེར་ཞིང་ཕྱི་བཞིན་བསྙེགས་ནས་ངུ་ཞིང་སྙིང་རྗེ་རྗེ་ལྟར་སྨྲ་བ་དང་། ལྔ་བརྒྱ་པོས་ངོས་ལྟར་ལོག་སྟེ་བལྟས་སོ། ། བལྟས་པས་དེ་དག་ཁ་ཕུབ་ཏུ་ལྷུངས་ནས་ཆུ་ནང་དུ་གནས་པ་རྣམས་སྲིན་མོ་དག་གིས་དྲངས་ཤིང་དྲངས་ཤིང་ཟོས་སོ། ། དེའི་ཚེ་དེད་དཔོན་གཅིག་པུས་ཛམྦུའི་གླིང་དུ་ཕྱིན་ཏེ་ཆུ་འགྲམ་དུ་རྟས་ལན་གསུམ་བསྐོར་ཏེ་ཕྱག་བྱས་ཏེ་དེ་ཉིད་དུ་སོང་ངོ་། ། བྱང་ཆུབ་སེམས་དཔའ་སྤྱན་རས་གཟིགས་ཀྱི་དབང་པོ་རྟ་བ་ལ་ཧར་གྱུར་པས།
ང་འཆི་བའི་འཇིགས་པ་དེ་འདྲ་བ་ལས་ཡོངས་སུ་ཐར་པར་བྱས་སོ། ། ཞེས་སོ། ། མདོར་བསྡུས་བཞི་པའི་ཟིན་བྲིས་སོ། ། དེ་ལ་གང་འཇིག་རྟེན་ཀུན་རྫོབ་ཀྱིས་བསྟན་པ་དེ་ནི་དྲང་བའི་དོན་ཡིན་ལ། གང་དོན་དམ་པས་བསྟན་པ་དེ་ནི་ངེས་པའི་དོན་ཞེས་སོགས་སུ་བློ་གྲོས་མི་ཟད་པས་བསྟན་པའི་མདོ་ལས། ཀུན་རྫོབ་བསྒྲུབ་པ་སྟོན་པ་ནི་དྲང་བའི་དོན་ཏོ། ། དོན་དམ་བསྒྲུབ་པ་སྟོན་པ་ནི་ངེས་པའི་དོན་ཏོ། ། ཞེས་གསུངས་པ་དང་། ཏིང་ངེ་འཛིན་རྒྱལ་པོ་ལས། སྟོན་པ་བདེ་བར་གཤེགས་པས་བསྟན་པ་ལྟར། །
ངེས་དོན་མདོ་སྡེ་དག་གི་བྱེ་བྲག་ཤེས། ། གང་ལས་སེམས་ཅན་གང་ཟག་སྐྱེས་བུ་བསྟན། ། ཆོས་དེ་ཐམས་ཅད་དྲང་བའི་དོན་དུ་ཤེས། ། ཞེས་གསུངས་པ་དང་། འདིར་བཤད་པ་ཇི་ལྟ་བ་བཞིན་མཐུན་ནོ། ། ཡོད་དང་མེད་ལས་རྣམ་པར་འདས་སོགས་སུ། ཡོད་པ་ལས་འདས་པས་དངོས་པོ་ཟད། མེད་པ་ལས་འདས་པས་དངོས་མེད་ཟད། དེའི་ཕྱིར་གཉིས་མེད་དོ། ། དེས་ན།
སྟོང་ཉིད་སྙིང་རྗེ་དབྱེར་མེད་པས། ། རྡོ་རྗེའི་རྣལ་འབྱོར་བདེ་བ་ཆེ། ། ཞེས་པའོ། ། ཕྲ་རབ་རྡུལ་གྱི་ཆོས་ཉིད་འདས་པའི་ཕྱིར་རྟག་པ་ལས་གྲོལ། སྟོང་པའི་ཆོས་ནི་རྣམ་པར་སྤངས་པ་དེའི་ཕྱིར་ཆད་པ་ལས་གྲོལ་བ། གཉིས་པོ་དེའི་ཕྱིར་རྡོ་རྗེའི་རྣལ་འབྱོར་རིགས་མེད་པ་ཞེས་སོ། ། དེ་བཞིན་དུ་སྐད་ཅིག་གི་མངོན་པར་རྫོགས་པར་སངས་རྒྱས་པ་ནི་ཡེ་ཤེས་རྡོ་རྗེ་སྟེ་ཞེས་པར། འོག་མ་གཉིས་ལ་བདེན་དོན་བཅུ་གཉིས་དང་། དེ་ཉིད་བཅུ་དྲུག་རིག་སྦྱར་བའི་རིགས་པས། གོང་མ་གཉིས་ལ་ཡིག་ལྔ་ཡིག་དྲུག་སྦྱར་བ་དོན་གྱིས་ཐོབ་བོ། །
ཀ་ཕྲེང་ལྡན་པའི་ཨ་འདུས་ལ་སྟེ་ཞེས་པར། སྐད་དོད་ལ། ཀཱ་ལི་ཡུ་ག་ས་མ་ཡེ། ཞེས་པར་ཡོད་པ་ལ། འབྲོ་ཤེས་རབ་གྲགས། ཁེ་གད་འཁོར་ལོ་གྲགས། དིང་རི་ཆོས་གྲགས། རྩ་མི་སངས་རྒྱས་གྲགས། གྱི་ཅོ་ཟླ་བའི་འོད་ཟེར་སོགས་འགྱུར་སྔ་མ་མཛད་པ་ཕལ་ཆེ་བས། རྩོད་ལྡན་དུས་ཀྱི་ཞེས།
ཀཱ་ལི་རྩོད་པ། ཡུ་ག་ལྡན་པ། ས་མ་ཡེ་དུས་སུ་བསྒྱུར། འགྲེལ་ཆུང་པདྨོ་ཅན་གྱིས་ཀྱང་། རྩོད་ལྡན་དུས་ཀྱི་བཤད་པ་བྱས། དེ་ཐམས་ཅད་ནོར་པ་ཡིན་ཏེ། འགྲེལ་པའི་བཤད་པ་དང་འགལ་བའི་ཕྱིར་རོ། ། སྤྱིར་ཀཱ་ལི་རྩོད་པ་ལ་འཇུག་པ་དང་། ས་མ་ཡེ་དུས་ལ་འཇུག་པའི་སྐབས་ཡོད་ཀྱང་འདིར་དོན་དང་མི་འབྱོར་བས། རྭ་ཆོས་རབ་ཀྱིས་ཨ་སོགས་ཀ་སོགས་ཞེས་བསྒྱུར་པ་དང་།
ཤོང་པས་ཀཱ་ལི་ཀཱ་ཕྲེང་དང་། ཡུ་ག་ལྡན་པ་དང་། གའི་ཁོང་ན་ཡོད་པའི་ཨ་ཕྱུང་ནས། ཨ་ས་མ་ཡེ་ཞེས་པ། ཨ་འདུས་པ་ཏེ་ཞེས་པར་བསྒྱུར་པ་ལེགས་སོ། ། རྗེ་བཙུན་རྒ་ལོའི་ཞལ་ནས། དུས་ཀྱི་འཁོར་ལོ་རྭ་འགྱུར་བཟང་། ། རྭ་འགྱུར་བཟང་བའི་སྒྲུབ་བྱེད་ཡོད། ། ཁོ་བོ་ལོ་ཙཱའི་དངོས་སློབ་ཡིན། ། སྒྲ་བསྒྱུར་བྱེད་པ་ཁོ་བོས་མཐོང་། །
ཞེས་གསུངས་ཤིང་། ཨ་སོགས་ཀ་སོགས་ཡིན་གསུངས་སོ། ། བླ་མ་ཤེར་སོང་པ་ན་རེ། ཤོང་འགྱུར་ལ། ཨ་ཕྲེང་ཀ་ཕྲེང་བྱ་བ་ཡོད་པར་འདུག་སྟེ་ཉེས་པ་ཡིན་དེ་ལྟར་ན། ཨ་ཨ་ཞེས་ཨ་འབའ་ཞིག་བསྒྲིགས་པ་དང་། ཀ་ཀ་ཞེས་ཀ་འབའ་ཞིག་བསྒྲིགས་པར་འགྱུར་བས་སོ། ། ཞེས་གསུངས། ཆོས་རྗེ་ཀུན་སྤངས་པས་གསུང་གིས། ཤོང་འགྱུར་ལ་སྐྱོན་མང་པོ་དང་།
ཁྱད་པར་འགྱུར་གླེང་གཞི་ནས་ཉེས། དཀྱིལ་འཁོར་སྒོ་ནས་ཉེས། སྦྱོར་དྲུག་དུས་མཚམས་ནས་ཉེས། རྩིས་བསྒྱུར་རྩིས་ནས་ཉེས། ལྷ་ཕྱག་འགྱེད་ནས་ཉེས་པ་བྱ་བ་ཡིན་བྱ་བ་ལ་སོགས་པ་གསུངས་ནའང་། སྐྱོན་དེ་རྣམས་མེད་དོ། ། ཨཱ་ལི་ཀཱ་ལི་ཞེས་སོགས། སྔོན་གྱི་ལོ་ཙཱ་བ་ཆེན་པོ་མང་པོས་ཨ་ཕྲེང་ཀ་ཕྲེང་ཞེས་བསྒྱུར་པ་དང་། ས་མ་ཡ་ནི། དམ་ཚིག་གི་དང་།
འདུས་པ་དང་། དུས་ལ་སོགས་པ་དོན་མང་པོ་ལ་འཇུག་པ་ལས། འདིར་དབྱངས་ཀྱི་ཚོགས་པ་ལ་བཤད་དགོས་པའི་ཕྱིར་རོ། ། དེ་བཞིན་དུ་དཀྱིལ་འཁོར་སྒོ་བོ་ཆེ་བྱས་པ་དང་། ལྷའི་ཕྱག་གྲུ་མོ་ནས་གྱེས་པ་དང་། གཟའ་འདས་པ་བྱས་པ་རྣམས་ཀྱང་ལེགས་པ་ཡིན་ནོ། ། བྱིན་གྱིས་བརླབས་པ་སྒོམ་པའི་སྟོབས་དང་། ཞེས་པ་ཕྲ་ཐིག་གི་རྣལ་འབྱོར། བྱིན་གྱིས་བརླབས་པའི་རིམ་པ་ཞེས་པ་ལྷ་ཞི་བ་བསྒོམ་པ། ཡང་ན་དཀྱིལ་འཁོར་འཁོར་ལོའི་གཟུགས་བསྒོམ་པ་དཀྱིལ་འཁོར་རྒྱས་པ་སྒོམ་པ།
བྱིན་གྱིས་བརླབས་པ་བསྒོམ་པའི་སྟོབས་ཤེས་པ། དཔའ་བོ་གཅིག་པ་བསྒོམ་པ་ལྟ་བུ་ཡིན་ནམ་སྙམ་མོ། ། མདོར་བསྡུས་ལྔ་པའི་ཟིན་བྲིས་སོ། ། སྟོང་པ་ཡེ་ཤེས་ཞེས་པ་ལ་སོགས་པའི་ཐ་སྙད་ནི། བཅོམ་ལྡན་འདས་ཉིད་ཀྱིས་བརྡ་བརྟགས་ནས་གསུངས་པ་ཡིན་གྱི་ངེས་ཚིག་བཤད་པ་མེད་དོ། ། རོ་མཉམ་པ་ཉིད་དང་གཅིག་ཏུ་འདྲེས་པར་གྱུར་པ་ཉིད། ཅེས་པར། ཚིག་འདི་གཉིས་སྟོང་ཆེན་ཡིག་ལྔའི་སྐབས་སུ་སྨོས་ཀྱི། ཐིག་ལེ་སྟོང་པ་ཡིག་དྲུག་གི་སྐབས་སུ་མི་སྨོས་པ་ནི། སྔ་མ་ཝཾ་ཡིག་བདེ་བ་ཆེན་པོ་སྟོན་པའི་དོན་དང་།
ཕྱི་མ་དེའི་དོན་སྟོང་པ་ཉིད་སྟོན་པའི་དོན་གྱིས་སོ། ། གོང་ཨེ་ཝཾ་སྒྲ་སྒྲུབ་ཀྱི་སྐབས་དང་། འདིར་གཟུགས་སྒྲུབ་ཀྱི་སྐབས་གཉིས་ཀར། ཝཾ་སྔོན་ལ་བསྒྲུབས་ནས། ཨེ་ཕྱིས་བསྒྲུབས་པ་ནི། ལམ་དུས་ཀྱི་མི་འགྱུར་བའི་སྙིང་རྗེས། འབྲས་དུས་ཀྱི་རྣམ་ཀུན་མཆོག་ལྡན་གྱི་སྟོང་པ་ཉིད་སྒྲིབ་པ་མེད་པའི་འཁོར་ལོ་བསྐྱེད་པ་མཚོན་པའི་དོན་ནོ། ། ཨཱ་ལིའི་ཚོགས་རྣམས་ཝཾ་དུ་བསྡུས་པའི་སྟོང་ཆེན་ཡིག་ལྔ་ནི་ཨཱ་ལིའི་ཚོགས་རྣམས་བསྡུ་བྱ་ཡིན་ལ། དེའང་ཨཱ་ལི་རང་དུ་བྲིས་ན་བརྗོད་བཅས་སུ་འགྱུར་ལ། དེ་རྣམས་བརྗོད་མེད་དུ་མཚོན་པའི་བརྡར།
གྲི་གུག་གི་རྣམ་པ་སོགས་ལྔ་བྱས་པ་ཡིན་ལ། བརྗོད་མེད་ཀྱི་མཚན་མ་ལྔ་གཅིག་ཏུ་བསྡུས་པ་ལས་བྱུང་བའི་ཝཾ་ཡིག་ཀྱང་བརྗོད་མེད་དོ། ། ཀཱ་ཡིག་ཚོགས་པ་ལས་ཨེ་ཡིག་གྲུབ་པ་ལས། ཀཱ་ལི་ཚོགས་ནི་བསྡུ་བྱ་ཡིན། དེ་ཀཱ་ལིར་བྲིས་ན་བརྗོད་བྱས་སུ་འགྱུར་བས། དེ་བརྗོད་མེད་དུ་མཚོན་པའི་བརྡར་རི་མོ་ནར་བ་རེ་འབྲི། ནར་མོ་དྲུག་པོ་གཉིས་གཉིས་ཐབས་ཤེས་སུ་བྱས་པས། ཕྱོགས་དེར་ཨེ་གྲུ་གསུམ་བྱུང་། དེའང་བརྗོད་མེད་ཀྱི་མཚན་མ་བསྡུས་པ་ལས་བྱུང་བས་བརྗོད་མེད་ཡིན། དེ་ལྟར་ན་བསྡུ་བཞི་ཕྱི་ནང་གཞན་གསུམ་གྱིས་ཕུང་ཁམས་སྐྱེ་མཆེད་ཐམས་ཅད་གཅིག་ཏུ་བསྡུས་པའི་ཡི་གེ་ཨེ་ཝཾ་ཟུང་དུ་འཇུག་པ་ནི།
སྒྲིབ་པ་ཐམས་ཅད་དང་བྲལ་ཞིང་། མཐའ་ཐམས་ཅད་དང་བྲལ་བའི་བརྗོད་མེད་མཚོན་པའི་ཟབ་མོ་ཡིན་ཞེས་སོ། ། འདིར་འབྲོ་ལུགས་པ་དག་གིས། གྲི་གུག་ལ་ཨའི་ལག་པ་གཡས་བྱས་པ་སོགས་ནི་འོག་ན་འགོག་པར་འགྱུར་རོ། ། འདིར་ཕུང་པོ་དང་ཁམས་ལ་སོགས་པའི་གསལ་བྱེད་རྣམས་ནི་ཀ་ཁ་ག་གྷ་ང་། ཞེས་པ་ནས། ས་ཉྤ་ཥ་ཀྵ་ྈཐ། ཞེས་པའི་སྡེ་པ་དྲུག་གི་མཐར། ཧ་ཡ་ར་ཝ་ལ་ཀྵ། ཞེས་པའི།
ཧ་ཡིག་ནི་ཀྵ་ཡིག་བར་རིམ་པ་བཞིན་ཡི་གེ་རེ་ལ་སྦྱར་དགོས་པས། ཤོང་པའི་འགྱུར་སྟན་ལ་ཧ་ཡ་ཝ་ར་ཞེས་འབྱུང་བ་ནི་ཝ་དང་ར་གོང་འོག་འཛོལ་བའོ། ། རྣ་བའི་རྣམ་པར་ཤེས་པ་ལ་སོགས་པ་རྣམ་པར་ཤེས་པ་དྲུག་དང་། ཞེས་སོགས་སུ། ཆོས་རྗེ་ལོ་ཙཱ་བ་ཉིད་ཀྱིས། བླ་མ་རྡོ་རྗེ་རྒྱལ་མཚན་པ་ལ། འདི་རྣམས་གང་ལགས་ཞུས་པས། ཁྱེད་ཀྱིས་མངོན་པ་ཤེས་མོད་གསུངས། དེ་ནས་བསམ་པས། རྣ་བའི་རྣམ་ཤེས་སོགས་དྲུག
རྣ་བའི་འདུས་ཏེ་རེག་པའི་རྐྱེན་གྱིས་ཚོར་བ་ལས་བྱུང་བའི་འདུ་བྱེད་སོགས་འདུ་བྱེད་དྲུག རྣ་བའི་འདུས་ཏེ་རེག་པའི་རྐྱེན་གྱིས་ཚོར་བ་སོགས་ཚོར་བ་དྲུག རྣ་བའི་འདུས་ཏེ་རེག་པའི་རྐྱེན་གྱིས་ཚོར་བ་ལས་བྱུང་བའི་འདུ་ཤེས་དྲུག དབང་ལྔ། ཡུལ་ལྔ་ཐད་ཀར་སྦྱར་བས་ལྔ། རིག་བྱེད་མ་ཡིན་པ་དང་། རིག་བྱེད་ཀྱི་གཟུགས་ཏེ་གཟུགས་ཕུང་དྲུག ། ཡེ་ལེར་བཤད་པའི་འཛག་པ་དྲུག ཡེ་ཤེས་ཀྱི་ཕུང་པོ་དྲུག་ཡིན་པར་འདུག་སྙམ་པ་ལ། ཕྱིས་རྡོ་རྗེ་སྙིང་འགྲེལ་གཟིགས་པས།
དེ་རྣམས་གང་ཡང་མ་ཡིན་པར་མཐོང་ནས། གསང་སྔགས་འདི་ལ་བསམ་མནོ་བྱས་པའི་འབྲུ་ནོན་འགྲིག་པོ་བྱུང་ཡང་ཕོ་ཚོད་བྱར་མི་ཉན་པ་འདུག་སྙམ་ནས་ཐག་ཆོད་པ་གཅིག་བྱུང་གསུངས། རྡོ་རྗེ་དང་པདྨོ་འདི་གཉིས་གཅིག་པ་ནི་རྡོ་རྗེ་སེམས་དཔའ་སྟེ། རྡོ་རྗེ་ནི་མཆོག་གི་བདེ་བ་དང་། ཡེ་ཤེས་དང་ཁུ་བའོ། ། ཞེས་སོགས་སུ། རྡོ་རྗེ་ལ་དོན་གསུམ་ཙམ་ལས་མ་བཤད་ལ། སེམས་དཔའ་ལ་དོན་དགུ་ཙམ་བཤད་པས། འདི་དང་འདི་ལྟ་བུའི་རིགས་ཅན་ལ་ཟླས་བྱེད་པའི་བཤད་པ་ཁ་བསྐངས་ནས་འགྲིགས་པར་བྱ་དགོས་པས། རྡོ་རྗེའི་སྡེ་ཚན་ལ་མཆོག་གི་བདེ་བ་དང་།
ཡེ་ཤེས་དང་། ཁུ་བ་དང་། ལྷན་གཅིག་སྐྱེས་པ་དང་། ཤེས་པ་དང་། ཟླ་བ་དང་། རོ་མཉམ་པ་དང་། གཞོམ་དུ་མེད་པ་དང་། སོ་སོར་རང་གིས་རིག་པ་དང་། བདེན་དོན་དང་། རང་དོན་བྱེད་པ་པོ་ཡིན་ནོ། །
ཞེས་དང་། སེམས་དཔའི་སྡེ་ཚན་ལ། རྣམ་པ་ཐམས་ཅད་པ་དང་། སྒྲིབ་པ་དང་། བྲལ་བ་དང་། རྡུལ་དང་། ཤེས་རབ་ཀྱི་གཟུགས་དང་། ཤེས་བྱ་དང་། ཉི་མ་དང་། ཡེ་ཤེས་དང་།
རྣམ་པར་ཤེས་པས་བྱིན་གྱིས་བརླབས་པ་དང་། དེ་ཉིད་དང་། འགྲོ་བའི་དོན་བྱེད་པ་ཡིན་ནོ། ། ཞེས་ཐབས་ཤེས་ཆ་མཉམ་པར་བཤད་ཤེས་དགོས་ཤིང་། ཕན་ཚུན་བསྣོལ་མར་བྱུང་བ་རྣམས་ཀྱང་ལུས་བསམ་གྱི་དབྱེ་བ་ཤེས་དགོས་སོ། ། ཞེས་སོ། ། ཡང་ན་ཡེ་ཤེས་དང་རྣམ་པར་ཤེས་པས་བྱིན་གྱིས་བརླབས་པ་མན་ཆད་ཐུན་མོང་གི་ཆོས་སུ་སྦྱར་རོ། ། དེ་བཞིན་དུ་སྐུ་གསུང་ཐུགས་ཀྱི་རིགས་ནི་ངོ་བོ་ཉིད་དང་ལྷན་ཅིག་རིགས་བཞིར་འགྱུར་རོ་ཞེས་པར། བུ་མོ་ལ་ལོ་བཅུ་གཉིས་དང་། སྐྱེས་པ་ལ་ལོ་བཅུ་དྲུག་མ་ལོན་པར།
རྡུལ་དང་ཁུ་བ་མི་འཛག་པས། ལུས་ངག་ཡིད་གསུམ་གྱི་རིགས་གསུམ་དང་། ཁམས་ལྔ་ཕུང་པོ་ལྔའི་རིགས་ཡིན་ལ། ལོ་བཅུ་གཉིས་བཅུ་དྲུག་ལོན་ནས་རྡུལ་དང་། ཁུ་བ་འཛག་པས། ངོ་བོ་ཉིད་ཀྱི་རིགས་དང་ལྷན་གཅིག་རིགས་བཞི་དང་། ཁམས་ལྔ་དང་། ཕུང་པོ་ལྔ་ལ། ཡེ་ཤེས་ཀྱི་ཁམས་དང་། ཡེ་ཤེས་ཀྱི་ཕུང་པོ་བསྣན་པས་རིགས་དྲུག་གོ །
རིགས་བརྒྱའོ། ། ཞེས་པར། སྤྱིར་རྒྱུད་སྡེ་སོ་སོའི་དགོངས་པས་རིགས་བརྒྱའི་འབྱེད་ལུགས་མང་སྟེ། ཡོ་ག་བའི་ལུགས་ལ་རིགས་ལྔ་རེ་རེ་ལ་རིགས་ལྔས་ཕྱེ་བས་ཉི་ཤུ་རྩ་ལྔ། དེ་རེ་རེ་ལ་སྙིང་པོ་དང་། ཕྱག་རྒྱ་དང་། གསང་སྔགས། རིག་སྔགས་བཞིས་ཕྱེ་བས་རིགས་བརྒྱ། གསང་འདུས་པའི་ལུགས་ལ་ཕུང་པོ་ལྔ། ཁམས་བཞི།
དབང་པོ་ལྔ། ཡུལ་ལྔ། དེ་རེ་རེ་ལ་ལྔ་ལྔར་ཕྱེ་བས་དགུ་བཅུ་གོ་ལྔ། ཡེ་ཤེས་ལྔ་དང་ལྷན་ཅིག་རིགས་བརྒྱའོ། ། ཡེ་ཤེས་ཞབས་ལུགས་ལ། ཕུང་པོ་དང་། སྐྱེ་མཆེད་དང་། ཁམས་ཀྱི་ཕྱག་རྒྱ་རྣམས་རེ་རེ་ཞིང་། ཞི་རྒྱས་དབང་མངོན་སྤྱོད། སྣ་ཚོགས་པའི་ཚུལ་གྱིས་དབྱེ་བ་ལྔ་ལྔར་ཕྱེ་བས་དང་།
ཡེ་ཤེས་ལྔ་དང་ལྷན་ཅིག་བརྒྱའོ། ། འདི་པའི་ལུགས་ལ་སྦྱང་གཞི་ཕུང་ཁམས་སོ་དྲུག འབྱུང་བ་བཞི་ལ་ཐབས་ཤེས་ཀྱིས་ཕྱེ་བས་བརྒྱད། དེ་ལ་ལུས་ངག་ཡིད་ཡེ་ཤེས་བཞིས་ཕྱེ་བས་སུམ་ཅུ་རྩ་གཉིས། རྐང་ལག་བཞི་འབྱུང་བ་བཞི། དེ་རེ་རེ་ལ་འབྱུང་ཚུལ་ལྔས་ཕྱེ་བས་སེན་མོ་ཉི་ཤུ། རྩ་བའི་རིགས་དྲུག་ཐབས་ཤེས་ཀྱིས་ཕྱེ་བས་སམ། སྐུ་གསུང་ཐུགས་ཀྱི་རིགས་གསུམ་ལ་སྐུ་བཞིས་ཕྱེ་བས་ཐོད་པ་དུམ་བུ་བཅུ་གཉིས། དེ་རྣམས་རྣམ་པར་དག་པའི་རིགས་བརྒྱའོ། ། རང་བཞིན་ཉི་ཤུ་རྩ་བཞི་པའི་བདག་ཉིད།
སྐྱེས་བུ་ཉི་ཤུ་རྩ་ལྔ་པའོ། ། ཞེས་སོགས་སུ། ཕྱི་ནང་གཉིས་ལ་སྦྱར་བ་ནི་གསལ་ལ། རྩ་ལྔ་པ་སྐྱེས་བུ་ཤེས་རིག་ནི། རང་བཞིན་ཉི་ཤུ་རྩ་བཞི་པོ་རྣམས་རང་གི་ངོ་བོས་སྟོང་པ་འོད་གསལ་བར་གནས་པའོ། ། གཞན་ལ་སྦྱར་ན་གཙོ་བོའི་ཕྱག་མཚན་ཉི་ཤུ་རྩ་བཞི། རང་བཞིན་དང་རྣམ་འགྱུར་ཏེ་ཉེར་བཞི། རྩ་ལྔ་པ་སྐྱེས་བུ་ནི་གཙོ་བོ་ཉིད་དོ། ། འདིར་ལྷ་རྣམས་ཉིན་མོ་ལོངས་སྤྱོད་པ་ལ། ལྷ་མ་ཡིན་རྣམས་མཚན་མོ་ལོངས་སྤྱོད་དོ། །
དེ་བཞིན་དུ་བྱང་དུ་བགྲོད་པ་དང་། ལྷོར་བགྲོད་པའོ། ། ཞེས་པ་ལ། ལྷ་ཞེས་པས་ནི། ནང་པ་སངས་རྒྱས་པའི་སོ་ཐར་གྱི་བརྟུལ་ཞུགས་འཛིན་པ་སྟེ། དེའི་ལོངས་སྤྱོད་ནི་ཟ་བའི་ལོངས་སྤྱོད་དེ། དེ་ནི་ཉིན་མོའི་ཆ་སྟེ། མཚན་ཕྱེད་ནས་ཉི་མ་ཕྱེད་ཀྱི་བར་ལོངས་སྤྱོད་པའོ། ། ལྷ་མིན་ཞེས་པ་ཀླ་ཀློ་ནི་སོག་པོའི་བརྟུལ་ཞུགས་འཛིན་པ་རྣམས་ཏེ། དེ་དག་ནི་བཟའ་བའི་ལོངས་སྤྱོད་ཉི་མ་ཕྱེད་ནས་མཚན་ཕྱེད་ཀྱི་བར་དུ་ལོངས་སྤྱོད་དེ།
དེ་ནི་མཚན་མོའི་ཆའོ། ། བྱང་དུ་བགྲོད་པ་ཞེས་པས་དཀར་ཕྱོགས་མཚོན་ཏེ། དེའི་དུས་ཉི་མ་འཕེལ་བ་བཞིན་དུ་སྣང་བའི་ལམ་ལ་བགྲོད་པ་སངས་རྒྱས་པ། ལྷོ་བགྲོད་དུས་སུ་ཉི་མའི་སྣང་བ་འགྲིབ་ཅིང་། མཚན་མོ་འཕེལ་བས་ན། དེས་ནག་ཕྱོགས་མུན་པའི་ལམ་ལ་ཀླ་ཀློ་བགྲོད་པ་མཚོན། དེ་ལྟར་ན་བརྟུལ་ཞུགས་འཛིན་པ་རྣམས། རང་རང་གི་ཉིན་མཚན་གྱི་ཕྱེད་ཕྱི་མ་ལ་ལོངས་སྤྱོད་པར་བཤད་དོ། ། རྡོ་རྗེ་སློབ་དཔོན་རྫས་ལ་བརྐམ་པ་དག་འབྱུང་བར་འགྱུར་ཏེ། ཞེས་པའི་མཆན་བུར།
ཕྱི་མའི་དུས་ཀྱི་རྣལ་འབྱོར་སྤྱོད་ཡང་དག ། ཅེས་པ་ནས། བཞི་པ་འདི་ནི་རབ་ཏུ་སྤོང་བར་འགྱུར། ། ཞེས་པའི་བར་གྱི་ལུང་འདི་དང་པོའི་སངས་རྒྱས་ནས་གསུངས་སོ། ། ཞེས་ཟེར་བ་ནི་ཐེ་ཚོམ་ཟ་སྟེ། ཚིག་འདི་མདོ་ཏིང་ངེ་འཛིན་རྒྱལ་པོ་ན་ཡོད་པ་ལ། མདོ་སྡེ་འདི་དང་ཏིང་འཛིན་འདི་སྤོང་འགྱུར། ། ཞེས་པ་རྒྱུད་ཆེན་འདི་སྤོང་འགྱུར། ཞེས་པར་འདོན་པ་སྤོས། ཏིང་ངེ་འཛིན་འདི་ནི་རབ་ཏུ་སྤོང་བར་འགྱུར། །
ཞེས་པ། བཞི་པ་འདི་ནི་རབ་ཏུ་སྤོང་བར་འགྱུར། ། ཞེས་སྤོས་པ་མ་གཏོགས་ཁྱད་པར་མེད་པས་སོ། ། འཇིག་རྟེན་དབུགས་ནི་ཕྱུང་ངོ་ཞེས། ཞེས་སོགས་ནི། དཱ་རི་ཀ་པའི་དབང་རབ་བྱེད་ཀྱི་འགྲེལ་པ་ན་ཡོད། སངས་རྒྱས་ཀྱི་ཡེ་ཤེས་ནི་དབང་པོ་གཉིས་ལས་སྐྱེས་པའི་བདེ་བར་བྱས་པའི་བློ་ཅན་རྣམས་ལ་སྟོན་པར་འགྱུར་བ་དང་། ཞེས་པར་རྔོག་པ་རྣམས་དགེས་རྡོར་ལས། མཆོག་མཐའ་དགའ་བྲལ་དང་པོར་ནི། ། མུན་པ་ལ་ནི་མར་མེ་ལྟར། །
དེ་བཞིན་བུས་ཀྱང་ཡིད་ཆེས་གྱིས། ། ཞེས་པའི་དོན། ན་རོ་པའི་དགོངས་པས། མཆོག་དགའི་མཐའ་དགའ་བྲལ་གྱི་དང་པོ་གཉིས་ཀྱི་དབུས་སུ་ཐིག་ལེ་གཉིས་ཤོར་གཉིས་མནན་གྱི་སྐབས་སུ་འཕོ་བའི་བདེ་བ་དེ་ཉིད་དབང་བཞི་པ་ཡིན་ཞིང་། དེ་དང་སངས་རྒྱས་ཀྱི་ཡེ་ཤེས་མ་རྫོགས་མ་རྫོགས་ཙམ་མ་གཏོགས་ངོ་བོ་ལ་ཁྱད་མེད། དཔེར་ན་ཚེས་གཅིག་གི་ཟླ་བ་དང་བཅོ་ལྔའི་ཟླ་བ་གཉིས་ཆ་རྫོགས་མ་གཏོགས་ཟླ་བར་གཅིག་པ་དང་འདྲའོ་ཟེར། འདི་ནི་ལམ་ལ་སྒྲིབ་ནུས་པའི་ནོར་བ་ཆེན་པོ་ཡིན། རྔོག་པའི་ཚིག་དེ་ལ་བརྟེན་ནས། ས་སྐྱ་པའི་ཞལ་ནས། ནཱ་རོ་པ་དབང་ལ་འཁྲུལ་གསུངས་ཀྱང་།
ནཱ་རོ་པའི་དགོངས་པ་དེ་མ་ཡིན་ཏེ། དེས་མཛད་པའི་དབང་མདོར་བསྟན་དང་། བརྟག་གཉིས་ཀྱི་འགྲེལ་པ་གཉིས་གར། དེ་ལ་ཤིར་དགག་དང་། དགག་རོ། དམར་མོར་དགག་དང་གསུམ་བྱས་ཡོད། སློབ་དཔོན་ཀླུ་སྒྲུབ་ཀྱིས་མཛད་ཟེར་བའི་ཕྱག་རྒྱ་བཞི་པར། མཆོག་དང་ཁྱད་དགའ་དག་དབུས་སུ། ། མཚོན་ཆ་བལྟས་ནས་བརྟན་པར་བྱོས། ། ཞེས་བཤད་དེ་ཕྱག་རྒྱ་བཞི་པ་དེ་ནི་ཀླུ་སྒྲུབ་ཀྱིས་མཛད་པ་མིན་པར་ཟླ་བ་གྲགས་པས་བཤད།
མན་ངག་སྙེ་མ་དང་། མཁའ་འགྲོ་རྒྱ་མཚོའི་འགྲེལ་པ་གྲུ་གཟིངས་ལས་ཀྱང་བཤད། དེས་ན། མཆོག་མཐའ་ཁྱད་དགའ་དང་པོ་ཅན། ། ཞེས་པ་ཡིན་ཞིང་མཆོག་མཐའ་ཁྱད་དགའ་ནི་གང་གི་དང་པོ་ཡིན་པ་སྟེ། མཆོག་གི་རྗེས་སུ་ཁྱད་པར་དགའ་བ་དང་། དེའི་རྗེས་སུ་ལྷན་ཅིག་སྐྱེས་པ་འབྱུང་བའི་དོན་ནོ། ། དེ་ལྟ་མ་ཡིན་པར་མཆོག་དགའ་དང་། ཁྱད་དགའི་བར་དུ་ལྷན་ཅིག་སྐྱེས་པ་འབྱུང་ན། ཁྱད་དགའ་དང་པོར་མཚོན་པར་བྱ། །
དེ་ཡང་དགའ་བ་གསུམ་སྤངས་པ། ། ཞེས་པ་དང་འགལ་བར་འགྱུར་རོ། ། འཕགས་པའི་ཡུལ་དུ་མཁས་པའི་མངོན་པའི་ང་རྒྱལ་གྱིས་གླེགས་བམ་མཐོང་ནས་དབང་བསྐུར་བ་མེད་པར་སྔགས་ཀྱི་ཐེག་པ་སྟོན་པར་འགྱུར་ཞེས་པར། པཎྜི་ཏ་ཨུ་མ་པ་ཏིས། ཁམས་པ་དགེ་འདུན་བཟང་པོ་ལ། ང་བོད་དུ་གདན་དྲོངས་གསུངས་ནས་གདན་དྲངས། ཁྱེད་ཀྱི་སྒྲ་གཅིག་པུས་མི་ཆོག བོད་དུ་དབང་བསྐུར་འདྲ་དགོས། དབང་ཞུས་བྱས་པས། ཨ་བྷེ་ཥེཀྟ་ཀུ་ཀུ་ར་གུ་ན་ཧོ།
ཟེར་ནས་མི་ཞུ། བཙུན་པ་མ་བྱས་ན་བོད་མི་ཐུལ། བཙུན་པ་གྱིས་བྱས་པས། སྐུ་གཟུགས་ཀྱི་མདུན་དུ་རབ་བྱུང་གི་རྟགས་བླངས་ནས། ཐང་བི་ཧ་རར་ཕྱིན་པ་དང་། འདི་རང་རྟགས་རང་གིས་བླངས་པ་ཡིན་ཟེར་གྲལ་དུ་མ་ཚུད། དེར་སྐྱེངས་ནས་མཁན་སློབ་ལས་རབ་ཏུ་བྱུང་། མ་ཏ་ན་ཨ་ཙརྻ་ལ་དབང་ཞུ་བ་མང་པོ་བྱུང་། ཁོ་ལ་མ་བྱུང་པར། མ་ཏ་ན་ཨ་ཙརྻའི་ཕ་ལ་དབང་གཅིག་གཉིས་ཞུས།
ཕྱིས་བླ་མ་དང་མཁན་སློབ་ལ་མུར་ཁ་ཧོ་ཟེར་ནས་ཕྱག་མི་འཚལ། བོད་དུ་སླེབས་དུས་དབང་ཐམས་ཅད་ང་རང་གི་ཕ་ལ་ཐོབ་ཟེར་ནས་དབང་བསྐུར་བྱེད་པ་ལྟ་བུའོ། ། གང་གིས་སྔགས་ཀྱི་ཐེག་པ་མི་ཤེས་པ་དེ་དག་ཐམས་ཅད་ནི་འཁོར་བ་པ་སྟེ་བཅོམ་ལྡན་འདས་རྡོ་རྗེ་འཛིན་པའི་ལམ་དང་བྲལ་བའོ། ། ཞེས་པར། རྗེ་བཙུན་རྒ་ལོའི་ཞལ་ནས། འདིས་དངོས་སུ་ལྡོག་ཁྱབ་བསྟན། ཤུགས་ལ་རྗེས་ཁྱབ་སྟོན་ཏེ། རྡོ་རྗེ་འཛིན་པའི་ལམ་དང་ལྡན་པ་དེས་སྔགས་ཀྱི་ཐེག་པ་ཤེས། ཞེས་སོགས་གསུངས། བླ་མ་ཤེར་སེང་ན་རེ།
རྗེས་འགྲོ་དེ་ལྟར་མི་བྱེད་དེ། དང་པོའི་སངས་རྒྱས་ཤེས་པ་དེས་མཚན་བརྗོད་ཤེས། དེ་ཤེས་པས་རྡོ་རྗེ་འཛིན་པའི་ཡེ་ཤེས་ཀྱི་སྐུ་ཤེས། དེ་ཤེས་པས་སྔགས་ཀྱི་ཐེག་པ་ཤེས། དེ་ཤེས་པ་ནི་འཁོར་བ་དང་བྲལ་བ་སྟེ། རྡོ་རྗེ་འཛིན་པའི་ལམ་དང་ལྡན་པའོ། ། ཞེས་གསུངས་པ་ནི་ལེགས་སོ། ། མདོར་བསྡུས་དྲུག་པའི་ཟིན་བྲིས་སོ། ། ཆགས་བྲལ་ནི་འཕགས་པ་ཀུན་དགའ་བོ། ཞེས་པར།
ཆགས་བྲལ་ལམ་པའི་ཚུལ་འཛིན་པས་ན་ཆགས་བྲལ་ལོ། ། འཛིན་མ་པ་སྟེ་ཞེས་པར། ས་ནི་སེམས་ཅན་དང་སེམས་ཅན་མ་ཡིན་པ་འཛིན་པས་དང་། རི་ནི་ས་བཟུང་སྟེ་མི་གཡོ་བར་བྱེད་པས་དང་། མིག་ནི་སྣང་བ་འཛིན་པས་དང་། སྤྲིན་ནི་ཀླུའི་དབུགས་ཏེ། ཀླུའི་དབུགས་ཀྱིས་ཆུ་འཛིན་པར་བྱེད་པས་དང་། མི་ནི་ཆོས་དང་ཆོས་མིན་འཛིན་ནུས་པས་དང་། མས་བུ་འཛིན་ནུས་པས་འཛིན་མའོ། ། ཞེས་མདོ་མྱང་འདས་ལས་བཤད་དོ། །
མགྲིན་པ་དང་། རྐན་དང་སྤྱི་བོ་དང་ཞེས་པར། སྤྱི་བོ་ནི་ལྕེ་རྩེ་གྱེན་དུ་བཟློག་པའམ། ཁ་ཅིག་སྤྱི་བོ་ཉིད་ཡིན་ཏེ། དེར་མེ་བཙའ་བཞག་ན་སྤྱི་བོ་ལས་སྐྱེས་པའི་ཡི་གེ་ཉམས་འགྲོ་བའི་ཕྱིར་ཞེས་ཟེར་རོ། ། དུས་ཀྱི་སྟོང་པ་རྣམས་ལས་ཞེས་པར། བོན་པོའི་ལུགས་ཀྱི། དང་པོ་ཡེ་མེད་སྟོང་པ་ལ། ། དེ་ནས་ཡེ་ཡོད་ཅུང་ཟད་བྱུང་། ། ཞེས་ཟེར་བ་ལྟ་བུའི་སྟོང་པ་དེ་མིན་གྱི།
མིག་ལ་སོགས་པ་དབང་པོ་རྣམས་ཀྱི་སྤྱོད་ཡུལ་མ་ཡིན་པ། རྡུལ་ཕྲ་རབ་ཀྱི་ངོ་བོས་རྣམ་པར་གནས་པའོ། ། དྲང་སྲོང་བདུན་ནི་སྐར་མ་བདུན་ནོ། ། ཞེས་པར། བླ་མ་གོང་མ་རྣམས་སྨིན་བདུན་ཡིན་གསུངས། བརྫུས་ཏེ་སྐྱེས་པ་ནི་ལྗོན་པ་ལ་སོགས་པ་སྟེ། ཞེས་པར། རྭ་པས་ཤིང་ལ་སོགས་པ་ཞེས་བསྒྱུར། དེ་ལ་ཁ་ཅིག་གིས་ཤིང་དུད་འགྲོར་མི་འོང་སྙམ་ནས་ཤིག་ཏུ་བཅོས་པ་མི་འཐད་དེ། རྒྱ་དཔེ་ལ་ཤིང་གི་སྐད་དོད་ཡོད་པའི་ཕྱིར།
དེས་ན་ལྗོན་པ་ནི་མིའམ་ཅི་དུད་འགྲོ་མིའི་གཟུགས་ཅན། ཞེས་བཤད་པས། ལྗོན་པ་རྟ་མགོ་ཅན་ལྟ་བུའམ། མདོ་སྡེ་མཛངས་བླུན་ནས། ཤིང་སྡོང་ལ་སེམས་ཅན་ཕྲ་མོ་མང་པོས་ཟོས་པས་ཤིང་དེ་ཉེན་པའི་སྐད་ངན་སྣ་ཚོགས་འབྱུང་བ་བཤད་འདུག་པས། ངོ་བོ་སེམས་ཅན་ཡིན་ཡང་རྣམ་པ་ཤིང་དུ་ཡོད་པའི་སེམས་ཅན་དམྱལ་བ་བཞིན། འདི་ཡང་ཤིང་གི་རྣམ་པ་ཅན་གྱི་དུད་འགྲོའོ། ། སྣ་ཚོགས་པ་དེ་ལ་མི་རྣམས་དང་ཞེས་པར། ཚིག་འདིས་གླིང་བདུན་ཀ་ན་མི་ཡོད་པར་གསལ་ལོ། ། ལུས་དང་ཡེ་ཤེས་སོགས་ནི།
ཟླ་བ་སྒྲིབ་པ་དང་བྲལ་བ་སོགས་ལ་བརྡ་གསར་དུ་གསུངས་པའོ། ། རྒྱབ་ཏུ་སར་པ་ཡང་ཞེས་སོགས་ཤར་ནུབ་ཀྱི་བདུན་ཟུང་གི་སྐབས་སུ། རྭ་འབྲོ་གཉིས་མི་མཐུན་པ་ཆེ་སྟེ། རྭ་པའི་ལུགས་ཀྱི་སྐར་མ་ཕྲ་མོ་དང་། ལྷ་གཞུ་ཕྲ་མོ་དང་ས་དང་མཉམ་གནས་དང་། ཁྱབ་བྱེད་དང་། རུས་སྦལ་དང་། ལྷས་སྦྱིན་རྣམས་ཤར་དུ། སྐར་མ་སྦོམ་པོ། ལྷ་གཞུ་སྦོམ་པོ།
རྡོ་བ། གྱེན་རྒྱུ། ཀླུ་རྩང་པ། ནོར་ལས་རྒྱལ་རྣམས་ནུབ་ཏུའོ། ། ཞེས་ཟེར། འབྲོ་བའི་ལུགས་ཀྱིས། ས་ཤར་དུ་འོང་བ་དང་། རླུང་ནུབ་ཏུ་འོང་བ་མི་འཐད་པས། མཉམ་གནས་ནས། ལྷས་སྦྱིན་གྱི་བར་ནི་རླུང་བདུན་ནི་ཤར་དུ།
སྐར་མ་ཕྲ་མོ་ལ་སོགས་པ་རྣམས་ནུབ་ཏུའོ། ། ཞེས་ཟེར། འདིའི་སྐབས་སུ་མདོ་ལ་ཆུང་གི་བྲང་ཁང་ཆུ་ར་རླུང་ཁུང་དུ། རྭ་ལུགས་པ་རྗེ་བཙུན་རྒ་ལོ་དང་། འབྲོ་ལུགས་པ་ལྷོ་པ་ཆོས་ལྡན་གཉིས་པོ་རྩོད་པ་བྱས་པས། རྗེ་བཙུན་པ་ན་རེ། རིགས་པ་དེ་ང་བཟང་པ་བྱུང་། ལུང་དེ་ཁོང་མང་བར་བྱུང་གསུངས། བླ་མ་ཤེར་སེང་པ་ན་རེ། དེ་རྗེ་བཙུན་པ་མི་མད།
རང་རེའི་ལུགས་ལ་ལུང་རིགས་གཉིས་ཀ་ཡོད། ཁོང་གི་ལུགས་ལ་གཅིག་ཀྱང་མེད་གསུངས། བླ་མ་རྡོ་རྗེ་རྒྱལ་མཚན་པའི་ཞལ་ནས། དེ་ལྟར་མིན། ཁོང་གི་ལུགས་ལ་ལུང་རིགས་གཉིས་ཀ་ཡོད། རང་ལུགས་ལ་གཉིས་ཀ་མེད། དེས་ན་ཤར་དུ་རླུང་བདུན། ནུབ་ཏུ་སྐར་མ་ཕྲ་སྦོམ་གཉིས། ལྷ་གཞུ་ཕྲ་སྦོམ་གཉིས། ས་རྡོ་གཉིས་ཏེ་དྲུག །
ནོར་ལས་རྒྱལ་དང་བདུན་ནོ། ། ནོར་ལས་རྒྱལ་རླུང་ཡིན་པས་ནུབ་ཏུ་འབྱུང་བ་འགལ་ལམ་སྙམ་ན། མི་འགལ་ཏེ། ནོར་ལས་རྒྱལ་བ་ནི་མ་ནིང་སྟེ་ཞེས་མ་ནིང་དུ་བཤད་པའི་ཕྱིར། དཔེར་ན་མ་ནིང་དགེ་སློང་གིས་བསྟེན་ན་བུད་མེད་བརྟེན་པའི་ཉེས་པ་འབྱུང་། དགེ་སློང་མ་ལ་སྐྱེས་པ་བསྟེན་པའི་ཉེས་པ་འབྱུང་བའམ། ཁ་ཊྭྃ་ཀ་ལྷ་ཕོ་ལ་གཏད་ན་ཡུམ་གྱི་གོ་ཆོད། ལྷ་མོ་ལ་གཏད་ན་ཡབ་ཀྱི་གོ་ཆོད་པ་བཞིན། ཞེས་གསུངས། ཤོང་པའི་ལུགས་ཀྱི།
སྐར་མ་ཕྲ་སྦོམ་སོགས་དྲུག་གི་སྟེང་དུ་སེར་པོ་འབར་བ་བསྣན་ནས་ས་བདུན་ནུབ་ཏུ། རླུང་བདུན་ཤར་དུའོ། ། ཞེས་བཞེད། དེ་ལ་རྭ་པའི་ལུགས་དེ་རྒྱ་དཔེ་འཁྲུགས་པ་ལ་བསྒྱུར་བས་འགྱུར་ཡང་ཉེས། དེ་ལ་བརྟེན་ནས་ནོར་བ་ཡིན། ཤར་རླུང་། ནུབ་ས་ཡིན་པའི་ཕྱིར། རླུང་རྣམས་ཤར་དུ། ས་རྣམས་ནུབ་ཏུ་འོང་དགོས་པའོ། ། ནོར་ལས་རྒྱལ་ནུབ་ཀྱི་བདུན་ཟུང་དུ་བྱེད་པ་ཡང་མི་འཐད་དེ།
ནོར་ལས་རྒྱལ་གྱི་ས་བོན་བདུན་ཟུང་གི་ས་བོན་ལས་ལོགས་སུ་བཤད་ཅིང་། བི་བྷཱུ་ཏིས་ཀྱང་། ནོར་ལས་རྒྱལ་ནི་གཟུང་བར་མི་བྱ་སྟེ། ། ཞེས་བཀག་པའི་ཕྱིར་རོ། ། སེར་པོ་འབར་བ་ས་བདུན་གྱི་གྲངས་སུ་བགྲངས་པ་ཡང་མི་འཐད་དེ། དཀར་པོ་འབར་བ་དང་། དམར་པོ་འབར་བ་དང་བདུན་ཟུང་གི་གྲངས་སུ་བགྲང་དགོས་པར་འགྱུར་ཏེ། རིགས་པ་མཚུངས་པའི་ཕྱིར་རོ། ། བླ་མ་སྙེ་མདོ་པའི་བཞེད་པས། ཤར་དུ་མཉམ་གནས་ནས་ལྷ་སྦྱིན་གྱི་བར་རླུང་བདུན།
ནུབ་ཏུ་སྐར་མ་ཕྲ་སྦོམ་བདུན་ལྷ་གཞུ། ས་ཕྲ་སྦོམ་གཉིས། རྡོ་ཕྲ་སྦོམ་གཉིས་ཏེ་བདུན་ཡིན་ཞེས་སོ། ། འདི་ལེགས་ཏེ་ལྷ་གཞུ་རྒྱ་དཔེ་ལས་གཅིག་ཚིག་གིས་གསུངས་པའི་ཕྱིར་དང་། དེ་ནི་རྣམ་བཞི་གཉིས་ཀྱི་དབྱེ་བས་སོ། ། ཞེས་གསུངས་པས། ཕྲ་རགས་ཀྱི་དབྱེ་བས་ས་རྡོ་ལ་རྣམ་པ་བཞིར་འགྱུར་རོ། ། གཟའ་ཉི་མ་ལ་མཚན་ཕྱེད་ནས་ཤར་ནས་འཆར་བ་ལ་ཨ་ཞེས་པར། ལྷོ་པ་གྲུབ་སེང་འདིས་རེས་གཟའ་མཚན་ཕྱེད་ནས་འཕོ་བར་བསྟན་ཟེར། དེ་ལྟར་མ་ཡིན་ཏེ་རེས་གཟའ་ཉི་མ་ཕྱེད་ནས་འཕོ་ཡང་ཤར་ནས་འཆར་བ་ལ་ཨ་ཞེས་སོགས་མི་འགལ་བའི་ཕྱིར།
དེས་ན་གཟའ་ཉི་མ་མཚན་ཕྱེད་ནས་ཉི་མ་མ་ཤར་གྱི་བར་ལ་ཤར་ནས་འཆར་བ་ལ་ཨ། ཉི་མ་ཤར་ནས་ཕྱེད་ཀྱི་བར་ལྷོ་ནས་འཆར་བ་ལ་ཨཿ ཕྱེད་ནས་ཉི་མ་ནུབ་ཀྱི་བར་ནུབ་ནས་འཆར་བ་ལ་ཨཱ། ཉི་མ་ནུབ་ནས་མཚན་ཕྱེད་བར་བྱང་ནས་འཆར་བ་ལ་ཨཾ་ཞེས་པའི་དོན་ནོ། ། དེ་བཞིན་དུ་ཟླ་བ་སོགས་ལ་ཡང་ཐུན་མཚམས་བཞིའི་དབྱེ་བས་ས་བོན་གྱི་ཡི་གེ་བཞི་བཞིའོ། ། དབུས་ཀྱི་རྡོ་རྗེའི་སྟེང་དུ་ས་བོན་ཞེས་སོགས་ཨེ་ཝཾ་གཟུགས་སྒྲུབ་ཀྱི་སྐབས་སུ། བླ་མ་ཡུ་མོས་བོད་ཡིག་ལ་ཨེ་ཝཾ་གཟུགས་སྒྲུབ་བྱས་ཏེ། གྲི་གུག་ཁ་གྱེན་ལ་བསྟན་ནས་ཨའི་ལག་པ་གཡས་པ་དང་། ཐོད་པས་ཨཱི་ལག་པ་གཡོན་པ་དང་། དབྱུག་པ་དུམ་བུར་བཅད་ནས་མགོ་བོ་དང་འགྲེང་བུ་བྱེད།
དེ་ལ་བླ་མ་རྒ་ལོའི་ཞལ་ནས། བླ་མ་ཡུ་མོའི་ཐུགས་རབ་ལའང་། ། ཨེ་ཝཾ་གཟུགས་སྒྲུབ་མ་ཤེས་པ། ། ར་ལོ་ཁོ་ནས་ཤེས་པའི་དོན། ། ཉིན་བར་སྐར་མ་ཇི་བཞིན་དུ། ། ཡོད་ཀྱང་སྣང་བར་མ་གྱུར་པ། ། ཁོ་བོས་ཤེས་ཤིང་གཏམ་དུ་བརྗོད། ། དིང་སང་དབུས་གཙང་རྣམ་གཉིས་ན། ། གཟུགས་སྒྲུབ་ཤེས་པ་ཁོ་བོའི་དྲིན། ། ཞེས་གསུངས།
བླ་མ་འཕགས་པ་འོད་ཀྱི་ཞལ་ནས། ཡི་གེའི་གཟུགས་ལེགས་པོ་བྱུང་ན་ཆོག་གམ་མི་ཆོག་གསུངས་ན་ཡང་། དེས་མི་ཆོག་སྟེ། ཤར་དང་ནུབ་ཀྱི་མཚན་མ་ནི་གཞོམ་དུ་མེད་པའི་རྐང་པ་དང་མགོ་ལའོ། ། ཞེས་པ་དང་། རྐང་པ་དང་མགོར་རླུང་དང་ས་དག་གྲངས་ཇི་ལྟ་བ་བཞིན་ནོ། ། ཞེས་སོགས་དང་མཐུན་པ་དགོས་པས་སོ། ། དེས་ན་དབུས་ཀྱི་གྲི་གུག་ལུས་བྱེད་དེ་ནམ་མཁའ། ཤར་གྱི་དབྱུག་པ་རླུང་ཡིན་པས་རྐང་པ། ནུབ་ཀྱི་ཐོང་གུག་ས་ཡིན་པས་མགོ་བོའོ། །
ལྷོ་ཡི་ཚེག་དྲག་མེ་ཡིན་པས་ཟླ་ཚེས། བྱང་གི་ཐིག་ལེ་ཆུ་ཡིན་པས་ཐིག་ལེ། ནཱ་ད་ནི་ཁྱབ་བྱེད་ཡེ་ཤེས་ཀྱིས་མཚོན་བྱེད་གཞོམ་དུ་མེད་པའོ། ། དེས་ན་འདི་ནི་རྒྱ་གར་གྱི་ཡི་གེ་ལ་བསྒྲུབ་པ་ཡིན་ནོ། ། ཨེཾ་ཝཾ་ཀྵཾ་ཧཾ་ཞེས་པར། བི་བྷུ་ཏིའི་རྒྱ་དཔེ་ལ། ཨེ་ཝཾ་ཀྵ་ཧཾ་ཞེས་འབྱུང་། གོང་གི་ཨེ་ཝཾ་བསྒྲུབ་པ་དང་བསྟུན་ན་དེ་འདྲ་གཅིག་རིགས་སོ། ། འདི་ཡི་དབྱེ་བ་རྣམ་པ་ལྔ་སྟེ་སྙིང་སྟོབས་ཀྱི་དབྱེ་བས་ཞེས་སོགས་སུ། ཚེས་གཅིག་གི་ཟླ་བའི་ཆ་དེ་ཚེས་ཞག་བཅོ་ལྔའི་བར་དུ་གནས།
དེ་ལ་མིང་འདོགས་བཅོ་ལྔར་འགྱུར་ཏེ། ཚེས་གཅིག་ལ་ཆུང་ངུའི་ཚད་ཀྱི་བུ་མོ། ཚེས་གཉིས་ལ་ཆུང་ངུའི་ཚད་ཀྱི་གཞོན་ནུ་མ། ། ཚེས་གསུམ་ལ་ཆུང་ངུའི་ཚད་ཀྱི་ལང་ཚོ་མ། ཚེས་བཞི་ལ་ཆུང་ངུའི་ཚད་ཀྱི་རྒན་མོ། ཚེས་ལྔ་ལ་ཆུང་ངུའི་ཚད་ཀྱི་སྨིན་པ་སྟེ། མུན་པའི་དབྱེ་བས་ལྔ། དེ་བཞིན་དུ་ཚེས་དྲུག་ནས་བཅུའི་བར་ལ་འབྲིང་པོའི་ཚད་ཀྱི་བུ་མོ་སོགས་ཏེ་རྡུལ་གྱི་དབྱེ་བས་ལྔ། སྙིང་སྟོབས་ཀྱི་དབྱེ་བས་བཅུ་གཅིག་པ་ལ་དང་པོའི་ཚེས་གཅིག་གི་ཆ་ཤས་ཆེན་པོའི་ཚད་ཀྱི་བུ་མོ་སོགས་ནི་དཀྱུས་ན་གསལ། ཆ་བཅོ་ལྔ་རྫོགས་པའི་མཐའ་ནག་ཕྱོགས་ལ་མ་ཞུགས་པ་ནི་དཀར་པོའི་བཅུ་དྲུག་པའི་ཆའོ། །
དེ་ལ་ཆེན་པོའི་ཚད་ཀྱི་དབྱེ་བ་རྣམ་པ་ལྔ་སྟེ། ཞེས་པར། སྔར་གྱི་དཀར་པོའི་ཚེས་གཅིག་གི་ཆ་ཤས་དེ་ནག་ཕྱོགས་ཀྱི་ཚེས་གཅིག་ལ་མུན་པ་ལ་འཇུག་གོ ། དེ་ཚེས་ཞག་བཅོ་ལྔའི་བར་དུ་གནས་པ་ལ་མིང་འདོགས་བཅོ་ལྔར་འགྱུར་ཏེ། ནག་པོའི་ཚེས་གཅིག་ལ་མུན་པ་འཇུག་པ་ཆུང་ངུའི་ཚད་ཀྱི་བྱིས་པ། གཉིས་པ་ལ་གཞོན་ནུ་སོགས་སོ། ། ནག་པོའི་ཚེས་དྲུག་ནས་བཅུའི་བར་ལ་འབྲིང་པོའི་ཚད་ཀྱི་བྱིས་པ་སོགས་སོ། ། ནག་པོའི་བཅུ་གཅིག་ནས་བཅོ་ལྔའི་བར་ནི་དཀྱུས་ན་གསལ་ལོ། ། ཡར་ངོ་དང་མར་ངོ་དང་ངོ་གཉིས་སྙིང་རྗེ་དང་སྟོང་ཉིད་བཅོ་ལྔ་ཡིན། བཅུ་དྲུག་པ་རྣམ་པ་གཉིས་ནི་རྣམ་པ་ཐམས་ཅད་པའི་སྙིང་རྗེ་དང་སྟོང་ཉིད་དོ། །
འཁོར་བ་པའི་དུས་སུ། ཡར་ངོ་མར་ངོ་གཉིས་སུ་གནས་ཤིང་། རྫོགས་པ་བཅུ་དྲུག་པ་མི་གནས་པ། འཇིག་རྟེན་ལས་འདས་པའི་དུས་སུ་རྫོགས་པ་བཅུ་དྲུག་པ་རབ་ཏུ་གནས་ཤིང་ཡར་ངོ་མར་ངོ་མི་གནས། ཡར་ངོ་ལ་བུ་མོ་སོགས་དང་། མར་ངོ་ལ་བྱིས་པ་སོགས་ཀྱི་མིང་གིས་བཏགས་པ་ནི་བསམ་པའི་དབང་དུ་བྱས། འོག་ཏུ་དེ་ལས་བཟློགས་པ་གསུངས་པ་ནི་ལུས་ཀྱི་དབང་དུ་བྱས་པའོ། ། རབ་ཏུ་བརྗོད་པས་དབྱངས་ཀྱི་མཚན་ཉིད་ཡིན་པའི་ཕྱིར་ཞེས་པར། སྐད་དོད་ལ། སམ་སྲ་ས་ར་ཎ།
ཞེས་པ། འདིར་རབ་ཏུ་བརྗོད་པར་བསྒྱུར། རྔོག་ལོ་ཙཱ་བས་འཕོ་བར་བསྒྱུར། ཁ་ཅིག་གིས་སླར་བསྒྱུར་བར་ཞེས་བསྒྱུར་ཏེ། དེ་རྣམས་ཐམས་ཅད་ལ་སྐྱོན་མེད་ནའང་། སྐབས་འདིར་སླར་འཕོ་བས་ཞེས་པས། སླར་བསྒྱུར་བ་ཞེས་པ་གོ་སླ་སྟེ། ཨི་རྀ་ཨུ་ལྀ་བཞི་རིམ་པ་བཞིན་ཡ་ར་ཝ་ལར་གྱུར་པ་ལས། སླར་ཡང་སྔར་ཤུལ་དུ་ལོག་པའི་དོན་ཡིན་པས་སོ། ། གསལ་བྱེད་ནི་ཟླ་བའོ། །
གསལ་བྱེད་གཉིས་བརྩེགས་པ་ནི་ཉི་མའོ། ། གསལ་བྱེད་གསུམ་བརྩེགས་པ་ནི་སྒྲ་གཅན་ནོ། ། ཞེས་སོགས་གསུངས་པ་ནི་བུ་ལོན་གྱི་རིམ་པ་སྟེ། ཡེ་ཤེས་ཀྱི་ཆ་ལ་དགོངས་པ་ཡིན། དེའི་རྒྱུ་མཚན། ཟླ་བ་ལ་དྲུག་ཅུ་རྩ་བཞི་ཆ། ཉི་མ་ལ་སུམ་ཅུ་རྩ་གཉིས་ཆ། སྒྲ་གཅན་ལ་བཅུ་དྲུག་ཆ་བུ་ལོན་དུ་འགྱུར་བས་སོ། ། འོ་ན་ཡེ་ལེར་སྒྲ་གཅན་ལ་དབྱངས་ཕྱེད་བཤད་པ་དང་འགལ་ཞེ་ན། དེ་ནི་ལོངས་སྤྱོད་ཀྱི་དབང་དུ་བྱས་པས་འགལ་བ་མེད་དོ། །
སྟོང་པ་ཉིན་ཞག་འགའ་ཞིག་ལ་གཞོམ་དུ་མེད་པའོ། ། ཞེས་པ་ནི། ལྷག་པའི་ཞག་ལ་ཡི་གེ་ནཱ་ད་སྤྱད་དོ། ། ཞེས་པའི་དོན་ནོ། ། སྶཱཿ དབྱངས་དང་བཅས་པ་སྤྱོད་ཅེས་སོགས་སུ། མཁན་ཆེན་ཐར་ལོ་འདི་རྣམས་ཕྲལ་ནས་ཀློག་སྟེ། ས་སཱཿ ས་ས་ལཱི་ཞེས་སོགས་ལྟ་བུའོ། ། དེ་ལྟར་ཀློག་པ་དེ་དག་པར་སྣང་ཡང་།
བླ་མ་རྭ་པ། རང་ལ་རང་བཏགས་ཆེན་པོ་གཅིག་ཏུ་བཀླག ། གསུངས་ནས་ཆེ་བ་གཅིག་ཏུ་ཀློག དེ་ཀློག་པ་བདེ་ཞིང་ཟོར་ཡང་པས་དེ་བཞིན་ཀློག་གོ ། དང་པོའི་ཡི་གེ་ནི་ཡེ་ཤེས་ཀྱི་ས་བོན་དུ་འགྱུར་ཞིང་མིང་མཐའ་དག་ནི་བཟླས་པའི་སྔགས་སུ་འགྱུར་རོ། ། ཞེས་པར། ལུས་ཅན་ཐམས་ཅད་ཀྱི་མིང་ཡིག་དང་པོ་ལ་ཐིག་ལེ་སྦྱར་བས་དེ་བསྐྱེད་པའི་ས་བོན་དུ་འགྱུར། མིང་རྫོགས་པའི་མཐར། ཨོཾ་དང་། ཧཱུྃ་ཕཊ྄་དམ།
སྭ་ཧཱ་སྦྱར་བས་དེ་ཟླས་པའི་སྔགས་སུ་འགྱུར། མིང་ཡིག་དང་པོ་ལས་བསྐྱེད་པའི་རྒྱུ་མཚན། བར་དོའི་སེམས་ཅན་དེ་ཕའི་སྤྱི་གཙུག་གམ་ཁ་ནས་ཞུགས་ཏེ་ཕའི་ཁུ་བ་ལ་ཞུགས་ཏེ་མངལ་དུ་འཇུག དེའི་ཁུ་བ་དང་པོའི་ཆ་ལས་མངལ་འཛིན་པ་དག་པའི་དོན་ནོ། ཁ་ཅིག་ཏུ་མིང་ཡིག་ཐ་མ་ས་བོན་དུ་འགྱུར་བ་ནི། ཕའི་ཁུ་བ་ཐ་མ་ལ་བར་དོའི་སེམས་ཅན་ཞུགས་ནས་མངལ་བཟུང་བ་དག་པའོ། ། དེ་ལ་མིང་ཡིག་གི་ཐོག་མ་གསལ་བྱེད་དེས་ཉི་མའམ་རྡུལ་མཚོན། ཐིག་ལེས་ཟླ་བའམ་ཁུ་བ་མཚོན། སྲོག་གི་དབྱངས་ཀྱིས་སྒྲ་གཅན་ནམ་རྣམ་ཤེས་མཚོན། འཆད་པར་འགྱུར་བ་ལ་ཡན་ལག་དགོད་པ་ལ་སོགས་པ་རིག་པར་བྱའོ། །
ཞེས་པར། ལྟེ་བར་ཧླིཾ་དང་། སྙིང་ཁར་ཧཱུྃ་དང་། མགྲིན་པ་ཧྲཱིཾ་རིང་པོ་སོགས་དགོད་པ་ཡང་འདིས་གསལ་ལོ། ། འདིར་བསྲེགས་བཅད་ཅེས་པ་ལ་སོགས་པར། ཞེས་པར། རྒྱན་སྟུག་པོ་བཀོད་པའི་མདོ་ལས། དགེ་སློང་དག་གམ་མཁས་རྣམས་ཀྱིས། ། བསྲེགས་བཅད་བརྡར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། །
བླང་བར་བྱ་ཡི་གུས་ཕྱིར་མིན། ། ཞེས་གསུངས་པའི་དོན་ནོ། ། གསེར་བཟང་པོ་དེ་བསྲེགས་ན་དམར། བཅད་ན་དཀར། བརྡར་ན་སེར་བ་སྟེ་གསུམ་གྱིས་བརྟག་དགོས་པ་བཞིན་དུ། སངས་རྒྱས་ཀྱི་བཀའ་ཡང་དཔྱད་པ་གསུམ་གྱིས་རྣམ་པར་དག་པར་བླང་བར་བྱའོ། ། མདོར་བསྡུས་བདུན་པའི་ཟིན་བྲིས་སོ། ། དེ་སྲིད་ཁེངས་པ་ཅན་དེ་དག ། ཀུན་མཁྱེན་གྱིས་ཀྱང་དབང་མི་འགྱུར། ། ཞེས་པར།
དྲང་སྲོང་ཞིག་གིས་ཆུ་བཏང་བའི་གསེབ་ན་ཁུ་བའི་རྡུལ་ཡོད་པ་ལ་རི་དྭགས་མོ་གཅིག་གིས་ལྡག་ནས་མོ་རང་གི་མཚན་མ་ཟ་བ་ལ་ལྡག་པས། སེམས་ཅན་གྱི་ལས་ཚུལ་བསམ་གྱིས་མི་ཁྱབ་པས་སེམས་ཅན་ལུས་ཚོལ་བ་ཞིག་དང་ཐུག་ནས་སྐབས་ཤིག་ལ་ཕྲུ་གུ་ལུས་པོ་མི་ལ་མགོ་བོ་རི་དྭགས་སུ་ཡོད་པ་རྒྱབ་གཞུང་ལ་རི་དྭགས་ཀྱི་སྤུ་ཡོད་པ་ཞིག་བཙས། དྲང་སྲོང་གིས་རང་གི་བུར་ཤེས་ནས་གསོས་སོ། ། ཆེར་སྐྱེས་པ་དང་། ཐོད་པ་བརྟགས་པའི་རིག་པ་བསླབས་པས་ལེགས་པར་ཤེས་ནས་ཐམས་ཅད་ལུང་སྟོན་ཏེ། སྒྲ་གྲག་ན་ལྷར་སྐྱེ། འབྲིང་ན་མིར། སྒྲ་མི་གསལ་ན་དམྱལ་བ། འབྲིང་ན་དུད་འགྲོ། ཆུང་ན་ཡི་དྭགས་སུ་སྐྱེ་བར་ལུང་སྟོན།
དེའི་ཚེ་ཁོའི་བསམ་པ་ལ། བཅོམ་ལྡན་འདས་བས་ཀྱང་ཐོད་པ་བརྟག་པ་ང་རང་མཁས་སོ་སྙམ། རེ་ཞིག་ན་ཀུན་དགའ་བོ་ལ་བཀའ་སྩལ་པ། འབྲས་བུ་བཞི་ཐོབ་པའི་མགོ་བོ་བཞི་ཁྱེར་ལ་སྟོན་ཅིག་གསུངས། ཀུན་དགའ་བོས་དེ་ལྟར་བསྟན་པས། དང་པོ་གསུམ་ལྷར་སྐྱེས་པ་ལུང་བསྟན། དགྲ་བཅོམ་གྱི་ཐོད་པ་དེ་མ་ཤེས་ཏེ། ངོ་ཚ་ནས་ཐེ་ཚོམ་སྐྱེས་པ་དང་། ཁྱོད་ཀྱིས་མཐའ་དག་མ་རྟོགས་ཀྱི་སློབས་ལ་ལུང་སྟོན་ཅིག ཐམས་ཅད་ལ་བྱང་པ་ཡོད་དམ།
ཡོད་དེ་སྟོན་པའོ། ། དེ་དེར་སོང་སྟེ་ཞུས་པས། དེ་ནས་བཅོམ་ལྡན་འདས་ཀྱིས་ལུང་བསྟན་པས་ད་བཟོད་ཁོ་དད་ནས་བསྟན་པ་ལ་ཞུགས། དེའི་ཚེ་རྩིས་མཁས་པའི་མངོན་པའི་ང་རྒྱལ་ཡོད་པས་དེ་གཞོམ་པའི་དོན་དུ། བཅོམ་ལྡན་འདས་ཀྱིས་རི་དྭགས་མགོ་རྒྱུ་སྐར་ལ་རྟོགས་ཤིག རྒྱུ་སྐར་མ་རུངས་པ་ལགས་ཏེ། ལོ་བཅུ་གཉིས་སུ་ཆར་མི་འབབ་བོ། ། འགྱུར་བ་དང་བཅས་པ་ཡིན་གྱིས་ད་རུང་རྟོགས་ཤིག ལོ་དྲུག་དང་། ལྔ་དང་།
ཞག་བདུན་གྱི་བར་དུ་ཆར་མི་འབབ་བོ་ཞེས་ཞུས་པས། སྟོན་པས་གནས་མལ་སྡུས་ཤིག ལྷས་ཆར་འབེབས་སོ། ། ཞེས་གསུངས། དེ་མ་ཐག་ཆར་ཆེན་པོ་བབས་པ་དང་ང་རྒྱལ་ཞི། ཆོས་བསྟན་པས་བདེན་པ་མཐོང་། ཞེས་པ་ལྟ་བུའམ། མདོ་ལས། སྒྱུ་མ་མཁན་བཟང་པོའི་བསམ་པ་ལ། བཅོམ་ལྡན་འདས་དང་།
བདག་སྒྱུ་མ་ཤེས་པར་མཉམ་ཡང་། ཅུང་ཞིག་རང་ཉིད་མཁས་སོ་སྙམ་མོ། ། འོན་ཀྱང་བཅོམ་ལྡན་འདས་ལ་མངོན་ཤེས་ཡོད་ཟེར་བས་བརྟག་གོ་སྙམ་ནས། བཅོམ་ལྡན་འདས་ལ་བདག་གི་སྡུམ་བར་དུ་གདུགས་ཚོད་ལ་བྱོན་པ་ཅི་གནང་ཞེས་ཞུས་པ་དང་། དོན་དུ་འགྱུར་བ་མཁྱེན་ནས་གནང་། མངོན་ཤེས་མེད་དོ་སྙམ། བསླུ་བའི་བསམ་པས། སྒྱུ་མའི་ཁང་བཟང་ཞིག་སྤྲུལ། མི་གཙང་པ་སྦྱར་བའི་བཟའ་བཏུང་སྒྱུ་མས་བཟང་པོར་སྤྲུལ་པ་དང་། ཚངས་པ་བྱུང་ནས།
བཟང་པོ་བཅོམ་ལྡན་འདས་གདན་འདྲེན་པ་ལེགས་སོ། ། ང་ཡང་འདྲེན་ནོ་ཟེར། ཁོའི་དེ་འདྲ་བའི་ཁང་བཟང་ཞིག་སྤྲུལ་ཏེ། དེ་བཞིན་དུ་དབང་པོ་ལ་སོགས་པས་ཀྱང་དེ་འདྲ་བ་རེ་སྤྲུལ་པ་དང་། ཁོ་བོ་ཐེ་ཚོམ་དུ་གྱུར། སང་ནངས་པར་བཅོམ་ལྡན་འདས་དགེ་སློང་གི་དགེ་འདུན་དང་བཅས་པ་ནམ་མཁའ་ལ་བྱོན། སྒྱུ་མའི་ཁང་པར་བཞུགས་པ་དང་། སྒྱུ་མའི་ཟས་སྦྱར་བ་རྣམས་དྲངས་པས། སྒྱུ་མ་བཤིག་པས་འཇིག་ཏུ་མ་འདོད། ཚངས་པ་ལ་སོགས་པའི་ཁང་པ་རྣམས་ན་ཡང་།
བཅོམ་ལྡན་འདས་དགེ་སློང་གི་དགེ་འདུན་དང་བཅས་པ་བཞུགས་ནས་གདུགས་ཚོད་གསོལ་བ་མཐོང་ནས། འགྱོད་ནས་གདུགས་ཚོད་བཟང་པོ་སྦྱར་བ་ཞུ། འདི་རྣམས་མི་གཙང་བ་ལགས་ཞུས་པས། ཐམས་ཅད་སྒྱུ་མར་ཁྱད་མེད་པའི་ཆོས་བསྟན། བསོད་སྙོམས་དེ་ཉིད་གསོལ། ཡོན་བཤད་ནས་གཤེགས། བཟང་པོ་དད་པ་ཐོབ་ནས་བསྟན་པ་ལ་ཞུགས་པ་བཞིན་ནམ། ཡང་མདོ་ལས། དྲང་སྲོང་སྣང་བ་ཞེས་བྱ་བས། ནྱ་གྲོ་དྷའི་ཤིང་སྡོང་ཆེན་པོ་རྒྱང་གྲགས་ཁྱབ་པ་ཞིག་ལ་མངོན་ཤེས་ཀྱིས་ལོ་མའི་གྲངས་བགྲངས་པས།
ལོ་བཅུ་གཉིས་དང་ཞག་བདུན་ནས་ཤེས། དེས་ང་རྒྱལ་བར་གྱུར་པ་དང་། བྲམ་ཟེ་སྔོ་བསངས་ཞེས་བྱ་བས་དེར་འོངས་པའི་ཚེ། ཀྱེ་བྲམ་ཟེ་མིའི་རིགས་ནས་ཤིང་སྡོང་འདི་ཡི་ལོ་མའི་གྲངས་ཤེས་ནུས་པ་ཡོད་དམ། ཡོད་དེ། བདག་གིས་བགྲང་ངོ་། ། བགྲོངས་ཤིང་། དེས་ཤིང་དང་འདབ་མ་ལ་མི་བལྟ་བར། སྐད་གཅིག་གིས་མཉམ་པར་བཞག་ནས་གྲངས་འདི་ཡོད་བྱས་པ་ཇི་ལྟ་བ་བཞིན་བྱུང་བ་དང་། ངས་ལོ་དེ་ཙམ་གྱི་བར་ལ་བསམ་དགོས་པ་བྱུང་བ།
ཁྱོད་ཀྱིས་ཡུད་ཙམ་ལ་མཁྱེན་པ་ངོ་མཚར་ཆེ་ཞེས་ཟེར་ནས་བྲམ་ཟེའི་རྐང་པ་ལ་གཏུགས་ནས་ཕྱག་བྱས་པ་བཞིན་ནོ། ། དེའི་ཚེ་དྲང་སྲོང་ནི་ཤ་རིའི་བུའོ། ། བྲམ་ཟེ་ནི་ཤཱཀྱ་ཐུབ་པའོ། ། སྡིག་པ་བྱེད་པ་དག་གི་ཁྱིམ། ། ཁབ་རྩེ་རི་ཡི་རྣམ་པར་རོ། ། ཞེས་པར། ཇོ་བོ་ཆེན་པོ་རྗེ་ན་ལེནྡྲ་ན་བཞུགས་དུས་ན། ཞལ་ཏ་བ་ཆོས་ལྡན་གཅིག་ཡོད་པ་དེས། དགེ་འདུན་ལ་བཏུང་བ་འདྲེན་པ་བསྟུད་མ་བྱུང་བ་ལ། དེ་རིང་སྐོམ་མང་པོ་གསོལ་གྱིས་ཕྱི་མ་འདི་ནངས་པར་དྲང་ངོ་སྙམ་སྟེ་བཞག་པ་དང་།
དེའི་མཚན་མོ་ཤིན་ཏུ་སྐོམ། ཆུ་ཟངས་ནས་ཆུ་འཐུང་ངོ་སྙམ་སྟེ་ཆུ་འཐུང་དུ་ཕྱིན་པ་དང་། དེ་ན་ཆུ་ཐིགས་ཙམ་ཡང་མི་འདུག ཆུས་བཀང་ཡོད་པས་མེད་མི་སྲིད། ང་འཁྲུལ་ཡོད་པ་བརྟག་གོ་སྙམ་ནས། དེར་རྡོ་བཅུག སྒོ་ན་མཚེའུ་ཡོད་པར་ཕྱིན་པ་ན། དེའང་སྐམས་པར་མཐོང་ནས། དེའི་དཀྱིལ་དུ་ཐོ་ཆེན་པོ་བརྩིགས་ཏེ་ཉལ་བ་དང་། སྐོམ་པས་མ་ཚུགས་ཏེ།
གངྒཱ་ལ་བཏུང་ངོ་སྙམ་སྟེ་ཕྱིན་པ་དང་། གངྒཱ་སྐམས་པར་མཐོང་འདི་འདྲ་མི་སྲིད་ང་འཁྲུལ་འདུག འོན་ཀྱང་ཅི་ཡིན་བརྟག་གོ་སྙམ་ནས། གངྒཱའི་ཕ་རོལ་གྱི་ཤིང་ལ་ཆོས་གོས་དཀྲིས་ནས་བཞག ནང་དུ་ལོག་ནས་སྐོམ་པས་ཉེན་བཞིན་དུ་ཉལ། ནངས་པར་ནམ་ལངས་ནས་བལྟས་པས་ཆུ་ཟངས་ཆུས་གང་པའི་ནང་ན་རྡོ་བཅུག མཚེའུ་ཁེངས་པའི་ནང་ཐོ་བརྩིགས། གངྒཱའི་ཕ་རོལ་ན་ཤིང་སྡོང་ལ་ཆོས་གོས་དཀྲིས་པ་རྣམས་མཐོང་བ་བཞིན་ནོ། ། དེ་མ་ཐག་འབྲས་བུ་སྨིན་པ་སྒྲིབ་པ་ཆུང་བ་ཡིན་ཏེ། དཔེར་ན་སློབ་དཔོན་ཆོས་མཆོག་དེ་བཙུན་པའི་མཐར་ཕྱིན་པ་ཡིན་པས།
ཉིན་རེ་བཞིན་དུ། དེ་རིང་ང་ལ་ཉེས་ལྟུང་གིས་མ་ཕོག་ན། ཤིང་སྐམ་པོ་ལ་མེ་ཏོག་སྐྱེ་བར་གྱུར་ཅིག བྱས་པས་སྐྱེ་བ་ཡིན་པ་ལ། ལན་ཅིག་སྐྱེ་རུ་མ་འདོད། ཅི་ཡིན་བསམས་པས།

ལྡེ་མིག་ཀླད་ལ་བསྐོར་བའི་ལྟུང་བ་བྱུང་པར་ཤེས་ནས། བཤགས་བསྡོམས་བྱས་ཏེ། སླར་བདེན་པའི་སྟོབས་བརྗོད་པས་མེ་ཏོག་སྐྱེས་པ་ལྟ་བུའོ། ། འོ་སྐོལ་ཀ་འདྲ་ལ་ད་འདྲའི་བུ་མྱུར་བ་བྱུང་དོགས་མི་བདོག་གི ། ཞེས་སོ། ། དེ་ཡི་ཕྱི་རོལ་སྟོང་པ་གཅིག་པུ་སྲིད་པ་གསུམ་བྲལ་ཡོན་ཏན་མེད་ཅིང་དེ་ཉིད་ཀྱིས་ནི་དམན་པའོ། ། ཞེས་པར། འོག་རླུང་གི་དཀྱིལ་འཁོར་དང་། སྟེང་གི་གཙུག་ཏོར། དེའི་ཕྱི་རོལ་སྟོང་པ་གཅིག་པུ་སྟེ། རྡུལ་ཕྲ་རབ་སོ་སོའི་ངོ་བོ།
ཁམས་ལྔ་པ་སྟོང་པ་གཅིག་པུའོ། ། དེ་སྲིད་པ་གསུམ་གང་དུ་ཡང་མི་གཏོགས་པས་སྲིད་པ་གསུམ་བྲལ། དྲི་ལ་སོགས་པ་མེད་པས་ཡོན་ཏན་མེད་ཅིང་། སའི་དེ་ཉིད་སྲ་བ། ཆུའི་དེ་ཉིད་གཤེར་བ་ལ་སོགས་པ་མེད་པས་དེ་ཉིད་ཀྱིས་དམན་པའོ། ། དེ་ལྟ་བུའི་སྟོང་པ་གཅིག་པུ་དེ་ནི་ཀུན་ལ་ཁྱབ་ཅིང་། རྡུལ་ཕྲ་རབ་སོ་སོའི་ངོ་བོ་ཁམས་ལྔ་པ་ཡིན་ལ། ནམ་མཁའ་ནི་ས་ལ་སོགས་པའི་རྡུལ་ཕྲན་དང་མ་འདྲེས་པ་ཐམས་ཅད་དུ་ཁྱབ་བྱེད་ཡིན་པའི་ཕྱིར་དེ་གཉིས་མི་འདྲའོ། ། རི་རབ་ཀྱི་གཙུག་ཏོར་གྱི་འོག སྐྲའི་གནས་ཏེ།
ཞེས་སོགས་སུ། རི་རབ་ཀྱི་གཙུག་ཏོར་གྱི་འོག་ནས་སྐྲའི་གནས་དང་། དཔྲལ་བ་དང་། སྣ་དང་། སྐོས་ཀོ་དང་། མགྲིན་པའི་གནས་ཀྱི་བར་གཟུགས་མེད་སྲིད་རྩེ་ནས་ཚངས་རིས་ཀྱི་བར་རྣམས་ཀྱི་གནས་ཡིན། མགྲིན་པའི་སུམ་ཆ་འོག་མ་ལ། བཞིར་བགོས་པའི་ཆ་ལ། གཞན་འཕྲུལ་དབང་བྱེད་ནས་འཐབ་བྲལ་གྱི་བར་གནས། རི་རབ་ཀྱི་སྟེང་དུ་སུམ་ཅུ་རྩ་གསུམ།
ལོགས་ལ་རྒྱལ་ཆེན་རིགས་བཞིའོ། ། གནས་དེ་དག་ཀྱང་ནང་ལུས་ལ་གཙུག་ཏོར་གྱི་འོག་ནས་སྐྲ་མཚམས་ཀྱི་བར་ལ་སོར་དྲུག དཔྲལ་བ་དང་། སྣ་དང་། སྐོས་ཀོ་དང་། མགྲིན་པའི་སུམ་གཉིས་ཡན་ཆད་རྣམས་སོར་བཞི་བཞི་དང་། དེ་འོག་མགྲིན་པའི་སོར་གཉིས་རྣམས་ལ་སྦྱོར། ཨི་ལ་སོགས་པ་བཅུ་དྲུག་གཟུགས། ། ཞེས་པར། རྒྱ་དཔེར།
ཨི་ཨཱ་དེའི་ཞེས་པ་མཚམས་སྦྱར་ནས། ཡཱ་དི་ཞེས་འབྱུང་བའི་མཚམས་སྦྱོར་མ་ཕྱེད་པར། རཱ་ལོས་ཡ་ལ་སོགས་པ་ཞེས་བསྒྱུར། དེའི་རྗེས་སུ་ཐང་སྟོན་ལོ་ཙཱ་དང་། ལོ་ཙཱ་བ་གྲགས་རྒྱལ་གྱིས་འགྱུར་བཅོས་པ་ལའང་དེ་ལས་ལྷག་པོ་མ་ཐོན། དེས་ན་ཨི་ལ་སོགས་པ་ཞེས་བསྒྱུར་བ་ལེགས་སོ། ། དམྱལ་བ་ཆེན་པོ་བརྒྱད་རྣམས་ནི་ས་འོག་ནའོ། ། ཞེས་པར། བླ་མ་བསོད་ནམས་འོད་ཟེར་དམྱལ་བ་བརྒྱད་སའི་ཕྱི་རོལ་གྱི་མཐའ་ན་ཡོད་དོ། ། ཞེས་པ་བཀག་གོ །
དེས་ན་བརྒྱད་པ་ནི་བདུན་པའི་མ་མཐའ་ན་ཡོད་དོ། ། གླིང་དང་། རྒྱ་མཚོ་དང་། རི་བོ་རྣམས་སུམ་སྤེལ་དུ་ཡོད་པས། རི་རབ་ཀྱི་འཁྲིས་སུ་ཟླ་བའི་གླིང་། དེ་ནས་སྦྲང་རྩིའི་རྒྱ་མཚོ། དེ་ནས་འོད་སྔོན་གྱི་རི་ཞེས་རྒྱ་མཚོ་རྣམས་མས་རིམ་གྱིས། གླིང་དང་རི་གཉིས་ཡས་རིམ་གྱིས་སྦྱོར་རོ། ། ས་ཡི་སྟེང་དུ་དམག་ཚད་སྟོང་ཕྲག་རྣམས་ནི་རི་དང་ཀླུ་དང་གཟའ་དང་ཕྱོགས་རྣམས་དག་ཏུ་འགྱུར། ། ཞེས་པའི་ཚད་འདི་ཁ་ཅིག་གླིང་བཞིའི་རྒྱ་ལ་འདོད།
ཁ་ཅིག་དཔངས་ལ་འདོད། སའི་སྟེང་དུ་ཞེས་པ་ལྟར་ན་ཕྱི་མ་ཅུང་བཟང་ངོ་། ། རང་གི་ལུས་རང་བཞིན་གྱིས་མདུན་དང་རྒྱབ་རླུང་དང་སའི་རང་བཞིན་དང་། ཞེས་སོགས་སུ། ལུས་ཀྱི་མདུན་རླུང་གི་རང་བཞིན་ཏེ་གཅི་བ་འབབ་པའི་ཕྱིར། རྒྱབ་སའི་རང་བཞིན་ཏེ་བཤང་བ་འབབ་པའི་ཕྱིར། ལུས་ཀྱི་གཡོན་ཆུ་ཡིན་ཏེ། ལ་ལ་ནཱ་ཆུའི་ཁམས་གཡོན་ན་གནས་པའི་ཕྱིར། གཡས་མེ་ཡིན་ཏེ། རྭ་བ་ན་མེའི་ཁམས་གཡས་ན་གནས་པའི་ཕྱིར་རོ། །
ནང་ལུས་ལ་དེ་ལྟར་ཡིན་པས་ཕྱི་གླིང་བཞིའི་ཁམས་ཀྱང་དེ་ལྟར་བསྒྲུབ་པ་ཡིན་ནོ། ། རྭ་ནི་ལྔ་པ་རྣམ་དག་སྟེང་དང་ས་གཞི་དག་གི་གནས་ལས་ཕྱི་རོལ་སོན་པའོ། ། ཕྱོགས་ཀུན་ཏུ་ནི་ཁོར་ཡུག་ཀྱང་ངོ་། ། ཞེས་སོགས་སུ་ལྷུན་པོའི་རྭ་ལྔའི་འདོད་ཚུལ་མི་གཅིག་པ་མང་སྟེ། རྭ་བ་ལྟར་ན། རི་རབ་ལ་ཕུབ་བརྩེགས་པ་ལྟ་བུའི་བང་རིམ་འོག་ནས་རིམ་གྱིས་ཆེར་སོང་པ་བཞི་ཡོད་ཅིང་། རྭ་ནི་ཟུར་བཞི་དབུས་དང་ལྔར་གྱེན་དུ་འགྲེང་བ། དཔེར་ན་གཏོར་ཁུ་བཙུགས་པ་ལྟར་འདོད། རྩ་མིའི་འདོད་པས་རྭ་བཞི་ཟུར་ནས་ཐུར་ལ་འཕྱང་བ་གངས་རིའི་སྟེང་དུ་ཟུག་པ་གཅིག་གྱེན་ལ་དཀྱིལ་ནས་འགྲེང་བ་བཞེད། བི་བྷུ་ཏིས།
རྭ་དབུས་མ་ལྷུན་པོ་རང་ལ་འདོད་ཅིང་། དེས་ན་རྭ་ལྔ་ཀ་ཐུར་ལ་འཕྱང་བ་རྡོ་རྗེ་ཕྱེད་ཚལ་བཞིན་འདོད། ཨེ་པ་འཁོན་སྟོན་གྱིས། ལྷུན་པོ་དང་རྭ་རྫ་མ་དང་། རྫ་མའི་ལུང་བཞིན་འདོད་པ་ཡིན་ཟེར་ནས། རྭ་པ་རྣམས་ཐལ་འགྱུར་མང་པོ་གཏོང་སྟེ། འདི་རང་ཨེ་ཟེར་མི་ཤེས། ། ཞེས་སོ། ། ཤོང་པའི་ལུགས་ལ་རི་རབ་ཀྱི་རྩ་བའི་རྒྱ་དཔག་ཚད་སྟོང་ཕྲག་བཅུ་དྲུག་ནི། ཁོང་སྟོང་གི་རྒྱ་ཚད་ཡིན་ལ།
དེའི་ཕྱི་རོལ་སྟོང་ཕྲག་གཅིག་སྲབ་མཐུག་གི་རྒྱ་ལ་ཡོད། རྭ་ལྔ་པོ་སྟེར་ཁ་འཕྱངས་བརྩེགས་པ་ལྟར་ཁོར་ཡུག་ཏུ་ཡོད་པར་བཞེད། བླ་མ་བསོད་ནམས་འོད་ཟེར་བ་རྩ་བའི་སྟོང་ཕྲག་བཅུ་དྲུག་དང་། སྟེང་གི་ལྔ་བཅུ་གཉིས་ཀ་ཁོང་སྟོང་གི་རྒྱ་ཚད་ཡིན་ལ། དེའི་ཕྱི་རོལ་ན་སྲབ་མཐུག་སྟོང་ཕྲག་རེ་ཐམས་ཅད་ལ་ཡོད་པར་བཞེད་ཅིང་། རྭ་ལྔ་ཁོར་ཡུག་ཏུ་བཞེད་དོ། ། རྭ་བའི་ལུགས་ལྟར་རྭ་སྟེང་དུ་བཙུགས་པ་ཡིན་ན། གངས་རི་རི་རབ་པས་མཐོ་འམ་སྙམ་པར་འགྱུར་ཏེ། རྭ་ལ་རེག་པར་བཤད་པའི་ཕྱིར་དང་། རྭ་ལས་གཞན་པའི་བང་རིམ་བཞི་ཡོད་པར་མ་བཤད་དོ། །
ལུགས་དེ་དང་རྩ་མི་དང་། བི་བྷུ་ཏི་བཞེད་པ་ཐམས་ཅད་ལ་འདིར་ལྷུན་པོའི་ཕྱོགས་ཀྱི་ཆ་ཐམས་ཅད་དུ་ཁྱིམ་གྱི་འཁོར་ལོ་འཁོར་བའི་དབང་གིས། མེ་ལ་རེག་པ་གང་ཡིན་པ་དེ་ནི་བདུན་པའི་ཕྱོགས་ཐོབ་པ་ན་ལྷུན་པོའི་རྭ་ལ་རེག་ཅིང་། གངས་རིའི་སྟེང་དུ་འགྲོའོ། ། ཞེས་གསུངས་པ་དང་འགལ་བར་འགྱུར་ཏེ། རྭ་འཁོར་ཡུག་ཏུ་མེད་པའི་ཕྱིར་རོ། ། གཞུང་འདི་ལ་བརྟེན་ནས་བླ་མ་དཔལ་ལྡན་པ། གླིང་ཐམས་ཅད་ལ་ལྟོས་ནས་དབྱར་དགུན་གྱི་ཉི་མ་མི་ལྡོག་པའི་སྐབས་མེད་དེ། ལྷོ་བགྲོད་བྱང་བགྲོད་རྒྱུན་མི་འཆད་པའི་ཕྱིར་རོ། ། ཞེས་གསུངས།
གཞན་ཡང་རྭ་ཁོར་ཡུག་ཏུ་མེད་ན། ཕྱོགས་ཀུན་དུ་ནི་ཁོར་ཡུག་ཀྱང་ངོ་། ། ཞེས་པ་དང་འགལ་ལོ། ། ཤོང་པ་དང་། བླ་མ་བསོད་ནམས་འོད་ཟེར་བའི་ལུགས་ལ་ཡང་། ཁོར་ཡུག་དེའི་ཕྱི་རོལ་རྭ་བཞིའི་ཁང་སྐྱིབས་ཀྱི་གནས་སུ་གླིང་དྲུག་དང་། ཞེས་སོགས་སུ། འདིར་ལྷུན་པོའི་འོག་གི་ཆ་ལ་ཚངས་པའི་གནས་ནས་ཕྱོགས་ཐམས་ཅད་དུ་དཔག་ཚད་སྟོང་ཕྲག་བརྒྱད་དང་ཁོར་ཡུག་གི་གཅིག་གོ ། དཔག་ཚད་སྟོང་ཕྲག་དགུའི་ཕྱི་རོལ་དཔག་ཚད་སྟོང་ཕྲག་བཅུ་དྲུག་གི་བར་དུ་གླིང་དྲུག་ལ་སོགས་པ་རྣམས་གནས་སོ། ། ཞེས་པ་དང་འགལ་བའི་སྐྱོན་ཡོད་དེ།
དེས་སྟེང་གི་ཁོག་སྟོང་གི་རྒྱ་ལ་ལྔ་བཅུ་ཟེར་བའང་ཁེགས་སོ། ། རྭ་ལྔ་ཁོར་ཡུག་ཏུ་བཞེད་པ་ནི་ཤིན་ཏུ་ལེགས་སོ། ། དེས་ན་རང་ལུགས་ལ་རྭ་ནི་ལྔ་པོ་རྣམ་དག་སྟེང་དང་ཞེས་པ་སྟེང་ནས་ཞེས་པ་ཡིན་ཞིང་། རི་རབ་དབྱིབས་ཟླུམ་པོ་རྩ་བ་ཕྲ་བ། ཁ་གདེངས་པ་རྒྱ་ཆེ་བ་ལ་རྭ་ཟླུམ་པོ་ལྔ་འོག་ནས་སྟེང་དུ་རྒྱ་ཇེ་ཆེར་སོང་བ་སྡེར་ཁ་འཕྱང་ཆུང་ངུའི་སྟེང་དུ་ཆེན་པོ་བརྩེགས་པ་ལྟར་ཐུར་ལ་འཕྱང་བའི་རྭ་ཕྱི་མ་ཁ་བའི་རི་ལ་རེག་པ། རྭ་ནང་མ་དཔག་ཚད་སྟོང་ཕྲག་གཅིག་ནས་འཁོར་ཞིང་། དེའི་འོག་ཏུ་རྩ་བའི་འཁོར་ཡུག་ཆུད་པ། དེའི་ཕྱི་མ་སྟོང་ཕྲག་གཉིས་ནས་དེའི་ཕྱི་མ་སྟོང་ཕྲག་བཞི་ནས། དེའི་ཕྱི་མ་སྟོང་ཕྲག་བརྒྱད་ནས། དེའི་ཕྱི་མ་རྭ་ལྔ་པ་ནི་སྟོང་ཕྲག་བཅུ་དྲུག་ནས་འཁོར་བ་གངས་རི་ལ་རེག་པའོ། །
རྭ་ནང་མ་ཁོར་ཡུག་གི་མཐའ་དང་མི་མཉམ་ན། རྭ་བཞིའི་ཁོང་སྐྱིབས་ཀྱི་ནང་དུ་གླིང་དྲུག་ལ་སོགས་པར་མི་འགྱུར་ཏེ། རྭ་ལྔའི་ཁོང་སྐྱིབས་སུ་འགྱུར་བས་སོ། ། ཤར་གྱི་ལུས་འཕགས་དང་འཛམ་བུའི་གླིང་ཆུང་ངུ་དང་ཞེས་འདི་ལ་ལྷོ་མི་སྨོས་པ་ནི། གླིང་གཞན་གྱི་ཤར་ནུབ་འདི་ལ་ལྟོས་ནས་འཇོག་པའི་དོན་ནོ། ། ཤར་དུ་བརྒྱ་བྱིན་ཞེས་སོགས་སུ། ཕྱོགས་སྐྱོང་བཅུའི་གནས་ཚུལ་འདི་རྣམ་དག་དང་མ་བསྟུན་པ་འཇིག་རྟེན་སྤྱི་ལུགས་ཀྱི་དབང་དུ་བྱས། འོག་ནས། ནུབ་ཏུ་བརྒྱ་བྱིན་སོགས་བཤད་པ་རྣམ་དག་དང་མཐུན་པར་བཞག་པའོ། ། ལྷུན་པོའི་རྒྱབ་ཀྱི་ཕྱོགས་ཞེས་པར།
འགའ་ཞིག་ལྷུན་པོའི་རྒྱབ་ནུབ་ཡིན་ཞེས་ཟེར་བ་ནི་མ་བརྟགས་པར་སྨྲ་བ་སྟེ། འཁོར་ལོ་ཅན་རྟག་ཏུ་ནུབ་ཁོ་ནར་འཁོར་གྱི་ཤར་ལ་སོགས་པར་མི་འཁོར་བར་འགྱུར་བས་སོ། ། དེས་ན་རྒྱབ་ཀྱི་སྐད་དོད་པྲིཥྛ་རྒྱབ་དང་། ཕྱི་མ་ལ་འཇུག་པ་ལས། འདིར་ཕྱི་རུ་བསྒྱུར་ན་ལེགས་ཏེ། རི་རབ་ཀྱི་ཕྱི་རོལ་ས་དུམ་བུ་བཅུ་གཉིས་ལ་འཁོར་ལོ་ཅན་འཁོར་བས་སོ། ། དེ་ལྟ་མིན་ན་ལྷུན་པོ་ལ་རྒྱབ་མེད་པས་འབྲུ་མནན་དཀའོ། ། དེ་ལ་དབུགས་དགུ་བརྒྱས་ཕྱོགས་སུ་འགྱུར་ཏེ། ཞེས་པར། བླ་མ་ཨུ་རྒྱན་པ་ཁོང་རང་ལ་འདི་དཀའ་བ་གཅིག་བྱུང་ནས།
གཞན་དུས་འཁོར་ཤེས་ཟེར་བ་བྱུང་ཚད་ལ་འདྲི་བ་ཡོད་པར་འདུག འདི་ལ་ནང་གི་དབུགས་དང་། ཕྱི་ཡི་ཆུ་ཚོད་ཆོས་ཐུན་བརྩི་ཤེས་ན་དཀའ་བ་མེད་དོ། ། དེས་ན་དབུགས་གཅིག་ནང་གི་ཆུ་ཚོད་གཅིག་ཏུ་བྱས་ནས་བསྒྲེས་པས་དབུགས་དགུ་བརྒྱས་ནང་གི་ཕྱོགས་སུ་འགྱུར་ཏེ། ནང་གི་ཕྱོགས་ཉི་ཤུ་རྩ་བཞིས་ཕྱིར་ཉིན་ཞག་དང་། ནང་གི་ལོར་འགྱུར་རོ། ། དེས་འདྲེའོ། ། དེ་ལྟར་ནང་དུ་ཉིན་ཞག་བརྒྱ་ཕྲག་གཉིས་ཀྱིས་དུས་བཞི་རྣམས་སུ་འགྱུར་ཏེ། ཞེས་པར། ཞག་ཉིས་བརྒྱའི་དབུགས་ཀྱི་གྲངས་དང་།
ལོ་ཉིས་བརྒྱའི་ཆུ་ཚོད་ཀྱི་གྲངས་དང་མཉམ་པའི་གྲངས་ནི་དུས་བཞི་ཆེན་པོའི་ལོ་གྲངས་ཏེ། དེ་ལྟ་བུའི་དུས་བཞི་ཆེན་པོ་གཅིག་ལ་འཕོ་བ་གཉིས་བྱེད་པའི་གཙོ་བོ་ཡོད། ཅེས་གསུངས་པ་ནི་དགོངས་པའི་དབང་གིས་བཏགས་ནས་གསུངས་པ་ནི་གཙོ་བོ་ཆུང་བ་ཞེས་བྱའོ། ། སྲིད་རྩེ་ལ་གཙོ་བོར་བྱས་པ་ནི། གཙོ་བོ་ཆེ་བ་ཞེས་བཏགས། གཟུགས་མེད་ལ་དབུགས་འབྱུང་རྔུབ་མེད་ཀྱང་དབུགས་ཚད་བཤད་པ་ནི། མི་ལོ་ཉི་ཁྲི་ཆིག་སྟོང་དྲུག་བརྒྱའི་ཡུན་ལ་གཙོ་བོའི་དབུགས་གཅིག་ཏུ་བཏགས་ནས་རང་ལོ་བརྒྱ་ཐུབ་པའི་ཚེ་ཚད་ལ་དགོངས། ཉིན་ཞག་དང་ལོ་བརྒྱ་ཕྲག་གཉིས་གཉིས་སུ་བྱེད་པ་ནི། སྐྱེས་བུ་ཚེ་ལོ་བརྒྱ་པ་དབང་པོ་བརྒྱ་པ་ཞེས་པའི་ཐ་སྙད་དང་བསྟུན་པའི་ཆེད་དུའོ། ། མདོར་བསྡུས་བརྒྱད་པའི་ཟིན་བྲིས་སོ། །
དུས་ཀྱི་དབང་གིས་དེ་དག་གིས་ཡོངས་སུ་མི་ཤེས་པར་འགྱུར་ཏེ། གཞན་ལ་གནོད་པ་བྱས་པའི་ཕྱིར་རོ། ། ཞེས་སོགས་སུ། སྔོན་རྒྱལ་པོའི་ཁབ་ཏུ་ཀླུའི་རྒྱལ་པོ་རི་བོ་དང་། ཡིད་འོང་གཉིས་ཀྱིས་འཁོར་བཞག་སྟེ་སྐྱོང་བ་དང་། དེ་དག་བག་མེད་པས་ཀླུ་གདུག་པས་སེར་བ་ཕབ་སྟེ། དེ་བྲམ་ཟེ་སེར་སྔགས་ཤེས་པས་བཅད་དེ། དབང་ཐང་བྱིན་ནོ། ། ལྷོ་ནས་བྲམ་ཟེ་མེས་བྱིན་ཞེས་བྱ་བ་སྔགས་ལ་མཁས་པ་ཞིག་གིས། བྱང་ན་ཡུལ་ནུས་པ་ཅན་ན་རྒྱལ་པོ་བདེ་མཆོག་ཅེས་བྱ་བའི་ཡུལ་ན།
ཀླུ་རྒྱལ་པོ་རབ་མཛེས་ཀྱི་གནས་ཡོད། དེ་ན་སྨན་མཐུ་ཆེ་བ་ཕ་རོལ་གནོན་ནུས་པ་ཡོད་པ་ཐོས་ནས་དེའི་ཆེད་དུ་འགྲོ་བར་བརྩམས་ཏེ། རྒྱལ་པོའི་ཁབ་ཏུ་སེར་སྲུང་དེའི་དྲུང་དུ་སོང་ངོ་། ། སེར་བ་ཆེན་པོ་བབས་པ་དེས་གཅོད་མ་ནུས་ཏེ། ཕྱིར་བྱུང་། ནང་དུ་ཡང་མ་ཆོད་པས། མེས་བྱིན་གྱིས་ཆུ་ཉུང་ངུ་གཅིག་ལ་བཟླས་ཏེ་གཏོར་བས་ཚལ་པ་བརྒྱར་གྱེས་སོ། ། ཁྱིམ་པ་རྣམས་ཀྱིས་རྔན་པ་བྱིན་པས་འདིས་བཅད་པས་འདི་ལ་བྱིན་ཅིག དེས་དེ་ལ་བྱིན་ཏེ། འདི་ཉིད་དུ་འདུག་ཅིག་དབང་ཐང་སྦྱིན་ནོ། །
དེས་གནས་ཏེ་སེར་བ་བཀག་སྟེ་མི་འབབ་པ་དང་། དབང་ཐང་བཅད་དོ། ། དེས་སྔགས་བཏུལ་ཏེ་ཡུལ་ནུས་པ་ཅན་དུ་སོང་བ་དང་། ཡང་སེར་བ་བབས་སོ། ། བྲམ་ཟེ་གར་མཆིས་སོང་ངོ་། ། དེ་བྱུང་ན་སྒྲོན་ཅིག དེས་རྒྱལ་པོ་བདེ་མཆོག་ཅན་སོང་། ལྷའི་ཡུལ་ན་ཀླུ་རབ་མཛེས་ལ་མདོ་ལ་མཐུ་བསྐྱེད་པའི་སྨན་མཆིས་ཀྱི་དེ་སྟོན་ཅིག་དང་། ལྷའི་སྐལ་བ་ཡང་དབུལ་ལོ། ། དེ་གཏུམ་པས་ཁྱོད་བརླག་པར་མི་བྱེད་གྲང་།
བདག་ལ་སྔགས་དང་སྨན་མཆིས་ཀྱི། འོན་ཀྱང་ལྷའི་མི་གུམ་པ་ལ་ཐུག་པ་ཞིག་བཀྲིར་གཏོང་དུ་གསོལ། དེ་བཏང་བ་དང་། ཚལ་སྔོན་པོ་ཕ་གི་ཡིན་ནོ། ། དེས་དེར་སོང་སྟེ་སྨན་ཁུར་དུ་ཁུར་ཏེ། བདེ་མཆོག་ལ་སྐལ་བ་བྱིན་ཏེ། རྒྱལ་པོའི་ཁབ་ཏུ་འོངས་སོ། ། སེར་སྲུང་གིས་དེ་རྣམས་ལ་སྦྲན་པས། འདི་ཉིད་དུ་འདུག་ཅིག་དབང་ཐང་སྦྱིན་ནོ། ། དེས་ཆུང་མ་བླངས་ཏེ་སྤྱད་པས།
བུ་ལ་རི་བོ་ཅན། བུ་མོ་ལ་སེར་བ། བྲམ་ཟེ་མོ་འཁོར་བྲན། མནའ་མ་ལ་ཟློག་ཅེས་མིང་བཏགས་སོ། ། དེ་ཡང་ཡང་སེར་བ་གཅོད་པ་ལས་ཆེ་བས་ཡུན་རིང་པོར་མི་འོང་བར་བྱས་པ་དང་། རྒྱལ་པོའི་ཁབ་པ་རྣམས། ངེད་རང་གི་བསོད་ནམས་ལ་མི་འབབ་པ་ཡིན་ཞེས་ཟེར་ནས་དབང་ཐང་བཅད་དོ། ། བྲམ་ཟེ་དེ་ཕྲག་དོག་ཆེ་བས་བུ་ལའང་སྔགས་མ་བསླབས་པས། བདེ་བ་ལ་ཚོགས་པས་ཁ་འདོན་མ་བྱས། སྨན་ཡང་སྐམ་དུ་མ་བཅུག་གོ །
དེས་བསམས་པ་དང་སྔགས་བརྗོད། སྨན་བཏུལ་ཏེ། དེ་རྣམས་ལ་སྙིང་ན་ཆེས་པས། མུ་སྟེགས་པ་ལ་གང་དོན་དུ་གཉེར་བའི་ཐབས་འགྲུབ་པ་ཡོད་དམ། ཡོད་ཀྱིས་མེར་མཆོངས་ཤིག གཡང་ནས་མཆོངས་ཤིག སྐེ་ལ་ཐག་པས་ཐོགས་ལ་ཤིང་ལ་དཔྱོངས་ཤིག དེ་ནི་འཆི་བའི་ཐབས་ཡིན་ནོ་སྙམ་ནས། དགེ་སློང་འགའ་ཞིག་ལ་དྲིས་པས་རབ་ཏུ་བྱུང་ཞིག ། རྔོ་མི་ཐོག་གོ །
སངས་རྒྱས་དགེ་འདུན་དང་བཅས་པ་ལ་གདུགས་ཚོད་གསོལ་ཅིག རྔོ་མི་ཐོག་གོ ། བུམ་བཟང་ལྟ་བུ་ཉན་ཐོས་བཞི་ལ་གདུགས་ཚོད་དྲོངས་ཤིག བགྱིའོ། ། དེས་ཉན་ཐོས་བཞི་གདན་དྲངས་གདུགས་ཚོད་གསོལ་ནས། དགེ་བ་འདིས་ཀླུ་རབ་མཛེས་བསད་ནས། དེའི་ཚབ་ཏུ་སྐྱེས་ཏེ་རྒྱལ་པོའི་ཁབ་པ་ལ་གནོད་པ་བྱེད་པར་གྱུར་ཅིག ཆུང་མས་ཁྱེད་ཀྱིས་སྨོན་ལམ་ཅི་བཏབ་འདི་ལྟར་རོ། ། བདག་ཁྱེད་ཀྱི་ཆུང་མར་གྱུར་ཅིག བུས་ཀྱང་བུར་གྱུར་ཅིག
བུ་མོས་ཀྱང་བུ་མོར་སྐྱེ་བར་སྨོན་ལམ་བཏབ་བོ། ། དེ་རྣམས་ཁྱིམ་རྙིང་པ་ཞིག་ཏུ་ཉལ་བ་དང་། ཆར་ཆུས་རྩིག་པ་ཞིག་གོ ། དེར་ཤི་སྟེ་ཀླུ་རབ་མཛེས་ཀྱི་གནས་སུ་འཁོར་ཀླུ་དྲུག་ཁྲི་དང་བཅས་པར་སྐྱེས་སོ། ། དེ་གང་ནས་སྐྱེས་བསམས་པས། འཁོན་ནད་དྲན་ནས་ལོ་ཐོག་ལེགས་པར་བསྐྲུན་ཏེ་སོག་མ་ཡང་མ་ལུས་པའི་སེར་བའི་རྒྱུན་ཕབས་པས་སོག་མ་མེད་ཅེས་གྲགས་པ་ལྟ་བུའོ། ། ར་ཧྨ་ཎའི་མཇུག་ལ་ཀླ་ཀློའི་སྟོན་པ་པོ་ཀླ་ཀློ་སྟག་གཟིག་རྣམས་ཀྱི་སྟོན་པ་དང་རྗེ་བོ་ཞེས་སོགས་སུ། ཁ་ཆེའི་ཡུལ་དུ་ནང་པའི་པཎྜི་ཏ་ཞིག་བསླབ་པ་འཆལ་ཏེ། དགེ་འདུན་གྱིས་གནས་དབྱུང་བྱེད་པར་བརྩམས་པ་དང་། པཎྜི་ཏ་ན་རེ།
བདེན་ང་རང་ཐོན་འགྲོའི་འཁར་རྔ་བརྡུང་བ་དེ་མི་མཛད་པར་ཞུས་ཀྱང་། དགེ་འདུན་གྱིས་འཁར་རྔ་བརྡུངས་ཏེ་གནས་ནས་ཕྱུང་ངོ་། ། དེ་ཁྲོས་ནས་ངས་བསྟན་པ་ལ་འགྲན་ཚུགས་པའི་གྲུབ་མཐའ་གཅིག་བརྩམས་པར་བྱའོ་སྙམ་ནས། རཧྨ་ཎ་བསྒྲུབས་པས་གྲུབ་སྟེ། དེའི་སྒྲུབ་ཐབས་དང་། སོག་པའི་ཆོས་ལོག་རྣམས་བརྩམས་ནས། ཤིང་སྡོང་གི་རྩ་བར་གཏེར་དུ་སྦས། བྱ་རོག་གི་མགུལ་དུ་ཡི་གེ་བཏགས་ནས་རྒྱལ་པོའི་ཕོ་བྲང་དུ་བཏང་། རྒྱལ་པོས་དེའི་མགུལ་ནས་ཡི་གེ་བླངས་ཏེ་བལྟས་པས། ཤིང་ལྗོན་པའི་རྩ་བ་ན་གཏེར་ཡོད་པ་བླངས་ཏེ།
དེ་ནས་བཏོན་པའི་ཆོས་ཉམས་སུ་བླངས་ན་རྒྱལ་སྲིད་འཕེལ་བར་འགྱུར་རོ། ། ཞེས་པས་མཐོང་ནས་གཏེར་བཏོན། འདི་ཤེས་པ་སུ་ཡོད་ཅེས་བཙལ་བས་པཎྜི་ཏ་རྙེད་དེ། དེས་རྒྱལ་པོ་ལ་རཧྨ་ཎའི་སྒྲུབ་ཐབས་དང་སོག་པོའི་ཆོས་བསྟན། རྒྱལ་པོས་ཀྱང་རཧྨ་ཎ་གྲུབ་སྟེ་དམག་སྣ་ལ་རཧྨ་ཎ་མངོན་སུམ་དུ་འོང་བ་མཐོང་། དེ་ནས་སོག་པོའི་ཆོས་དར་བར་གྱུར། ཕྱིས་དེའི་སྒྲིབ་སྦྱོང་དུ་འཚེ་བ་ཆོས་སུ་མི་སྨྲ་བའི་གྲུབ་མཐའ་བརྩམས་པས་སོག་པོའི་ཆོས་ཆ་གཉིས་བྱུང་། རྟིང་མ་ལ་ཀའུ་ལེའི་གྲུབ་མཐའ་བྱུང་ཞེས་བླ་མ་དཔལ་ལྡན་པ་གསུང་། ཞེས་སོ། ། ངེས་པ་འདི་ནི་མིག་དམར་ལ་སོགས་པ་ནུབ་པར་བྱེད་པ་ལ་འོང་པ་སྟེ།
དེས་ན་ཉི་མ་ལ་སོགས་པ་འཆར་བར་བྱེད་པའི་དོན་དུའོ། ། ཞེས་པར། བླ་མ་ཉེ་མདོ་བ་གཟའ་ད་ལྟར་བའི་སྒྲུབ་བྱེད་དུ་བཞེད་དོ། ། དོན་ཅི་ཡོད། བླ་མ་བསོད་ནམས་འོད་ཟེར་བ། གཟའི་གྲལ་མགོ་མིག་དམར་གྱིས་བྱེད་ན། སྟེང་འོག་མིག་དང་སུམ་ཅུ་སྡེ་མི་དགོས་པ་ལ། ཉི་མ་ནས་གྲལ་མགོ་བྱས་པས་བསྲེས་པ་ཡིན་གསུངས། དེ་ཡང་ཆུ་ཚོད་སུམ་ཅུའི་འགྲུས་ཡོད། དེས་ན་འདི་བར་གྱི་ཚིག་མ་མངོན་པ་སྟེ།
ནུབ་པར་བྱེད་པ་གསལ་བ་ལ་འོངས། ཉི་མ་ལ་སོགས་པ་འཆར་བར་བྱེད་པ་གསལ་བའི་དོན་དུའོ། ། ཞེས་སོ། ། རྐང་པའི་དོན་ཡང་སྟོང་པ་སྟེ་སྦྱིན་པ་དང་། དོར་བ་མེད་དེ། ཞེས་པ་ནི་བྱེད་པ་ལ་རིགས་པའོ། ། ཞེས་པར། དོན་ལ་ཆུ་ཚོད་ལྔའི་སྦྱིན་དོར་ཡོད་ཀྱང་། བྱེད་པའི་རི་མོ་ལ་སྦྱིན་དོར་མ་བྱས་པ་ཉིད་སྦྱིན་དོར་དུ་འགྱུར་བས་ན་བྱེད་པ་ལ་རིགས་པའོ། ། ཟླ་བའི་ཆ་འཕེལ་བ་དང་འགྲིབ་པའི་དབང་གིས་སོ། །
ཞེས་པར། ཚིག་འདི་ཡར་ངོ་མར་ངོའི་དབང་གིས་ཟེར་བ་འདྲ་མོ་གཉིས་ཡོད་དེ། དེ་མིན། ཟླ་བའི་ཆ་ཁེངས་པ་མྱུར་བ་དང་བུལ་བ་སྟེ། འཇིག་རྟེན་པ་རྣམས་ཟླ་རྒྱགས་ཆེ་ཆུང་ཟེར་བ་དེ་ཡིན་ནོ། ། ལོངས་སྤྱོད་ཀྱིས་ནི་ཆུ་ཚོད་བསྒྱུར་ནས། ཞེས་པར། ཁ་ཅིག་ཆུ་ཚོད་བསྒྱུར་གྱིས། ཆུ་སྲང་མན་ཆད་མི་བསྒྱུར་བ་ཡོད་དེ། མ་དག་པ་ཡིན།
འདིར་སྡེབ་སྦྱོར་གྱི་དབང་གིས་རགས་པར་བསྟན་གྱི། ཆུ་སྲང་སོགས་ཀྱང་བསྒྱུར་དགོས་སོ། ། རྒྱུ་སྐར་ནི་ཐ་སྐར་དང་ཞེས་པར། ཐ་སྐར་ནས་མགོ་བརྩམས་པ་ནི་ཟླ་བའི་སྐྱེ་ཁྱིམ་གྱི་དབང་དུ་བྱས། རྒྱུ་སྐར་འདི་དག་རྒྱུད་གཞན་ནས་ལྷ་མོར་བཤད་ཅིང་། རྒྱ་དཔེ་ལ་ཡང་མོ་རྟགས་ཡོད་པས་ལྷ་མོའོ། ། དེས་མཚོན་ནས་སྦྱོར་བ་རྣམས་ཀྱང་ལྷར་གསལ་ལོ། ། ཨ་ཨི་ཨུ་ཨེ་ནི་སྨིན་དྲུག ། ཅེས་པར། རྒྱ་གར་ན་བུ་ཆུང་སྐྱེས་མ་ཐག་རྩིས་བྱེད་དེ།
དེ་ལ་སྨིན་དྲུག་གི་རྐང་པ་དང་པོ་ལ་སྐྱེས་ན་ཨ་དང་། གཉིས་པ་ལ་སྐྱེས་ན་ཨི། གསུམ་པ་ལ་སྐྱེས་ན་ཨུ། བཞི་པ་ལ་སྐྱེས་ན་ཨེ་ལས་གྲས་པའི་མིང་འདོགས། དེའི་ཚེ་ཚད་ཀྱང་སྔ་མས་ལོ་བརྒྱ་ཉི་ཤུ། གཉིས་པས་བརྒྱ། གསུམ་པ་བརྒྱད་བཅུ། བཞི་པས་དྲུག་བཅུ་ཐུབ་ཅེས་ལུང་སྟོན། དེས་ན་མིང་གི་ཡི་གེས་སྐྱེ་ཁྱིམ་དང་། ཚེ་ཚད་དང་།
དར་རྒུད་ལ་སོགས་པ་ཤེས་པར་བྱེད། བོད་ན་སྐྱེས་མ་ཐག་དེ་འདྲའི་རྩིས་བྱེད་པ་མེད། སྐྱེས་སྐར་གང་ལ་སྐྱེས་ངོ་མི་ཤེས་པའི་ཕྱིར་མིང་ཡིག་ལ་བརྟེན་ནས་བཙས་ཀྱང་འབྲས་བུ་བཤད་པ་བཞིན་དུ་མི་ཡོང་ངོ་། ། སྐད་ཅིག་གཅིག་ལ་སྐྱེས་རྣམས་ཀྱི། ། སྐྱེས་རབས་ཐ་དད་ཐ་དད་འབྲས། ། ཞེས་པར། བཅོམ་ལྡན་འདས་དང་། རྒྱལ་པོ་གསལ་རྒྱལ་དང་། རྒྱལ་པོ་གཟུགས་ཅན་སྙིང་པོ་དང་། རྒྱལ་པོ་གཏུམ་པོ་རབ་སྣང་།
རྒྱལ་པོ་འཆར་བྱེད་རྣམས་ལོ་གཅིག ཟླ་བ་གཅིག ཚེས་གཅིག གཟའ་གཅིག དུས་སྦྱོར་གཅིག བྱེད་པ་གཅིག་ལ་སྐྱེས་ཀྱང་། བཅོམ་ལྡན་འདས་ལྷ་དང་མི་ལ་སོགས་པའི་སྐྱེ་དགུ་ཐམས་ཅད་ཀྱིས་མཆོད་པའི་གནས་སུ་གྱུར་ཏེ་སྐྱིད་པར་བྱ་དགོས་མཆིས། རྒྱལ་པོ་གཟུགས་ཅན་སྙིང་པོ་བུ་ཡིས་བཙོན་དུ་བཅུག རྐང་པ་དྲས། རྒྱལ་པོ་གསལ་རྒྱལ་བུས་བཏོན་ནས་སྤྲང་དུ་འགྲོ་དགོས་པ་བྱུང་ནས་ལ་ཕུག་ཟོས་པས་ཕོ་ལོག་གིས་ཤི་སྟེ་སྐྱིད་པོ་མ་བྱུང་པར་བྱ་དགོས་མཆི།
ཀོ་ས་ལའི་རྒྱལ་པོ་འཆར་བྱེད་ཀྱི་བཙུན་མོ་ནོར་ལྷས་བྱིན་གྱིས། ཁང་པའི་རྩེ་མོ་ནས་ཤ་སྐྱུར་བ་དང་ཁྱི་རྣམས་རུབ་ཡོང་བ་གཅིག་བསླབས། ལོབས་པ་དང་མོས་རྒྱལ་པོའི་རྩ་རུ་གོས་དྲི་མ་ཅན་གྱོན། ཁྲིའུ་དྲ་བ་ཅན་ལ་ཉལ་བ་དང་། འདི་ཅི་ཡིན། ལྷ་འཁྲུགས་སོ། ། དེ་ཅིས། ཕས་ཁྱེད་བཟུང་བའི་ཚེ། བདག་གིས་ལྷ་ལ་བདག་ཅག་ལྷན་གཅིག་ཀོའུ་ཤམ་བྷིར་ཕྱིན་ནས་ལྷན་གཅིག་ཉིན་ཞག་བདུན་གྱི་བར་དུ་ཟས་མི་ཟ་ཞིང་། ཞག་བདུན་ནས་ལྷ་མེ་ཏོག་གི་ཕྲེང་པས་རྐང་པ་ནས་སྤྱི་བོའི་བར་དུ་དཀྲིས་ཏེ།
ར་བའི་ཁར་འདུག་ལ་བདག་ཀྱང་དཀའ་ཐུབ་རྫོགས་ནས། བྲམ་ཟེ་སྟོང་ལ་ཟན་བྱིན་ཏེ་བཀུར་བསྟི་བྱའོ། ། ཞེས་དམ་བཅས་ན། ད་མི་འགྲུབ་པས་འགུམ་ལགས་མོད། དེ་ངའི་ཆེད་ཡིན་པས་ཐམས་ཅད་བྱའོ། ། དེ་ནས་རྒྱལ་པོ་དང་ལྷན་གཅིག་ཞག་བདུན་དུ་ཟས་བཅད། མོས་ནི་མཚན་མོ་ཟོས་སོ། ། བདུན་པོ་སོང་ནས་ཕྲེང་རྒྱུད་མཁན་ལ་བརྒྱུས་པའི་མེ་ཏོག་གི་ཕྲེང་བ་ཁྱེར་ཤོག སྦྱོར་བ་འཆང་ལ་ཡང་ལྷའི་དཀའ་ཐུབ་རྫོགས་ཀྱི། བྲམ་ཟེ་སྟོང་ལ་ཡང་མཆོད་པ་དང་།
སྐྱེ་བོའི་ཚོགས་ལ་སྟོན་མོ་རྒྱ་ཆེར་གྱིས་ཤིག་ཅེས་བསྒོས་ནས། དེས་ཀྱང་དེ་ལྟར་བྱས་ཏེ། རོལ་མོ་མཁན་དང་། བྲོ་གར་གྱི་རོལ་མོ་བྱ་བར་བརྩམས་པ་དང་། མོས་ར་བའི་ཁར་རྒྱལ་པོའི་རྐང་པ་ནས་སྤྱི་བོའི་བར་མེ་ཏོག་གི་ཕྲེང་བས་དཀྲིས་ཏེ། ར་བའི་ཁ་ནས་ཕུབ་སྟེ་ཁྱིས་གསོན་པོར་ཟོས་ཏེ་རུས་གོང་འབའ་ཞིག་ལུས་པར་བྱས། སྦྱོར་བ་འཆང་གིས་དེ་བརྟགས་པས་རྩད་ཆོད་ནས་ནོར་ལྷས་བྱིན་རྒྱ་སྐྱེགས་ཀྱི་མེས་བསྲེགས་ཏེ། དེར་ཡང་སྐྱིད་པོ་མ་བྱུང་པ་ལྟ་བུའོ། ། དྲང་སྲོང་སྐར་མ་ལ་དགའ་བས། བཅོམ་ལྡན་འདས་མཐོང་པ་དང་།
ཁྱེད་ནི་སྐར་མ་རྒྱལ་ལ་སྐྱེས་ཏེ། མཚན་དཔེ་ལ་སོགས་པའི་ཡོན་ཏན་དུ་མ་ལྡན་པའི་ཕྱིར་ཟེར་བ་ལ། བཅོམ་ལྡན་འདས་ཀྱིས་སྐར་མ་རྒྱལ་ལ་སྐྱེས་པའི་ཁྱི་ལ་སོགས་པ་ཡང་ཡོད་དེ། དེ་དག་ལ་ཡོན་ཏན་དེ་རྣམས་མེད་པས་ངེས་པ་མེད་པར་བསྟན་ནོ། ། དེས་ན་གཟའ་སྐར་བདེན་པར་འཛིན་ན། ལས་རྒྱུ་འབྲས་ལ་སྐུར་པ་འདེབས་པའི་ཆ་གཅིག་ཡོད་པ་དེ་དགག་པའི་ཕྱིར་བདེ་སྡུག་གཟའ་སྐར་གྱིས་བྱེད་པ་མ་ཡིན་པར་བསྟན་ནོ། ། གང་ཚེ་གཟའ་ཡི་ལོངས་སྤྱོད་དག ། དེ་ཚེ་ཟླ་བའི་ཆ་འཆར་ལ། ། ཞེས་སོགས་སུ་འགྱུར་ལ་ལར་གཟའི་ལོངས་སྤྱོད་མ་དག་ཅེས་པ་ཡོད། དེ་ལྟར་ནའང་།
གང་ཚེ་གཟའི་ལོངས་སྤྱོད་དེ་རེ་གཟའི་ལོངས་སྤྱོད་མ་དག་ན་དེ་ཚེ་ཟླ་བའི་ཆ་སྟེ་ཚེས་དྲུག་བདུན་ལྟ་བུའི་ཟླ་བའི་ཆ་སྐར་མ་གང་གི་སྟེང་དུ་འདུག་བལྟས་ལ་བགྲོད་པའི་རི་མོ་དང་། མིག་སྐར་འགྲིག་གམ་མི་འགྲིག་བལྟའོ། ། འགྲིག་ན་ཟླ་བ་དག་པས། ཟླ་བའི་ལོངས་སྤྱོད་ཀྱིས་རེ་གཟའི་ལོངས་སྤྱོད་དག་མ་དག་ཤེས་པར་བྱའོ། ། བགྲོད་པ་དེ་ཐུར་མའི་གྲིབ་མ་ལ་བརྟགས་པའི་ཉི་མ་སྦྱངས་པ་སྟེ་དག་པར་བྱས་ལ། ཉི་མའི་ལོངས་སྤྱོད་ཆ་གཅིག་ལ་གནས་པའི་ཟླ་བ་ཉི་མས་སྦྱང་བར་བྱའོ། ། ལོངས་སྤྱོད་ཆ་གཅིག་ལ་གནས་ཟླ་བས། མིག་དམར་ལ་སོགས་ཞེས་སྒྲེས་ཏེ། ལོངས་སྤྱོད་ཆ་གཅིག་སྟེ་ཟླ་བ་དང་མིག་དམར་གཉིས་ཀ་ཆ་གཅིག་སྟེ་སྐར་མ་ཆ་གཅིག་གི་སྟེང་དུ་མཐོང་པའི་ཚེ། མིག་དམར་གྱི་རི་མོ་དང་།
མིག་སྐར་འགྲིག་གམ་མི་འགྲིག་བལྟ། མི་འགྲིག་ན་ཟླ་བའི་ལོངས་སྤྱོད་དག་པར་བྱས་པ་དེས་མིག་དམར་དག་པར་བྱའོ། ། སོགས་ཁོངས་ནས་གཟའ་གཞན་ལ་ཡང་དེ་བཞིན་ནོ། ། ཚིགས་མཚམས་དཀར་པོ་ནག་པོ་ལ་ཞེས་སོགས་ཀྱི་དོན། ཉི་ཟླ་ལ་སྒྲ་གཅན་ཞུགས་མ་ཐག་པ་ནས་ཚེས་གཅིག་ནས་བཅུ་དྲུག་ཏུ་བརྩིས་ཏེ། དེ་ནས་མ་ནོར་བར་བྱ། དེ་ལྟར་ཐམས་ཅད་ཡོངས་ཤེས་ནས་ཞེས་པར། འགྲེལ་ཁ་ཅིག་གཟའ་གཞན་རྣམས་ཀྱང་ཉི་ཟླ་བཞིན་དུ་སྒྲ་གཅན་གྱིས་འཛིན་ཟེར། བླ་མ་རྡོ་རྗེ་རྒྱལ་མཚན་པ་དེ་བདེན་མི་བདེན་བརྟག་དགོས་ཏེ་མ་གྲུབ་གསུངས་ནའང་། དེ་མི་སྲིད།
ཐམས་ཅད་ཡོངས་ཤེས་ཞེས་པ། གཟའི་རྒྱུ་བའི་ལོངས་སྤྱོད་ཐམས་ཅད་ཤེས་ན་ཞེས་པ་ཡིན། མི་གསལ་ཉིན་ཞག་གོ ། ཞེས་པར། རྭ་འགྱུར་ལ་དགག་སྒྲ་མ་ཐོན་པས། བླ་མ་ཤེར་སེང་བ་ཁ་ཅིག་ཏུ་ཉིན་ཞག་སོ་སོའི་གཟའ་ལྷག་པས་གསལ་བའི་དོན་དུ་གཟའ་གཅིག་དམན་པར་འགྱུར་རོ། ། ཞེས་པ་ནི་བྱ་མི་དགོས་གསུངས་པ་མི་འཐད་དེ། གཞུང་འདི་ཉིད་དང་འགལ་བས་སོ། ། དེས་ན་ལྔ་བསྡུས་ཀྱི་དྷྲུ་བ་ཀའི་སྐབས་སུ། སྟེང་འོག་མིག་དང་སུམ་ཅུ་བྱིན་པ་བཞིན་དུ་འདིར་ཡང་མི་གསལ་ཞག་ནས་གཉིས་སུ་བྱས་ནས།
འོག་མ་ལ་གཉིས་བསྲེས་ཏེ་བདུན་གྱིས་བགོས་པའི་ལྷག་མ་དང་རེས་གཟའ་མཐུན་མི་མཐུན་བལྟས་ལ། མི་མཐུན་ན་གཅིག་ལ་སོགས་པའི་སྣོན་འབྲི་གོང་མ་ལ་བྱས་པ་གསལ་བཞག་གོ ། གཟའ་ཐམས་ཅད་ཀྱི་དལ་བའི་ལས་ལ་རིམ་པ་མིན་པས་ནོར་དུ་འགྱུར་ཏེ་རིམ་པས་ནི་བུ་ལོན་ནོ། ། ཞེས་པར། གཟའ་ལྔའི་དལ་རྐང་མགོ་ཟུག་ནས་འཁོར་ལོ་དོར་མ་དོར་གྱིས་རིམ་མིན་ལྷོ་བགྲོད། རིམ་པ་བྱང་བགྲོད་གཉིས་སུ་བཞག་གོ ། དེའི་རྒྱུ་མཚན། སྐྱེ་ཁྱིམ་ནས་བརྩམས་ཏེ་འཁོར་ལོ་ཕྱེད་སྤངས་པའི་ཁྱིམ་དྲུག་ཏུ་སྔར་རིམ་པའི་དུས་སུ་ནོར་དང་བུ་ལོན་དུ་གྱུར་པ་དེ་ཉིད། འདིར་དེ་ལས་བཟློག་སྟེ་འབྱུང་བས་རིམ་མིན་ཡིན་ཞིང་། སྐྱེ་ཁྱིམ་ནས་བརྩམས་པའི་ཁྱིམ་དྲུག་ཏུ་སྔར་རྐང་དུ་བུ་ལོན་དང་།
ཕྱི་རྐང་དུ་ནོར་རིམ་པ་བཞིན་དུ་འགྱུར་བས་རིམ་པའོ། ། ལོངས་སྤྱོད་ཀྱིས་ནི་ཆུ་ཚོད་བསྒྱུར་ལས། ཞེས་པར། ཆུ་ཚོད་ཀྱིས་མཚོན་ནས་ཆུ་སྲང་སོགས་ཀྱང་བསྒྱུར་དགོས་པ་ནི་སྔར་དང་འདྲའོ། ། ཉི་མར་ས་སྐྱེས་རྣམ་པར་སྦྱང་སྟེ། ཞེས་པར། བླ་མ་གོང་མ་དང་། གཡུལ་རྒྱལ་བ་ཁ་ཅིག དྲག་གཟའ་གསུམ་གྱི་དལ་བ་དག་པས་ཉི་དག་ལ་སྦྱོང་བ་ཡོད་དེ། དེ་ནི་དལ་བའི་ལོངས་སྤྱོད་ཉི་རྐང་དང་བྲལ་བ་ལས་ཏེ་ཞེས་ཉི་མའི་ལོངས་སྤྱོད་རྐང་རྩིས་མ་བྱས་པ་ལ་སྦྱང་དགོས་པར་བཤད་པ་འདི་དང་འགལ་ལོ། །
གཟའ་ལྷག་གི་ལོངས་སྤྱོད་གོ་དོན་དུ་ཉི་མས་སྦྱང་བར་བྱའོ། ། དཀར་པོ་ལ་ཡང་སྟེ། ཞེས་པར། ཤོང་པའི་འགྱུར་ལ་ཕྱིན་ཅི་མ་ལོག་པར་ཐོན་ཡང་། ཕྱག་ལེན་ལ་ཞི་གཟའ་གཉིས་ཀྱི་མྱུར་རྩིས་ལ། རང་གི་དལ་བའི་ལོངས་སྤྱོད་དག་པས་རྐང་འཛིན་གྱི་ལོངས་སྤྱོད་ལ་སྦྱངས་པའི་ལྷག་མ་ལ་རྐང་བརྩིགས་བྱེད་དེ། དེ་ནི་གཟའ་མཐོན་པོ་ཡིས་གཟའ་དམའ་མོ་ལ་རྣམ་པར་སྦྱང་ངོ་། ། ཞེས་པ་ནི་ངེས་པ་སྟེ། དེས་ན་ཟླ་སྐྱེས་དང་དཀར་པོ་ལ་ཡང་ཉི་མས་སྦྱང་བར་བྱའོ། ། ཞེས་སོགས་དང་འགལ་ལོ། །
གཟའ་མཐོན་པོ་ནི་བགྲོད་པ་བུལ་ལ་དམའ་བ་ནི་མགྱོགས་པས་ཉི་མའི་ལོངས་སྤྱོད་ལ་དྲག་གཟས་སྦྱོང་ཞིང་། ཞི་གཟའི་རྐང་འཛིན་ལོངས་སྤྱོད་ལ་ཉི་མ་དག་པས་སྦྱོང་བ་ཡིན་ནོ། ། འདིར་མྱུར་བའི་ལས་ལ་རིམ་པས་སྦྱིན་པ་དང་། རིམ་པ་མིན་པས་དོར་བ་སྟེ། ཞེས་པར་ཁྲོ་ཕུ་བའི་འཇམ་དབྱངས་ལྷོ་པའི་སློབ་མ་དགེ་བཤེས་གཅིག་གིས། སྟག་སྡེ་བ་སེང་གེ་རྒྱལ་མཚན་ལ་མངོན་པ་ཉན་དུ་ཕྱིན་པའི་དུས་སུ། རིམ་མིན་རྐང་པ་ལུགས་བཟློག་ཏུ་འཛིན་པ་འདི་བསྟན་པས། ཤོང་པས་དེ་ལེགས་པར་མཁྱེན་ནས་དེ་བཞིན་དུ་མཛད། དེ་ནས་འཇམ་དབྱངས་ལྷོ་པའི་ཞལ་ནས། ངའི་ལེགས་ཆ་དེ་ཚེ་ཕྱིར་བསྐྱལ་ནས་གསུངས།
བླ་མ་ཤེར་སེང་བ་ན་རེ། དེ་ཚེ་ཐམས་ཅད་ཨབ་འཁྱགས་ལ་ཁྱི་འཐབ་པ་བྱ་བ་ཡིན། སྐྱུག་བྲོ་བ་དེ་ལ་མི་འཆམས་པས་ཅི་བྱར་ཡོད། དེས་ན་གཟའ་ལྔའི་མྱུར་རྐང་རིམ་མིན་ཡང་ལུགས་བྱུང་དུ་འཛིན་ཏེ། ལུགས་བཟློག་ཏུ་བཟུང་ན་འཁོར་ཕྱེད་མཆོངས་པར་ཐལ་ལོ། ། ཞེས་གསུངས། བླ་མ་རྡོ་རྗེ་རྒྱལ་མཚན་པའི་ཞལ་ནས། དེ་འཁོར་ཕྱེད་མཆོངས་པ་ཐལ་ཀ་ཐལ་རིམ་མིན་ཡང་ལུགས་འབྱུང་དུ་འཛིན་པའི་ཕྱིར། དེས་ན་རིམ་མིན་ལུགས་བཟློག་ཏུ་འཛིན་པའོ་གསུངས། འདི་ཡི་གནད་ལ་ཤེས་པར་བརྩིས་པའི་རི་མོ་དང་མིག་སྐར་མ་མཐུན།
དེ་ལ་སྙེ་ཐང་པ་གྲགས་སེང་ན་རེ། མིག་དམར་ས་ལ་བབས་པའི་དུས་ཞེས་ཟེར་རོ། ། རྐང་པ་རྒྱལ་བ་སོགས་ཏེ་རབ་གསལ་མ་ནུའི་གནས། ཞེས་པར། རྒྱུ་སྐར་གྱི་གནས་བཅུ་བཞི་ཟེར་ཡང་། དོན་ལ་ཕྱེད་དང་བཅུ་གཉིས་ཡིན་པར་ཤེས་དགོས་སོ། ། མེ་དང་ཉི་མ་རི་ཡིས་དམན། ། ཞེས་པར། བླ་མ་སྙེ་མདོ་བའི་ཞལ་ནས། འདི་སྔར་འདས་པ་ཕྲི་བ་ཡིན་ཞེས་གསུངས་པ་མི་འཐད་དེ།
དེ་ལྟར་ན་ལོ་དག་འདི་ཡི་མགོ་ཟུག་ནས་ཞག་བཅུ་དྲུག ཆུ་ཚད་ཞེ་བཞི། ཆུ་སྲང་ཉེར་བཞི་ནས་འགྲོས་བཞི་རྫོགས་པས། དེ་ནས་འགྲོས་བཞི་གཞན་འཇུག་དགོས་པ་ལ། ལོ་དག་འདི་ཡི་མགོ་ནས་ཞག་བཅུ་དྲུག་ལ་སོགས་པ་ཕྲི་བ་ན་ལྷག་མ་མེད་པར་མི་འགྱུར་བ་དེ་དང་འགལ་ལོ། ། དེས་ན་མ་འོངས་པ་ན་ལྷག་འགྱུར་འདོར་བ་ཡིན། དེ་བཞིན་དུ་ཕུར་བུ་དང་། པ་སངས་དང་། སྤེན་པའི་གསལ་གཞག་གི་སྐབས་སུ་ཡང་ཤེས་པར་བྱའོ། ། རི་ནས་བུག་པ་རི་དང་ཀླུ་ཡིས་བགོས་ཏེ།
ཞེས་པར། པཎ་ཆེན་ཤཱཀྱ་ཤྲཱིས། རི་བུག་རི་ཀླུང་ཉིད་དཀྱིལ་འཁོར་དུ་བྱས་པ་ལ། རྗེ་བཙུན་རྒ་ལོའི་ཞལ་ནས། བརྒྱས་བསྒྱུར་བརྒྱས་འགོད་ཀྱི་གནད་མ་ཤེས་པས་ནོར་པ་ཆེན་པོ་བྱས། འདི་པཎ་ཆེན་ཤཱཀྱ་ཤྲཱི་གདུགས་པའི་འཕྲང་བྱ་བ་ཡིན། དེ་བཞིན་དུ་པ་སངས་ཀྱི་སྐབས་སུ་ཡང་། རི་རྒྱལ་མིག་ཉིད་དཀྱིལ་འཁོར་དུ་བྱས་པ་ཡང་བཅུས་བསྒྱུར་བཅུས་འགོད་ཀྱི་གནད་མ་ཤེས་པ་ཡིན། སྤྱིར་རང་། དཔལ་དུས་ཀྱི་འཁོར་ལོ་འདི་ཆུ་བོ་ཤཱི་ཏའི་ལྷོ་ཕྱོགས་འདིར་སྔར་ཕན་རྒྱ་གར་ཁ་སྤུ་ཅན་གྱིས་མ་ཤེས།
བོད་ཧེ་ཐེར་ཁས་མ་ཤེས་གསུངས་ནས། ངད་ངད་ཚད་ཚད་ཆེན་པོ་མཛད་ཀྱང་། པཎ་ཆེན་རྡུགས་པོ་དེ་བདེན། འོན་ཀྱང་རྗེ་བཙུན་པ་རང་གིས་ཀྱང་། རྒྱུ་སྐར་གྱི་དཀྱིལ་འཁོར་དང་། རྐང་པའི་དཀྱིལ་འཁོར་ལ་ཕྱེད་པར་གདའ་སྟེ། རྐང་པའི་དཀྱིལ་འཁོར་ཉིད་རྒྱུ་སྐར་འཁོར་སའི་དཀྱིལ་འཁོར་དུ་བཞེད་དེ། དེ་གཉིས་ནི་མི་གཅིག་སྟེ། གཟའ་ལྔས་རྒྱུ་སྐར་འཁོར་བའི་ཚད་གང་ཡིན་པ་རྒྱུ་སྐར་གྱི་དཀྱིལ་འཁོར་ཡིན་ལ། འགྲོས་བཞི་རྫོགས་པའི་ཚད་ནི་རྐང་པའི་དཀྱིལ་འཁོར་རོ། །
དེས་ན་ཞི་གཟའ་གཉིས་ཀྱི་རྒྱུ་སྐར་འཁོར་ཚད་ཉི་མ་དང་འདྲ། རྐང་པའི་དཀྱིལ་འཁོར་ལ་བརྒྱས་བསྒྱུར་དང་། བཅུས་བསྒྱུར་བྱས་ཏེ་ཉིན་ཞག་ཏུ་བསྡུས་པས། རི་བུག་རི་ཀླུ་དང་། རི་རྒྱལ་མིག་གོ ། དྲག་གཟའི་རྐང་པའི་དཀྱིལ་འཁོར་ཉི་རྐང་དང་འདྲ། རྒྱུ་སྐར་གྱི་དཀྱིལ་འཁོར་ནི་རི་ཀླུ་རེ་རེ་ལ་སོགས་པའོ། ། དྲག་པོ་ནི་ཞི་བའི་གཟའ་རྣམས་ཀྱི་གཡས་ནས་འགྲོ་སྟེ། ཞེས་པར། ཕུར་བུ་ཁོ་སྔོན་ལ་པ་སངས་ཀྱི་གཡོན་ནས་འགྲོ་བ་འདྲ་བ་གཅིག་ལ།
ཕྲད་ཁར་གཡས་ནས་སོང་པ་མཐོང་ངོ་། ། མུ་གེ་དང་ཆར་མི་འབབ་པ་ལ་སོགས་པའི་རྒྱུ་ལས་ཡིན། ཞེས་པར། མུ་གེ་སོགས་དེ་དག་གི་རྒྱུ་སེམས་ཅན་གྱི་ལས་ཞེས་བླ་མ་བསོད་ནམས་འོད་ཟེར་གསུངས་པ་མི་འཐད་དེ། ལས་ཞེས་པ་ལྔ་པའི་རྣམ་དབྱེ་ཡིན་གྱིས་དགེ་མི་དགེའི་ལས་ལ་འཇུག་པའི་སྐད་དོད་མེད་པས་སོ། ། དེས་ན་ཟླ་བའི་རྭ་གཡས་མཐོ་བ་དེ་མུ་གེ་སོགས་འབྱུང་བའི་རྒྱུ་ལས་ཡིན་གྱི། ངོ་བོ་ཉིད་ལས་མ་ཡིན་ནོ། ། ད་ནི་རྒྱུ་སྐར་གྱི་གོ་ལ་གསུངས་པ། ཐ་སྐར་ལ་སོགས་ནག་པ་ཕྱེད་དུ། ཞེས་པར།
སྙེ་ཐང་བ་གྲགས་པ་སེང་གེ་ལེ་སྨོག་རྩེག་མ་ཞེས་བྱ་བ་བྱང་བགྲོད་ཀྱི་དུས་སུ་གླིང་ཐམས་ཅད་དུ་རི་རབ་ལ་ཉེ་བར་འཁོར་ཞིང་། དེ་ནས་ཇེ་རིང་དུ་སོང་ནས། ལྷོ་བགྲོད་དུས་སུ་གླིང་ཐམས་ཅད་དུ་མཐར་འཁོར་བར་འདོད། འབྲོ་པ་ཁ་ཅིག་གཉིས་ཀ་འཆུག་པར་འདོད། ཁ་ཅིག་གཉིས་ཀ་མི་འཆུག་པར་འདོད། དང་པོ་ལྟར་ན། གླིང་ཐམས་ཅད་ཀྱི་བྱང་བགྲོད་དུས་གཅིག་ལ་བྱེད་པ་དང་། ལྷོ་བགྲོད་དུས་གཅིག་ལ་བྱེད་པར་ཐལ། འདོད་པར་མི་ནུས་ཏེ། གླིང་འདིར་ལྷོ་བགྲོད་མཐར་ཐུག་པའི་ཚེ།
སྒྲ་མི་སྙན་དུ་བྱང་བགྲོད་མཐར་ཐུག་པ་འབྱུང་བར་བཤད་པས་གསལ། གཉིས་པ་ལྟར་ན། སྨིན་དྲུག་སོགས་རྒྱུ་སྐར་ཐམས་ཅད་ཀྱང་ལྷོ་བྱང་དུ་འཇུག་པར་ཐལ། ཁྱིམ་འཆུག་པའི་ཕྱིར། འདོད་ན་སྨིན་དྲུག་འཆར་ས་གཅིག་ཁོ་ན་ནས་འཆར་བས་གསལ། གསུམ་པ་ལྟར་ན་ཉི་མ་ལྷོ་བགྲོད་བྱང་བགྲོད་ཀྱི་རིམ་པས་མི་བགྲོད་པར་ཐལ། གོང་ལ་མི་འཆུག་པའི་ཕྱིར། འདོད་ན་ཉིན་རེ་བཞིན་འགྲོ་བས་བསལ་ལོ། ། རང་ལུགས་ལ། རྗེ་བཙུན་རྒ་ལོའི་བཞེད་པ་ཁྱིམ་མི་འཆུག་ལ།
གོ་ལ་འཆུག་པ་ཞེས་པ་འདི་ལེགས། དེ་ཡང་ཁྱིམ་སྐར་གྱི་འཁོར་ལོ་ནི། ལྷོ་བགྲོད་བྱང་བགྲོད་དང་། མཐོ་དམན་ཁྱད་པར་མེད་པར་གནས་གཅིག་ནས་རྒྱུན་དུ་རླུང་འགྲོས་ཀྱིས་གཡས་སུ་འཁོར་ལ། ཉི་མ་ནི་ལྷོ་བགྲོད་བྱང་བགྲོད་དུས་སུ་མཐོ་དམན་དང་བཅས་པར་རླུང་འགྲོས་ཀྱི་གཡས་སྐོར་གྱིས་འཁོར་ཞིང་། རང་འགྲོས་ཁ་ཤར་དུ་བལྟ་ཞིང་། གཡོན་སྐོར་དུ་འཁོར་བས་ཁྱིམ་གང་དུ་སླེབ་པ་དེ་ལུག་ལ་སོགས་པའི་ཁྱིམ་དུ་ཐ་སྙད་བྱའོ། ། དཔེར་ན་གདུགས་གཡས་སུ་འཁོར་བའི་སྟེང་དུ་ཁ་ཤར་དུ་བལྟས་ཏེ་འགྲོ་བའི་སྲོག་ཆགས་བཞག་པ་བཞིན་ནོ། ། དེ་ལྟར་ཡིན་པ་ཡང་འོག་ཏུ་འགྲེལ་པར། དེའི་ཕྱིར་འཁོར་བའི་ཤུགས་འདི་ནི་ཁྱིམ་གྱི་ཡིན་གྱི།
ཁྱིམ་གྱི་གཞི་ལ་གནས་པའི་ཉི་མའི་ནི་མ་ཡིན་ནོ། ། འདིར་ཁྱིམ་གྱི་འཁོར་ལོ་ནི་གཡས་སྐོར་གྱིས་འཁོར་ཏེ། གཟའ་རྣམས་ནི་ཁྱིམ་དག་ལ་གཡས་མིན་གྱིས་རྒྱུའོ། ། ཞེས་གསུངས་པས་སོ། ། འོ་ན་འདིར་དབྱར་ཉི་ལྡོག་དུས་དང་། དགུན་ཉི་ཟློག་དུས་སུ་ཉི་མ་འཆར་ས་གཅིག་ཏུ་ཐལ། འདི་ཡི་ལྷོ་བགྲོད་བྱང་བགྲོད་མཐར་ཐུག་པའི་དུས་ན། ཤར་ལུས་འཕགས་པོ་ན་སྟོན་མཉམ་དཔྱིད་མཉམ་ཡོད་པས་དེའི་ཉིན་མཚན་མཉམ་པའི་གོ་ལའི་རི་མོའི་སྟེང་ནས་འཆར་བའི་ཕྱིར་ཞེ་ན། སྐྱོན་མེད་དེ། ཉི་མ་ཤར་གླིང་དབུས་མའི་དཀྱིལ་དུ་སླེབ་མ་ཐག
འདི་ནས་མི་མཐོང་བར་དེ་ནས་རིང་དུ་འཕགས་པ་ན་མཐོ་དམའི་ཁྱད་ཞུགས་པ་མཐོང་པ་ཡིན་པས་སོ། ། སྟོན་ནམ་དང་ཉི་མ་མཉམ་དུས་དང་། དཔྱིད་ནམ་དང་ཉི་མ་མཉམ་དུས་ལྷོ་མཐར་ཐུག་དང་། བྱང་མཐར་ཐུག་ནས་འཆར་བར་ཐལ། དེའི་ཚེ་ཤར་ལུས་འཕགས་པོ་ན་ལྷོ་བགྲོད་མཐར་ཐུག་དང་། བྱང་བགྲོད་མཐར་ཐུག་ཡོད་པའི་ཕྱིར་ཞེ་ན། མཐོ་དམའི་དབང་གིས་མཐར་ཐུག་པ་ནས་མི་འཆར་ཡང་། སྟོན་ནམ་ཉི་མ་མཉམ་དུས་ན་ཤར་ན་དམའ་བའི་རྒྱུ་མཚན་གྱིས་ལྷོ་ནས་འཆར་ཞིང་། དཔྱིད་མཉམ་གྱི་དུས་ན་ཤར་ན་མཐོ་བའི་རྒྱུ་མཚན་གྱིས་བྱང་ནས་འཆར་བ་ཡིན་ནོ། ། འདིར་དེའི་ཚེ་ཁ་ཅིག་འཆར་ས་གཅིག་ཟེར་བ་མི་བདེན་ཏེ།
འཆར་སའི་བར་ཐག་རིང་པོ་མངོན་སུམ་དུ་མཐོང་བས་སོ། ། ཉི་མ་ཐུང་དུས་རིང་ཞིང་། རིང་དུས་ཐུང་བར་ཐལ། རི་རབ་ལ་ཉི་མ་ཐུང་དུས་འཁོར་བའི་ཚེ་སའི་ཁྱོན་ཆུང་སའི་ཐད་ནས་རྒྱུ། ཤིན་ཏུ་རིང་པའི་ཚེ་ཁྱོན་ཆེ་བའི་ཐད་ནས་རྒྱུ་བའི་ཕྱིར་ཞེ་ན། དེ་ནི་རི་མོ་བྲིས་པའི་དབང་གིས་ཡིན་གྱི། དངོས་པོ་ལ་ཉི་མ་རིང་ཡང་རུང་། ཐུང་ཡང་རུང་། ཁྱིམ་དྲུག་རེ་སྤྱོད་པར་མཉམ་སྟེ། སན་ཛ་ལའི་རིགས་པས་ཤེས་སོ། །
ཉི་མ་ཤར་དུ་འགྲོ་བ་བཞིན་དུ་དུས་ཀྱང་ཤར་དུ་འགྲོ་བར་ཐལ། ལྷོ་སྐར་གྱི་སྟེང་ན་ཉི་མ་ཡོད་དུས་ལྷོ་བགྲོད་མཐར་ཐུག་ལྷོ་ན་ཡོད་པ་བཞིན་དུ། ཤར་ཐ་སྐར་གྱི་སྟེང་ན་ཉི་མ་ཡོད་དུས་ཤར་ན་ལྷོ་བགྲོད་མཐར་ཐུག་ཡོད་དགོས་པའི་ཕྱིར་རོ། ། ཞེ་ན་ རང་གི་ཐད་ཀའི་སྐར་མ་གང་ཡོད་ཀྱི་སྟེང་དུ་སླེབ་པས་ལྷོ་བགྲོད་མཐར་ཐུག་ཏུ་མི་སྨྲའི། རང་གི་ཐད་ཀའི་མེ་ལ་གདུང་བྱེད་རེག་པ་ལྷོ་བགྲོད་མཐར་ཐུག་ཡིན་ཞིང་། དེ་དུས་དེ་ན་མེ་ལ་རེག་པ་མེད་པས་སོ། ། གཞན་ཡང་འདི་དག་ལ་ཐ་མལ་པའི་མིག་གིས་མཐོང་བ་དང་། རིགས་པས་དཔྱད་པའི་འགལ་བ་ལྟར་སྣང་ཡང་མི་བདེན་ཞེས་བརྗོད་པར་མི་བྱ་སྟེ། རྒྱུ་མཚན་ཤིན་ཏུ་ལྐོག་ཏུ་གྱུར་པའི་ཕྱིར། དཔེར་ན་དགུན་ཉི་བཟློག་པའི་དུས་སུ་མི་ཕལ་པ་རྣམས་ཀྱིས་ཉི་མ་ཚང་དུ་སྡོད་པ་ཡུན་རིང་ཐུང་ཞེས་ཟེར་བ་བཞིན་དུ།
རང་རེས་མཐོང་བ་ལ་ཡང་ཡུན་རིང་ཤོས་གཅིག་ལ་ཞག་བརྒྱད། ཡང་ཞག་དྲུག་བྱས་པ། བཞི་བྱས་པ། གསུམ་བྱས་པའི་གྲིབ་སོ་མི་འགྱུར་བར་བྱུང་ལ། ཕལ་ཆེ་བ་ཞག་ཏུ་མི་སྡོད་པ་དེ་མང་དུ་བྱུང་ཞིང་། དེ་འདྲ་རིགས་པས་དཔྱད་ན་ཡོང་དོན་མེད་ཅིང་། ལུང་ནས་བཤད་པ་མེད་ཀྱང་ངོ་བོ་མངོན་སུམ་དུ་མཐོང་པ་བཞིན་ནོ། ། དེ་བཞིན་དུ་བྱང་བགྲོད་མཐར་ཐུག་ལ་ཉི་མ་ཀེ་ལ་ཤའི་བར་དུ་འགྲོ་བར་བཤད་དེ། ད་ལྟ་མཐོང་བ་ལ་བྱང་དུ་གྲིབ་མ་ཅུང་ཟད་ཡོང་གིན་ཡོད་པས། དེ་རྣམས་ཀྱི་རྒྱུ་མཚན་བསམ་གྱིས་མི་ཁྱབ་བོ། །
ཀ་བ་ལ་ཉེ་བར་འཁོར་བ་གང་ཡིན་པ་དེ་ནི་དལ་བར་འགྲོ་ཞིང་གོམ་པ་ཉུང་ངུས་སྐོར་བར་བྱེད་དོ། དེ་བཞིན་དུ་གཟའ་རྣམས་ཀྱང་རིག་པར་བྱའོ། ། ཞེས་གྲག་གོ་ཞེས་སོགས་སུ། སློབ་དཔོན་ཨ་བྷ་ཡས་འདི་རང་གཞུང་དུ་མཛད་པ་ལ། བླ་མ་ཤེར་སེང་བའི་གསུང་གིས། སྤྱིར་ཨ་བྷ་ཡས་དུས་འཁོར་མི་ཤེས། ཁྱད་པར་འདི་ཁ་འཆལ་ཆེ་གསུངས་པ་ལ། ཐར་པ་ལོ་ཙཱས། སློབ་དཔོན་ཨ་བྷ་ཡ་དུས་ཕྱིས་ཀྱི་འགྲན་ཟླ་མེད་པའི་མཁས་པ་ཆེན་པོ་ཡིན་པར་གདའ་བས་དེ་འདྲ་མི་གསུངས་པ་ཞུ་བྱས་པས། ཐར་ལོ་ཁོས་ང་ལ་རས་རྒྱ་ནག་མོ་གཅིག་བྱིན།
ཤ་ཟུག་འདྲེན་གཅིག་བྱས་ནས། ཨ་བྷ་ཡ་ལ་མི་བཀྱོན་པ་ཞུ་ཟེར་ཏེ། རྒྱུད་དང་འགལ་ན་སྤྱན་རས་གཟིགས་ལ་ཡང་དགག་པ་བྱེད་གསུངས། དེས་ན་འདི་ཨ་བྷ་ཡ་བརྡུགས་པའི་འཕྲང་ཡིན་གསུངས། གཞུ་ཡི་རྣམ་པའི་དུས་ཁྱིམ་དག་ལ་ཞེས་པ་དང་། བྱང་དུ་དེ་ནི་སིལ་བའི་རི་སྟེ་པད་འདབ་བཟང་པོ་བཞིན་དུ། ཞེས་པར། ཉིན་མཚན་མཉམ་པའི་གོ་ལའི་རི་མོའི་ལྷོར་ཁྱིམ་དྲུག་གཞུའི་རྣམ་པ་ལྟར་གནས། དེར་ཉི་མ་ཞུགས་པ་ནས་ལྷོར་བགྲོད་ཅིང་། སྟོན་འབྲིང་ནས་དཔྱིད་རའི་བར་དུ་འགྱུར།
རི་མོའི་བྱང་དུ་ཁྱིམ་དྲུག་ལ་པདྨ་བཟང་པོ་བཞིན་དུ་གནས་ཤིང་། དེ་རྣམས་སུ་ཉི་མ་བཞུགས་པ་ན་དཔྱིད་འབྲིང་ནས་སྟོན་རའི་བར་དུ་འགྱུར་ལ། ཉི་མ་རི་མོའི་བྱང་དུ་བགྲོད་དོ། ། འདིར་ཤར་གྱི་ཕྱེད་དུ་འདུག་གོ ། ཞེས་སོགས་ནི། སྔ་དྲོ་དང་པོ་ཐ་སྐར་འཆར་དུས་ཀྱི་དབང་དུ་བྱས་པ་ཡིན་གྱི། རྟག་ཏུ་དེ་ལྟར་སྡོད་པ་མ་ཡིན་ནོ། ། གོ་ལ་ཞེས་པ་ནི་སཾ་ཀྲི་ཏའི་སྐད་སོར་བཞག་ཡིན། ལོ་ཙཱ་བ་རིན་ཆེན་བཟང་པོས་ཁོངས་སུ་བསྒྱུར། འགོས་ཁུགས་པ་ལྷ་བཙས་ཀྱིས་སྦུབས་སུ་བསྒྱུར།
ཆག་ལ་སོགས་པས་ཟླུམ་པོར་བསྒྱུར། དེ་ཐམས་ཅད་དོན་དང་མི་འབྱོར་བ་མེད་ནའང་། སྐབས་འདིར་ཟླུམ་སྐོར་ཡིན། དེས་ན་འཇིག་རྟེན་སྤྱི་ཡི་གོ་ལ་ཞེས་པ། གངས་ཅན་ནས་མེའི་བར་གྱི་ཟླུམ་སྐོར་རོ། ། འཕགས་པའི་ཡུལ་དུ་བགྲོད་པ་ནས་ལྷོར་བགྲོད་པའི་མཐའ་དང་། ལྷོར་བགྲོད་པ་ནས་བྱང་དུ་བགྲོད་པའི་མཐར་གྲིབ་མའི་ངེས་པའི་དབང་གིས། བཅུ་ཡི་ཆས་འགྲིབ་ཅིང་འཕེལ་ལོ། ། དེ་བཞིན་དུ། བོད་དང་།
ལི་དང་། རྒྱ་ནག་ལ་སོགས་པའི་ཡུལ་རྣམས་སུ། ཞེས་སོགས་སུ། བཅོམ་ལྡན་རིག་རལ་ན་རེ། ཟླ་བ་ཤར་དུ་བགྲོད་པ་དང་། རྒྱ་ནག་བོད་ཀྱི་བྱང་ན་ཡོད་པ་ལ་སོགས་དངོས་པོ་སྟོབས་ཞུགས་ཀྱི་རིགས་པ་དང་འགལ་བ་མང་པོ་ཡོད་ཅིང་། མུ་སྟེགས་ཀྱི་གྲུབ་མཐའ་འདྲེས་ལ། བཀའ་བསྟན་བཅོས་གང་ཡིན་མི་ཤེས་འདུག་པས། དུས་འཁོར་གྱི་རྒྱུད་འདི་རྒྱུད་འབུམ་གྱི་གསེབ་ཏུ་མ་འབྲི། ལོགས་ཤིག་ཏུ་བྲིས་ལ་ཞོག
ངས་བཙལ་ན་འདི་ཡི་གསེབ་ནས་ཆོས་གཅིག་རྙེད། གཞན་གྱིས་མི་རྙེད་གསུངས་པ་ལ། ཇོ་ནང་པའི་སློབ་མ་ཐོས་པ་དགའ་ཟེར་བ་གཅིག་གིས་དཔོན་གྲུབ་རྒྱལ་སྣར་ཐང་དུ་འགྲོ་བ་ལ་ཡི་གེ་བསྐུར་ནས། ཐོས་པ་དགས། མི་རིག་པའི་རལ་གྲི་ལ་སྤྲིང་པ། ཁྱེད་ལོག་རྟོག་གི་ཏོག་ཚེ་ཆེན་པོ་གཅིག་བཟུང་ནས། སངས་རྒྱས་ཀྱི་བསྟན་པའི་རྨང་ནས་བརྐོ་ཡིན་འདུག་ཟེར། ད་ཡིན་ན་ཡི་གེ་འདི་སླེབ་ཕྱིན་ཆད་སྔར་གྱི་ལས་ངན་པ་དེའི་འཕྲོས་ཆོད་ཟེར་བ་བསྐུར་བས། རིག་རལ་ཡི་གེ་དེ་ལ་བལྟས་ནས། མུར་པ་གཅིག་བྱས་གདན་འོག་ཏུ་བཅུག
ཡང་བལྟས་ཀྱིན་འོག་ཏུ་བཅུག་པའི་བགྲོས་ཡོད་དེ། སྐབས་དོན་ལ་ཟླ་བ་ཚེས་གཅིག་ནས་ནུབ་རེ་བཞིན་ཤར་ངོས་འགྲོ་ཡིན་འདུག་པ་ཚད་མས་གྲུབ་མོད། བོད་དང་རྒྱ་ནག་ཐིག་འདེབས་པའི་ལུགས་ལ་བྱང་དུ་འོང་། བོད་ཀྱི་བྱང་ཐད་ན་ཡུལ་གཞན་མེད། རྒྱ་ནག་སྨོས་པས་འགལ་བར་མི་བསམ་མོ། ། ཉི་མའི་གདུང་བར་བྱེད་པ་ནི་སྟེང་དུ་དཔག་ཚད་སྟོང་ཕྲག་བདུན་ཅུ་རྩ་ལྔར་རིག་པར་བྱའོ། ། ཞེས་སོགས་སུ། འདིས་མཚོན་ནས་ལྷོ་བགྲོད་བྱང་བགྲོད་མཐར་ཐུག་གི་དུས་རྟ་གདོང་གི་མེ་དང་ལྷུན་པོའི་རྭ་ལ་རེག་པར་བཤད་པའང་གདུང་བྱེད་ཡིན་གྱིས་དཀྱིལ་འཁོར་མ་ཡིན་པར་ཤེས་སོ། ། གལ་ཏེ་དཀྱིལ་འཁོར་རེག་པ་ཡིན་ན་ད་ལྟ་བྱང་བགྲོད་མཐའ་དྲུག་དུས་ནའང་ཉི་མ་བོད་ཀྱི་ཐད་ཀ་བས་བྱང་དུ་མི་འགྲོ་སྟེ། དེ་དུས་ཐུར་མ་ལ་བརྟགས་པ་ན།
ད་དུང་གྲིབ་མ་བྱང་དུ་ལུས་འདུག་པའི་ཕྱིར་རོ། ། ལྷོ་ཕྱོགས་མེ་རི་ནི་ལྕགས་རི་ཡིན་ལ་དེའི་ཕྱི་རོལ་ན་སྐར་མ་མེད་པར་མངོན་པ་ནས་བཤད། ད་ལྟ་ལྷོ་བགྲོད་མཐར་ཐུག་པའི་ཕྱི་རོལ་ན་སྐར་མ་འདུག་པར་མངོན་སུམ་གྱིས་གྲུབ་ཅིང་། འོད་ཟེར་གྱིས་རེག་པ་ལ་བྱས་ན་ཧ་ཅང་ཐལ་ལོ། ། ཞེས་སོ། ། དུས་སྦྱོར་འཆར་བའི་དུས་ཀྱི་དབང་གིས་ཉིན་མོ་དང་མཚན་མོ་དམན་པ་ལྷག་པར་འགྱུར་ཏེ་ཉི་མ་ཡང་དག་པར་རྒྱུ་བའི་དབང་གིས་སོ། ། ཞེས་པར། དུས་སྦྱོར་འཆར་བ་རིང་ཐུང་གི་དབང་གིས། ཉིན་མཚན་རིང་ཐུང་། སྔ་དྲོ་ཕྱི་དྲོ་རིང་ཐུང་།
སྔ་དྲོ་ལའང་རིང་ཐུང་སོགས་སུ་འགྱུར་ཏེ། ཤར་ནས་སྨིན་དྲུག་ཤར་ནས་སྐར་ཁོངས་རྫོགས་ཀྱིས་བར་གྱི་སྔགས་གྲངས་དང་། ནུབ་ཏུ་དེའི་སྐར་ཁོངས་རྫོགས་པར་ནུབ་པའི་བར་གྱི་སྔགས་གྲངས་གཉིས་ལ་མང་ཉུང་ཆ་ཆད་པ་འདུག་པའི་ཕྱིར། དེས་ན་གཟས་འཛིན་རྩི་བ་སོགས་ལའང་འདི་རྩི་བ་གལ་ཆེའོ། ། དེས་ན་ཉི་མ་རིང་ཡང་རུང་། ཐུང་ཡང་རུང་དུས་སྦྱོར་དྲུག་མཚན་མོ་རིང་ཡང་རུང་། ཐུང་ཡང་རུང་དུས་སྦྱོར་དྲུག་འཆར། དུས་སྦྱོར་རེ་རེ་ཡང་སྐར་མ་གཉིས་དང་བཞི་ཆ་ཞེས་བཤད་པ་ནི་ཅུང་ཟད་རགས་པ་སྟེ། ཐ་སྐར་ཤར་ནས་ཤར་གྱི་བར་ལ་དུས་སྦྱོར་བཅུ་གཉིས་ཅུང་མི་རྫོགས་པའི་ཕྱིར་རོ། ། དེའི་རྒྱུ་མཚན་གྱིས་ལོ་གཅིག་ལ་ཉི་མའི་འཁོར་གྲངས་སུམ་བརྒྱ་དྲུག་ཅུ།
ཐ་སྐར་གྱི་སུམ་བརྒྱ་དྲུག་ཅུ་རེ་དྲུག་འབྱུང་ངོ་། ། དེ་ནི་ལུས་ལ་དབུ་མའི་ལོ་བརྒྱའི་ཉིན་ཞག་དང་དབུགས་ལ་སོགས་པ་གསུངས་པ་ཞེས་པར། རྗེ་བཙུན་རྒ་ལོའི་ཞལ་ནས། སྤྱིར་དཔལ་དུས་ཀྱི་འཁོར་ལོའི་རྩིས་ཀྱི་རྣམ་གཞག་ལ། དག་པ་གྲུབ་མཐའི་རྩིས། མ་དག་པ་བྱེད་པའི་རྩིས། རྣམ་དག་ཁ་སྐོང་གི་རྩིས་བྱ་བ་ཡོད་པ་ལས། འདི་མན་ཆད་རྣམ་དག་ཁ་སྐོང་གི་རྩིས་བྱ་བ་ཡིན་གསུངས། སྐྱེས་བུ་ཚེ་ལོ་བརྒྱ་པ་དབང་པོ་བརྒྱ་པ་དགོངས་པའི་སྐད་དོ་ཞེས་པར། དུས་བཞི་ཆེན་པོ་གཅིག་ལ་གཟའ་ལོ་ཉིས་བརྒྱ་ཡོད་པས་ན་བརྒྱ་ཕྲག་གཉིས་སོ། །
དེ་ལ་དབང་པོ་ནི་སྲོག་གི་དབང་པོ་ཡིན། དེས་ན་ཚེ་ལོ་བརྒྱ་པ་དང་། དབང་པོ་བརྒྱ་པ་མིང་ཐ་དད་ཡིན་ལ་དོན་གཅིག་ཡིན་ནོ། ། ཞག་ཉིས་བརྒྱའི་དབུགས་ཀྱི་གྲངས་དང་། དུས་བཞི་ཆེན་པོའི་ལོ་གྲངས་མཉམ་ལ། དེ་ལ་སྐྱེས་བུ་ཚེ་ལོ་བརྒྱ་པ་དབང་པོ་བརྒྱ་པ་ཞེས་ཉིས་བརྒྱའི་ཐ་སྙད་བྱ་དགོས་པ་བྱུང་པའི་ཕྱིར། དབུགས་གཅིག་ལ་ནང་གི་ཆུ་ཚོད་གཅིག་ཏུ་བརྩིས་ཤིང་། དབུགས་ལྔ་ལ་དུས་སྦྱོར་གཅིག་ཏུ་བརྩིས། དབུགས་ཀྱི་སུམ་བརྒྱ་དྲུག་ཅུའི་ཆ་ལ་དབུགས་སུ་བརྩིས་པའི་ལུགས་ཀྱི་ལོ་བརྒྱའི་དབུགས་ལ་འབུམ་ཕྲག་བདུན་ཅུ་རྩ་དྲུག་ལྷག་པའི་བྱེ་བ་ཕྲག་བདུན་ཅུ་རྩ་དྲུག་འབྱུང་། དེ་ནི་ནང་གི་ལོ་བརྒྱ་དང་ཕྱིའི་ཞག་བརྒྱ་ཡིན།
དེ་ལ་སྟོང་ཕྲག་གསུམ་དང་དྲུག་བརྒྱ་དང་ལྔ་བགོས་ན་དུས་བཞི་ཕྱེད་ཀྱི་ལོ་གྲངས་ཐོབ་སྟེ། དེ་ནི་དབུགས་ཀྱི་གྲངས་ལ་སྣལ་མ་ཡིན་ཞིང་། ཕྱི་ཡི་ཉིན་ཞག་བརྒྱའི་དབུགས་ཡིན། དེ་གཉིས་ཀྱིས་བསྒྱུར་བས་དུས་བཞི་ཆེན་པོའི་ལོ་གྲངས་འབྱུང་བས་ན། ནང་གི་ལོ་ཉིས་བརྒྱ་ནི། སྐྱེས་བུ་ཚེ་ལོ་བརྒྱ་པ་དང་། སྲོག་གི་དབང་པོ་བརྒྱ་པའོ། ། ཞེས་སོ། ། མ་བཅད་དུས་ཀྱི་འཁོར་ལོ་ཞེས་སོགས་སུ། ལོ་བརྒྱའི་ཡེ་ཤེས་ཆ་ལོ་གསུམ་ཕྱོགས་གསུམ་གྱི་ཞག་གྲངས་ལ།
མངལ་གྱི་ཡེ་ཤེས་ཆའི་ཆུ་ཚོད་དགུ་བསྣན་པའི་གྲངས་ནི་གཟའ་ལྔའི་མྱུར་རྐང་གི་ཆུ་ཚོད་ཀྱི་གྲངས་དང་སྦྱར་བས་མྱུར་རྐང་ཡེ་ཤེས་ཀྱི་ཆར་བསྟན་ནོ། ། སུམ་ཅུ་རྩ་དྲུག་ཕྱེད་བཅས་ཟླ་བ་ཞེས་པར། ལོ་གསུམ་ཕྱོགས་གསུམ་ལ་ཟླ་བ་སུམ་ཅུ་རྩ་ཕྱེད་དང་བརྒྱད་ཡོད་པ་ལ། དུ་བའི་སྐལ་ཟླ་བ་གཅིག་དོར་ནས། ཟླ་བ་སུམ་ཅུ་རྩ་དྲུག་དང་། ཟླ་བ་ཕྱེད། ཡོན་ཏན་བརྒྱད་ཀྱིས་བསྒྱུར། དེ་སུམ་བརྒྱ་དང་ལྔ་བསྒྱུར་ཏེ། ཉི་མའི་ཡེ་ཤེས་ཆ་རགས་པ་བཏོན་ནས་ཆུ་ཚོད་དུ་བསྒྱུར་ཏེ། ཟླ་བའི་ཡེ་ཤེས་ཆ་རགས་པ་བཏོན་པས་ཆུ་ཚོད་ཉིས་བརྒྱ་དགུ་བཅུ་གོ་གཉིས་ཐོབ།
དེ་དང་གཟའ་ལྔའི་དལ་རྐང་ཆུ་ཚོད་ཀྱི་གྲངས་མཚུངས་པར་བསྟན་པས། གཟའ་ལྔའི་དལ་རྐང་ཡེ་ཤེས་ཆར་སྦྱར་བའོ། ། གཟའ་རྣམས་ཀྱིས་མ་སྤྱད་པའི་ཟླ་བ་དེ་ཉིད་ཡོན་ཏན་བརྒྱད་ཀྱིས་བསྒྱུར་ཏེ། ཞེས་པར། ཟླ་བ་གཅིག་པོ་དེའི་ཞག་སུམ་ཅུ་ཡོན་ཏན་བརྒྱད་ཀྱིས་བསྒྱུར་བ་ལ་ཉི་མའི་ཡེ་ཤེས་ཆ་རགས་པ་བཏོན་པས་ཞག་བརྒྱད། དེ་ཆུ་ཚོད་དུ་བསྒྱུར་ཏེ་ཟླ་བའི་ཡེ་ཤེས་ཆ་རགས་པ་དྲུག་ཅུས་བགོས་པས་ཆུ་ཚོད་བརྒྱད། དེ་ལ་སྒྲ་གཅན་གྱི་ཡེ་ཤེས་ཆ་ཆུ་ཚོད་ཕྱེད་བུ་ལོན་དུ་གྱུར་པ་དེ་དུ་བའི་ལོངས་སྤྱོད་དུ་བྱའོ། ། ཉིན་ཞག་དྲུག་ཅུ་རྩ་བཞི་ལ། ། དེ་ནི་ཆ་དམན་ཟླ་བ་སྟེ། ། ཞེས་པར།
ཚེས་ཞག་རེ་ལ་ཆུ་ཚོད་དྲུག་ཅུར་ཆུ་སྲང་ལྔ་བཅུ་རྩ་དྲུག་བཞི་ཆས་དམན་པས། ཚེས་ཞག་དྲུག་ཅུ་རྩ་བཞི་ན་ཉིན་ཞག་དྲུག་ཅུ་རྩ་གསུམ་དུ་འགྱུར་བས་ཞག་གཅིག་བུ་ལོན་དུ་འགྱུར་རོ། ། ཟླ་བའི་ཆ་ཚེས་ཀྱི་ལོངས་སྤྱོད་ལ་ཉིན་ཞག་རེ་ལ་ཆུ་སྲང་ལྔ་བཅུ་རྩ་དྲུག་བཞི་ཆ་ལ་ཆུ་ཚོད་རེར་བྱས་པ་ཆུ་ཚོད་རེ་བུ་ལོན་དུ་གྱུར་པ་དེ་ཉིད། ཉི་མའི་ཆུ་ཚོད་གཉིས་སུ་གྱུར་ནས་ཉིན་ཞག་སོ་སོར་ལྷག་སྟེ། ཟླ་བ་གཅིག་ལ་ཞག་གཅིག་ལྷག་པར་འགྱུར། དེ་ཡང་ནང་དུ་འཕོ་མཚམས་སུ། དབུ་མའི་རླུང་ལྔ་བཅུ་རྩ་དྲུག་བཞི་ཆ་རྒྱུ་བའི་དབང་གིས་ཕྱི་རོལ་ཏུ་དེ་ལྟར་གྱུར་པའི་ཕྱིར་དབུ་མའི་ཡན་ལག་ཏུ་རིག་པར་བྱའོ། ། མཇུག་རིང་ཉི་མ་དག་དང་ལྷན་ཅིག་རྣམ་པར་རྒྱུ། ། ཞེས་སོགས་སུ། སྙེ་ཐང་པ་གྲགས་སེང་དུ་བ་ལ་མྱུར་འཁྱོག་གི་འགྲོས་གཅིག་ལས་མེད་ཅེས་ཟེར།
དུ་བ་ཟླ་ཕྱེད་ཐ་མ་ལ་མཐོང་པར་འདོད་པ་ལ། རྒ་ལོའི་ཞལ་ནས། གཟའི་རྒྱལ་པོ་དུ་བ་འདི་མཚོན། མྱུར་བའི་ཚེ་ཤར་ནས་ཤར་དུ་དང་། འཁྱོག་པའི་ཚེ་ནུབ་ནས་ནུབ་ཏུ་འབྱམས་པར་ཐལ། ཁ་འགུགས་ཀྱི་འགྲོས་གཉིས་མེད་པའི་ཕྱིར། ཞེས་གསུངས། བླ་མ་ཤེར་སེང་ན་རེ། དེ་ལ་ཁྱབ་པ་མེད་དེ། ཕ་བོང་གུལ་ཀྱང་མི་བྱེད་པ་དེ་ཆོས་ཅན།
དེར་ཐལ། དེའི་ཕྱིར། ཞེས་གསུངས། རྗེ་བཙུན་རྒ་ལོ་དུ་བ་ཟླ་ཕྱེད་བར་པ་ལ་མཐོང་གསུངས་ལ། བླ་མ་ཤེར་སེང་ན་རེ། སྙེ་ཐང་པའི་ལུགས་ལ་ཟླ་ཕྱེད་བར་པ་ལ་མཐོང་། རྗེ་བཙུན་པའི་ལུགས་ལ་ཟླ་ཕྱེད་ཐ་མ་ལ་མཐོང་ཟེར་དགོས་པ་ལ་དེ་ལས་བཟློག་སྟེ་བྱུང་བས་གྲུབ་མཐའ་སྣོལ་བ་ཡིན་ཞེས་གསུངས་ཏེ། དེ་ནི་ཁོང་རང་གིས་མ་དགོངས་པའི་རྣམ་འགྱུར་རོ། ། སྒྲ་ཚད་པ་དང་བླ་མརྡོ་རྗེ་རྒྱལ་མཚན་པ་ཡང་ཕྱོགས་གསུམ་གྱི་བར་ལ་འགྲོ་བ་དང་འོང་བ་གཉིས་ཀ་བྱེད་པས། དུ་བ་ཟླ་ཕྱེད་བར་པ་ལ་མཐོང་ཞེས་གསུངས་པ་རྣམས་མི་འཐད་དེ།
མྱུར་འཁྱོག་གི་འགྲོས་གཉིས་དངོས་སུ་བཤད་པས། དལ་འབྱུང་གཉིས་ཤུགས་ལ་འགྲུབ་སྟེ་འགྲོ་བ་དང་འོང་བའི་དབྱེ་བས་ཞེས་བཤད་པའི་ཕྱིར་དང་། སུམ་ཅུ་རྩ་བདུན་ལག་པས་བསྒྱུར། ། ཞེས་སོགས་ཀྱི་མྱུར་བ་ལྟ་བུ་གཅིག་ལ་ཡང་ལོ་གསུམ་ཕྱོགས་གསུམ་དགོས་པར་བཤད་པའི་ཕྱིར། འགྲོ་བ་དང་འོང་བའི་དབྱེ་བས་དུ་བ་ཟླ་བ་གཅིག་ཏུ་བསྒྱུར་རོ། ། ཞེས་གསུངས་པ་དང་འགལ་བའི་ཕྱིར་རོ། ། རང་ལུགས་ལ་དུ་བ་ཉི་མ་ལ་ཞུགས་ནས་དེ་ནས་མྱུར་འགྲོས་བྱེད་པའི་ཚེ། ཉི་མ་ལས་ཐོན་ནས་ལོ་གསུམ་གྱི་བར་དུ་ཆུ་སྲང་གཉིས་དང་དབུགས་གསུམ་ཞག་རེ་ལ་ཉི་མ་བས་ལྷག་པོར་སྤྱོད་ཅིང་ཕྱོགས་གསུམ་གྱི་བར་དུ་ཆུ་སྲང་ལྔ་བཅུ་རྩ་དྲུག བཞི་ཆ་ལ་ཆུ་ཚོད་དུ་བྱས་པའི་ཆུ་ཚོད་གཉིས་གཉིས་ཉི་མ་བས་ལྷག་པོར་སྤྱོད། དེའི་ཟླ་ཕྱེད་ཐ་མ་ལ་དུ་བ་མཐོང་།
དེ་ནས་དལ་འགྲོས་ལ་ཕྱོགས་གསུམ་ལོ་གསུམ་འབྱུང་བའི་ཕྱོགས་དང་པོ་ལ་དུ་བ་མཐོང་། དེས་ན་དུ་བ་མཐོང་བ་ཟླ་བ་གཅིག་གོ ། ཕྱོགས་གསུམ་གྱི་བར་ལ་སྔར་དང་འདྲ་བའི་ཆུ་ཚོད་གཉིས་གཉིས་ཉི་མ་བས་བུལ་བར་བུ་ལོན་དུ་སྤྱོད། དེ་ནས་ལོ་གསུམ་གྱི་བར་དུ་ཞག་རེ་ལ་ཆུ་སྲང་གཉིས་དང་དབུགས་གསུམ་བུ་ལོན་དུ་སྤྱོད། དེ་རྫོགས་ནས་ཉི་མ་ལ་ཐིམ། དེ་ནས་ཉི་མའི་རྒྱབ་ཏུ་འཁྱོག་འགྲོས་ལ་ལོ་གསུམ་ཕྱོགས་གསུམ། འབྱུང་འགྲོས་ལ་ཕྱོགས་གསུམ་ལོ་གསུམ་བར་གྱི་ཟླ་བ་གཅིག་ཏུ་དུ་བ་དང་བཅས་པ། འབྱུང་འགྲོས་རྫོགས་པ་དང་ཉི་མ་ལ་ཐིམ། དེ་ལྟ་བུའི་འཆར་ཚུལ་ལན་གཅིག་ཤེས་ན། དེ་ནས་ལོ་དྲུག་ཕྱོགས་དྲུག་ན་འཆར་བར་ངེས་པས་དེའི་འཆར་བ་མཐའ་དག་ཤེས་པར་འགྱུར་རོ། །
རྗེ་བཙུན་རྒ་ལོའི་ཞལ་ནས། ཆུ་རྟའི་སྟོན་འབྲིང་ཡར་ངོ་ལ། ། དུ་མཇུག་འཆར་བའི་ངེས་པ་མཐོང་། ། དེ་ནས་བཟུང་སྟེ་བརྩི་བར་བྱ། ། ཞེས་གསུངས་མོད་ཀྱི། དེ་ནི་ཕྱོགས་སུ་མི་འོང་བར་སྣང་ངོ་། ། བླ་མ་བྱང་འཕེལ་གྱིས་དུ་བ་ཤར་བ་ཞག་ཉི་ཤུ་ཙམ་མཐོང་ནས་ནུབ་མ་ཐག་ཡི་གེར་བཏབ་པ་ལ། ཡོས་ལོ་རྒྱལ་ཟླའི་ཉི་ཤུ་དྲུག་ལ་ནུབ་བྱ་བ་འདུག ལོ་དག་འདི་ཡི་མགོ་ཟུག་ནས་ལྔ་བརྒྱ་ལྔ་བཅུ་རྩ་ལྔ་འདས་པ་ལྕགས་མོ་གླང་གི་ལོ་དབོའི་ཟླ་བའི་ཚེས་བདུན་གྱི་ཐོ་རངས་ནས་མཐོང་སྟེ། ཆུ་ཕོ་སྟག་ལོའི་ནག་པའི་ཚེས་གཅིག་ལ་ནུབ་ནས་བརྩི་བར་བྱའོ། །
བླ་མ་ཤེར་སེང་ན་རེ། འདི་ནི་དཀའ་ལ་ཕན་ཆུང་བ་དུ་བ་མཇུག་རིང་གི་རྩིས་བྱ་བ་ཡིན་གསུངས་ནའང་། འདིས་རྒྱུ་མཚན་རྩིས་ཀྱི་གནད་མང་པོ་ལ་ཕན་པར་ཡོད་དོ། ། རི་བུག་རི་ཀླུང་སྟེ་ཟླ་སྐྱེས་ལ་ཞེས་སོགས་སུ། རྣམ་དག་ཁ་སྐོང་གི་རྩིས་ཡིན་པས། བརྒྱས་བསྒྱུར་བཅུས་བསྒྱུར་དག་ཀྱང་གྲངས་སུ་བཅུག་པའོ། ། ད་ནི་གཟའ་ཐམས་ཅད་ཀྱི་རྒྱུ་བ་དུས་བཞིའི་མཐར་སྟོང་པ་ལ་འཇུག་པ་གསུངས་པ་ཞེས་པར། སྔ་རབས་པ་དག སྤྱིར་དཔལ་དུས་ཀྱི་འཁོར་ལོ་འདི་ལ་བསླབས་པས་ཤེས་པ་སུམ་ཆ། བསླབ་མི་དགོས་པ་སུམ་ཆ།
བསླབས་ཀྱང་མི་ཤེས་པ་སུམ་ཆ་ཡོད་པ་ལ། འདི་ཡང་བསླབས་ཀྱང་མི་ཤེས་པའི་ཁོངས་སུ་ཐེའོ་ཞེས་གྲགས་ཀྱང་། གཞུང་གི་འབྲུ་ནོན་པར་འདུག མི་ཤེས་པའི་གོ་དོན། ད་ལྟའི་རྩིས་འདི་ཡི་འཕྲོ་དེད་ན་རྩིས་པས་ནམ་ཡོང་མི་ཤེས་པ་ལ་ཟེར། དུས་བཞི་ཆེན་པོའི་ལོ་གྲངས་ལ། གཟའ་རང་རང་གི་རྒྱུ་སྐར་འཁོར་བའི་དཀྱིལ་འཁོར་གྱིས་བགོས་པས་ཐོབ་པའི་གྲངས་ཡེ་ཤེས་ལེའུར་བཤད་པ་རྣམས་རྫོགས་པ་དང་། མེ་ཕོ་སྟག་གི་ལོ་དཔྱིད་ར་བའི་གནམ་གང་ལ་གཟའ་རྣམས་སྟོང་པར་ཞུགས། དེའི་ནངས་པར་ལོའི་དང་པོ་རབ་བྱུང་། ཟླ་བའི་དང་པོ་ནག་པ་ཞེས་སོགས་འབྱུང་།
དེ་དུས་སུ་གཟའ་ཉི་མ་དང་ཞེས་པས། ཁ་ཅིག་འདིས་གཟའ་ད་ལྟ་བར་བསྟན་ཟེར་བ་མི་འཐད་དེ། དེའི་ཚེས་གཅིག་ལ་གཟའ་གནས་སུ་ཐིག་ལེ་ཤར་བའི་ཕྱིར་རོ། ། དེ་ནས་རྒྱུ་སྐར་རྣམས་ཀྱི་ཉིན་ཞག་གཅིག་ནི་བསྒྱུར་བར་འགྱུར་ཏེ་སོགས་ཀྱི་ཚིགས་བཅད་གཅིག་པོ་འདི། བི་བྷུ་ཏིའི་རྒྱ་དཔེར་ཡང་རྩ་བར་བྱས་ཤིང་། བླ་མ་རྡོ་རྗེ་རྒྱལ་མཚན་པ་ཡང་རྩ་བར་བཞེད་དོ། ། དོན་ལའང་ཡིན་པ་འདྲའོ། ། ཟླ་བ་རྫོགས་ནས་ངེས་པར་འགྱུར་ཏེ། ཞེས་གཟའ་སྟོང་པ་ལ་ཞུགས་ནས་ཟླ་བ་གཅིག་རྫོགས་པ་དང་ཟླ་བའི་ངེས་པ་དྷྲུ་ལྭ་ཀ་འབྱུང་བ་གསུངས་པས། གཟའ་ད་ལྟར་བར་འདོད་པ་ཁགས་སོ། །
དཔལ་ལྡན་དུས་ཀྱི་འཁོར་ལོ་གཟའ་ཡི་ཚོགས་དང་བཅས་པ་འདི་དག ། ཅེས་སོགས་ཀྱི་ཤླཽ་ཀ་གཅིག་པོ་འདི་རྩ་བའི་ཚིག་མ་ཡིན་ནོ། ། ཞེས་བླ་མ་རྡོ་རྗེ་རྒྱལ་མཚན་པ་གསུང་ངོ་། ། མདོར་བསྡུས་དགུ་པའི་ཟིན་བྲིས་སོ། ། ཕོ་ཉས་བརྗོད་པའི་དབྱངས་རྣམས་གང་དག ཅེས་པར། བོད་ལ་ཚེག་བར་བགྲང་བ་ལ་དེའི་ཞེས་པ་ལྟ་བུ་ལ་ཚེག་མེད་ཀྱང་ཐ་དད་དུ་བགྲང་ངོ་། ། མཚན་མ་མཁན་པོ་མ་གཏོགས། ཞེས་པ་ལ་འགའ་ཞིག་ཕོ་ཉ་བ་ཡང་མ་རྟོགས་པར་འདོད་ཀྱང་། ལུང་སྟོན་མཁན་མ་གཏོགས་པ་ཉེ་བའི་སྐྱེ་བོ་བསྲེས་ན་དག་གོ །
དག་པའི་གཟའ་དང་ཚེས་པའོ། ། ཞེས་པར། གཟའ་ད་ལྟ་བ་དང་། འདས་པ་འདོད་པའི་ཁྱད་པར་གྱིས་གཅིག་གི་འགྲུབ་སྦྱོར་ལ། གཅིག་གི་འཆི་སྦྱོར་ཡོང་སྟེ། གཅིག་གི་མེ་བཞི་དང་ཉི་མའི་འགྲུབ་སྦྱོར་ལ། གཅིག་ཤོས་ཀྱི་མེ་བཞི་དང་སྤེན་པའི་འཆི་སྦྱོར་ཡོང་བ་སོགས་སོ། ། བིཥྚིའི་ལོངས་སྤྱོད་ནི་སྤང་བར་བྱའོ། ། ཞེས་པར། རྩོད་པས་མཁན་པོ་གཅིག་རྒྱལ་ཕུར་འཛོམ་པ་ལ་བསྐོས་པས་བིཥྚི་ལ་ཐུག་ནས་རིང་པོ་མ་ཐོགས་པར་གྲོངས་སོ། །
དེ་རྟིང་རྒྱལ་སྨད་ཀྱི་གོ་མི་ཆོད་དུ་འདུག་ཟེར་ནས། རྒྱལ་སྟོད་དང་ཕུར་པ་འཛོམ་པ་གཅིག་ལ་བསྐོས་པ་ཡང་བིཥྚི་དང་ཐུག་ནས་དེ་མ་ཁད་གྲོངས། དེ་རྟིང་བིཥྚི་སྤངས་པའི་གཟའ་སྐར་ལ་གཏད་པས་མཁན་བརྒྱུད་བཟང་པོ་རིམ་པ་བཞིན་བྱུང་ཞེས་སོ། ། སེལ་པ་ལ་ཆུ་ཚོད་གསུམ་སྤང་བར་བྱ། ། ཞེས་སོགས་སུ། ཐོག་མཐའ་དབུས་གསུམ་འདི་ནས་སྤང་གི་གསལ་ཁ་མ་གསུངས་ཀྱང་། ཐོག་མ་ནས་སྤོང་བར་བླ་མ་རྣམས་བཞེད་དོ། ། ཤར་གྱི་རྩིབས་ལ་དྲུག་གོ་ཞེས་སོགས་སུ། རྒྱུ་སྐར་ཉི་ཤུ་རྩ་བདུན་ལ་རྐང་པ་བརྒྱ་རྩ་བརྒྱད། དེའི་རྐང་པ་དང་པོ་དྲུག་ལ་སྐྱེས་ན་གཟའི་ཉི་མ་ཚེ་བདག་ཡིན།
དེ་རྗེས་ཀྱི་རྐང་པ་བཅོ་ལྔ་ལ་སྐྱེས་ན་ཟླ་བ་ཚེ་བདག་སོགས་འགྲེའོ། ། ད་ནི་སའི་སྟོབས་གསུངས་པ་ཞེས་པར། སྔར་གཟའི་རྒྱུ་བའི་སྟོབས་བསྟན་པའི་སྐབས་སུ་ཚིག་འདི་ནི་དབྱངས་འཆར་བ་ལ་སའི་སྟོབས་ཀྱི་དོན་དུའོ་ཞེས་གཟའི་རྒྱུ་ཚུལ་ཤེས་དགོས་པར་བཤད་པ་ལ། མྱུར་འགྲོས་ལ་ཁ་ཤར་དུ་བལྟ། འཁྱོག་འགྲོས་ལ་ནུབ། དལ་འགྲོས་ལ་ལྷོ། འབྱུང་འགྲོས་ལ་བྱང་དུ་བལྟ་ཞིང་དྲག་གཟའ་རྣམས་གཡས་སམ་རྒྱབ་ཏུ་བཞག་དགོས་པས། མིག་དམར་བྱང་སྒྲ་མི་སྙན་ན་དལ་འགྲོས་ལ་འདུག་ན་རང་ཁ་བྱང་དུ་བསྟན། དེ་ལ་མིག་དམར་མདུན་ན་ཡོད་སྙམ་པའི་རྟོག་པ་མི་དགོས་ཏེ། རང་དང་མིག་དམར་ཁ་ལྟ་ཕྱོགས་མཐུན་པའི་ཕྱིར།
དེ་བཞིན་དུ་འཁྱོག་འགྲོས་ལ་འདུག་ན་རང་ཁ་ཤར་དུ་བལྟས་ཏེ། སྒྲ་མི་སྙན་གྱི་ནུབ། ལུས་འཕགས་པོ་ངོས་ཡིན་པའི་ཕྱིར། འབྱུང་འགྲོས་ལ་འདུག་ན་རང་ཁ་ལྷོར་བལྟ་དགོས་ཏེ། དེ་ལྟ་མིན་ན་གདོང་ཐུག་ཏུ་འགྲོ་བའི་ཕྱིར། མྱུར་འགྲོས་ལ་འདུག་ན་རང་ནུབ་ཏུ་བལྟ་དགོས་ཏེ། ནུབ་བ་ལང་སྤྱོད་བྱང་སྒྲ་མི་སྙན་ལ་ལྟོས་པའི་ཤར་ཡིན་པའི་ཕྱིར། དེ་བཞིན་དུ་གཟའ་གཞན་ལའང་རིགས་བསྒྲེས་ལ་གླིང་གང་ན་ཡོད་པའི་ཕྱོགས་དང་བསྟུན་དགོས། དེ་ལྟ་མིན་པར་རྒྱབ་དང་གཡས་སུ་བཞག་པ་ཙམ་གྱི་རྩིས་ལ་ཡིད་ཆེས་བྱས་ན་ཉེས་དམིགས་ཆེན་པོ་འབྱུང་ཉེན་ཡོད་དོ། ། རྒྱུ་སྐར་གང་ལ་ཉི་མ་ཡོད་པའི་རྒྱུ་སྐར་དེ་ཤར་གྱི་སྐར་མ་བདུན་པོ་རྣམས་ཀྱི་དབུས་སུ་ཡིན་ཞིང་།
ཞེས་པར། སྔ་དྲོ་དང་པོའི་དབང་དུ་བྱས་ནས། ཉི་མ་གནས་པའི་རྒྱུ་སྐར་དེ་ཤར་གྱི་རྒྱུ་སྐར་བདུན་གྱི་དབུས་སུ་བཀོད་ནས་སྐར་མ་གཡོན་སྐོར་གྱིས་བགོད། སྒྲ་གཅན་སྐར་མ་གང་གི་སྟེང་དུ་གནས་བལྟས་ལ། དེ་ནས་བརྩམས་ཏེ་སྒྲ་གཅན་དེ་གཡས་སྐོར་དུ་འཁོར་བས་དེ་དང་བསྟུན་པའི་དུས་ཀྱི་ཚོད་ཤེས་པར་བྱ། འདིར་ལྟ་བའི་ཆ་ནི་ལྟ་བ་ལ་གནས་པའི་རྒྱུ་སྐར་བཅུ་གཉིས་རྣམས་ཀྱི་གཡས་དང་གཡོན་ནས་གསུམ་པའི་ཆ་རྒྱུ་སྐར་བཞི་ནི་སྒྲ་གཅན་གྱི་ཡིན་ལ། བཞི་ནི་དུས་ཀྱི་སྟེ། ཞེས་པར། རྒྱུ་སྐར་ཉི་ཤུ་རྩ་བརྒྱད་ལ་སྒྲ་གཅན་གྱི་ལུས་ཀྱིས་ནོན་པའི་རྒྱུ་སྐར་བཅུ་གཉིས། དེ་ལ་གདོང་གི་སྐར་མ་བཞི།
མཇུག་མའི་སྐར་མ་བཞི། བར་ན་ལྟེ་བའི་ཆར་གྱུར་བའི་སྐར་མ་བཞི། མ་ནོན་པ་ལྟ་བའི་ཆ་ལ་གནས་པ་བཅུ་གཉིས་ལ། གཡས་ནས་གདོང་གི་ཆར་གྱུར་པ་བཞི། གཡོན་ནས་མཇུག་མའི་ཆར་གྱུར་པ་བཞི། བར་ན་མཎྜལ་གྱི་འོད་འདུ་བཞིན་ལྟ་བའི་ཆ་བཞི། དེ་དག་གིའང་དཀྱིལ་དྲང་པོ་ལྟ་བའི་ཆའོ། ། དེ་ནས་སྐར་མ་བཞི་ནི་མཚམས་ཀྱི་སྐར་མ་བཞིའམ། ཁ་ཅིག་གདོང་དང་མཇུག་མས་ནོན་པ་དང་། མ་ནོན་པའི་མཚམས་སུ་གཉིས་གཉིས་འདོད་དོ། །
བྱང་འགྲོ་འགྲོ་བའི་དབང་གིས་ཞེས་པར། སྣར་ཐང་དུ་གཅིག་གིས་གཟའ་འཛིན་གྱི་ཡི་གེ་བཏབ་ནས། བྱང་འགྲོས་ཉི་མ་སྒྲིབ་བྱས་པ་ལ། གཞན་ཞིག་གིས། དཔལ་ལྡན་དུས་འཁོར་ཞེས་བྱ་བ། ། མཁས་པ་རྣམས་ནི་གཟེངས་བསྟོད་ཅིང་། ། བླུན་པོ་རྣམས་ནི་མགོ་སྐོར་བའི། ། ར་ཡུ་ཁྱོད་ལ་ཕྱག་འཚལ་ལོ། ། ཞེས་སྒྲ་གཅན་བྱང་འགྲོར་བྱས་པ་ལ་འཕྱ་བའི་ཡི་གེ་བཏབ་ཀྱང་བྱང་འགྲོར་འདིས་གསལ་ལོ། ། མདོར་བསྡུས་བཅུ་པའི་ཟིན་བྲིས་སོ། །
འཇིག་རྟེན་ཁམས་ཀྱི་ལེའུའི་འགྲེལ་བཤད་རྫོགས་སོ། ། ཞེས་པར། ལེའུའི་སྐད་དོད་པ་ཌ་ལཱ་ཞེས་པ་ལ། ངེས་པའི་ཚིག་གིས་བཤད་པ་ན། པ་ཌ་སྣམ་བུའམ་གོས་ལ་འཇུག ལཱ་ཏེ་འཛིན་པའམ་ལེན་པ་ལ་འཇུག ། དཔེར་ན་གོས་ཀྱིས་ངོ་ཚ་བའི་གནས་དང་སྦྲང་བུ་ལ་སོགས་པ་ལས་སྐྱོབ་པ་དང་འདྲ་བར། གཞུང་འདི་ཡི་བརྗོད་བྱའི་དོན་གསལ་བར་བསྟན་པས། ཡང་དག་པའི་ལྟ་བ་རྙེད་ནས། ཉོན་མོངས་པ་དང་།
ངན་འགྲོའི་འཇིགས་པ་ལས་སྐྱོབ། རིམ་པ་གཉིས་ལ་སོགས་པའི་དོན་ཟབ་མོ་ལེན་པར་བྱེད་པས་ལེའུ། ཡང་ན་གོས་ཀྱིས་གཡོགས་པ་དང་འདྲ་བར་གནས་པ་ལེའུ་སྟེ་ཚིག་དོན་ཀུན་ལ་ལེའུ་དེས་ཁྱབ་པས་ན་ལེའུ། གཞུང་གཞན་དུ་ལེའུའི་སྐད་དོད། པ་རི་ཝར་རྟ་ཞེས་པ། ཡོངས་སུ་བསྒྱུར་བའམ་ཡོངས་སུ་བརྗེ་བས་ན་ལེའུ། པ་རི་ཚེ་ད་ཞེས་པ་ཡོངས་སུ་གཅོད་པ་སྟེ། བརྗོད་བྱའི་དོན་ཚན་སོ་སོར་གཅོད་པས་ན་ལེའུ། ཀྲ་མ་བྷེ་ད་ཞེས་པ་རིམ་པར་ཕྱེ་བ་སྟེ། བརྗོད་བྱའི་དོན་གྱི་རིམ་པ་སོ་སོར་ཕྱེ་སྟེ་སྟོན་པས་ན་ལེའུ།
དེ་ལ་སོགས་པའི་ལེའུའི་སྐད་དོད་མི་འདྲ་བ་ཅི་རིགས་སུ་ཡོད་ནའང་། འདིར་པ་ཌ་ལ་ཞེས་པ་ཡོད་པས་བཤད་པ་སྔ་མ་བྱའོ། ། འཇིག་རྟེན་ཁམས་ཀྱི་ལེའུའི་ཟིན་བྲིས་སོ། ། ནང་ལེའི་ཚིགས་བཅད་གཉིས་པར། རླུང་བཅུ་པ་རྣམས་ནི་རྐན་ལས་འབྱུང་བ་རྣམས་ཀྱིས་སོ་ཞེས་ཕྱི་རོལ་གྱི་རླུང་བཅུ་ནང་ལ་ཚང་བར་བཤད་པ་ལ། ཕྱི་རོལ་ན་རླུང་མེད་སྙམ་ན། ཡེ་ཤེས་ལེའུར། སྲོག་ལ་སོགས་པའི་རླུང་བཅུ་ཕྱི་རོལ་ན་ཡོད་པར་བཤད། བྱེད་ལས་ནང་གི་རླུང་དང་ཆ་མཐུན་དུ་རྩི་སྟེ། འཇིག་རྟེན་ཆགས་ནས་མ་ཞིག་པར་འཛིན་པས་སྲོག
ཆུ་ལ་སོགས་པ་ཐུར་དུ་དོད་པས་ཐུར་སེལ། རྩ་ཤིང་སོགས་གྱེན་དུ་སྐྱེད་པས་གྱེན་རྒྱུ། ཕྱི་ཡི་ཁམས་རྣམས་ཆ་མཉམ་པར་བྱེད་པས་མཉམ་གནས་སོགས་འགྲེའོ། ། ཚིགས་བཅད་ལྔ་པར་རྣམ་པ་བཅུའི་སྲོག་ལ་སོགས་པ་དག་ནི། ས་བོན་འདི་ཡི་ལུས་ལ་ཕན་པར་བྱེད་དོ། ། ཞེས་མངལ་ཆགས་པ་ནས་སྲོག་ལ་སོགས་པའི་རླུང་བཅུ་ཡོད་པར་བཤད་པ་ནི། ཕ་མ་ལས་ཐོབ་པའི་ནང་གི་ཕྱིའི་རླུང་ལུས་མི་ཉམས་པར་འཛིན་པ་དང་། འཕེལ་བ་ལ་སོགས་བྱེད་པའི་རླུང་ལ་དགོངས། འོག་ན་མངལ་ཆགས་པ་ནས་ཟླ་བ་བདུན་པ་སྲོག་སྐྱེ་བར་བཤད་པ་ནི། ནང་གི་ནང་གི་རླུང་།
རྩ་རྣམས་ཀྱི་ནང་ན་གནས་པའི་རླུང་བཅུ་ཟླ་བ་བདུན་ནས་འགྲུབ་པ་ལ་དགོངས་ནས་གསུངས་པས་འགལ་བ་མེད་དོ། ། ཚིགས་བཅད་བདུན་པར། ཟླ་བ་བདུན་པ་ནས་སྐྱེ་བའི་ཉིན་ཞག་གི་བར་དུ་མིའི་སེང་གེའི་དངོས་པོ་ལ་རབ་ཏུ་སྐྱེ་ཞེས་པ་ནི་འགྱུར་ཅུང་ཉེས་པ་ཡིན་ཏེ། འོག་ནས་ཟླ་བ་དགུ་པ་རྫོགས་པར་གྱུར་པའམ། ཁ་ཅིག་ཏུ་བཅུ་པ་དང་། བཅུ་གཅིག་པ་དང་། བཅུ་གཉིས་པ་ལ་ཕག་གི་དངོས་པོའི་མཇུག་ཏུ་སྡུག་བསྔལ་དྲག་པོར་འགྱུར་ཏེ་ཞེས་བཤད་པ་དང་འགལ་བས་སོ། ། དེས་ན་སྐྱེ་བའི་ཉིན་ཞག་གི་བར་དུའོ། ། མིའི་སེང་གེའི་དངོས་པོ་ལ་ཞེས་འགྱུར་བཅོས་པར་བྱའོ། ། ཚིགས་བཅད་བརྒྱད་པར།
འདིར་ཕྱི་རོལ་ཉ་ལ་སོགས་པའི་ལོ་རྒྱུས་ཞེས་པར། ཉ་དང་རུས་སྦལ་ཕག་དང་ནི། ། མི་ཡི་སེང་གེ་མི་འུ་ཐུང་། ། རྭ་མ་གཉིས་དང་ནག་པ་དང་། ། སངས་རྒྱས་ཀལྐི་རྩེ་དང་བཅུ། ། ཞེས་བཤད་པ་ནི། སྔོན་ས་ཆེན་པོ་འདི་ཆུས་གང་བར་གྱུར་ཏེ། རིག་བྱེད་བཞི་ས་འོག་ཏུ་ཞུགས་སོ། ། དེའི་དོན་དུ་ལྷ་རྣམས་ཀྱིས་ཁྱབ་འཇུག་ལ་གསོལ་བ་དང་། དེས་ཉའི་གཟུགས་ཀྱིས་རིག་བྱེད་བླངས་ནས་བྱིན་ནོ། །
སའི་ལྷ་ས་ཆེན་པོའི་ཁུར་ལྕི་བས་མནན་ནས། ལྷ་རྣམས་ལ་བདག་གིས་ཁུར་འདི་འདེགས་མི་ནུས་སོ། ། ཞེས་གསོལ་བ་དང་། ཁྱབ་འཇུག་གི་རུས་སྦལ་དུ་བྱས་ན་བཏེག་གོ ། དེ་བཞིན་དུ་ཁྱབ་འཇུག་ཕག་གི་གཟུགས་སུ་གྱུར་ནས། ས་ཆེན་པོ་འོག་ཏུ་ནུབ་པར་གྱུར་པ་མཆེ་བས་སྟེང་དུ་བཏེག་གོ ། འགྲོ་སྐྱོབ་གསེར་ཅན་ཞེས་བྱ་བ་ལོ་བདུན་འབུམ་གྱི་བར་དུ་དཀའ་ཐུབ་སྤྱད་ནས་དབང་ཕྱུག་འགྲུབ་སྟེ་མཆོག་ཅི་འདོད་ཟེར་བ་ལ། དེས་ཉིན་མོ་དང་། མཚན་མོ་དང་། ནང་དང་ཕྱི་རོལ་དང་ས་དང་ནམ་མཁའ་དང་།
འོག་དང་སྟེང་དུ་མི་གསོད་པ་དང་། དེ་བཞིན་དུ་མཚོན་ཆ་དང་། དབྱུག་པ་དང་། མི་དང་། ལྷ་དང་། དུད་འགྲོ་རྣམས་ཀྱིས་མི་གསོད་པར་འགྱུར་བའི་མཆོག་བསླངས་པ་དང་། དེ་བཞིན་དུ་གྱུར་ཅིག་ཅེས་མཆོག་བྱིན་ནོ། ། དེའི་ཚེ་རྒྱལ་པོ་དེས་བུ་ལ་སྨྲས་པ། ང་ལ་བསྟོད་པ་གྱིས་ཤིག མི་ཤེས་ན་ང་ལ་འཆི་བ་མེད་པས་བུས་དོན་མེད་ཀྱིས་སོང་ཞིག་ཅེས་བསྐྲད་དོ། །
ཁྱབ་འཇུག་གིས་འདི་ཧ་ཅང་མ་རིགས་སོ་སྙམ་ནས། བུ་དེའི་མདུན་དུ་སོང་སྟེ། ངས་བསྟོད་པ་བསླབ་ཀྱིས། ནངས་པར་ནམ་ལངས་ཀྱི་མཚམས་སུ། ཐེམ་པའི་སྟེང་དུ་ཁྲི་ཤོམས་ལ། ཡབ་རྒྱལ་པོ་དེར་འདུག་པ་དང་། རི་བོ་རི་བོ་ལ་ནི་ཐུབ་པ་བཞུགས། ། ཆུ་བོ་ཆུ་བོ་ལ་ནི་ཆུ་ལྷ་གནས། ། བཞི་མདོ་བཞི་མདོ་ལ་ནི་ཞི་བ་བཞུགས། ། ཀུན་ལ་ཁྱབ་པ་མཁས་པ་ཁྱབ་འཇུག་ཡིན། །
ཞེས་ཚིག་འདིས་བསྟོད་པ་གྱིས་ཤིག ཅེས་བསླབས་པ་དང་། དེ་བཞིན་དུ་བྱས་པའི་ཚེ་བསྟོད་པ་དེ་ཁྱབ་འཇུག་གིས་ཐམས་ཅད་ལ་ཁྱབ་ཅེས་པའི་དོན་ཅན་དུ་ཡོད་པས་རྒྱལ་པོ་མ་རངས་ཏེ། ཁྱོད་ཀྱི་ཁྱབ་འཇུག་འདི་ལའང་ཁྱབ་བམ་ཞེས་སྒོ་སྐྱེས་ལ་ཐལ་མོ་བསྣུན་པ་དང་། དེའི་མཚམས་ནས་རོ་སྟོད་སེང་གེ རོ་སྨད་མི་རུ་བྱས་པ་སྡེར་མོ་རྣོ་བ་ཞིག་གིས་ཕང་དུ་བླངས་ཏེ་ཕྲལ་ནས་བསད་དོ། ། ཞེས་གསུངས་ལ། ལྷ་ལས་ཕུལ་བྱུང་གི་བསྟོད་པའི་འགྲེལ་པར་མཆོག་བྱིན་པའི་རྗེས་ལ། དེ་ལས་ལན་འགའ་ཞིག་ན་དཔག་ཚད་ལྔ་ཁྱབ་པའི་འཁོར་གྱིས་འདུས་པ་དང་། འདུག་པ་དང་།
དེས་ལ་ལ་ཞིག་ལུས་ཕྱེད་མིའི་གཟུགས་ལ་ཕྱེད་སེང་གེའི་གཟུགས་སུ་རྒྱལ་པོའི་སྒོ་ན་འདུག་གོ་ཞེས་ཐོས་པ་དང་། དེ་འཁོར་བཅས་ངོ་མཚར་སྐྱེས་ནས་སོང་སྟེ། འཐབ་པའི་ཕྱིར་སྦྲན་ནོ། ། དེ་ནས་འཐབས་པ་ན། ཉིན་མཚན་གྱི་མཚམས་སུ་སྒོ་གཏན་པ་ལ་བླངས་ཏེ་པུས་མོ་ལ་བཞག་ནས་འགྲོ་སྐྱེས་གསེར་ཅན་གྱི་བྲང་སྡེར་མོས་དྲལ་ཏེ་བསད་དོ། ། ཞེས་འབྱུང་ངོ་། ། རྒྱལ་པོ་སྟོབས་ལྡན་ཞེས་བྱ་བས་ས་ཐམས་ཅད་དབང་དུ་བྱས་ཏེ། རྒྱལ་རིགས་མང་པོ་གསེར་སོགས་ཀྱི་ཁང་པར་གསེར་སོགས་ཀྱི་སྒྲོག་ཏུ་བཅུག་ཅིང་། འཇིག་རྟེན་མནར་བ་དང་། དེ་སྒྱུ་ཐབས་ཀྱིས་གཞོམ་པའི་དོན་དུ་རྒྱལ་པོ་དེ་རྟ་གཙང་གི་མཆོད་སྦྱིན་བྱེད་པའི་དུས་སུ།
ཁྱབ་འཇུག་གིས་བྲམ་ཟེའི་གཟུགས་ཀྱིས་སྒོ་དྲུང་དུ་སྙན་ངག་བསྒྲངས་པ་དང་། ནང་མིས་ཅི་འདོད་སྨྲས་པས། མཇལ་བར་འདོད་དོ་ཟེར། དེའི་ཚེ་པ་སངས་ཀྱིས་རྩིས་བྱས་པས། རྒྱལ་པོ་རྒྱལ་སྲིད་ལས་ཉམས་འགྲོ་བའི་རྩིས་ཤར་ནས། དེ་རིང་སུ་དང་མཇལ་དུ་མི་རུང་ངོ་ཟེར་རོ། ། རྒྱལ་པོ་ན་རེ། རྟ་གཏང་གི་མཆོད་སྦྱིན་བྱེད་པའི་དུས་སུ་མི་མཇལ་བ་མི་ཡོང་ཟེར་ནས་མ་ཉན་ཏེ། བྲམ་ཟེ་ནང་དུ་བཏང་པས། དེས་ཤིས་པ་བརྗོད་དོ། །
བདག་ཅག་རིག་བྱེད་ནས་འབྱུང་བའི་མཆོད་སྦྱིན་ཞིག་བྱེད་པ་ལ་ས་གོམ་པ་དོ་འཚལ་བས་གནང་དུ་གསོལ་ཞེས་ཞུས་སོ། ། དེས་ཅི་བྱེད། གསེར་དངུལ་ལ་སོགས་གང་འདོད་སྦྱིན་ནོ། ། ལྷས་གནང་ན་གོམ་པ་དོ་སྩལ་དུ་གསོལ། དེ་འདྲས་ཅི་བྱ། གཞན་གང་འདོད་སྦྱིན་ནོ་ཞེས་ཟེར་རོ། ། འདི་དུས་སུ་སྨྲར་མི་རུང་ངོ་སྙམ་ནས། སྭ་ར་སྭ་སྟི་ཁར་བཅུག་པ་དང་། ས་གོམ་པ་དོ་བས་གསུམ་ཡང་ཁྱེར་ཅིག་ཟེར་རོ། ། དེ་མ་ཐག་ཁྱབ་འཇུག་ལུས་ཆེན་པོར་གྱུར་ཏེ།
རྐང་པ་གཅིག་རྒྱལ་པོའི་མགོར་བཞག གཅིག་རྒྱ་མཚོའི་མཐར་བཞག་ནས། ཡང་སྤོས་ནས་ས་ཆེན་གོམ་པ་དོས་གཞལ་ནས། གོམ་པ་དོ་པ་དེ་ཡིན་ནོ། ། གསུམ་པ་གང་ཞེས་སྨྲས་པ་དང་། སྟོབས་ལྡན་སྐྲག་སྟེ་ཅི་བགྱི་བ་སྩལ་དུ་གསོལ། ཞེས་སོ། ། ཁྱོད་ཀྱི་རྟ་གཙང་གི་མཆོད་སྦྱིན་གྱི་དུས་སུ་ཅི་འདོད་པ་སྦྱིན་པར་བྱས་པ་མ་ཡིན་ནམ། ཡིན་ཟེར་རོ། ། དེ་ལྟ་ན་དམ་བཅས་ལས་ཉམས་པས་ས་འོག་ཏུ་འདུག་ལ།
ས་སྟེང་དུ་མ་འོང་ཞིག་ཅེས་བཅིངས་སོ། ། དགྲ་སྟ་ར་མ་ནི། དྲང་སྲོང་ཛ་ཨཀྣེའི་བུ་སྟེ། དེ་ཡང་འདི་ལྟར། དྲང་སྲོང་དེ་ལ་ཆུང་མ་རྡུལ་ལྡན་མ་ཞེས་བྱ་བ། བུད་མེད་ཀྱི་ཚུལ་ཁྲིམས་དང་ལྡན་པས་མེ་ཏོག་འཐུ་བའི་ཚེ། མེ་ཏོག་རྣམས་མོ་ལ་དུད་ནས་འོང་བ་གཅིག་ཡོད། དེའི་ཚེ་རྒྱལ་པོ་སྲིད་བསྒྲུབ་བརྩོན་ཞེས་བྱ་བས་ལྗོངས་རྒྱུར་འོངས་ཏེ། དེ་གཉིས་ཕན་ཚུན་མཐོང་བས་གཟུགས་ལ་ཅུང་ཟད་ཆགས་པར་གྱུར་པས། མོ་ལ་མེ་ཏོག་ཚུར་མི་དུད་པ་གཅིག་བྱུང་།
དེ་དྲང་སྲོང་གིས་མཐོང་སྟེ། འདིས་གཞན་བསྟེན་ནོ་སྙམ་ནས། བུ་ལ་སྨྲས་པ། ཁྱོད་ངའི་བཀའ་བཞིན་བྱེད་པ་དེ་ལྟ་ན་མ་འདི་སོད་ཅིག ཅེས་སོ། ། དེ་བཞིན་བགྱིའོ་ཞེས་ཟེར་ནས་མའི་སྐེ་བཅད་དོ། ། ཡབ་ན་རེ། ཁྱོད་ཀྱི་དཔའ་བ་དང་། བརྟུལ་ཕོད་པ་ལ་ང་མགུའི། མཆོག་སློངས་ཤིག་ཅེས་སོ། །
མཆོག་ཞུ་བར་བགྱི་སྟེ། བདག་གི་མ་སྔ་ཁོ་བཞིན་དུ་མཛད་དུ་གསོལ། ཞེས་སྨྲས་སོ། ། དེ་བཞིན་དུ་གྱུར་ཅིག་ཅེས་བརྗོད་པས་སོས་པར་གྱུར་ཏེ། ཡང་རྒྱལ་པོ་དེས་ནགས་སུ་འོངས་པའི་ཚེ། སེར་བ་དྲག་པོ་བྱུང་། དེའི་སྒྲས་དྲང་སྲོང་གི་འདོད་འཇོའི་བ་འགྲོགས་ཏེ་སྒྲ་ཆེན་པོ་བྱུང་། རྒྱལ་པོ་ན་རེ། འདི་ཅིའི་སྒྲ་ཟེར་བ་ལ། དྲང་སྲོང་དུར་བཱ་པ་ན་རེ།
རྭ་ལ་རྒྱལ་པོ་ལ་འཐབ་པའི་གཞུ་བརྡུངས་པའི་སྒྲའོ། ། ཞེས་ཟེར་རོ། ། དེ་ཁྲོས་ཏེ། རེ་ཞིག་ན་ར་མ་སྒོམ་བྱེད་པའི་ཕང་དུ། རྒྱལ་པོས་སྦྲུལ་སྐྱུར་བ་དང་། དེ་ནས་ཞེ་འདྲས་པར་གྱུར་ཏེ། རྒྱལ་རིགས་ཐམས་ཅད་བརླག་པར་བྱའོ། ། ཞེས་འཕོང་གི་སྦྱོར་བ་ལ་བརྩོན་པས་ཞུགས་ནས་འཐབས་ཏེ། རྒྱལ་པོ་དེའི་ལག་པ་སྟོང་ཡོད་པ་རིམ་པས་བཅད་དེ་བསད། རྒྱལ་རིགས་གཞན་མང་པོ་ཡང་བསད་ནས།
ཀུ་རུའི་ཞིང་གི་འོབས་རིམ་པ་བདུན། རྒྱལ་རིགས་བསད་པའི་ཁྲག་གིས་གང་བར་བྱས་སོ། ། ཞེས་གསུངས་ལ། ལྷ་ལས་ཕུལ་བྱུང་གི་བསྟོད་པའི་འགྲེལ་པར། དགའ་བྱེད་བེའུ་ཕྱོགས་ཏེ་ཁྲོས་པས་བརྩོན་པར་བྱེད་པ་ཞེས་བྱ་བའི་རྒྱལ་པོའི་ལག་པ་སྟོང་བཅད་དེ། ལན་ཉི་ཤུ་རྩ་གཅིག་གི་བར་དུ་སའི་སྟེང་གི་རྒྱལ་རིགས་མེད་པར་བྱས་ནས། ཀུ་རུ་ཀྵེ་ཏྲ་ཞེས་བྱ་བར། ཀུན་ནས་དཔག་ཚད་ལྔ་བརྒྱ་པའི་འོབས་ལྔ་བརྒྱ་རྒྱལ་རིགས་ཀྱི་ཁྲག་གིས་གང་བར་བྱས་ཏེ། ཕ་མེས་ཤི་བ་ལ་མཚུན་གཏོར་བྱས་སོ། ། ཞེས་བཤད་དོ། །
རྒྱལ་པོ་ཤིང་རྟ་བཅུ་པའི་བུ་ར་མའི་གཏམ་རྒྱུད་འོག་ཏུ་འཆད་དོ། ། ནག་པ་ནི། ལྷ་ལས་ཕུལ་བྱུང་གི་བསྟོད་པའི་འགྲེལ་པ་ལས། ནག་པ་ནི་སྟོབས་ལྡན་སྒྲ་ངན་ཕྱོགས་སུ་གནས་བཤོལ་གྱིས་ས་དྲུད་དེ། མཐོ་དམན་དུ་བྱས་པ་དང་། ཆུ་མིག་དང་ཁྲོན་པ་ལ་སོགས་པ་བྱུང་བར་གྱུར་པ་ཡིན་ནོ། ། ཞེས་པ་ཙམ་ཞིག་འབྱུང་ལ། བླ་མ་ཡུ་མོའི་གསུང་གིས། ཁྱབ་འཇུག་གིས་ཚོང་ལ་སོགས་པའི་བྱ་བ་ཐམས་ཅད་བྱས་ཤིང་། མི་རྣམས་ལ་བསླབས་པ་ནི།
ནག་པའི་གནས་སྐབས་སོ། ། ཞེས་ཟེར་རོ། ། ར་མ་ཎས་སྲིན་པོ་དཔག་ཏུ་མེད་པ་བསད་པས་སྡིག་པ་དེ་སྦྱང་བའི་ཕྱིར། རྩོད་པའི་དུས་སུ་འཇིག་རྟེན་འདིར་ཁྱབ་འཇུག་སངས་རྒྱས་གཟུགས་སུ་འབྱུང་པར་འགྱུར་རོ་ཞེས་འཇིག་རྟེན་པ་དག་སྒྲོགས་སོ། ། ཀལྐི་ཞེས་བྱ་བ་ནི། འདི་ལྟར་ཐོས་ཏེ། བྲམ་ཟེ་གྲགས་པ་ཞེས་བྱ་བའི་བུ་ཀལྐི་ཞེས་བྱ་བ་ཐ་མར་འབྱུང་བར་འགྱུར་ལ། དེ་ནས་ནི་དུས་ལྡོག་པར་འགྱུར་རོ། ། ཞེས་ཟེར་རོ། ཞེས་ཕྱི་མ་གཉིས་བསྟོད་པའི་འགྲེལ་པ་ཇི་ལྟ་བ་བཞིན་ནོ། །
ཡེ་ཤེས་ལེའུར་ནི་མི་འདྲ་བར་གསུངས་སོ། ། ཚིགས་བཅད་དགུ་པར། ཁྲག་དང་ས་བོན་བདུད་རྩི་ལྔའི་ངོ་བོར་གྱུར་པ་རབ་ཏུ་སྐྱེའོ། ། ཞེས་པ་ནི། ཕ་ལས་ཐོབ་པའི་ཁུ་བ་དང་། རྐང་དང་དྲི་ཆུ་རྣམས་ཀྱི་དྭངས་མ་དང་། མ་ལས་ཐོབ་པའི་ཁྲག་དང་། བཤང་བའི་དྭངས་མའི་ཆ་རྣམས་འདྲེས་པས། བདུད་རྩི་ལྔའི་རོར་གྱུར་པ་སྟེ། དེ་རྣམས་ལུས་བསྐྱེད་པའི་དུས་སུ་ཀུན་གཞིས་བཟུང་སྟེ་སྨིན་པར་བྱས་པས།
ལུས་སྐྱེད་པར་བྱེད་པ་ཡིན། ཟླ་བ་ཉི་མ་ལ་སོགས་ལྷ་རྣམས་འབྱུང་པ་དང་བཅས་མཚན་མོའི་ཆ་ལ་བཅོམ་ལྡན་དེ་ཡིས་ཟོས། ། ཞེས་པ་དང་མཐུན་ནོ། ། དེས་ན་ཟླ་བ་བརྒྱད་པ་ནས་བཤང་གཅི་འབྱུང་ཞེས་པ་དང་མི་འགལ་ལོ། ། ཚིགས་སུ་བཅད་པ་བཅུ་བཞི་པར། མའི་མངལ་དུ་ཇི་སྲིད་གནས་པ་དེ་སྲིད་དུ་མངོན་ཤེས་ལྔ་དང་ལྡན་ཞེས་པ་ནི། མངལ་དུ་རླུང་གྲུབ་ནས་ཕྱིར་རྒྱུ་བ་མེད་པར། ཨ་ཝ་དྷུ་ཏིར་གནས་པའི་སྟོབས་ཀྱིས་སྔོན་གྱི་གནས་རྗེས་སུ་དྲན་ཞིང་། སྲིད་པའི་དུཿཁ་ཤེས་ནས་སྨོད་པ་ལ་སོགས་པའི་མངོན་ཤེས་ཐོབ་པ་དང་ཆ་འདྲ་བ་རྒྱུ་མཚན་དུ་བྱས་ནས། མངོན་པར་ཤེས་པ་ལྔ་དང་ལྡན་ཞེས་བཤད་པ་ཡིན་ལ།
གོང་འོག་གི་སྐབས་གཞན་ནས་མངོན་ཤེས་ལྔ་པ་མ་ཐོབ་པ་ལ་མེད་པར་བཤད་པ་ནི། མངོན་ཤེས་ལྔ་མཚན་ཉིད་པ་ཡོངས་སུ་རྫོགས་པ་ས་མ་ཐོབ་པ་ལ་མེད་པར་བཤད་པས་མི་འགལ། ཕྱི་མཚན་ཉིད་ཀྱི་ཐེག་པར། མངོན་ཤེས་དང་པོ་ལྔ་སོ་སོ་སྐྱེ་བོ་ཕྱི་རོལ་པ་ལ་ཡང་ཡོད། ཟག་ཟད་ཀྱི་མངོན་ཤེས་ཉན་རང་དགྲ་བཅོམ་འགའ་ཞིག་ལ་ཡོད་པར་བཤད་པ་ནི། ཉི་ཚེ་བ་ཕྱོགས་རེ་བའི་མངོན་ཤེས་ལྔ་ཙམ་དང་། ཉོན་སྒྲིབ་ཀྱི་ཟག་ཟད་ཙམ་ཡོད་པས་ཉི་ཚེ་བ་ལ་དགོངས། འདིར་ཐབས་ཤེས་ཟུང་འབྲེལ་ཁྱད་པར་ཅན་གྱི་ལམ་བསྒོམས་པ་ལས་བྱུང་བའི་མངོན་ཤེས་ལྔ་ཡོངས་སུ་རྫོགས་པ་སོ་སྐྱེ་ལ་མེད་ལ། སྒྲིབ་གཉིས་ཀྱི་ཟག་པ་ཐམས་ཅད་ཟད་པ་སངས་རྒྱས་ལས་གཞན་ལ་མེད་པ་ལ་དགོངས་ནས། མངོན་ཤེས་ལྔ་པ་ཐོབ་ནས་དང་།
དྲུག་པ་སངས་རྒྱས་མ་གཏོགས་པ་ལ་མེད་པས་དེ་སྐད་བཤད་པ་ལ་འགལ་བ་མེད་ལ། བསམ་གཏན་ལ་བརྟེན་ནས་མངོན་ཤེས་ལྔ་འབྱུང་བར་བཤད་པ་ལ་ཡང་དེ་བཞིན་ནོ། ། ཚིགས་སུ་བཅད་པ་བཅྭོ་ལྔ་པར། ཀུན་བཞིའི་རྣམ་པར་ཤེས་པ་སྟེ། ། བདེ་བ་དམ་པའི་ཡེ་ཤེས་སོ། ། ཞེས་པ་ཕ་མའི་དབང་པོ་གཉིས་སྤྲོད་ཀྱི་བདེ་བའོ། ། རྣ་བ་ལ་སོགས་པའི་དབང་པོ་རྣམས་དང་། ཞེས་པར། དབང་པོ་དང་། ཡུལ་གྲུབ་པ་ན།
ལོངས་སྤྱོད་བྱེད་དང་། སྤྱད་བྱ་གྲུབ་པས་ལོངས་སྐུའོ། ། དེ་ནས་སྐྲ་ལ་སོགས་པ་སྐྱེས་ཏེ། སོགས་པས་བ་སྤུ་དང་བཤང་བ་དང་གཅི་བ་གྲུབ་ཅིང་ཞེས་པར། གོང་དུ་འདིར་གཅི་བ་བཤང་བ་ནི་ཟླ་བ་བརྒྱད་པ་དག་ལ་ཡང་ཞེས་བཤད་པས། མངལ་ཆགས་ནས་ཟླ་བ་བདུན་ནམ་སོང་གི་བར་དུ། མས་ཟས་ཟོས་ཤིང་འཐུངས་པ་རྣམས་ཞུ་བའི་དྭངས་མ་མའི་ལྟེ་བའི་རྩ་ནས་སོང་སྟེ་བྱིས་པའི་ལུས་ཐམས་ཅད་དུ་ཁྱབ་པར་བྱེད། དེའི་བར་དུ་གཅི་བ་དང་བཤང་བ་ཡང་མེད། ཟླ་བ་བརྒྱད་པ་ནས་ཁ་ཟས་ཕྲ་མོ་དང་། བཤང་གཅི་ཕྲ་མོ་ཡོད།
མའི་ལྟེ་བའི་རྩ་དང་། བུ་ཆུང་གི་ལྟེ་བའི་རྩ་འབྲེལ་བའི་ཕྱིར། བཙས་ནས་ལྟེ་བའི་རྩ་གཅོད་པའི་ཚེ་དཀྱིལ་དྲང་བོ་ནས་གཅོད་དགོས་ཏེ། མའི་ཕྱོགས་རིང་ན་བུ་སྟོབས་ཆུང་། བུའི་ཕྱོགས་རིང་ན་མ་སྟོབས་ཆུང་དུ་འགྱུར་བས་སོ། ། ཚིགས་སུ་བཅད་པ་བཅུ་དྲུག་པར། ཡེ་ཤེས་དང་རྣམ་པར་ཤེས་པ་ནི། ནང་དང་ཕྱི་རོལ་ཏུ་ཡང་ལུས་དང་སྲོག་དག་གིས་གྲོགས་སོ། ། ཞེས་པའི་དོན། ནང་དུ་ལུས་བསྐྱེད་པ་ན།
ཡེ་ཤེས་བདེ་བའི་ཆ་དེས། ལུས་སྐྲ་དང་བ་སྤུའི་བར་འཕེལ་བའི་གྲོགས་བྱེད་ལ། དེ་མེད་ན་འཕེལ་བར་མི་ནུས་པས། ཡེ་ཤེས་ནང་དུ་ལུས་ཀྱི་གྲོགས་སོ། ། ཕྱི་རོལ་ཏུ་སྲོག་སྟེ། རླུང་གིས་བསྐྱེད་པའི་ངག་སྨྲ་བརྗོད་རླུང་གི་ནུས་པ་འཕེལ་བ་ནི། རྣམ་ཤེས་ཀྱིས་བྱེད་ལ་རྣམ་ཤེས་ཀྱི་ནུས་པ་ཉམས་ན་རླུང་རྒྱུ་བ་དང་། ངག་སྨྲ་བར་མི་ནུས་པས་ན་ཕྱི་རོལ་ཏུ་རྣམ་ཤེས་ངག་གི་གྲོགས་སོ། ། ལུས་ཀྱི་དབྱེ་བ་ནི་ས་བོན་དང་འབྲེལ་པ་ཅན་ཏེ་ཞེས་པ་ནི། སྤུ་པགས་པ་སོགས་རེ་རེ་ལ་གཉིས་གཉིས་སུ་ཕྱེ་བའི་ཁམས་བཅུ་དྲུག་ནི།
ཁུ་བའི་ཁམས་ལས་བསྐྱེད་པར་བཤད་པས་སོ། ། ངག་གི་དབྱེ་བ་ནི་ཁྲག་དང་འབྲེལ་པ་ཅན་ནོ། ། ཞེས་པ་ནི། ཁྲག་ནི་ཉི་མ་ཡིན་ལ། ཉི་མ་ལ་ཁྱིམ་བཅུ་གཉིས་སུ་བསྐོར་བ་བཞིན་དུ། རླུང་འཕོ་བ་བཅུ་གཉིས་སུ་འཁོར་བ་ནི་ཁྲག་དང་འབྲེལ་པ་ཅན་ཡིན་ནོ། ། མངལ་གྱི་སྐུའི་སྐུ་བཞི་ལ་ཡེ་ཤེས་གྲོགས་སུ་ཡོད། ཕྱི་རོལ་ཏུ་གསུང་གི་སྐུ་བཞི་ལ་རྣམ་ཤེས་གྲོགས་སུ་ཡོད། ཐུགས་ཀྱི་སྐུ་བཞི་སྟེ་གནས་སྐབས་བཞིའི་རྟོག་པ་ལ་ངག་གྲོགས་སུ་ཡོད། ཡེ་ཤེས་ཀྱི་སྐུ་བཞི་སྟེ།
དགའ་བ་བཞི་ལ་ལུས་གྲོགས་སུ་ཡོད། གྲོགས་དང་གྲོགས་ཅན་གྱི་ཚུལ་གྱི་སྐུ་བཞི་དང་། རྡོ་རྗེ་བཞི་ཐབས་ཤེས་སུ་འགྱུར་བའི་གནད་འདི་ཡིན། ཞེས་སོ། ། ཚིགས་སུ་བཅད་པ་བཅུ་དགུ་པར། རྩ་དེ་དག་རྣམས་ཀྱི་ཡང་རྟེན་ནི་སྲོག་གི་རླུང་སྟེ། ཞེས་རླུང་རྩའི་རྟེན་དུ་བཤད་པ་ནི། ནང་གི་ཕྱིའི་རླུང་གིས་དང་པོར་རྩ་རྣམས་སྐྱེད་པར་བྱེད། ནང་གི་ནང་གི་རླུང་མཉམ་པ་རང་བཞིན་པ་རྒྱུས་པས་རྩ་རྣམས་མི་ཉམས་པར་གནས་པར་བྱེད་པས། རྩ་མ་གྲུབ་པ་གྲུབ་པ་དང་།
གྲུབ་ནས་གནས་པར་བྱེད་པས་རྩའི་འདུ་བྱེད་པའི་རྒྱུ་ཡིན་པ་ལ་དགོངས་ནས་འདུ་བྱེད་པའི་རྒྱུ་ཡིན་པའི་ཕྱིར་རོ། །

ཞེས་གསུངས་པས་སོ། ། གོང་དུ་རྣམ་པ་བཅུའི་རྩ་སྲོག་ལ་སོགས་པའི་རླུང་རྣམས་ཀྱི་རྟེན་དུ་འགྱུར་ཞེས། རྩ་རླུང་གི་རྟེན་དུ་བཤད་པ་ནི། ནང་གི་རླུང་རྩ་ནང་ནས་རྒྱུ་བ་ནི། སྣོད་དང་བཅུད་ཀྱི་ཚུལ་གྱིས་རྩ་ལ་རླུང་གནས་པ་ལ་དགོངས་པ་ཡིན་པས་མི་འགལ་ལོ། ། རླུང་གི་རྟེན་སེམས་ཡིན་ཏེ། སེམས་གནས་སྐབས་བཞིའི་རྟེན་ཡང་། བཞི་པའི་གནས་སྐབས་སྐྱེད་བྱེད་མ་རིག་པའི་རྩ་བ་ལྷན་ཅིག་སྐྱེས་པའི་ཡེ་ཤེས་ཡིན་ཏེ། དེའང་སྒྲིབ་པ་དང་བཅས་པའི་དུས་ན། འཁོར་བའི་ཆོས་ཐམས་ཅད་བསྐྱེད་པའི་རྟེན་གཞི་ཡིན་ལ། དེ་སྒྲིབ་པ་དང་བྲལ་བ་ན།
སྐུ་དང་ཡེ་ཤེས་ཐམས་ཅད་བསྐྱེད་པའི་རྟེན་གཞི་ཡིན་པས་ན། ཀུན་གྱི་རྟེན་ལྷན་ཅིག་སྐྱེས་པའི་ཡེ་ཤེས་ཡིན་ནོ། ། དེས་ན་རླུང་བཅུ་ལ་ཕྱི་འཇིག་རྟེན་ཁམས་བསྐྱེད་པ་ཕྱི་ཡི་རླུང་བཅུ། མངལ་དུ་ལུས་བསྐྱེད་པ་ཕྱིའི་ནང་། ནང་གི་ཕྱི་ཡི་རླུང་བཅུ། ནང་སེམས་ཅན་གྱི་སྙིང་ཁའི་ནང་ན་བྱེད་པ་བཅུ་ལྡན་གྱི་རླུང་བཅུ་ནི་ནང་གི་ནང་གི་རླུང་བཅུ་ཡིན་ནོ། ། ཚིགས་བཅད་ཉི་ཤུ་པའི་མཆན་བུར། ཐིག་ལེ་ཡིས་ནི་ཚོར་བར་བརྗོད། ། ཅེས་པ་ལ། མྱོང་བྱ་ཡིས་ནི་ཚོར་བར་བརྗོད། །
ཅེས་སམ། ཚོར་བྱ་ཡིས་ནི་ཚོར་བར་བརྗོད། ། ཅེས་པ་བསྒྲུབ་ན་ལེགས་སོ། ། ཚིགས་བཅད་ཉེར་གཅིག་པར། འདིར་ཁམས་དང་ཕུང་པོ་རྣམས་གཅིག་ཉིད་དུ་གྲུབ་པར་གསུངས་སོ། ། ཞེས་པར། ཚོགས་པ་གཅིག་ཉིད་དུ་གྲུབ་པ་ལ་ཟེར་རོ། ། ས་ལ་གཟུགས་འགྲུབ་པ་ནི། ས་ནི་སྲ་བ་ཡིན་ལ་གཟུགས་ཀྱང་སྲ་བ་ཡིན་པས་སོ། ། ཆུ་ལས་འདུ་ཤེས་འགྲུབ་པ་ནི།
ཆུས་ནི་དངོས་པོ་རྣམས་གཅིག་ཏུ་བསྡུས་པ་དང་འབྱེད་པའི་བྱ་བ་བྱེད་ལ། དངོས་པོ་གཅིག་ལས་མང་པོར་འབྱེད་པ་དང་། མང་པོ་ལས་གཅིག་ཏུ་བསྡུས་པ་ལ་སོགས་པའི་མཚན་མ་སྣ་ཚོགས་ནི་འདུ་ཤེས་ཡིན་པའི་ཕྱིར་རོ། ། མེ་ལས་ཚོར་བ་འགྲུབ་པ་ནི། དངོས་པོ་གང་དང་གང་གིས་སྨིན་པའི་བྱ་བ་ནི་མེས་བྱེད་པ་ཡིན་ལ། སྔོན་གྱི་ལས་དཀར་ནག་གི་འབྲས་བུ་སྨིན་པ་ལས་ཚོར་བ་བདེ་སྡུག་ཏུ་མྱོང་པའི་ཕྱིར་རོ། ། རླུང་ལས་འདུ་བྱེད་འགྲུབ་པ་ནི། རླུང་གིས་ལུས་དང་ངག་དང་། སེམས་གཡོ་བ་དང་འདུ་བྱེད་པ་ཐམས་ཅད་བྱེད་པའི་ཕྱིར་རོ། ། ནམ་མཁའ་ལས་རྣམ་ཤེས་འགྲུབ་པ་ནི།
ནམ་མཁས་ཀུན་གྱི་གོ་འབྱེད་པ་ཡིན་ལ། རྣམ་པར་ཤེས་པས་ཀྱང་ཕུང་པོ་ཀུན་ལ་ཁྱབ་ཅིང་གོ་འབྱེད་པའི་ཕྱིར་རོ། ། ཚིགས་བཅད་ཉི་ཤུ་རྩ་གསུམ་པར། སེར་སྣ་ཡེ་ཤེས་ཁམས་ལ་ཞེས་སོགས་སུ། ཡེ་ཤེས་ནི་བདེ་བ་ཡིན་ལ། དེ་ལས་སེར་སྣ་འབྱུང་གི དུ་ཁ་ལས་སེར་སྣ་མི་འབྱུང་བའི་ཕྱིར་རོ། ། ནམ་མཁའ་ལས་ཞེ་སྡང་འབྱུང་བ་ནི། ཞེ་སྡང་ནི་འཁྲུག་པ་དང་བརྡེག་པ་དང་འཚོག་སོགས་ཡིན་ལ། དེའི་གནས་ནམ་མཁས་གོ་ཕྱེ་བ་ལས་བྱུང་བའི་ཕྱིར་རོ། །
རླུང་ལས་ཕྲག་དོག་འབྱུང་བ་ནི། རླུང་གི་བྱེད་ལས་གཡོ་བ་ཡིན་ལ། གཞན་གྱི་ཕུན་སུམ་ཚོགས་པ་ལ་མི་བཟོད་པར་ཡིད་གཡོ་བ་ནི་ཕྲག་དོག་ཡིན་པའི་ཕྱིར་རོ། ། མེ་ལས་འདོད་ཆགས་འབྱུང་བ་ནི། གཏུམ་མོའི་མེས་ཁམས་དྲོས་པ་དང་ཞུ་བ་ལས་འདོད་ཆགས་འབྱུང་བའི་ཕྱིར་རོ། ། ཆུ་ལས་ང་རྒྱལ་འབྱུང་བ་ནི། དངོས་པོ་རྣམས་མཐོང་ཞིང་རྒྱས་པ་ནི་ཆུས་བྱེད་པ་ཡིན་ལ། མཐོང་ཞིང་རྒྱས་པ་ལས་ང་རྒྱལ་འབྱུང་བའི་ཕྱིར་རོ། ། ས་ལས་གཏི་མུག་འབྱུང་བ་ནི། སེམས་དད་འདུན་དང་བརྩོན་འགྲུས་སོགས་མེད་པའི་སྲ་བ་ནི་གཏི་མུག་ཡིན་པའི་ཕྱིར་རོ། །
ཚིགས་བཅད་ཉེར་དྲུག་པར། ནམ་མཁའི་ཁམས་ཀྱི་རང་བཞིན་གྱིས་མཐེའུ་ཆུང་ངོ་། ། ཞེས་པར། སོར་མོ་ལྷག་པོ་བྱུང་ན་ཡེ་ཤེས་ཀྱི་ཁམས་སུ་ཤེས་པར་བྱའོ། ། བྱིས་པ་ལ་སྟེང་དུ་སོ་གཉིས་སུ་གྱུར་ན། ཞེས་པར། མ་སོ་སྔོན་ལ་སྐྱེ་བས། སྟེང་དུ་རྩེ་མོ་བསྟན་པའི་སོ་གཉིས་སུ་གྱུར་ན་ཞེས་ཤེས་པར་བྱའོ། ། དེས་འགྲེའོ། ། ནང་གི་ལེའུའི་མདོར་བསྡུས་དང་པོའི་ཟིན་བྲིས་སོ། །
ཚིགས་བཅད་ཉེར་བདུན་པར། ལྷན་ཅིག་སྐྱེས་པའི་སྐུ་ཡི་རྟེན་གྱི་ཡོན་ཏན་ཡེ་ཤེས་དང་ནམ་མཁའ་དྭངས་པའོ། ། ཞེས་པར། ལོ་བཅུ་དྲུག་གི་མཐར་ཡེ་ཤེས་ཀྱི་ཁམས་དང་ཕུང་པོ་རྫོགས་པ་ན། ཐིག་ལེ་འཛག་པའི་མཐར་ལྷན་ཅིག་སྐྱེས་དགའ་མངོན་དུ་འགྱུར་ལ། དེ་ནི་ལྷན་ཅིག་སྐྱེས་སྐུ་ཡིན་ཞིང་། དེ་ཡེ་ཤེས་ཀྱི་ཕུང་ཁམས་རྫོགས་པ་ལ་བརྟེན་པས་དང་། ནམ་མཁའ་ཐུགས་རྡོ་རྗེ་ཡིན་ལ། ཐུགས་རྡོ་རྗེ་ལ་ཡེ་ཤེས་བརྟེན་ཅིང་། དེ་ནི་ལྷན་ཅིག་སྐྱེས་སྐུ་ཡིན་པས་དང་།
གཙོ་བོའི་རྒྱབ་ཞལ་ལྷན་ཅིག་སྐྱེས་སྐུ་ཡིན་ལ། དེ་ནུབ་དུས་མེའི་སའི་ཁམས་ལ་བརྟེན་པས་ལྷན་ཅིག་སྐྱེས་སྐུའི་བརྟེན་པ་ཡིན། དེའི་ཕྱིར་གསང་གནས་ཡེ་ཤེས་ཀྱི་འཁོར་ལོ། གཙུག་ཏོར་ནམ་མཁའི་འཁོར་ལོ། ལྟེ་བ་སའི་འཁོར་ལོ་རྣམས་ལྷན་ཅིག་སྐྱེས་སྐུའི་རྟེན་དུ་བཞག་གོ ། ཚིགས་བཅད་སུམ་ཅུ་པར་འདིར་ལུས་ལ་རུས་པའི་ཁམས་ནི་ཤེས་རབ་སྟེ། ཤའི་ཁམས་ནི་ཐབས་སོ། ། ཞེས་པ་ནི། སེམས་ཅན་པའི་ལུས་ལ་ཤ་རུས་མ་བྲལ་ན་ལུས་གནས། བྲལ་ན་མི་གནས་པས།
དེ་གཉིས་ཟུང་དུ་འབྲེལ་དགོས་པ་བཞིན། ཤ་འདུ་བྱེད་ཀྱི་ཕུང་པོ། རུས་པ་ས་ཁམས་ཐབས་ཤེས། ཆུ་དང་བཅས་པའི་ཁྲག་ཅེས་པ་ནི། ནང་ལུས་ཀྱི་ཁྲག་ཆུ་དང་བྲལ་ན་མི་གནས་ཤིང་ལུས་འཇིག་ལ། མ་བྲལ་ན་ཁམས་འཕེལ་ཞིང་ལུས་གནས་པར་བྱེད་པས། ཆུ་ཁྲག་ཡ་མ་བྲལ་བ་ཟུང་འབྲེལ་དུ་དགོས་པ་བཞིན་དུ། ཁྲག་ཚོར་བའི་ཕུང་པོ་དང་། ཆུའི་ཁམས་གཉིས་ཀྱང་ཐབས་ཤེས་རབ་བོ། ། ཚ་བ་ཉིད་དང་གཅི་བ་ཞེས་པ་ནི།
ནང་ལུས་ཀྱི་དྲི་ཆུ་ནི་དྲོད་དང་བྲལ་ན་འཆི་རྟགས་ཡིན་པས། ལུས་གནས་པར་མི་འགྱུར་གྱི། ཇི་སྲིད་ལུས་རང་བཞིན་པར་གནས་པའི་ལུས་ལ་དྲི་ཆུ་ལ་དྲོད་དགོས་པས། དེ་གཉིས་ཐབས་ཤེས་ཡིན་པ་བཞིན། དྲི་ཆུ་འདུ་ཤེས་ཀྱི་ཕུང་པོ་དང་དྲོ་བ་མེའི་ཁམས་ཐབས་ཤེས་སུ་བསྟན་ནོ། ། རླུང་དང་བཤང་བ་ནི། ནང་གི་བཤང་བ་དུས་སུ་འདོར་བ་དང་། དུས་མིན་དུ་སྡོམ་པ་རླུང་གིས་བྱེད་དེ། བཤང་བ་འདོར་སྡོམ་བྱེད་པའི་རླུང་དང་བྲལ་ན། ཐབས་ཤེས་ཡ་བྲལ་བས་ལུས་སེམས་ལ་གནོད་པ་བཞིན་དུ།
བཤང་བ་གཟུགས་ཀྱི་ཕུང་པོ་དང་། རླུང་རླུང་གི་ཁམས་ཐབས་ཤེས་རབ་སྟེ། ཇི་སྲིད་ཁམས་རང་བཞིན་དུ་གནས་པ་དེ་སྲིད་དུ་བཤང་བ་འདོར་སྡོམ་བྱེད་པའི་རླུང་དང་མ་བྲལ་བ་དགོས་པ་བཞིན་ནོ། ། རྒྱུ་མཚན་དེ་རྣམས་ཀྱིས་དཀྱིལ་འཁོར་ལ་དོན་ཡོད་གྲུབ་པ་དང་། སངས་རྒྱས་སྤྱན་ཐབས་ཤེས་སུ་ཡོང་བ་སོགས་ཤེས་པར་བྱའོ། ། བྷ་གའམ་རྟགས་ནི་ཐབས་སོ་ཞེས་དང་། དྲི་ཆུ་དང་ཁུ་བ་འཛག་པ་གཉིས་རྟགས་ཀྱི་སྒོར་བུག་པ་གཅིག་ཏུ་ཡོད་ཀྱང་། དེའི་གོང་ན་ཐ་དད་དུ་ཡོད་དོ། ། ཚིགས་བཅད་སོ་གཅིག་པར། མངལ་བཟུང་བའི་ཟླ་བ་གཅིག་བོར་ནས་ལོ་རྫོགས་པར་གྱུར་པ་ནི་འཕེལ་བ་གཏོང་སྟེ་ཞེས་པར།
བླ་མ་ཤེར་སེང་ན་རེ། རྩ་འཆད་པ་དང་ཁམས་འཕེལ་བ་འགལ་བས། རྩ་རྫོགས་ནས་སྐྱེས་པ་ལ་ལོ་བཅུ་དྲུག བུད་མེད་ལ་ལོ་བཅུ་གཉིས་ཀྱི་བར་དུ་རྩ་འཕེལ་འགྲིབ་མེད་པར་གནས་ཞེས་གསུངས་པ་མི་འཐད་དེ། རྩ་ནི་འཆད་པ་དག་ཀྱང་རབ་ཏུ་སྐྱེས་པར་གྱུར་པ་ནས། ཞེས་གསུངས་པ་དང་འགལ་བས་སོ། ། དེས་ན་རྩ་སྟོང་ཕྲག་བདུན་ཅུ་རྩ་གཉིས་རྫོགས་མ་ཐག་པ་ནས་ཞག་རེ་བཞིན་རྩ་གཉིས་གཉིས་འགྲིབ། ཁུ་རྡུལ་ནི་སྐྱེས་པའི་ལོ་བཅུ་དྲུག་དང་། བུད་མེད་ལོ་བཅུ་གཉིས་ཀྱི་བར་དུ་འཕེལ། རྩ་འཆད་པ་དང་ཁུ་རྡུལ་འཕེལ་བ་འགལ་བའི་སྐྱོན་མེད་དེ།
རྩ་འཆད་པ་ཀུན་ཕྲ། ཁམས་འཕེལ་བ་ཀུན་རགས་པ་འཕེལ་བ་ཡིན་པས་སོ། ། ཁ་ཅིག་རྩ་ནི་འཆད་པ་དག་ཀྱང་རབ་ཏུ་སྐྱེས་པར་གྱུར་ནས། ཞེས་པའི་དོན། མངལ་ནས་བཙས་མ་ཐག་ནས་ཞག་རེ་ལ་རྩ་གཉིས་གཉིས་ཆད་པར་འདོད་དོ། ། ཚིགས་བཅད་སོ་གཉིས་པར། མུ་སྟེགས་གཞུག་པའི་དོན་དུ། དེ་ཉིད་ཉི་ཤུ་རྩ་ལྔར་བསྟན་པ་ལ་གྲངས་ཅན་རང་གི་འདོད་ཚུལ་ནི། རྩ་བའི་དངོས་པོའི་དོན་གཉིས་ཏེ། གཙོ་བོ་དང་སྐྱེས་བུའོ། །
དེ་ལ་གཙོ་བོ་ནི་ཡོན་ཏན་གསུམ་སྟེ། སྙིང་སྟོབས་དང་། རྡུལ་དང་། མུན་པའི་གཟུགས་ཀྱི་བྱེད་པ་པོ་དང་། ཡོངས་སུ་འགྱུར་བ་དང་། སེམས་མེད་ཅེས་བྱ་བ་ཡིན་ལ། སྐྱེས་བུ་ནི་ཤེས་པ་ཅན་དང་། སྤྱོད་པ་པོ་དང་། རྟག་པ་དང་། ཆ་མཉམ་པའོ། །
ཇི་ལྟར་ན་གཙོ་བོ་བྱེད་པ་པོར་བཤད་ཅེ་ན། སྙིང་སྟོབས་དང་། རྡུལ་དང་། མུན་པའི་ཡོན་ཏན་གསུམ་མཉམ་པའི་གནས་སྐབས། ཡན་ལག་ཅན་དུ་གྱུར་པའི་གནས་སྐབས་ནི་གཙོ་བོའོ། ། གང་གི་ཚེ་གསུམ་པོ་ལས་གང་ཡང་རུང་བ་ཅུང་ཟད་ཙམ་རྩོམ་པར་གྱུར་ཅིང་། མི་གསལ་བ་ཉིད་ཡིན་པ་དེའི་ཚེ་ནི་ཆེན་པོ་ཞེས་བྱའོ། ། དེ་ལས་ཡང་ཅུང་ཟད་སྦོམ་པ་ང་རྒྱལ་དང་། དེ་ཙམ་དུ་ཡོངས་སུ་འགྱུར་བ་འགྱུར་བའོ། ། ང་རྒྱལ་ལས་ཡང་དབང་པོ་བཅུ་གཅིག་ཏུ་རྣམ་པར་འགྱུར་ཏེ།
མིག་དང་། རྣ་བ་དང་། སྣ་དང་། ལྕེ་དང་། ལུས་ཞེས་བྱ་བ་བློའི་དབང་པོ་ལྔ་དང་། ལག་པ་དང་། རྐང་པ་དང་། ངག་དང་། རྐུབ་དང་། འདོམས་ཏེ་ལས་ཀྱི་དབང་པོ་ལྔ་དང་ཡིད་དོ། །
དེ་ཙམ་ལྔ་ལས་འབྱུང་བ་ཆེན་པོ་ལྔར་ཡོངས་སུ་འགྱུར་ཏེ། སྒྲའི་དེ་ཙམ་ལས་ནི་ནམ་མཁའ་འོ། ། རེག་པ་དང་འདྲེས་པའི་སྒྲ་ལས་ནི་རླུང་ངོ་། ། གཟུགས་དང་འདྲེས་པའི་སྔ་མ་གཉིས་ལས་མེའོ། ། རོ་དང་འདྲེས་པའི་སྔ་མ་གསུམ་ལས་ནི་ཆུའོ། ། དྲི་དང་འདྲེས་པའི་སྔ་མ་བཞི་ལས་ནི་སའོ། ། དེ་ལྟར་བྱས་ན་དེ་ཁོ་ན་ཉིད་ཉི་ཤུ་རྩ་བཞིར་འགྱུར་རོ། ། སྐྱེས་བུ་ནི་ཉི་ཤུ་རྩ་ལྔ་པའོ། ། གང་གི་ཚེ་འདི་ནི་ཡོན་ཏན་ཡིན་ནོ། ། འདི་ནི་སྐྱེས་བུ་ཡིན་ནོ་ཞེས་ཁྱད་པར་མི་ཤེས་པ་དེའི་ཚེ།
སྐྱེས་བུ་དང་ཡོན་ཏན་འདུས་པར་འགྱུར་ཏེ་དཔེར་ན་མཚན་མོ་མུན་པ་མུན་ནག་གིས་ཁྱབ་པའི་ཁང་པའི་ནང་དུ་སྐྱེས་བུ་འདོད་ཆགས་ཅན་དང་། བུད་མེད་མཛེ་ཅན་དགའ་བ་དང་བཅས་པར་འདུག་པར་འགྱུར་པ་དང་འདྲ་ལ། གང་གི་ཚེ་ཡོན་ཏན་དང་ཐ་དད་པར་བྱེད་པ་པོ་དང་། ཡོངས་སུ་འགྱུར་བ་པོ་ཉིད་དུ་ཤེས་པ་དེའི་ཚེ། སྐྱེས་བུ་འདི་ནི་ཡང་དེ་དང་ལྷན་ཅིག་འདྲེ་བར་མི་བྱེད་དེ། དཔེར་ན་ཉིན་མོ་མིག་དང་ལྡན་པའི་སྐྱེས་བུ། བུད་མེད་མཛེ་ཅན་ལ་རེག་པར་མི་བྱེད་པ་དང་འདྲའོ། ། ཡོན་ཏན་དང་སྐྱེས་བུ་ཐ་དད་པར་མཐོང་བ་ནི་ཐར་པ་ཐོབ་པའི་རྒྱུ་ཡིན་ནོ་ཞེས་བྱ་བ་ནི་གྲངས་ཅན་གྱི་གྲུབ་པའི་མཐའ་འོ། ། ཞེས་ལྷ་ལས་ཁྱད་འཕགས་ཀྱི་བསྟོད་པའི་འགྲེལ་པ་ལས་བཤད་དོ། ། ཚིགས་བཅད་སོ་གསུམ་པར།
ཞི་གཟའ་རྣམས་གཡོན། དྲག་གཟའ་རྣམས་གཡས་ཀྱི་བུག་པ་ལ་སྦྱར་ཏེ་བཤང་ལམ་གྱི་བུག་པའི་འོག་གི་བུག་པ་དབུས་མ་ཡིན་ཡང་གཡོན་པ་ལ་ནཱའི་རྩ་རྒྱུད་ཡིན་པའི་ཕྱིར་ཟླ་བའོ། ། གཅི་བའི་བུག་པ་འོག་ན་གཡོན་ན་ཡོད་ཀྱང་གཡས་པ་ར་ས་ནའི་རྩ་རྒྱུད་ཡིན་པའི་ཕྱིར་ཉི་མའོ། ། ཁུ་བའི་བུག་པ་འོག་ན་གཡས་ན་ཡོད་ཅིང་ཤེས་རབ་ཀྱི་ཆ་ཡིན་པའི་ཕྱིར་དུས་མེའོ། ། ཁའི་བུག་པ་ནི་ཨ་ཝ་དྷུ་ཏིའི་ཡར་སྣའི་མཚན་བྱེད་དམ། དེའི་ཐབས་ཀྱི་ཆའི་བུག་པ་ཡིན་པས་སྒྲ་གཅན་ནོ། ། མིག་གཡས་པ་མིག་དམར། གཡོན་པ་གཟའ་ལྷག་ཏུ་བྱས་པ་ནི་མིག་རྡུལ་གྱིས་བསྐྱེད་པས་མེའི་ཁམས་ཡིན་ལ། དེའི་གཡོན་ཐབས་གཡས་ཤེས་རབ་ཡིན་པས། གཟའ་དེ་གཉིས་ཀྱང་མེའི་ཁམས་ཡིན་པས་ཞི་གཟའ་གཡོན་དང་།
དྲག་གཟའ་གཡས་ལ་བཀོད་དོ། ། སྣ་གཡས་ཕུར་བུ། གཡོན་པ་སངས་སུ་བྱས་པ་ནི། སྤྱིར་ཕུར་བུ་པ་སངས་གཉིས་ཆུའི་ཁམས་ཡིན། སྣ་བུག་གཉིས་སྲོག་གིས་བསྐྱེད་པ་ཡིན་པས་ཁམས་མི་མཐུན་ཡང་། གཟའ་གཞན་རྣམས་བུག་པ་སོ་སོ་ལ་བཀོད་པས་ཟླ་སྟོབས་ཀྱིས་འདིར་བཀོད་དོ། རྣ་བ་གཡས་གཡོན་གཉིས་ལ་སྤེན་པ་དང་། མཇུག་རིང་བཀོད་པ་ནི་རྣ་བ་ནམ་མཁའ། སྤེན་པ་དང་། མཇུག་རིང་སའི་ཁམས་ཡིན་པས་ཁམས་མི་མཐུན་ཡང་།
རྣ་བའི་བུག་པ་སྟོང་པས་བསྐྱེད་པ་ཡིན་ལ། དེའི་ཤེས་རབ་ཀྱི་ཆོས་སྒྲ་ཡེ་ཤེས་ཡིན་ཞིང་། ནམ་མཁའ་དང་ཡེ་ཤེས་ཀྱིས་གསོ་བ་དང་བསད་པའི་ལས་འགྲུབ་ཅིང་། སྤེན་པ་དང་མཇུག་རིང་ཀྱིས་ཀྱང་གསོ་བ་དང་བསད་པའི་ལས་འགྲུབ་པར་བཤད་ལ། རྣ་བ་ཤེས་རབ་ཀྱི་ཆོས་ཡིན་པས་རྣ་བ་གཉིས་ལ་བཀོད་པ་འགལ་བ་མེད་དོ། ། དེས་ན་བདུན་ཟུང་གི་སྐབས་སུ། གཟའ་ཐམས་ཅད་ཆུ་མེ་གཉིས་སུ་བྱས་ནས་ལྷོ་བྱང་དུ་བཀོད་པ་དང་མཐུན་པར། འདིར་གཟའ་ཐམས་ཅད་ལུས་ཀྱི་གཡས་གཡོན་གྱི་བུག་པ་གཉིས་ལ་བཀོད་པ་ཡིན་ལ། ཡེ་ཤེས་ལེའུར། གཟའ་རྣམས་དབང་པོ་དྲུག་དང་སྦྱར་བ་ནི།
གཟའ་ཐམས་ཅད་དབང་པོ་དང་མཐུན་པར་ཐབས་ཀྱི་ཆ་ནས་བཞག་པ་ཡིན་པས་འགལ་བ་མེད་དོ། ། ཚིགས་བཅད་སོ་ལྔ་པར། དགའ་བ་ལ་སོགས་མཐེ་བོང་ཚིགས་རྣམས་ཞེས་པ་ནི། གོང་དུ་ཉེར་ལྔ་པའི་སྐབས་སུ། ལག་པ་གཡས་རླུང་། གཡོན་མེ། རྐང་པ་གཡས་ཆུ། གཡོན་སར་བཤད་པས། ལག་པ་གཡས་པའི་དུམ་བུ་གསུམ་ནི། ཤར་གྱི་གླིང་དུམ་བུ་གསུམ་དང་།
གཡོན་གྱི་གསུམ་ནི་ལྷོའི་གསུམ་དང་། རྐང་པ་གཡས་པའི་གསུམ་ནི་བྱང་གི་གསུམ་དང་། གཡོན་པའི་གསུམ་ནི་ནུབ་ཀྱི་དུམ་བུ་གསུམ་ཡིན་ལ། འདིར་རྐང་ལག་གི་སོར་ཚིགས་ལྔ་ལྔ་ནི། དགའ་བ་ལ་སོགས་པའི་ཚིགས་ལྔ་ལྔ་དཀར་ནག་གི་ཕྱོགས་ཀྱི་དབྱེ་བས་ལག་པ་གཡོན་པའི་མཐེའུ་ཆུང་ནས་བརྩམས་པའི་སོར་ཚིགས་བཅོ་ལྔ་ནམ་མཁའ་ལ་སོགས་པ་སྐྱེ་བའི་རིམ་པས་ཡར་ངོའི་ཚེས་བཅོ་ལྔ་དང་། ལག་པ་གཡས་པའི་མཐེ་བོང་ནས་བརྩམས་ཏེ། སོར་ཚིགས་བཅོ་ལྔ་པ་ལ་སོགས་པ་བསྡུས་པའི་རིམ་པས་མར་ངོའི་ཚེས་བཅོ་ལྔའོ། ། དེ་བཞིན་དུ་རྐང་པ་གཡོན་པའི་སོར་ཚིགས་རྣམས་ཡར་ངོ་དང་། གཡས་པའི་ཚིགས་རྣམས་མར་ངོའི་ཚེས་ཏེ། དེ་ལྟར་ན་ཟླ་བ་གཉིས་ཀྱི་དུས་གཅིག་གོ །
ཚིགས་བཅད་སོ་བདུན་པར། ཆུར་ཕུར་བུ། རླུང་དུ་པ་སངས། ལུས་ངན་དུ་སྤེན་པ་བཤད་པ་ནི་ལོངས་སྤྱོད་ཀྱི་དབང་གིས་ཡིན་ཏེ། གཟའ་དེ་དག་གི་ལོངས་སྤྱོད་རྩ་འདབ་དེ་དག་ན་གནས་ལ། དེའི་ཕྱིར་ལོངས་སྤྱོད་པ་པོ་ཡང་རྩ་འདབ་དེ་དག་ཏུ་བཀོད་པ་ཡིན་པས། སྲུང་འཁོར་གྱི་སྐབས་སུ། པ་སངས་ཕུར་བུ་ཆུའི་ཁམས་ཡིན་པས་བྱང་དང་བྱང་ཤར་དུ་བཀོད། སྤེན་པ་སའི་ཁམས་ཡིན་པས་ནུབ་བྱང་དུ་བཀོད་པ་ནི། གཟའ་རང་གི་ངོ་བོའི་སྒོ་ནས་བཀོད་པ་ཡིན་པས་མི་འགལ་ལོ། །
ཚིགས་བཅད་སོ་བརྒྱད་པར། ཐུར་མ་བདུན་གྱི་དབྱེ་བས་སོ། ། དུས་སྦྱོར་ཚད་ནི་ཤེས་པར་བྱ། ། ཞེས་པ་ལ། བར་དུ་རྫོགས་ཚིག་གིས་མ་བཅད་པར། ཐུར་མ་བདུན་གྱི་དབྱེ་བས་དུས་སྦྱོར་ཚད་ནི་ཤེས་པར་བྱ། ། ཞེས་བྱས་ན་བདེ་སྟེ། ཆ་བདུན་ཐུར་མས་དུས་སྦྱོར་གྱི་ཚད་ཤེས་པར་བྱེད་པའི་ཕྱིར། ཚིགས་བཅད་སོ་དགུ་པར། འདབ་མའི་ནུབ་བྱང་དང་ལྷོ་དང་ཤར་དང་དབུས་སོ། །
ཞེས་པ་ནི། ལུས་ཀྱི་རྒྱབ་ངོས་ནུབ་དང་། ཨ་ཝ་དྷུ་ཏི་བྱང་དང་། དུས་ཀྱི་ཕྱི་ལྷོ་དང་། མདུན་ཤར་དང་། དེ་དག་ལ་ལྟོས་པའི་དབུས་ཏེ་གནས་ལྔ་ནས་ཁམས་ལྔའི་རླུང་འབབ་པའོ། ། ཚིགས་བཅད་བཞི་བཅུ་པར། ཟླ་བ་དྲུག་ལ་ཟླ་བ་དབང་ཕྱུག་ཏུ་འགྱུར་ཏེ། ཞེས་པ་ནི། ནང་དུ་གཡོན་པའི་རྩ་ལ་ཁུ་བའི་ཁམས་དབང་ཕྱུག་ཡིན་པས།
ཕྱི་རོལ་ཏུ་ཡང་། གཡོན་པའི་ཁྱིམ་དྲུག་ལ་ཟླ་བ་བདག་པའོ། ། དེས་གཡས་པའི་ཁྱིམ་དྲུག་ལ་ཉི་མ་བདག་པོར་འོང་བའི་རྒྱུ་མཚན་ཡང་ཤེས་སོ། ། ཚིགས་བཅད་ཞེ་གཅིག་པར། ལྟེ་བའི་འཁོར་ལོ་དེའི་སྟེང་སྟེ་སོར་མོ་ཕྱེད་དང་བཅས་པའི་བཅུ་གཉིས་ཞེས་པར། ཁྲུ་ཕྱེད་ལ་སོར་ཕྱེད་དང་བཅུ་གསུམ་དུ་བྱས་པ་སངས་རྒྱས་ཀྱི་ཁྲུའི་དབང་དུ་བྱས། སོར་བཅུ་གཉིས་སུ་བྱས་པ་མི་ཕལ་པའི་འཁྲུལ་རང་སོར་ཉེར་བཞི་ཡོད་པའི་དབང་དུ་བྱས་སོ། ། དབྱུག་གུ་ཕྱེད་དང་བཅས་པའི་བདུན་གྱིའོ། ། སྙིང་ཁའི་རྩ་གཅིག་ལ་དབྱུག་གུ་ཕྱེད་དང་བདུན་བར་མ་ཆད་པར་འབབ་པར་བྱས་ན་སྐྱོན་ཆེན་པོ་འོང་བས། དེས་ན་སྙིང་ཁའི་གཡོན་གྱི་རྩ་ལྟ་བུ་གཅིག་ལ་དབྱུག་གུ་ལྔ་རྒྱུན་ཆགས་སུ་རྒྱུ།
དེ་ནས་གཡས་ཀྱི་རྩ་ལ་དབྱུག་གུ་ལྔ། དེ་ནས་སྔར་གྱི་གཡོན་པའི་རྩ་ལ་དབྱུག་གུ་ཕྱེད་དང་གསུམ། དེ་ནས་དེ་དང་ཉེ་བའི་གཡོན་པའི་རྩ་ལ་དབྱུག་གུ་ཕྱེད་དང་གསུམ། དེ་ནས་སྔར་གྱི་གཡས་ཀྱི་རྩ་ལ་དབྱུག་གུ་ཕྱེད་དང་གསུམ་རྒྱུ་བ་སོགས་སུ་ཤེས་པར་བྱའོ། ། ཚིགས་བཅད་ཞེ་གཉིས་པར། སྙིང་ཁའི་རྩ་བརྒྱད་ལ་མཉམ་གནས་ལ་སོགས་པའི་རླུང་རྣམས་ཤར་ནས་རིམ་པ་བཞིན་བཀོད་ལ། དེ་རླུང་རྣམས་ཀྱི་ཁམས་དང་མི་མཐུན་པར་བྱུང་བ་ནི། རླུང་རྣམས་ཀྱི་སྐྱེ་བའི་གནས་རྩ་དེ་དང་དེ་དག་ཡིན་པས་རླུང་རྣམས་ཕྱོགས་དེ་ལྟར་བཀོད་དེ། རྩ་རྟེན་དང་རླུང་བརྟེན་པ་ཡིན་ལ། རྟེན་རྩའི་དབང་གིས་བཞག་པ་ཡིན་ལ།
རླུང་རང་གི་ངོ་བོའི་སྒོ་ནས་ཕྱོགས་དེ་ལྟར་བཞག་པ་མ་ཡིན་པས་མི་འགལ་ལོ། ། ཚིགས་བཅད་ཞེ་དྲུག་པར། སྙིང་ཁའི་རྩ་ལ་ཤར་དུ་བརྒྱ་བྱིན། མེར་མེ་ལྷ་བཀོད་པ་ནི། འཇིག་རྟེན་ཁམས་ལེར། ཤར་དུ་བརྒྱ་བྱིན། མེར་མེ་ལྷ་སོགས་བཀོད་པས་ཕྱི་ནང་ཆོས་མཐུན་པའི་ཕྱིར་ཡིན་ལ། དེ་ལྟར་འགོད་པའང་འཇིག་རྟེན་གྲགས་པ་དང་མཐུན་པའི་དབང་དུ་བྱས་པའམ། དེ་དག་གི་འཁོར་གདུལ་བྱ་རྣམས་ཕྱོགས་དེ་དག་ན་ཡོད་པས་དེའི་དབང་དུ་བྱས་ནས་བཀོད་པ་ཡིན་ལ། ཕྱོགས་སྐྱོང་རྣམས་ཀྱིས་རང་རང་གི་ཁམས་རྣམ་པར་དག་པའི་དབང་དུ་བྱས་ནས།
སྲུང་འཁོར་དང་དཀྱིལ་འཁོར་ལ་བཀོད་པས་མི་འགལ་བར་ཤེས་པར་བྱ་ལ། འོག་ཡེ་ཤེས་ལེའུའི་ཕྱོགས་སྐྱོང་གི་འགོད་ལུགས་ལའང་དེས་འགྲེའོ། ། ཐིག་ལེ་དང་རྣམ་པར་བཅད་པ་ནི་ལྟེ་བ་ལ་རིག་པར་བྱ་སྟེ་ཟླ་བའི་རྐང་པ་རྒྱུ་བའོ། ། ཞེས་པ་ནི། དཔྲལ་བའི་ཕྱི་རིམ་ན་རྩ་འདབ་མ་བཅུ་དྲུག་ལས་ཟླ་བའི་རྐང་པ་རྒྱུ་བའི་རྩ་བཅུ་གཉིས་ལ། ཟླ་བའི་རྐང་པའི་ཆུ་ཚོད་ལྔ་པ་གསུམ་ནི་སའི་ཡོན་ཏན་ལྔ་ཡིན་ལ། དེ་ལ་རྡུལ་མུན་སྙིང་སྟོབས་ཀྱིས་ཕྱེ་བས་གསུམ་དུ་འགྱུར་ལ། དེའི་མུན་པའི་ཡོན་ཏན་གྱི་དབྱེ་བས་ཨི། རྡུལ་གྱི་ཡོན་ཏན་གྱི་དབྱེ་བས་ཨ། སྙིང་སྟོབས་ཀྱི་དབྱེ་བས་ལ།
ཟླ་བའི་རྐང་བཞི་ནི་ཆུའི་ཡོན་ཏན་བཞི་སྟེ་ཨུ། གསུམ་ནི་མེའི་ཡོན་ཏན་གསུམ་སྟེ་རྀ། གཉིས་ནི་རླུང་གི་ཡོན་ཏན་གཉིས་ཏེ་ཨི། གཅིག་ནི་ནམ་མཁའི་ཡོན་ཏན་གཅིག་སྟེ་ཨ། དེ་ལྟར་ཕྱི་རྐང་དུ་ལུགས་ལས་བཟློག་པས་བདུན་ཏེ། དེ་ལ་ཐབས་ཀྱི་ཆ་ཡི་གེ་ཐུང་ངུ་དང་། ཤེས་རབ་ཀྱི་ཆ་ཡི་གེ་རིང་པོ་སྟེ། དེ་གཉིས་ཀྱི་ཡེ་ཤེས་ཀྱི་ཆ་གཉིས་ནི་སྟོང་པའི་རྩ་གཉིས་ཡིན་ལ། དེའི་ཐོབ་སྐལ་གྱི་ཡི་གེ་ནི་ཐབས་ཀྱི་ཆའི་ཡེ་ཤེས་ཀྱི་ཡི་གེ་ཨཾ་དང་། ཤེས་རབ་ཀྱི་ཆའི་ཡེ་ཤེས་ཀྱི་ཡི་གེ་ཨཿགཉིས་ནི་སྟོང་པའི་རྩ་འདབ་གཉིས་ལ་མི་འགོད་པར།
དབུས་ཀྱི་ལྟེ་བའི་སྟེང་འོག་ཏུ་འགོད་ཅེས་པའོ། ། སྟོང་པའི་རྩ་གཉིས་ལ་མི་དགོད་པ་ནི། དེ་ན་རླུང་གི་དཀྱིལ་འཁོར་ཡོངས་སུ་རྫོགས་པར་རྒྱུ་བ་མེད་པས་དེ་མཚོན་པའི་དོན་ཡིན་ནོ། ། སླར་ཡང་ལྟེ་བའི་འཁོར་ལོ་དྲུག་ཅུ་རྩ་བཞི་ནི་འཇིགས་མ་ལ་སོགས་པའི་མིང་རྣམས་ཀྱིས་སོ། ། ཞེས་པ་རྒྱུད་སྡེ་གཞན་ལས་རྩའི་མིང་། མི་ཕྱེད་མ་དང་། ཕྲ་གཟུགས་མ་ཞེས་པ་ལ་སོགས་པ་ཡོད་པ་ལ། དུས་འཁོར་བ་ལ་ཇི་ལྟར་ཞེ་ན། ལྟེ་བའི་རྩ་འདབ་དྲུག་ཅུ་རྩ་བཞི་ལ་འཇིགས་མ་ལ་སོགས་པའི་མིང་གིས་འདོགས། ཞེས་སོ། །
དེ་ཉིད་བཞིའི་མིང་རྣམས་ཀྱིས་སོ། ། ཞེས་པ་ནི། བདག་དང་། སྔགས་དང་། ལྷ་དང་། ཡེ་ཤེས་ཀྱི་དེ་ཉིད་རྣམས་ཀྱི་མིང་གིས་སོ། ། ཚིགས་བཅད་ཞེ་བདུན་པར། འོག་གི་ཆར་སའི་དཀྱིལ་འཁོར་འབབ་ཅེས་སོགས་ཀྱི་འབབ་ཚུལ་ནི། སྣ་བུག་གི་སྒོ་ནས། ས་རང་བཞིན་གྱིས་འཕྲང་པ་བཞིན་དུ།
མཆུའི་ངོས་ལ་གདར་ནས་ས་རླུང་ཐད་ཀར་རྒྱུ། ཆུ་ཐུར་དུ་འབབ་པ་བཞིན་དུ་ཆུ་རླུང་ཐུར་དུ་རྒྱུ། མེ་གྱེན་དུ་འབར་བ་བཞིན་དུ་མེ་རླུང་གྱེན་དུ་རྒྱུ། རླུང་གསེག་ལ་རྒྱུ་བ་བཞིན་དུ་རླུང་གི་རླུང་འཁུར་བ་ངོས་སུ་འཕྲེད་ལ་རྒྱུ། ནམ་མཁའ་ཐོགས་པ་མེད་པ་ལྟར། ནམ་མཁའི་རླུང་སྣ་བུག་གི་དབུས་ནས་མི་གསལ་བའི་ཚུལ་གྱིས་རྒྱུའོ། ། མཚམས་ཀྱི་དཀྱིལ་འཁོར་གྱི་དབྱེ་བ་དག་གིས་ཞེས་པ་ནི། མཚམས་དང་དཀྱིལ་འཁོར་དབྱེ་བ་དག་གི་ཞེས་པ་ཡིན་ཏེ། གཙུག་ཏོར་ནས་ཐུན་མཚམས་ཀྱི་དབྱེ་བས་དང་། སྣ་བུག་ནས་དཀྱིལ་འཁོར་གྱི་དབྱེ་བས་སོ། །
ཞེས་པའི་དོན་ཡིན་པས་སོ། ། ཡེ་ཤེས་ཀྱི་དཀྱིལ་འཁོར་གྱི་རླུང་། ཞེས་པར། བླ་མ་ཤེར་སེང་ན་རེ། ཡེ་ཤེས་ཀྱི་རླུང་རྒྱུ་བ་མེད། གལ་ཏེ་རྒྱུ་ན། དབྱུགས། ཆུ་སྲང་། ཆུ་ཚོད་རྣམས་ལ་རང་རང་གི་སོ་ཆ་དང་། འཕོ་ཆུང་གི་ནང་ནས་བཅུ་གཅིག་བཞི་ཆ་དང་།
འཕོ་ཆེན་གྱི་མཚམས་ནས་ང་དྲུག་བཞི་ཆ་དང་། ཞག་གཅིག་ལ་སྟོང་ཕྲག་དྲུག་དང་དོན་གཉིས་རྒྱུ་བར་བཤད་པ་ལ། དེ་རྣམས་གང་ཞིག་རྒྱུ་ལ་གང་ཞིག་མི་རྒྱུ་བ་མི་འཐད་ཅིང་། ཐམས་ཅད་རྒྱུ་བ་ནི་ཤིན་ཏུ་མི་རིགས་ལ། ཐམས་ཅད་མི་རྒྱུ་ན་ནི་ཡེ་ཤེས་ཀྱི་རླུང་རྒྱུ་བ་འགལ། དེས་ན་སོ་ཆ་སོགས་རྒྱུ་བར་བཤད་པ་ནི་ཐོབ་ཐང་ལ་དགོངས། གཞན་ཡང་ལྔ་བཅུ་རྩ་དྲུག་བཞི་ཆ་རྒྱུ་བ་ལྟ་བུ་ལ། བཞི་ཆ་དེའི་ལོགས་ནས་བཞི་གསུམ་གཞོགས་པ་ལྟ་བུའམ། སྣ་རྩེ་ནས་བཞི་གསུམ་བཅད་པ་གང་ཡིན་ཞེས་བརྟག་པ་བྱས་པས་ཡེ་ཤེས་ཀྱི་རླུང་རྒྱུ་བ་ཁེགས་སོ་གསུངས་སོ། ། དེ་ནི་མི་འཐད་དེ།
སླར་ཡང་སྣ་བུག་གཉིས་ལ་ཆར་དུ་མཉམ་པ་ཡེ་ཤེས་ཀྱི་དཀྱིལ་འཁོར་འབབ་སྟེ། ཞེས་པ་དང་། འདིར་ཡང་ཡེ་ཤེས་ཀྱི་རླུང་སའི་དཀྱིལ་འཁོར་གྱི་མཐར་འབབ་ན། སྣ་བུག་ནས་སོར་བཅུ་གཉིས་དང་། ནམ་མཁའི་དཀྱིལ་འཁོར་གྱི་མཐར་འབབ་ན་སོར་བཅུ་དྲུག་ཏུ་བཤད་པ་དང་འགལ་ལ། མཁན་ཆེན་ཐར་ལོས། ཡེ་ཤེས་ཀྱི་རླུང་མི་རྒྱུ་ན། འདིར་ལུས་ལ་དུས་ཀྱི་རྩ་ལ་སྟེ། དབུ་མ་རབ་ཏུ་འབབ་པའི་དུས་སུ། གལ་ཏེ་ཟོས་པར་གྱུར་ཏམ།
ཞེས་ཡེ་ཤེས་རླུང་རྒྱུ་བའི་དུས་སུ་སྦྲུལ་ལ་སོགས་པས་རྨུགས་ན་མི་འཚོ་བར་བཤད་པ་དང་འགལ་ཞེས་ཞུས་པས། ལན་མེད་དོ། ། བླ་མ་དཔལ་ལྡན་པ་ན་རེ། བཞི་ཆ་རྒྱུ་བ་དེ་བརྟག་པ་བྱས་པ་དེ་ཁེགས་པ་དཀའ་འོ། ། ཞེས་གསུངས། དེ་ནི་མ་ཡིན་ཏེ། ཁྱེད་རང་གི་ཕྱོགས་ལ་ཡང་། བཞི་ཆ་མི་རྒྱུ་བ་དེ་ལོགས་ནས་གཞོགས་པའམ། སྣ་རྩེ་ནས་བཅད་པ་གང་ཡིན་གྱི་བརྟག་པ་ཇི་ལྟ་བ་བཞིན་མཚུངས་སོ། ། རང་གི་ལུགས་ལ་དབུགས་དང་།
ཆུ་སྲང་སོགས་ལ་སོ་ཆ་དང་། འཕོ་ཆུང་གི་མཚམས་ནས་བཅུ་གཅིག བཞི་ཆ་རྣམས་དངོས་སུ་རྒྱུ་བ་མ་ཡིན་གྱི། ཐོབ་ཐང་བཤད་པ་ཡིན་པས། འཕོ་ཆེན་གྱི་མཚམས་སུ་ང་དྲུག་བཞི་ཆ་དངོས་སུ་འབབ་སྟེ་གོང་དུ། དཀྱིལ་འཁོར་འདི་དག་ལ་དབུགས་སུམ་བརྒྱ་དྲུག་ཅུའི་དབུས་ནས་རྐང་པ་དང་བཅས་པའི་དབུགས་བཅུ་གཅིག་བཟུང་ནས་དུས་སྦྱོར་འཆར་བའི་མཚམས་སུ་མཉམ་པར་རབ་ཏུ་འབབ་སྟེ་དམན་པའི་དབུགས་ན་དྲུག་ཅུ། ཞེས་པ་ནི་རྐང་པ་གསུམ་དང་བཅས་པའི་དབུགས་གསུམ་གྱིས་དམན་པའི་དབུགས་རྐང་པ་དང་བཅས་པའི་ལྔ་བཅུ་རྩ་དྲུག་འབབ་བོ། ། ཞེས་བཤད་པས་སོ། ། བཞི་ཆ་ནི་སྣ་རྩེ་ནས་བཅད་པའི་བཞི་ཆ་སྟེ། དབུ་མའི་དབུགས་འབྱུང་འཇུག་ལྔ་བཅུ་རྩ་དྲུག་རྒྱུས་ནས་དེ་ནས་སྨིན་མཚམས་སུ་ཆད་པ་ལྟ་བུའོ། །
དེའི་རྗེས་ལ། དེའི་འཕྲོ་མཐུད་ནས་རྒྱུའམ། སླར་ལྟེ་བ་ནས་སྐྱེ་ཞེ་ན། འཕྲོ་མཐུད་པ་མེད་དེ། ནང་རླུང་ཕྱི་ནས་སྐྱེ་བར་ཐལ་བའི་ཕྱིར་རོ། ། དེས་ན་ལྟེ་བ་ནས་སྐྱེའོ། ། ལྟེ་བར་སོར་མོ་བཞི་འཕེལ་བར་འགྱུར་ཏེ། ཞེས་པར། ཁ་ཅིག་ལྟེ་བའི་འོག་ཏུ་འཕེལ་བར་འདོད་པ་མི་འཐད་དེ། ཁམས་མཉམ་པ་རང་བཞིན་པའི་ལུས་ལ་ཐུར་སེལ་ལྟེ་བ་ལས་ཡར་མི་འོང་།
སྲོག་རླུང་མར་མི་འགྲོ། དེ་ལས་ལོག་ན་ནད་འབྱུང་བའམ། ཡང་ན་རྣལ་འབྱོར་གྱི་སྟོབས་སོ། ། དེས་ན་ཕྱིར་ཐུང་ངུར་རྒྱུས་པ་དེ་ནང་དུ་རིང་པར་རྒྱུ་བས། ས་རླུང་ལྟེ་བ་ནས་སྐྱེ་སྟེ་ཕྱིར་སོར་བཅུ་གཉིས་ཀྱི་མཐར་སོང་སྟེ། ནང་དུ་ལྟེ་བར་སླེབ། དེ་བཞིན་དུ་དེའི་རིམ་པས། ཆུ་རླུང་གི་ནང་དུ་ལྟེ་བར་སོར་གཅིག་དང་། མེ་རླུང་གི་ནང་དུ་སོར་གཉིས་དང་། རླུང་གི་རླུང་གི་ནང་དུ་སོར་གསུམ་དང་།
ནམ་མཁའི་རླུང་གི་ནང་དུ་ལྟེ་བར་སོར་བཞི་རྣམས་མ་སླེབ་བོ། ། ཞེས་པའི་དོན་ནོ། ། ནང་གི་ལེའུའི་མདོར་བསྡུས་གཉིས་པའི་ཟིན་བྲིས་སོ། ། ཚིགས་བཅད་ལྔ་བཅུ་པར། སྒྱུ་མའི་གཟུགས་ཀྱང་ཕྱི་རོལ་ཏུ་ནི་ངེས་པར་མ་ཁའི་ཡུལ་དུ་ཀླ་ཀློ་འཁྲུག་སྟེ་འཁྲུག་པ་མིན། ། ཞེས་པར་འདིར་ཀླ་ཀློའི་འཁྲུག་པ་ནང་དུ་སྦྱར་བའི་རིགས་པས། འཇིག་རྟེན་ཁམས་ལེ་ནས་བཤད་པའི་སྒྱོགས་ལ་སོགས་པའི་འཁྲུལ་འཁོར་རྣམས་ནང་གི་གེགས་སེལ་ལ་སྦྱར་བ་རྩ་རྒྱུད་ན་ཡོད་པའི་རིགས་སུ་འདུག་ཅིང་། འདིར་ཡང་རིགས་པས་སྦྱར་ན་འབྱོར་བར་འདུག་ནའང་གཟུ་ལུམ་དུ་སོང་གི་དོགས་ནས་མ་སྦྱར་རོ། ། ཚིགས་བཅད་ང་གཉིས་པར། འདུས་པ་རྣམ་པ་དྲུག་གི
ལྷ་དགུ་མ་པཎྜི་ཏ་ཏ་ཐཱ་ག་ཏ་ན། བཅུ་གསུམ་མ་ཨིནྡྲ་བྷུ་ཏི། བཅུ་དགུ་མ་ཡེ་ཤེས་ཞབས། ཉེར་ལྔ་མ་པཎ་ཆེན་མགྲིན་གསུམ་པ། སོ་གཉིས་པ་འཕགས་པ་ཡབ་སྲས། སོ་བཞི་པ་སློབ་དཔོན་ཀུན་དགའ་སྙིང་པོ་བཞེད། རྭ་པའི་བགྲོས་ལ། རང་སྐྱ་ཐུབ་པའི་འདུས་པ་གཉིས། ། ཕྱེད་ཀྱིས་དམན་པའི་འདུས་པ་གཉིས། ། གཉིས་ཀྱིས་བསྲེས་པའི་འདུས་པ་གཉིས། །
ཞེས་ཟེར་རོ། ། ལྷ་བཅུ་བདུན་མ་པདྨ་བཛྲ་བཞེད་ཀྱང་འདིར་མ་གསུངས་སོ། ། འདིར་མངལ་ནས་སྐྱེས་པའི་ཕུང་པོ་དང་། ཁམས་རྫོགས་པ་ནི་དགུའི་བདག་ཉིད་ཀྱི་འདུས་པའོ། ། ཞེས་སོགས་སུ། མངལ་དུ་ལུས་འཕེལ་བའི་རིམ་པས་སྦྱོང་བྱེད་ལྷའི་གྲངས་འཕེལ་བ་ནི། ཕུང་པོ་ལྔ། རིགས་ལྔ། ཁམས་བཞི། ཡུམ་བཞི་སྟེ་དགུ །
དེའི་སྟེང་དུ་ལྷན་ཅིག་སྐྱེས་པའི་འཁོར་ལོ་སོགས་འཁོར་ལོ་བཞི། ཁྲོ་བོ་བཞི་སྟེ་བཅུ་གསུམ། དེའི་སྟེང་དུ་ཡུལ་དྲུག་སེམས་མ་དྲུག་སྟེ་བཅུ་དགུ ། དེའི་སྟེང་དུ་དབང་པོ་དྲུག་པོ་སེམས་དཔའ་དྲུག་སྟེ་ཉེར་ལྔ། འདིར་ཡུལ་སྔོན་ལ་བཤད་པ་ནི་མངལ་དུ་དབང་པོའི་སྔོན་ལ་ཡུལ་གྲུབ་པས་སོ། ། དེའི་སྟེང་དུ་ལས་དབང་ལྔ་ཁྲོ་བོ་ལྔ། གསང་བ་དང་གཙུག་ཏོར་གྱི་པདྨ་གཉིས་འཁོར་ལོ་གཉིས་ཏེ་སོ་གཉིས། དེའི་སྟེང་དུ་མཆོག་གི་དབང་པོ་དང་། དགའ་བ་རྫོགས་པའི་ཁྲོ་བོ་གཉིས་ཏེ་སོ་བཞི་འོ། ། དེ་བཞིན་དུ་སྒྱུ་འཕྲུལ་དྲ་བ་ལས་ཞེས་པར།
ཁམས་བརྒྱད་སེམས་མ་བརྒྱད། སྐྱེ་མཆེད་བཅུ་གཉིས་དང་། འཁོར་ལོ་བཞི་སེམས་དཔའ་བཅུ་དྲུག རླུང་སོགས་བཞི་དང་ལས་དབང་དྲུག་ཁྲོ་བོ་བཅུ་སྟེ་ཞེ་གསུམ། དེའི་སྟེང་དུ་གཙུག་ཏོར་དང་གསང་བའི་པདྨ་གཉིས་ཀྱིས་ཁྲོ་བོ་གཉིས་ཏེ་ཞེ་ལྔ། ཉོན་མོངས་བཞི་དག་པའི་སྒོ་བ་བཞི་སྟེ་ཞེ་དགུའོ། ། ཚིགས་བཅད་ང་གསུམ་པར། ལྷག་མ་གསུམ་གྱི་གྲངས་ནི། ནང་དུ་རྡོ་རྗེ་ཅན་གྱི་སྐུ་གསུང་ཐུགས་ཀྱི་ཕྱག་རྒྱ་སྟེ་ཞེས་པ་ཁ་ཅིག་གླང་ལྤགས་སོགས་ལ་འདོད་པ་ནོར། དེས་ན་ཨོྃ་ཨཱཿཧཱུྃ་གསུམ་ཡིན་ནོ། །
ཚིགས་བཅད་ང་བཞི་པར། ནུས་མ་བཅུ་དང་ཀླུ་དང་རབ་གཏུམ་རྣམས་པདྨའི་ལྟེ་བ་ལ་མེད་པ་ལ། དོན་བསྡུ་བའི་སྐབས་སུ། པདྨའི་ལྟེ་བ་ལ་གནས་པའི་ལྷའི་ཚོགས་ཀྱི་ངེས་པའོ། ། ཞེས་པ་དང་འགལ་ཞེ་ན། ནུས་མ་རྣམས་ནི་གཙོ་བོའི་ཡུམ་ཡིན་པས་རེ་མོས་ཀྱིས་པདྨའི་ལྟེ་བ་ལ་གནས་པར་འགྱུར་བ་ལ་དགོངས་ལ། ཀླུ་རྣམས་ནི་འབྱུང་བའི་དཀྱིལ་འཁོར་གྱི་དབུས་ན་གནས་ལ། རབ་གཏུམ་རྣམས་འཁོར་ལོའི་ལྟེ་བ་ལ་གནས་པས། པདྨའི་ལྟེ་བ་ལ་གནས་པ་དང་ཆ་མཐུན་པ་ལ་དགོངས་པ་ཡིན་པས་སྐྱོན་མེད་དོ། ། ཚིགས་བཅད་ང་ལྔ་པར།
ལྷ་མོ་འདི་དག་མངོན་བརྗོད་རྣམས་དང་བཅས་པ་ཞེས་པ་ལ། སྔ་རབས་པ་དག འཁོར་ལོ་སྡོམ་ཆེན་གྱི་ལྷ་མོར་འདོད་པ་ལ། བླ་མ་ཤེར་སེང་ན་རེ། རང་ལ་ཡོད་པ་བཞག་ནས་གཞན་ལ་བཙལ་ནས་ཅི་བྱ། དེས་ན་འདོད་མ་དང་། ཕྱིར་འདོད་མ་རྣམས་སོ། ། ཞེས་གསུངས། ཚིགས་བཅད་ང་བདུན་པར། ཕྱི་རོལ་ཏུ་ནི་དྲང་བའི་དོན་ཏོ། །
ཞེས་པ་ནི། དང་པོའི་སངས་རྒྱས་ཀྱི་ལྷ་སྟོང་དྲུག་བརྒྱ་ཉི་ཤུ་ལ་ཉི་མའི་ཡེ་ཤེས་ཀྱི་ཆ་རགས་པ་སུམ་ཅུས་བགོས་པ་ལ་གསུམ་གྱིས་བསྒྱུར་བས་སུམ་བརྒྱ་དྲུག་ཅུ་རྩ་གཉིས་སུ་བྱས་པ་ནི། ཕྱི་རོལ་གྱི་ཉི་ཟླ་དང་ཆོས་མཐུན་པས་དྲང་བའི་དོན་ཡིན་ལ། སྟོང་དྲུག་བརྒྱ་ཉི་ཤུ་ལ་སྙིང་ཁའི་རྩ་བཅུས་བགོས་པས། བརྒྱ་དྲུག་ཅུ་རྩ་གཉིས་ནི། ནང་གི་རླུང་དང་མཐུན་པས་ངེས་པའི་དོན་དུ་ཤུགས་ལ་བསྟན་ནོ། ། གསང་གནས་ཀྱི་འཁོར་ལོ་ལ་ནང་སྐོར་དང་། བར་སྐོར་དང་། ཕྱི་སྐོར་གསུམ་བསྡོམས་ནས་སུམ་ཅུ་རྩ་གཉིས་སུ་བགྲང་། གཞན་རྣམས་ལ་བསྡོམས་ནས་མི་བགྲང་བའི་ཁྱད་པར་ནི།
གསང་གནས་ཀྱི་ནང་སྐོར་གྱི་རྩ་དྲུག་གིས་འཁོར་ལོ་དྲུག་འགོག་གོ ། བར་སྐོར་གྱི་རྩ་བཅུས་འདུས་པའི་ཁམས་དྲུག་འགོག ཕྱི་སྐོར་གྱི་བཅུ་དྲུག་གི་རླུང་གིས་རླུང་གི་ཁམས་དྲུག་འགོག་པས་བྱེད་ལས་སོ་སོར་ཡོད་པས་ཐམས་ཅད་བགྲངས་ལ། ལྟེ་བ་སོགས་ནང་སྐོར་གྱི་རྩ་ལ་བྱེད་ལས་སོ་སོ་བ་མེད་པས་ཐམས་ཅད་མ་བགྲངས་སོ། ། ཚིགས་བཅད་དྲུག་ཅུ་པར། ཕྲ་མོ་དེ་ལ་སྲོག་མ་ཞུགས་པར་གྱུར་ན། རྣལ་འབྱོར་པ་རྣམས་ཀྱིས་འཆི་བའི་ཡུལ་ནི་གང་དུ་གཅོད་པར་བྱེད་ཅེས། འཆི་བ་ལྡོག་པ་ལ་དབུ་མར་རླུང་འཇུག་དགོས་པར་བསྟན། དབུ་མར་རླུང་རྒྱུས་ན་ཞག་རེ་ལ་རྩ་གཉིས་གཉིས་གཅོད་པས་ལོ་བརྒྱའི་མཚམས་སུ་འཆི་བར་བསྟན་པ་འགལ་ཞེ་ན་སྐྱོན་མེད་དེ། དབུ་མར་རླུང་ཞུགས་ཀྱང་མ་བཅིངས་ན་འཆི་བར་བསྟན་ལ།
བཅིངས་ན་འཆི་བའི་ཡུལ་གཅོད་པས་སོ། ། ནང་གི་ལེའུའི་མདོར་བསྡུས་གསུམ་པའི་ཟིན་བྲིས་སོ། ། ཚིགས་བཅད་དྲུག་ཅུ་རེ་གཅིག་པར། གལ་ཏེ་ཕྱོགས་གཅིག་རྣམ་པར་མ་ཆད་འབབ་ན། ཞེས་པ་དང་། གལ་ཏེ་ཟླ་བ་གཅིག་ཏུ་རྣམ་པར་མ་ཆད་དེ་བར་མ་ཆད་པར་རྩ་གཡོན་པར་འབབ་ན། ཞེས་སོགས་གསུངས་པ་ལ། ཁ་ཅིག་འཆི་ལྟས་ཀྱི་ཞག་གྲངས་སྔར་གྱི་སྟེང་དུ་སྣོན་པ་ཡིན་གྱི། རང་སར་ཞག་གཉིས་དང་། གསུམ་ལ་སོགས་པ་ནས་སོ་གསུམ་གྱི་བར།
བར་ཆད་མེད་པར་རྒྱུའོ། ། ཞེས་ཟེར་རོ། ། དེ་ལྟར་ན་རྩ་འདབ་དང་པོ་གཅོད་བྱེད་ཀྱི་འཆི་ལྟས་ཀྱི་ཉིན་ཞག་གསུམ་མ་ཡིན་པར་ཐལ། དྲུག་ཡིན་པའི་ཕྱིར། འདོད་ན། དེ་ལྟར་ན་ཟླ་བ་དྲུག་གི་འཆི་ལྟས་ཀྱི་ཉིན་ཞག་གསུམ་སྟེ། ཞེས་པ་དང་འགལ། ནང་གི་སྙེ་མ་ལས། འདབ་མ་དང་པོ་ནས་བདུན་པའི་བར་དུ་འཆི་ལྟས་ཀྱི་ཞག་གྲངས་སྔར་གྱི་སྟེང་དུ་བརྩེགས་པ་མ་ཡིན་པ་དང་། རྩ་འདབ་བརྒྱད་པ་མན་ཆད་ལ་འཆི་ལྟས་ཀྱི་ཉིན་ཞག་སྡེ་ཚན་གསུམ་གསུམ་མེད་པར་བཤད་དོ། །
དེའང་མི་འཐད་དེ། ཞག་གྲངས་སྔར་གྱི་སྟེང་དུ་བརྩེགས་པ་མ་ཡིན་པ་ནི་སྔར་གྱི་རིགས་པས་ཁེགས་ལ། བརྒྱད་པ་མན་ཆད་ལའང་སྡེ་ཚན་གསུམ་གསུམ་ཡོད་པ་ནི་འགྲེལ་བ་ལས་གསལ་ལོ། ། དེས་ན་ལུག་གི་དུས་སྦྱོར་ལ་སྐྱེས་པ་ལྟ་བུ་ཞིག་ལ། དུས་སྦྱོར་དེའི་རྩ་ལ་འཆི་ལྟས་བར་མ་ཆད་པར་ཞག་གཅིག་བབས་ན་ད་ཟླ་བ་སུམ་ཅུ་རྩ་དྲུག་ན་འཆི་བ་ལ། རྩ་འདབ་དང་པོ་གཅོད་པ་ལ་ཟླ་བ་དྲུག་གི་དང་པོ་ལ་འཆི་ལྟས་ཞག་གཅིག རང་བཞིན་པ་ཉེར་དགུ་ཟླ་བ་གཉིས་པའི་མགོ་ནས་ཞག་གཅིག་མཇུག་ཏུ་བཏོན་པས་འཆི་ལྟས་མི་འབབ་པ། ཞག་གཅིག་གིས་དམན་པའི་ཟླ་བ་གཅིག ཟླ་བ་གསུམ་པའི་མགོར་འཆི་ལྟས་ཞག་གཅིག ལྷག་མ་རང་བཞིན་པ་ཉེར་དགུ།
ཟླ་བ་བཞི་པའི་མགོ་ནས་ཞག་གཅིག་མཇུག་ཏུ་བཏོན་པས། དེས་དམན་པའི་ཟླ་བ་གཅིག་འཆི་ལྟས་མི་འབབ། ཟླ་བ་ལྔ་པའི་མགོར་འཆི་ལྟས་ཞག་གཅིག ལྷག་མ་རང་བཞིན་ལ་ཉེར་དགུ ། ཟླ་བ་དྲུག་པའི་མགོ་ནས་ཞག་གཅིག་མཇུག་ཏུ་བཏོན་པས། དེས་དམན་པའི་ཟླ་བ་གཅིག་འཆི་ལྟས་མི་འབབ། དེ་ལྟར་ན་འཆི་ལྟས་འབབ་པ་གསུམ་མི་འབབ་པ་གསུམ་བསྡོམས་པས་ཟླ་བ་དྲུག་ཏུ་ཞག་གསུམ་གྱིས་དམན་པས་རྩ་འདབ་དང་པོ་གཅོད། རྩ་འདབ་གཉིས་པ་མན་ཆད་ལ་ཟླ་བ་རེ་རེའི་མགོ་ལ་འཆི་ལྟས་ཞག་རེ་རེ་འབབ་པས་གསུམ་ཚན་རེ་རེས་རྩ་འདབ་རེ་རེ་གཅོད་དོ། ། སྔར་འཆི་ལྟས་མི་འབབ་པའི་ཟླ་བ་གཅིག་གི་མགོ་ནས་ཞག་གསུམ་མཇུག་ཏུ་བཏོན་པ་ནི། འདབ་མ་བཅུ་གཉིས་པ་གཅོད་པ་ལ་ཞག་བཅུ་གཉིས།
དབུ་མ་གཅོད་པ་ལ་ཞག་གཅིག་སྟེ་གསུམ་པོ་འདིའོ། ། དེས་ན་འགྲེལ་པར། བར་གྱི་ཉིན་ཞག་གསུམ་ནི་མཐར་གཡས་དང་གཡོན་གྱི་འཆི་ལྟས་ཀྱི་ཆེན་པོ། ཞེས་གཡོན་དུ་བསྒྱུར་བ་ནི་མ་དག་སྟེ། རྒྱ་དཔེ་སྐད་དོད་དང་། རྒྱས་བཤད་གཉིས་ཀ་དང་མ་མཐུན་པའི་ཕྱིར་རོ། ། དེས་ན་གཡས་དང་དབུས་ཀྱི་ཞེས་བསྒྱུར་རོ། ། རྩ་གཡོན་པའི་འཆི་ལྟས་ཀྱིས་གང་དག་རྣལ་འབྱོར་པ་མིན་པའི་མི་རྣམས་འཆི་བར་འགྱུར་རོ། ། ཞེས་པ་ལ། ཁ་ཅིག་ཚིག་འདིས་རྣལ་འབྱོར་པ་ལ་ཟླ་བའི་འཆི་ལྟས་མི་འོང་བར་བསྟན་ཟེར་བ་མི་འཐད་དེ།
རྣལ་འབྱོར་གྱི་སྟོབས་ཀྱིས་བཟློག་ནུས་པ་ཡིན་གྱི་མི་ཡོང་བ་ནི་མ་ཡིན་ནོ། ། ཚིགས་བཅད་དྲུག་ཅུ་རེ་གཉིས་པར། འདིར་ལུས་ལ་ཟླ་བས་ཉི་མའི་ཡོན་ཏན་སྙིང་སྟོབས་དང་རྡུལ་དང་མུན་པ་རྣམས་བཟུང་ནས་ཞེས་པར། ཉི་མས་ཉི་མ་རང་གི་ཡོན་ཏན་བཟུང་། ཟླ་བས་ཟླ་བ་རང་གི་ཡོན་ཏན་བཟུང་ན་འཆི་ལྟས་མི་ཡོང་བ་ལ། ཟླ་བས་ཉི་མའི་ཡོན་ཏན་གསུམ་བཟུང་བས་འཆི་ལྟས་གསུམ་ཚན་དུ་འཕེལ་ལོ། ། མཚམས་ཀྱི་ཉིན་ཞག་ལྔ་ནས་ཉིན་ཞག་ཉི་ཤུ་རྩ་ལྔའི་བར་དུ། ཞེས་སོགས་སུ། དུས་ཞབས་པས་མཛད་ཟེར་བའི་དབང་མདོར་བསྟན་གྱི་འགྲེལ་པར། ཉིན་ཞག་བཅུ་རྒྱུ་བ་ལ་སོགས་ཉིན་ཞག་སྔ་མའི་སྟེང་དུ་བསྣན་པ་ཡིན་ཞིང་།
ཚེས་ཕྱོགས་ལ་སོགས་པ་ནི། བཅོ་ལྔ་རྒྱུས་ན། ཞག་བཅོ་ལྔ་ནས་འཆི་ལ། བཅུ་རྒྱུས་ན་བཅུ་ནས་འཆི་བ་སོགས་ཡིན་ཞེས་བཤད་དོ། ། དེ་ལྟར་ན་རྩ་འདབ་རེ་ལ་ཉིན་ཞག་འདོར་སྐབས་སུ། འཆི་ལྟས་ཉི་ཤུ་རྩ་བདུན་པ་རྒྱུ་བ་ན། འཆི་ལྟས་ཀྱི་ཞག་ཉེར་བདུན་འདོར་བ་མ་ཡིན་པར་ཐལ། སྔར་གྱི་ཉི་ཤུ་རྩ་དྲུག་གི་སྟེང་དུ་གཅིག་བསྣན་པས་ཉི་ཤུ་རྩ་བདུན་ཡིན་པའི་ཕྱིར། གཞན་ཡང་རྩ་འདབ་དྲུག་པ་ཡན་ཆད་ལ་རང་བཞིན་པ་དང་ལྷན་ཅིག་གི་སྒྲས་གསུངས། བདུན་པ་མན་ཆད་ལ་ལྷན་ཅིག་གིས་སྒྲ་མ་གསུངས།
ཞག་ཉི་ཤུ་རྩ་བདུན་ལ་སོགས་པ་རྣམས་འཆི་ལྟས་འབའ་ཞིག་པར་བཤད་པ་དང་འགལ་ལོ། ། ཞག་བཅོ་ལྔ་རྒྱུས་ན་བཅོ་ལྔ་ནས་འཆི་ན། བརྒྱད་པ་ལ་ཉིན་ཞག་བཅོ་ལྔ་འདོར་རོ། ། ལྷག་མ་ཉིན་ཞག་ཉི་ཤུ་རྩ་གཅིག་བཟུང་ནས་དགུ་པ་ལ་འཇུག་སྟེ་ཞེས་པ་དང་འགལ་ལོ། ། ཡང་བླ་མ་རྭ་དང་ཡུ་མོ་གཉིས་ཀས་གཡས་པའི་རྩ་བདུན་མན་ཆད་ལ་ཞག་ཉི་ཤུ་རྩ་བརྒྱད་དང་། རྩ་དགུ་དང་། སུམ་ཅུ་དང་། སོ་གཅིག་དང་། སོ་གཉིས་དང་། སོ་གསུམ་རྣམས་རྒྱུ་ན།
ཞག་བཅོ་ལྔ་དང་། བཅུ་དང་། ལྔ་དང་། གསུམ་དང་། གཉིས་དང་། གཅིག་ན་འཆིའོ་ཞེས་ཟེར་རོ། ། དེ་ནི་མི་འཐད་དེ། འཆི་ལྟས་ཀྱི་ཉིན་ཞག་སྔ་མའི་སྟེང་དུ་བརྩེགས་པའི་ཞག་གྲངས་ཡིན་ལ། དེ་མན་ཆད་ལ་འཆི་ལྟས་ཀྱི་ཞག་དང་། ཚེ་ལྷག་མའི་ཞག་གྲངས་མཚུངས་པ་མ་ཡིན་པར་ཐལ་ཏེ།
འཆི་ལྟས་ཞག་དྲུག་ལས་མེད། ཚེ་ལྷག་མ་ཞག་སོ་དྲུག་ཡོད་པའི་ཕྱིར། ཡང་སུམ་ཅུ་རྩ་གསུམ་དུ་རྩ་གཡས་པ་གཅིག་པུ་ནས་འབབ་པ་མ་ཡིན་པར་ཐལ་ཏེ། འཆི་ལྟས་ཀྱི་ཞག་དྲུག་གཞན་ཞག་ཉི་ཤུ་རྩ་བདུན་རང་བཞིན་མེད་པར་འབབ་པའི་ཕྱིར་རོ། ། དེ་གཉིས་འདོད་ན་འགྲེལ་པར། རྫོགས་པའི་དུས་དེ་ནས་སྲོག་གི་ནུས་པ་རྒྱུ་བའི་ཚེའི་ཉིན་ཞག་མཚུངས་པ་རྣམས་ཀྱིས་ཁྱིམ་གྱི་རྩ་ཡོངས་སུ་འདོར་ཏེ་ཞེས་པ་ནས་རྩ་གཡས་པ་གཅིག་པུ་ནས་འབབ་པས་སོ། ། ཞེས་པའི་བར་དུ་གསུངས་པ་དང་འགལ་ལོ། ། གཞན་ཡང་ཉིན་ཞག་བཅོ་ལྔ་ནས་འཆི་ཟེར་ནས་ཉེར་གཅིག་ནས་འཆི་བ་དང་ཡང་འགལ་ལོ། ། གལ་ཏེ་ཉེར་བརྒྱད་ལ་སོགས་པ་སྔར་གྱི་སྟེང་དུ་མ་བསྣན་པར་དྲང་བོར་རྒྱུ་ན། ཚེ་ཞག་སོ་དྲུག་ལས་མེད་པ་དང་འགལ་ལོ། །
རྗེ་བཙུན་རྒ་ལོའི་ཞལ་ནས། དཔལ་གྱི་བླ་མ་ཆེན་པོ་གཉིས། ། རྭ་དང་ཡུ་མོ་ཐུན་མོང་དུ། ། གཡས་པའི་རྩ་བདུན་མན་ཆད་ཀྱི། ། འཆི་ལྟས་སྟོན་པའི་རྣམ་གཞག་ལ། ། སྤྱན་རས་གཟིགས་ཀྱི་ལུང་འགལ་སྣང་། ། ཞེས་གསུངས་སོ། ། ཚིགས་བཅད་རེ་བཞི་པར། སྐྱེ་བའི་དུས་སྦྱོར་གྱི་འདབ་མ་དེ་ལ་ལོ་གསུམ་གྱི་ཉིན་ཞག་གི་ཚོགས་སྟོང་བརྒྱད་ཅུའི་ནང་ནས་ཞེས་སོགས་སུ། གཡས་པའི་དུས་སྦྱོར་གང་ལ་སྐྱེས་པའི་འདབ་མ་འཆི་ལྟས་ཉིན་ཞག་ལྔ་སྣ་བུག་གཡས་པར་བར་མ་ཆད་པར་རྒྱུ།
དེ་ནས་རང་བཞིན་པ་སུམ་བརྒྱ་སུམ་ཅུ་རྒྱུ། དེ་དག་གིས་རྩ་འདབ་དང་པོ་འདོར། ཚེ་ལྷག་མ་ཞག་བདུན་བརྒྱ་ཞེ་ལྔ་བཟུང་ནས་འདབ་མ་གཉིས་པ་ལ་འཇུག དེ་མ་ཐག་གཉིས་པ་གཅོད་བྱེད་ཀྱི་ཞག་བཅུ་མི་རྒྱུ་སྟེ། རང་བཞིན་པ་ཞག་ཉེར་ལྔ་རྒྱུ། དེས་ལོ་གཅིག་རྫོགས། དེས་ནས་འཆི་ལྟས་ཞག་བཅུ། དེ་ནས་རང་བཞིན་པ་སུམ་བརྒྱ་རྒྱུ། དེ་དག་བསྡོམས་པས་ཞག་གསུམ་བཞི་པ་སྟེ། དེས་འདབ་མ་གཉིས་པ་དོར།
ཚེ་ལྷག་མ་ཞག་བཞི་བརྒྱ་བཟུང་ནས་འདབ་མ་གསུམ་པ་ལ་འཇུག དེ་མ་ཐག་འཆི་ལྟས་ཞག་བཅོ་ལྔ་པོ་མི་རྒྱུ་བར། ཐོག་མར་རང་བཞིན་པ་ཉེར་ལྔ། དེ་ནས་འཆི་ལྟས་ཞག་བཅོ་ལྔ་རྒྱུ། དེས་ལོ་གཉིས་རྫོགས། དེ་ནས་རང་བཞིན་པ་བརྒྱ་སུམ་ཅུ་རྒྱུ། དེ་དག་བསྡོམས་པས་སྟོང་བདུན་བརྒྱ་ལྔ་འདབ་མ་གསུམ་པ་འདོར། ཚེ་ལྷག་མ་ཞག་ཉིས་བརྒྱ་སུམ་ཅུ་བཟུང་ནས་འདབ་མ་བཞི་པ་ལ་འཇུག དེ་ནས་ཐོག་མར་རང་བཞིན་པ་ལྔ་བཅུ་རྒྱུ། དེ་ནས་འཆི་ལྟས་ཞག་ཉི་ཤུ།
རང་བཞིན་པ་བཅུ་གཉིས་རྒྱུ། དེ་དག་བསྡོམས་པས་ཞག་གྱ་གཉིས་ཀྱི་འདབ་མ་བཞི་པ་འདོར། ཚེ་ལྷག་མ་ཞག་བརྒྱ་ཞེ་བརྒྱད་བཟུང་ནས་འདབ་མ་ལྔ་པ་ལ་འཇུག་སྟེ་ཐོག་མར་རང་བཞིན་པ་ཉེར་བརྒྱད། དེ་ནས་འཆི་ལྟས་ཉེར་ལྔ། རང་བཞིན་པ་བཞི་སྟེ་ང་བདུན་གྱི་འདབ་མ་ལྔ་པ་འདོར། ཚེ་ལྷག་མ་ཞག་གོ་གཅིག་བཟུང་ནས་འདབ་མ་དྲུག་པ་ལ་འཇུག་སྟེ། ཐོག་མར་རང་བཞིན་པ་ཞག་གཅིག དེ་ནས་འཆི་ལྟས་ཉེར་དྲུག རང་བཞིན་པ་གཉིས་ཏེ་ཉེར་བརྒྱད་ཀྱིས་དྲུག་པ་འདོར་ཏེ། དེ་ནས་བདུན་པ་ལ་འཇུག
རྫོགས་པའི་དུས་ནས་ཚེའི་ལྷག་མའི་ཞག་དང་། འཆི་ལྟས་ཀྱི་ཞག་གཉིས་ཐ་དད་མེད་ཅིང་། ཞག་རེ་གསུམ་ལ་འཆི་ལྟས་ཞག་ཉེར་བདུན་རྒྱུས་པས་རྩ་འདབ་བདུན་པ་གཅོད་ཅེས་སོགས་ཤེས་པར་བྱའོ། ། གཡས་པའི་རྩ་མཉམ་པའི་དུས་སྦྱོར་ལས་སྐྱེས་པ་རྣམས་ལ་ཉི་མའི་འཆི་ལྟས་ཏེ། མི་མཉམ་པའི་དུས་སྦྱོར་ལས་སྐྱེས་པའི་ཚེ་ཐུང་བ་རྣམས་ལ་ཟླ་བའི་འཆི་ལྟས་སོ། ། ཞེས་པར་རྗེ་བཙུན་རྒ་ལོའི་ཞལ་ནས། སྤྱིར་འཆི་བ་ལ་དུས་འཆི་དང་དུས་མིན་དུ་འཆི་བ་གཉིས། སྔ་མ་ལ་དབུ་མའི་འཆི་ལྟས། དུས་མིན་དུ་འཆི་བ་ལ་གཡོན་གཡས་ཀྱི་འཆི་ལྟས་གཉིས་ཏེ། དེ་རྣམས་རིམ་གྱིས་འཆི་བའི་དབང་དུ་བྱས།
གཅིག་ཆར་གློ་བུར་དུ་འཆི་བ་ལ་ཁམས་འགྱུར་བའི་འཆི་ལྟས་འབྱུང་། གཡོན་གཡས་ཀྱི་འཆི་ལྟས་ལ། མི་མཉམ་པའི་དུས་སྦྱོར་ལ་རླུང་རྒྱུ་དུས་སྐྱེས་པ་དེ་ལ་ཟླ་བའི་འཆི་ལྟས། མཉམ་པའི་དུས་སྦྱོར་ལ་རླུང་རྒྱུ་དུས་སྐྱེས་པ་དེ་ལ་ཉི་མའི་འཆི་ལྟས་འབྱུང་། ཞེས་གསུངས་ཏེ། ཁོང་གི་ཚིགས་བཅད་ཐོར་བུ་བར། གཡོན་གཡས་དུས་མིན་འཆི་བའི་ལྟས། ། གང་ལ་གང་ཚེ་ཇི་ལྟར་འབྱུང་། ། མ་ཡི་གཡོན་གཡས་ཟླ་ཉིའི་རླུང་། ། རྒྱུ་བའི་དུས་སྦྱོར་གང་ཟག་ལ། །
གཡོན་དང་གཡས་པའི་འཆི་ལྟས་འབྱུང་། ། ཞེས་བཤད་དོ། ། དེ་ནི་མི་འཐད་དེ། མའི་རླུང་རྩིས་མི་ཟིན་པས་བྱིས་པ་སྐྱེ་བའི་དུས། ཕྱིའི་དུས་སྦྱོར་གང་ལ་ཡོད་པ་ལ་བྱ་སྟེ། ཡེ་ཤེས་ལེའུར་ཡང་ཕྱིའི་དུས་སྦྱོར་ལ་བཤད་པར་གསལ་ལོ། ། བླ་མ་ཤེར་སེང་པ་ན་རེ། ཚེ་ཐུང་བ་རྣམས་ལ་ཟླ་བའི་འཆི་ལྟས་ཞེས་པས། རིང་བ་ལ་ཉི་མའི་འཆི་ལྟས་ཡོང་བ་བསྟན་ཞེས་གསུངས་པ་མི་འཐད་དེ། སྐྱེས་མ་ཐག་གི་ཉིན་ཞག་རེ་ལ་ཉི་མའི་འཆི་ལྟས་འོང་བར་གསུངས་ཏེ།
དེ་ཡང་ཚེ་ཐུང་པར་བྱ་དགོས་སོ། ། ཟླ་བ་དང་ཉི་མའི་འཆི་ལྟས་ཀྱི་ངེས་པའོ། ། ཞེས་པར། ནང་གི་སྙེ་མ་ནས། འདི་དག་དུས་འཆིའི་ལྟས་སུ་བྱས་འདུག དཔེ་ཆ་དེ་བླ་མ་རྡོ་རྗེ་རྒྱལ་མཚན་པ་ལ་གཟིགས་པ་ཕུལ་བས། ཟླ་ཉིའི་འཆི་ལྟས་འདི་དག་དུས་འཆིར་བཞེད་པ་པཎྜི་ཏ་འཁྲུལ་བ་ཆེས་ལགས་སོ། ། ཧེ་ཧེ་ཟེར་བའི་མཆན་བུ་བཏབ་བྱུང་སྟེ་ཤིན་ཏུ་མད་དོ། ། གཞན་ཡང་ནང་སྙེར། དུས་འཆིའི་རྟགས་མུ་སྟེགས་འདོད་པ་ཕྱོགས་སྔར་བྱས་པ་དེ་རང་ལུགས་སུ་ཁས་བླངས་པ་ནི་ཤིན་ཏུ་ཡང་མི་རིགས་སོ། །
ཚིགས་བཅད་རེ་ལྔ་པར། སྔ་རབས་པ་དག་དུས་འཆིའི་ལྟས་འདི་ཡང་བསླབས་ཀྱང་མི་ཤེས་པ་སུམ་ཆའི་ཁོངས་སུ་ཐེ་ཞེས་ཟེར་ཡང་། རང་ལུགས་ཀྱི་འདི་ཤིན་ཏུ་སླ། བསླབ་མི་དགོས། བཀླགས་པས་ཆོག་པའི་ཁོངས་སུ་ཐེ། འོན་ཀྱང་གཞན་གྱིས་འཁྲུལ་པ་མཐོང་སྟེ། ཐང་སྟོན་ལོ་ཙཱ་བ་ན་རེ། ལོ་གསུམ་ཕྱོགས་གསུམ་གྱི་ཞག་ལ་སུམ་ཅུ་རྩ་ཕྱེད་དང་གསུམ་གྱིས་བགོས་པའི་ཐོབ་ནོར། ཞག་པོ་བཞི་ཆུ་ཚོད་སོ་དྲུག ཆུ་སྲང་ང་ལྔ།
དབུགས་ཕྱེད་དང་གསུམ་རྣམས་འཆི་ལྟས་འཕེལ་བའི་ཞག་གྲངས་ཡིན་ལ་དེ་ཙམ་རེ་ལ་འཆི་ལྟས་ཞག་རེ་འཕེལ་བར་ཤེས་པར་བྱའོ། ། འོན་ཀྱང་འཆི་ལྟས་ཀྱི་ཞག་འཕེལ་བ་ཐམས་ཅད་ནི་དེའི་ཁོངས་སུ་གཏོགས་པ་ཡིན་ནོ། ། རྩ་དབུ་མའི་འཆི་ལྟས་ནི། རྒྱ་གར་དང་བོད་དུ་སྔོན་ཆད་གཏན་ལ་ཕེབས་པ་གཅིག་ཀྱང་མ་མཐོང་སྟེ། གལ་ཏེ་ཕྱིས་འགའ་ཞིག་གིས་ཤེས་པ་འབྱུང་སྲིད་ནའང་། དེའི་ཁུངས་གཞན་དུ་བརྡས་ན་ལས་ཀྱི་སྒྲིབ་པར་འགྱུར་རོ། ། ཞེས་ཟེར་རོ། ། བླ་མ་རྡོ་རྗེ་རྒྱལ་མཚན་པའི་ཞལ་ནས། ངས་ཐང་སྟོན་ལས་རྙེད་པ་འདི་ལེགས་གསུངས་པ་མི་འཐད་དེ། ཁྱེད་རང་གི་ལུགས་ཀྱི་གཡས་གཡོན་གྱི་འཆི་ལྟས་སུམ་ཅུ་རྩ་གསུམ་དབུ་མའི་གཅིག་དང་སུམ་ཅུ་རྩ་བཞི་ཡོད་པས།
དེ་རེ་རེ་ལ་སོག་བྱེད་ཀྱི་ཞག་སྔར་གྱི་རྣམས་བསྡོམས་ན་ཞག་སྟོང་བརྒྱ་བདུན་ཅུ་དོན་དྲུག་ཆུ་ཚོད་ང་ལྔ་ལ་སོགས་པར་འགྱུར་བས། ཉིན་ཞག་ལྔ་བཅུ་རྩ་དྲུག་ལྷག་པའི་བརྒྱ་ཕྲག་བཅུ་གཅིག་དུས་འཆིའི་འཁོར་ལོ་བཤད་པ་དང་འགལ་ཞིང་དབུ་མའི་ཞག་གཅིག་སོག་བྱེད་མེད་ན། ཞག་སྟོང་དང་བརྒྱ་ཞེ་གསུམ་དུ་འགྱུར་བས་ཡང་འཁོར་ལོ་དང་འགལ་ལོ། ། བླ་མ་སྙེ་མདོ་བས་ཐང་སྟོན་གྱི་དེ་ལ་གཞི་བྱས་ཏེ་ཆ་ཤས་ཀྱི་སྐབས་སུ། ཞིབ་ཏུ་བརྩིས་ནས། མ་དག་པ་དེ་ལ་ཁུངས་བརྡས་དགོས་མེད་ཀྱིས་བློ་ལས་མ་བྱེད་ཅིག་ཟེར་བ་བྲིས་འདུག་སྟེ། དེ་ནི་ཐང་སྟོན་གྱི་ཊིཀྐ་ལས་རྙེད་པར་འདུག་པས་དེ་ལ་སྨོད་པ་མི་རིགས་སོ། ། བླ་མ་འཕགས་པ་འོད་ཀྱི་ཞལ་ནས། སྟག་ཚལ་རྫིང་ཁར། བླ་མ་ཤེར་སེང་ཊིག་ཆུང་རྩོམ་པའི་ཚེ།
འདི་ལ་ཞིབ་པར་ཅིག་མཛད་པར་ཞུ་ཞུས་པས། དེ་ཀུན་བྱིངས་ལ་ལོངས་ལ་ཞོག་གསུངས། ཁྱེད་ཀྱང་བྱིངས་ལ་ལེན་ནམ་མནོ་གསུངས་པ་ལ། བདག་བྱིངས་ལ་མི་ལེན་ཞུས་པས། འོ་ན་ཇི་ལྟར་བྱེད་གསུངས། དེ་ནས་ནཱ་རོ་པའི་འགྲེལ་པ་ནས་འབྱུང་བ་བཞིན་རི་མོ་ལ་བཏབ་པས། ལེགས་པར་མཁྱེན་པ་ལ་ཡ་མཚན་སྐྱེས་སོ། ། དེས་ན་གཡོན་པ་མི་མཉམ་པའི་དུས་སྦྱོར་ལས་སྐྱེས་པ་ཞིག་མིན་ན། ལོ་དགུ་བཅུ་རྩ་དྲུག་དང་། ཟླ་བ་ཕྱེད་དང་བཅུ་གཅིག་རྫོགས་པ་ནས་ཉིན་ཞག་ལོངས་པར་རྒྱུ་བ་ན།
དང་པོར་སྣ་བུག་གཡོན་ནས་འཆི་ལྟས་ཞག་གཅིག རང་བཞིན་པ་ཞག་གཅིག དེ་ནས་གཡས་འཆི་ལྟས་ཞག་གཉིས། རང་བཞིན་པ་ཞག་གཉིས། དེ་ནས་གཡོན་ནས་འཆི་ལྟས་ཞག་གསུམ། རང་བཞིན་པ་ཞག་གསུམ། དེ་ནས་གཡས་ནས་འཆི་ལྟས་ཞག་བཞི། རང་བཞིན་ཞག་བཞི། དེ་ནས་གཡོན་ལ་འཆི་ལྟས་ཞག་ལྔ། རང་བཞིན་པ་ཞག་ལྔ།
དེ་ལྟར་ན་གཡོན་ལ་ཞག་གཅིག གསུམ། ལྔ་འཆི་ལྟས་རྒྱུ་བ་དང་། རང་བཞིན་པ་འཕོ་བའི་ཉིན་ཞག་རྣམས་ཀྱིས་མི་མཉམ་པའི་འདབ་མ་དྲུག་ལ་སྟོང་པའི་དཀྱིལ་འཁོར་འབབ་པའི་རྩ་སྲོག་གི་རླུང་གིས་འདོར་རོ། ། དེ་ནས་གཡས་པ་ལ་འཆི་ལྟས་ཞག་དྲུག རང་བཞིན་པ་ལ་ཞག་དྲུག དེ་ལྟར་ན་གཡས་པ་ལ་གཉིས། བཞི། དྲུག འཆི་ལྟས་རང་བཞིན་པ་རྒྱུ་བ་དང་འཕོ་བས།
གླང་ལ་སོགས་པ་མཉམ་པའི་དུས་སྦྱོར་དྲུག་ལ་སའི་དཀྱིལ་འཁོར་འབབ་པའི་རྩ་སྲོག་གི་རླུང་གིས་འདོར་རོ། ། དེ་བཞིན་དུ་རིམ་པ་དེ་ཉིད་སྦྱར་བས་གཡོན་ལ་འཆི་ལྟས་སོ་གཉིས་དང་། རང་བཞིན་པ་སོ་གཉིས་ཀྱིས་རླུང་གི་རྩ་མུན་པའི་ཁམས་ཟད་དེ། ལོ་གསུམ་ཕྱོགས་གསུམ་དུ་ཞག་གསུམ་གྱིས་དམན་པ་སོང་ངོ་། ། དེ་ནས་ལོ་གསུམ་ཕྱོགས་གསུམ་གྱི་ཞག་ལ་སུམ་ཅུ་སོ་ཕྱེད་གསུམ་གྱིས་བགོས་པའི་ཐོབ་ནོར་ཞག་པོ་བཞི། ཆུ་ཚོད་སོ་དྲུག ཆུ་སྲང་ང་ལྔ། དབུགས་གཉིས། དབུགས་ཀྱི་བཅུ་གསུམ་ཆ་བཞི་རྣམས་འཆི་བལྟས་འབའ་ཞིག་པར་རྒྱུ་བ་ནི། མངལ་གྱི་རྩ་མ་ཆགས་པར་ཟླ་བ་གཅིག་དང་ཞག་གསུམ་གཡས་གཡོན་དུ་རྒྱུ་ཞིང་།
གཅིག་ལྟེ་བ་ལ་རྒྱུ་བ་ཡིན་ལ། ཆུ་ཚོད་ལ་སོགས་པ་ནི་ཞག་སོ་སོའི་སྟེང་དུ་ཆ་བགོས་ནས་རྒྱུ་བས། ཞག་རེ་རེའང་ཆུ་ཚོད་གཅིག ཆུ་སྲང་ལྔ། དབུགས་གཅིག བཅུ་གསུམ་ཆ་བཅུ་གཉིས། དེའི་བཅུ་བདུན་ཆ་དྲུག་རྣམས་ལྷག་པར་རྒྱུའོ། ། དེ་ལ་ཉིན་ཞག་གཅིག་གཡོན་པ་ལའོ། ། དེ་ལྟ་བུའི་རིམ་པས་ཉིན་ཞག་སུམ་ཅུ་རྩ་གསུམ་གྱི་བར་དུ་རྒྱུ་སྟེ། ཐ་མ་སོ་གསུམ་པ་གཡས་པའི་རྩ་ལ་རྒྱུ་ཞིང་འཕོ་བ་ཐམས་ཅད་མེད་པས་ཕུང་པོ་ལྔ།
ཁམས་ལྔ། དབང་པོ་ལྔ། ཡུལ་ལྔ། ལས་དབང་ལྔ། བྱ་བ་ལྔ་རྣམས་ཡང་དག་པར་གཅོད་ཅིང་། ཕན་ཚུན་ཡང་དག་པར་སྦྱོར་བ་མེད་པར་འགྱུར་རོ། ། གལ་ཏེ་གླང་ལ་སོགས་པ་མཉམ་པའི་དུས་སྦྱོར་ལ་སྐྱེས་པ་ཡིན་ན། དང་པོར་སྣ་བུག་གཡས་ནས་འཆི་ལྟས་ཞག་གཉིས། རང་བཞིན་པ་ཞག་གཉིས། དེ་ནས་གཡོན་ལ་འཆི་ལྟས་ཞག་གཅིག
རང་བཞིན་པ་ཞག་གཅིག་སོགས་རྒྱུ་ཞིང་འཕོ་འོ། ། ཁ་ཅིག་ན་རེ། འཆི་ལྟས་ཀྱི་ཞག་སོ་བཞི་ལ་སོགས་པའི་ནང་ནས་སོ་གསུམ་ནི་མི་མཉམ་པའི་དུས་སྦྱོར་ལས་སྐྱེས་ན་གཡོན་དང་། མཉམ་པའི་དུས་སྦྱོར་ལས་སྐྱེས་ན་གཡས་པའི་འཆི་ལྟས་ཡིན་ལ་མཐའི་རྒྱུ་བ་ནི་གཡས་པའི་རྩ་ལའོ། ། ཞེས་པའི་དོན། མི་མཉམ་པའི་དུས་སྦྱོར་ལས་སྐྱེས་པ་མ་ཡིན་ནོ། ། ཞེས་ཟེར་རོ། ། དེ་ལྟར་ན་ཞག་སོ་གསུམ་པོ་དེ་གཡས་གཡོན་ལ་ཞག་རེ་སྤེལ་ནས་རྒྱུ་བ་མ་ཡིན་པར་ཐལ་ཏེ། གཡོན་ནམ་གཡས་འབའ་ཞིག་ལ་རྒྱུ་བའི་ཕྱིར་རོ། ། འདོད་ན་ནཱ་རོ་པས།
དེ་ལྟར་ཉིན་ཞག་གསུམ་གྱིས་དམན་པའི་ལོ་བརྒྱ་སྟེ། དེའི་སྟེང་དུ་ཉིན་ཞག་སུམ་ཅུ་རྩ་བཞི་རྒྱུའོ། ། དེ་ལ་ཉིན་ཞག་གཅིག་གཡས་པ་ལའོ། ། ཉིན་ཞག་གཅིག་གཡོན་པ་ལའོ། ། དེ་བཞིན་དུ་རིམ་པས་སོ་གསུམ་གྱི་བར་དུ་འབབ་སྟེ། ཞེས་བཤད་པ་དང་འགལ་ལོ། ། ཞག་སོ་གཉིས་པོ་མི་མཉམ་པའི་དུས་སྦྱོར་ལས་སྐྱེས་པ་ལ་གཡོན་པའི་འཆི་ལྟས་ཡིན་ན། དེ་ལ་མཐའི་རྒྱུ་བ་གཡས་པའི་རྩ་ལ་འོང་བ་འགལ་ཞིང་གཞུང་གི་དགོངས་པ་མ་ཡིན་ནོ། ། གཡས་པའི་རྩ་ལ་རྒྱུ་ཞིང་འཕོ་བ་ཐམས་ཅད་མེད་པས། ཞེས་པའི་དོན་ཁ་ཅིག
ཉིན་ཞག་སོ་གསུམ་གྱི་བར་དུ་གཡས་པའི་རྩ་ཁོ་ན་ལ་རྒྱུ་བར་བཤད་པ་ནི་མི་འཐད་དེ། འོག་ཏུ་འདི་དག་ལས་ཉིན་ཞག་གཅིག་ནི་ལྟེ་བ་ལའོ། ། ལྷག་མ་ནི་གཡོན་དང་གཡས་ཀྱི་འཆི་ལྟས་སུ་རིག་པར་བྱའོ། ། ཞེས་པ་དང་འགལ་ཞིང་། ནཱ་རོ་པས་ཀྱང་ཞག་སོ་གསུམ་གྱི་བར་དུ་གཡས་གཡོན་ལ་ཞག་རེ་སྤེལ་ནས་རྒྱུ་བར་བཤད་པ་དང་འགལ་ལོ། ། དེས་ན་མི་མཉམ་པའི་དུས་སྦྱོར་ལ་སྐྱེས་པ་ལ་ཐོག་མར་གཡོན་པ་ལ་གཅིག དེ་ནས་གཡས་པ་ལ་གཅིག་སྟེ། དེ་ལྟ་བུའི་རིམ་པས་སྤེལ་ནས་དང་། མཉམ་པའི་དུས་སྦྱོར་ལ་སྐྱེས་པ་ཡིན་ན་ཐོག་མར་གཡས་ལ་ཉིན་ཞག་གཅིག དེ་ནས་གཅིག་གཡོན་ལ་ཞེས།
ཞག་རེ་རེ་སྤེལ་བའི་ཚུལ་གྱིས་ཞག་སུམ་ཅུ་སོ་གསུམ་རྒྱུ། གཉིས་ཀའི་ཡང་མཐའི་རྒྱབ་གཡས་པའི་རྩ་ལ་འབྱུང་སྟེ། མཐའི་རྒྱུ་བ་ནི་གཡས་པའི་རྩ་ལའོ། ། ཞེས་གསུངས་པས་སོ། ། གཡོན་པ་ལ་ཉིན་ཞག་ལྔ་རྒྱུ་བ་དང་། འཕོ་བའི་ཉིན་ཞག་ལྔ་མི་མཉམ་པའི་འདབ་མ་དྲུག་གི་རྩ་དྲུག་གཅོད་པ་ལ་སོགས་བཤད་པ་ནི། ཞིབ་མོར་བརྩིས་པའི་རྩ་འདོར་ལུགས་ཀྱི་དབང་དུ་བྱས་ལ། འོག་ཏུ་ཞག་བཅོ་བརྒྱད་རེ་ལ་རྩ་རེ་འདོར་བར་བཤད་པ་ནི། སྤྱིར་ཕྱོགས་དྲུག་ཅུས་ལྟེ་བའི་རྩ་རེ་འདོར་བར་བྱེད་པ་རགས་པའི་རྩིས་ཀྱི་དབང་དུ་བྱས་པས་མི་འགལ་ལོ། ། ཚིགས་བཅད་རེ་དྲུག་པར།
དེ་ནས་བགྲོད་པའི་གསུམ་པ་ལ་གཡོན་པའི་རྩའི་ནམ་མཁའི་དཀྱིལ་འཁོར་ལ་དབུགས་གཅིག་རྒྱུའོ། ། ཞེས་སོགས་གཡོན་པའི་དུས་སྦྱོར་ལ་སྐྱེས་པའི་དབང་དུ་བྱས། གཡས་པའི་དུས་སྦྱོར་ལ་སྐྱེས་པ་ཡིན་ན། བགྲོད་པ་དེ་ལ་གཡས་པའི་རྩ་སའི་དཀྱིལ་འཁོར་ལ་དབུགས་གཉིས་རྒྱུ་བ་སོགས་འབྱུང་ངོ་། ། ཚིགས་བཅད་རེ་བརྒྱད་པར། ཉི་མ་ནི་ལག་པ་གཡོན་པ་ལ་ཕུང་པོ་དང་ཁམས་རྣམས་ལྡོག་པར་འགྱུར་ཏེ། ཞེས་པའི་དོན། ལོ་དང་པོ་ལ་སྙིང་སྟོབས་ཀྱི་ཡོན་ཏན་གྱི་དབྱེ་བས་དབྱངས་རང་བྱུང་རིང་ཐུང་ཕུང་པོ་དང་ཁམས་ཀྱི་ས་བོན་ཡིན་ཞིང་། དེས་རྩ་དང་ཡི་གེ་གཅོད་པས་ཕུང་པོ་དང་ཁམས་ལྡོག་ཅེས་པའོ། ། འདི་ཤོང་པས་ཀྱང་མ་དགོངས་པར་ཕུང་པོ་དང་ཁམས་ཞེས་པ་ལ།
ཕྲག་པ་དང་དཔུང་པ་ཡིན་ནམ་སྙམ་ཟེར་བའི་མཆན་བུ་བཏབ་སྣང་། རང་རེས་ཀྱང་ཡུན་རིང་པོར་མ་གོ་ནའང་། མཇུག་ཏུ་ཕྱིན་ཅི་མ་ལོག་པར་རྙེད་པ་འདི་ཡིན་ནོ། ། དེ་བཞིན་དུ་ལོ་གཉིས་པ་ལ་རྡུལ་གྱི་ཡོན་ཏན་གྱི་དབྱེ་བས། ཡོན་ཏན་དང་འཕེལ་བའི་ཡི་གེ་འཆད་པས་དབང་པོ་དང་ཡུལ་བཟློག་པར་མཚོན་ཏེ་ཡོན་ཏན་དང་འཕེལ་བའི་ཡི་གེ་རྣམས་དབང་པོ་དང་ཡུལ་གྱི་ས་བོན་ཡིན་པས་སོ། ། ལོ་གསུམ་པ་ལ་མུན་པའི་ཡོན་ཏན་གྱི་དབྱེ་བས། ཡ་ཎའི་ཡི་གེ་ཐུང་རིང་འཆད་པས་ལས་དབང་དང་བྱ་བ་ལྡོག་སྟེ། ཡ་ཎ་རིང་ཐུང་རྣམས་ལས་དབང་དང་བྱ་བའི་ས་བོན་ཡིན་པས་སོ། ། འོ་ན་མུན་པའི་ཡོན་ཏན་ལས་དབྱངས་རང་བྱུང་། སྙིང་སྟོབས་ལ་ཡ་ཎར་བཤད་པ་ལ་འདིར་བཟློགས་པ་ཅི་ཡིན་སྙམ་པ་ལ།
གཞན་ནས་སྐྱེ་བའི་རིམ་པ་ལ་དགོངས་ཏེ། མུན་པ་ལས་རྡུལ། རྡུལ་ལས་སྙིང་སྟོབས་སྐྱེ་བས། དེ་བཞིན་དུ་དབྱངས་རང་བྱུང་ལས་གཞན་རྣམས་འགྲུབ་པ་བཞིན་བསྟན་ཏེ། ཐུར་སེལ་གྱིས་རླུང་ནང་དུ་འཇུག་པའི་རིམ་པ་བཞིན་འདིར་འཆི་རིམ་གྱི་དབང་དུ་བྱས་ཏེ་དབྱངས་རང་བྱུང་ལས་ཡོན་ཏན་དང་། ཡ་ཎ་འགྲུབ་པ་བཞིན། ཕུང་ཁམས་ལོག་པས་ལས་དབང་དང་ཡུལ་ལྡོག་པར་བསྟན་པའི་ཕྱིར། དེ་ལྟར་བརྗོད་དེ། སྙིང་སྟོབས་རྡུལ་ལ་ཐིམ། རྡུལ་མུན་པ་ལ་ཐིམ་ནས་འཆི་བའི་ཕྱིར།
ཐུར་སེལ་གྱི་རླུང་ཕྱིར་རྒྱུ་པའི་རིམ་པ་བཞིན་ནོ། ། དེ་ནས་མགྲིན་པ་ལ་ཉིན་ཞག་བཞི་དང་། དཔྲལ་བ་ལ་ཉིན་ཞག་གཉིས་དང་། འཚོ་བའི་མཚན་མོ་གསུམ་མོ། ། ཞེས་པར། སྔར་གྱི་ལྷག་མའི་ཞག་འཚོ་བའི་མཚན་མོ་གསུམ་དང་། ལྟེ་བའི་ཞག་གཅིག་སྟེ་བཞི་ལས་མེད་པ་ལ་འདིར་ཞག་དགུ་འབྱུང་བའི་རྒྱུ་མཚན་ཕྱོགས་གསུམ་གྱི་ཞག་ཆུ་ཚོད་དྲུག་ཅུས་བསྒྱུར་ཏེ་བཞིས་བསྒྱུར་བ་ལ་འགོད་བྱེད་ཆུ་ཚོད་དྲུག་བཞིའི་བསྒྱུར་ཏེ་བཞི་ཆ་གཅིག་བསྣན་པས་བགོས་པས་ཞག་ལྷག་མ་གསུམ་ཐོན། གསང་བའི་པདྨའི་རྩ་གཅོད་བྱེད་ཞག་སུམ་ཅུ་ལ་ཡང་དེ་བཞིན་དུ་བྱས་པས་ཞག་ལྷག་མ་གཉིས་ཐོན། ལྔ་པོ་དེ་བསྣན་པས་ཞག་དགུའོ། ། དེ་ལྟར་ན་ཞག་དེ་དག་ཆུ་ཚོད་དྲུག་ཅུ་ལ་ཞག་ཏུ་བྱས་པ་དེ་མ་ཡིན་ནོ། །
ཚིགས་བཅད་རེ་དགུ་པར། རྩ་རྣམས་ཀྱི་དྲུག་ཆ་འཇོག་ཚུལ་ལ། ལྟེ་བར་ཁྱིམ་བཅུ་གཉིས་ཀྱི་རྩ་ལ་གཡས་ནས་སྟོང་པའི་དཀྱིལ་འཁོར་དང་། གཡོན་ནས་སའི་དཀྱིལ་འཁོར་གྱི་བདག་ཉིད་ཅན་བཅུ་གཉིས་གནས། མགྲིན་པར་རོ་དང་ཞེས་དྲུག་དང་། དཔྲལ་བར་མེ་ཞེས་སོ་དྲུག་བཤད་པ་ནི། དྲུག་ཆ་དང་ཉེ་བའི་གྲངས་རགས་པར་བརྗོད་པ་ཡིན་གྱི་དྲུག་ཆ་དངོས་ནི་མ་ཡིན་ནོ། ། དུས་ཀྱི་འཆི་བའི་རླུང་མུན་པ་ཆེན་པོའི་ཆོས་སོ། ། ཞེས་པར་དཔལ་དུས་ཀྱི་འཁོར་ལོ་འདིར། རྩ་བའི་རླུང་བཅུ་དང་།
དགའ་བ་དང་། ལྷན་ཅིག་སྐྱེས་དགའི་རླུང་ཐིག་ལེ་གཡོ་བ་དང་འཛག་པར་བྱེད་པ་གཉིས་ཏེ་བཅུ་གཉིས་སོ། ། དུས་ཀྱི་འཆི་བ་ཆེན་པོའི་རླུང་དངོས་སུ་གསུངས་པའི་ཤུགས་ཀྱིས་དུས་མིན་དུ་འཆི་བའི་རླུང་མུན་པ་ཅན་གཅིག་ཀྱང་གསུངས་པས་རླུང་བཅུ་བཞི་གསུངས་སོ། ། ཚིགས་བཅད་བདུན་ཅུ་པར། ལྟེ་བའི་པདྨ་ལ་རྩ་སྟོང་ཕྲག་བདུན་ཅུ་རྩ་གཉིས་པོ་རྣམས་ཀྱི་ནང་ནས་ཉིན་ཞག་སོ་སོར་རྩ་གཉིས་རྒྱུའོ། ། ཞེས་ཞག་རེ་ལ་དབུ་མའི་དབུགས་རྒྱུས་པས་ཞག་རེ་ལ་རྩ་གཉིས་གཉིས་གཅོད་པ་ནི་རགས་རྩིས་ཏེ། གཅོད་བྱེད་ཞག་རེ་ལ་ཆུ་ཚོད་དྲུག་ཅུར་དབུགས་བཞི་བཅུ་ཞེ་ལྔས་མ་ལོངས་པས། གཅད་བྱ་རྩ་གཉིས་ཅུང་མེད་རེ་གཅོད་དོ། ། ཚིགས་བཅད་དོན་གསུམ་པ། སྙིང་ཁའི་པདྨ་དང་ཞེས་སོགས་སུ།
སྔ་རྐང་ལ་རིམ་པས་སྙིང་ཁ་དང་། དཔྲལ་བ་དང་། མགྲིན་པ་དང་། ལྟེ་བ་རྣམས་ལ་རྫོགས་པར་བྱེད། རིམ་པ་མིན་པས་ཕྱི་རྐང་ལྟེ་བ་དང་། སྙིང་ཁ་དང་། མགྲིན་པ་དང་། དཔྲལ་བ་རྣམས་ལ་རྫོགས་པར་བྱེད། མཉམ་པ་དཀར་པོའི་ཕྱོགས་ལའོ། ། མི་མཉམ་པ་ནག་པོའི་ཕྱོགས་ལ་རིམ་པས་ཏེ།
སྔ་རྐང་སྔ་མ་དང་སྤྱོད་ཚུལ་འདྲའོ། ། དེས་ན་འགྲེལ་པར། རིམ་པ་སྔ་མ་བཞིན་དུ་ཞེས་པ་རིམ་པ་ནི་སྔ་མ་བཞིན་ནོ། ། ཞེས་བཤད་པར་བྱའོ། ། རིམ་མིན་གྱི་ཕྱི་རྐང་ནི་སྙིང་ཁ་དང་། ལྟེ་བ་དང་། དཔྲལ་བ་དང་། མགྲིན་པ་རྣམས་ལའོ། ། ཚིགས་བཅད་དོན་ལྔ་པར། བཅུ་གཅིག་པའི་ཕྱེད་སྔ་མ་དང་ཕྱི་མ་ལ་ཧ་ཧཾ།
ཞེས་པའི། ནང་ནས་ཧ་ཡིག་མགྲིན་པའི་གེ་སར་གྱི་རྩེ་མོ་ལ་འགྲོ། བརྒྱད་པ་ལ་ལྟེ་བར་ཨཱརཿ ཨཱར་ཞེས་པར། ནག་པོའི་ལྟེ་བ་ལ་གེ་སར་གྱི་རྩེ་མོར་ཨཱརཿ ལྟེ་བའི་ལྟེ་བ་ལ་ཨཱར། དེ་ནས་གནམ་སྟོང་ལ་ལྟེ་བ་དང་གེ་སར་གྱི་རྩེ་མོར་པ་པཾ་ས་སཾ་ཞེས་པར། ལྟེ་བའི་གེ་སར་གྱི་རྩེ་མོར་གནམ་སྟོང་གི་ཕྱེད་སྔ་མའི་པ་པཾ། སྙིང་ཁའི་ལྟེ་བར་གནམ་སྟོང་ཕྱེད་ཕྱི་མའི་ས་སཾ། ཨཱ་ལི་ཀཱ་ལི་གཉིས་ཀ་གནམ་སྟོང་གི་ཕྱེད་ཕྱི་མ་ལ་སྙིང་ཁར་འབྱུང་བའི་རྒྱུ་མཚན།
ཕྱི་རོལ་ཏུ་ཉི་མ་གཟས་ཟིན་པའི་དུས་སུ། ཉི་ཟླ་གཉིས་ཀ་ལྷན་ཅིག་འབྱུང་བ་དང་ཆོས་མཐུན། སྐབས་འདིར་ཟླ་བ་ལ་ཞག་རེ་ལ་ཡི་གེ་གཉིས་གཉིས། ཉི་མ་ལ་བཞི་བཞི་འཆར་བའི་རྒྱུ་མཚན། ཟླ་བའི་བུ་ལོན་ཉིས་འགྱུར་ཉི་མ་ལ་ཡོད་པ་མཚོན་གསུང་ངོ་། ། ཚིགས་བཅད་དོན་དགུ་པར། འདིར་ལུས་ཆད་པ་གལ་ཆེ་སྟེ་གཡོན་པའོ། ། གཡས་པའི་རྩ་གཅིག་སྲོག་རབ་ཏུ་འབབ་པ་དང་བྲལ་བ་ཡིན་ན། ཞེས་པར། རྩ་གཅིག་ཆད་པས་ཟླ་བ་དྲུག་གི་མཚམས་སུ་འཆི་ཞིང་།
གཅི་བ་སྐྱུར་བར་འགྱུར་ན་རྩ་རྫོགས་མ་ཐག་ནས་ཞག་རེ་ལ་རྩ་གཉིས་གཉིས་འཆད་པས་ཟླ་བ་དྲུག་གི་མཚམས་སུ་འཆི་བར་འགྱུར་ཞེ་ན། དེ་དག་ནི་རྩ་ཕྲ་བ་ཆད་པ་ཡིན་པས་སྐྱོན་མེད། འོ་ན་རོ་རྐྱང་ཨ་ཝ་དྷུ་ཏི་གསུམ་ཆད་ན་དེ་མ་ཐག་འཆིའོ། ། ཞེ་ན། དེ་བས་ཀྱང་ཕྲ་བའི་རྩ་ཆད་པ་ཡིན་པས་སྐྱོན་མེད་དོ། ། ཚིགས་བཅད་གྱ་གཅིག་པར། གཞན་ཡང་ལུས་སམ་ཕྱི་རོལ་ལ་གྲིབ་མའི་སྐྱེས་བུ་ལ་སོགས་པར། ཞེས་པར། གྲིབ་མའི་སྐྱེས་བུ་བརྟག་པ་ལ་རླུང་མེད་པའི་གནས་སུ་ཟླ་བའམ་ཉི་མའི་འོད་ལ་རྒྱབ་བལྟས་ཏེ་མདུན་དུ་རང་གི་གྲིབ་མ་ཤར་བ་ལ་བལྟས་ནས། དེར་རྗེས་ནམ་མཁར་བལྟས་པས་གྲིབ་མའི་སྐྱེས་བུའི་གཟུགས་འཆར་དེའི་མགོ་མ་ཚང་ན་རང་འཆི།
ལག་པ་གཡས་མ་ཚང་ན་ཕའམ་སྤུན་ཟླ། གཡོན་མ་ཚང་ན་མའམ་སྲིང་མོ་འཆི་བའི་ལྟས་སོ། ། ལག་ཆ་མ་ཚང་ན་ནོར་གོད་འོང་བར་བཤད་པ་འདུག་སྟེ་དེའང་བདེན་པ་འདྲའོ། ། ཡང་རྫིང་བུ་ཆུས་གང་བའི་འགྲམ་དུ་ཉི་མ་ཤར་བའི་ཚེ་རང་གི་ལུས་ཀྱི་གྲིབ་མ་ཆུའི་སྟེང་དུ་འོང་བར་བྱས་ཏེ་བལྟས་པས་དེའི་ཕར་ངོས་ཀྱི་རྩིག་ངོས་ལྟ་བུར་གྲིབ་མ་གཉིས་འཆར་བ་ལས་གཅིག་མ་ཚང་ནའང་འཆི་ལྟས་སོ། ། ཡང་ཉི་མ་ལྷོ་བགྲོད་བྱང་བགྲོད་ཀྱི་དུས་སུ་རང་གི་གྲིབ་མ་རྐང་པ་རེ་རེ་འཕེལ་འགྲིབ་ཏུ་འགྱུར་བ་དེ་བས་ལྷག་པ་འཕེལ་གྲིབ་ཏུ་གྱུར་པའམ་འཕེལ་འགྲིབ་མ་བྱུང་ནའང་འཆི་ལྟས་སོ། ། དེ་དག་ནི་གྲིབ་མའི་སྐྱེས་བུ་གསུམ་མོ། ། ནང་ལུས་ལ་རྐང་ལག་གི་མཐིལ་བཞི་ལ་ཁབ་ཀྱི་ཕུབ་པ་འདྲ་བའི་གཟུགས་གཅིག་འཆར་དུ་བྱུང་བ་དང་བཤང་གཅི་འདོར་བ་དང་དུས་མཉམ་དུ་ཐིག་ལེ་ཤོར་བ་དང་། བཤང་གཅི་འདོར་བའི་ཚེ་སྦྲིད་པ་བྱུང་བ་དང་། སྤྱི་གཙུག་གི་དུ་བ་ཆད་པ་དང་། གོང་དུ་བཤད་པའི་རྣ་བའི་རང་སྒྲ་ཆག་པ་ལ་སོགས་པ་རྣམས་འཆི་ལྟས།
ཡང་འགའ་ཞིག་ལ་སྐྲ་ཞམ་མེ་ཡོད་པ་ལ་གྱེན་དུ་ལངས་པ་དང་། འགའ་ཞིག་སྐྲ་མཛེས་པ་ལྟར་ཡོད་པ་ལས་དུས་གཅིག་ལ་ཆུས་ཞམ་པ་ལྟར་གྱུར་ནའང་འཆི་ལྟས། དེ་བཞིན་དུ་རྨི་ལམ་གྱི་སྒོ་ནས་འཆི་ལྟས་སུ་འགྱུར་བར་གསུངས་པ་རྣམས་ཤེས་པར་བྱ་དགོས་ཏེ། ཀུན་ལ་རྟགས་གཅིག་ཡོང་བ་མིན། ། གཅིག་ལ་རྟགས་ཀུན་ཡོང་བ་མིན། ། ཞེས་བཤད་པས་སོ། ། ནང་གི་ལེའུའི་མདོར་བསྡུས་བཞི་པའི་ཟིན་བྲིས་སོ། ། ཚིགས་བཅད་གྱ་བཞི་པར། སྒྲ་དང་སྟོང་པ་དང་ནི་ཆོས་ཀྱི་དབྱིངས་དང་ཡིད་ཀྱང་མིའི་བདག་པོ་གཟུགས་མེད་དུ་འགྱུར་རོ། ། ཞེས་པར།
སྒྲ་གཟུགས་ཀྱི་ཕུང་པོས་བསྡུས་པ་ཡིན་པ་གཟུགས་མེད་དུ་ཇི་ལྟར་འགྱུར་སྙམ་ན། དེ་ནི་ཡོན་ཏན་གྱི་ཆ་ནས་བསྟན་པ་ཡིན་ཏེ། སྒྲ་ནམ་མཁའི་ཡོན་ཏན་ཡིན་པས་ནམ་མཁའི་སྨོས་པའི་སླད་དུ་སྒྲ་སྨོས་སོ། ། ཚིགས་བཅད་གྱ་བདུན་པར། ཐམས་ཅད་དུ་ཁམས་ལྔ་ལས་ཀྱི་དབང་པོ་དང་། ཡུལ་ལྔ་ནི་རྣམ་པར་འགྱུར་བ་སྟེ་ཞེས་པ་ལ་གོང་གི་དབྱངས་བཅོ་ལྔ་རྣམས་འདི་དག་དང་རིམ་པ་བཞིན་སྦྱར་ན་རང་ལུགས་དང་མི་འགྲིག་མོད་ཀྱང་མུ་སྟེགས་དྲང་བའི་དོན་དུ་ཡི་གེ་ལ་ཤེས་བྱ་ཉི་ཤུ་རྩ་ལྔ་སྦྱར་ཏེ་བསྟན་ནོ། ། འདིར་ཡི་གེ་རྣམས་གནས་སྐབས་བཞིར་ཕྱེ་སྟེ་བསྟན་པས་བཞི་པའི་གནས་སྐབས་ཀྱི་ཡི་གེ་རྩ་བའི་རང་བཞིན། གཉིད་མཐུག་པོའི་གནས་སྐབས་ཀྱི་ཡི་གེའི་རང་བཞིན་དང་རྣམ་འགྱུར་གཉིས་ཀ་ཡིན་པ། རྨི་ལམ་དང་སད་པའི་གནས་སྐབས་ཀྱི་ཡི་གེའི་རྣམ་འགྱུར་བཅུ་དྲུག དེ་རྣམས་ཀྱི་རང་བཞིན་འོད་གསལ་སྐྱེས་བུའོ། །
ཚིགས་བཅད་གོ་བཞི་པར། ཟད་པར་ས་དང་། ཟད་པར་ཆུ་དང་ཞེས་སོགས་གཟུགས་བཅུ་དྲུག་ཏུ་སྐྱེ་བའི་རྒྱུའི་ལས་ལ་མིང་ས་ཆུ་མེ་རླུང་དུ་བཏགས། དེ་བཞིན་དུ་ཟད་པར་སྟོང་པ་ཞེས་པ་གཟུགས་མེད་དུ་སྐྱེ་བའི་རྒྱུ། ཟད་པར་ཟླ་བ་འདོད་ལྷ་འོག་མ་གཉིས་དང་། ཟད་པར་ཉི་མ་འདོད་ལྷ་བར་མ་གཉིས་དང་། ཟད་པར་སྒྲ་གཅན་འདོད་ལྷ་གོང་མ་གཉིས་སུ་སྐྱེ་བའི་རྒྱུའོ། ། དེས་ན་ཕྱི་མཚན་ཉིད་ནས་བཤད་པའི་ཟད་པར་དང་མིང་གཅིག་ཀྱང་དོན་མི་གཅིག་སྟེ། དེ་ནི་འཕགས་པ་འཇིག་རྟེན་པའི་བསམ་གཏན་གྱི་བྱེ་བྲག་ཡིན་ལ། འདིར་བཤད་པ་ནི་གཟུགས་དང་གཟུགས་མེད་དུ་སྐྱེ་བའི་རྒྱུའི་བསམ་གཏན་མི་གཡོ་བའི་ལས་ཡིན་ཞིང་སོ་སོ་སྐྱེ་བོ་ལ་ཡོད་དོ། །
ཚིགས་བཅད་གོ་ལྔ་པར། རྣམ་གསུམ་སྲིད་པ་འཇིགས་པ་ཡུལ་དྲུག་དང་དེ་ཙམ་དང་། ཞེས་པར། ཡུལ་དྲུག་ལས་ལོགས་ན་དེ་ཙམ་མེད་པས་ཡུལ་དྲུག་སྟེ། དེ་ཙམ་དང་ཞེས་སྦྱར་རོ། ། ཚིགས་བཅད་གོ་བརྒྱད་པར། མཚམས་སྦྱོར་དུ་སངས་རྒྱས་པ་རྣམས་དང་། ལྷ་མིན་རྣམས་དང་ཀླ་ཀློ་རྣམས་ཀྱི་ཡེ་ཤེས་སྐྱེས་པའི་དུས་གསུངས་ཏེ། ཞེས་ལྷ་མིན་དང་ཀླ་ཀློ་ཐ་དད་དུ་བྱས་ནས། རྒྱས་བཤད་དུ།
སངས་རྒྱས་པའི་དང་། ལྷ་མིན་གྱི་དང་། འབྱུང་པོའི་འོ། ། ཞེས་ལྷ་མིན་དང་ཀླ་ཀློ་གཅིག་ཏུ་བྱས་ནས་འབྱུང་པོ་རྟག་ཆད་དུ་སྨྲས་པ་གུད་དུ་བྱས་པ་འགལ་ལོ། ། ཞེ་ན། ལྷ་མ་ཡིན་ཞེས་པ། ནང་པ་སངས་རྒྱས་པ་མ་ཡིན་པ་ཕྱི་རོལ་པའི་གྲུབ་མཐའ་འཛིན་པ་རྣམས་ཀྱི་སྤྱི་མིང་དུ་བྱས་ནས། ལྷ་མིན་དང་། ཀླ་ཀློ་ཞེས་བརྗོད་ན་ཟླ་སྟོབས་ཀྱིས་ལྷ་མིན་འབྱུང་པོ་ལ་གོ་བས། མཚམས་སྦྱོར་དུ།
ལྷ་མིན་རྣམས་དང་ཞེས་པ་འབྱུང་པོ་ལ་གོ་ལ། ལྷ་མིན་དང་འབྱུང་པོ་ཞེས་བརྗོད་ན། ཟླ་སྟོབས་ཀྱིས་ལྷ་མིན་ཀླ་ཀློ་ལ་གོ་སྟེ། སྤྱི་སྒྲ་བྱེ་བྲག་ལ་འཇུག་པའི་ཕྱིར་རོ། ། དེས་ན་རྒྱས་བཤད་དུ། ལྷ་མིན་ཞེས་པ་ཀླ་ཀློ་ལ་ཟེར་བས་མི་འགལ་ལོ། ། ཚིགས་བཅད་བརྒྱ་གསུམ་པར། དཀར་པོའི་ཕྱོགས་ལ་ཁུ་བ་ནམ་མཁའི་ཁམས་རྡུལ་ལ་རབ་ཏུ་འཇུག་སྟེ། ནག་པོའི་ཕྱོགས་ལ་སའི་ཁམས་རབ་ཏུ་འཇུག་གོ ། ཞེས་པ།
སྤྱིར་ཁུ་བ་དབྱངས་ཡིག རྡུལ་གསལ་བྱེད་ཡིན་པས་རྩ་ཆགས་ནས་ཟླ་བ་ལྔའི་བར་དུ་ཁུ་བ་དབྱངས་ཡིག་རིང་ཐུང་ལྔ། རྡུལ་གསལ་བྱེད་སུམ་ཅུ་ལ་འཇུག དེ་ཡང་རྩ་ཆགས་མ་ཐག་གི་ཟླ་བ་དེའི་དཀར་ཕྱོགས་ལ་ཁུ་བ་ནམ་མཁའི་ཁམས་ཨ་ཡིག་རྡུལ་གསལ་བྱེད་སུམ་ཅུ་ལ་འཇུག་སྟེ། ང་གྷ་ག་ཁ་ཀ་ཞེས་པ་ནས། ཀ་ཤ་ཥ་པ་ས་ཞེས་པའི་བར་དུ་སྟེ། དེ་རྣམས་ནི་ཁུ་བ་ནམ་མཁའི་ཁམས་རྡུལ་ལ་ཞུགས་པ་ཡིན་ནོ། ། དེའི་ནག་ཕྱོགས་ལ་ཁུ་བའི་སའི་ཁམས་ལཱི་ཡིག་རིང་པོ་རྡུལ་གསལ་བྱེད་ལ་འཇུག་སྟེ། པླཱྀ་པླཱྀ་ཥལཱྀ་ཤླཱྀ་ཀླཱྀ། ཏལཱྀ་ཐལཱྀ་དལཱྀ་ནལཱྀ།
དེ་བཞིན་དུ། ཀླཱྀ་ཁླཱྀ་གླཱྀ་ངླཱྀའི་བར་སུམ་ཅུའོ། ། དེ་བཞིན་དུ་འབྱུང་བ་དང་མི་འབྱུང་པ་དག་ལ་རྡུལ་གྱི་ས་དང་ནམ་མཁའི་ཁམས་དག་ཁུ་བའི་ཁམས་ལ་རབ་ཏུ་འཇུག་གོ ། ཞེས་པ་ནི་རྩ་ཆགས་ཀྱི་ཟླ་བ་དེའི་ཡར་ངོ་ལ་ཁུ་བ་སྐྱེ་རིམ། མར་ངོ་ལ་ཁུ་བ་འཆི་རིམ་དུ་འབྱུང་བ་དེ་བཞིན་དུ་སྤྱིར་ཟླ་བ་འཕེལ་ན་ཉི་མ་འགྲིབ། ཉི་མ་འཕེལ་ན་ཟླ་བ་འགྲིབ་པའི་ཕྱིར་འབྱུང་བ་སྟེ། ཡར་ངོ་ལ་ཟླ་བ་སྐྱེ་རིམ་ཡིན་པས། ཉི་མ་འཆི་རིམ་དུ་འབྱུང་སྟེ། རྡུལ་གྱི་སའི་ཁམས་ཁུ་བ་ལ་འཇུག་པ་ལ་རྡུལ་གྱི་སའི་ཁམས་ནི། ས་ཏ་བ་ཊ་ཙ་ཀ་ཡིན་ལ།
དེ་ཁུ་བའི་ཁམས་དབྱངས་ལ་འཇུག་སྟེ། སྶལཱྀ་སྶཱུ་སྶ་སྤཱཿ ཏྟལཱ་ཏྟཱུ་ཏྟྲཱི་ཏྟཱཿ སྤལཱྀ་སྤཱུ་སྤྲཱྀ་སྤཱི་སྤཱཿ ཊྚལཱྀ་ཊྚཱུ་ཊྚརཱྀ་ཊྚཱི་ཊྚཱཿ ཙྩལཱྀ་ཙྩཱུ་ཙྩརཱྀ་ཙྩཱི་ཙྩཱཿ ཀྐལཱྀ་ཀྐཱུ་ཀྐརཱྀ་ཀྐཱི་ཀྐཱཿ ཞེས་པར་འགྱུར་ལ་མི་འབྱུང་བ་སྟེ། མར་ངོ་ལ་ཁུ་བ་འཆི་རིམ་ཡིན་པས་རྡུལ་གྱི་སྐྱེད་རིམ་ཡིན་ཏེ་རྡུལ་གྱི་ནམ་མཁའི་ཁམས་ཁུ་བའི་ཁམས་ལ་རབ་ཏུ་འཇུག་སྟེ། རྡུལ་གྱི་ནམ་མཁའི་ཁམས་ནི་ང་ཉ་ཎ་མ་ན་ཀ
དེ་ཁུ་བའི་ཁམས་ཀྱི་དབྱངས་ཡིག་ལྔ་ལ་ཞུགས་པས། ང་ངི་ངྀར་ངུ་ངླྀ། ཉ་ཉི་ཉྲྀ་ཉུ་ཉླྀ། ཎ་ཎི་ཎྜྀ་ཎུ་ཎལྀ། མ་མི་མྲྀ་མུ་མླྀ། ན་ནི་ནྲྀ་ནུ་ནྀལ། ྈྐ་ྈྐི་ྈྐྀར་ྈྐ་ྈྐྀལ། ཞེས་པར་འགྱུར་རོ། ། དེ་བཞིན་དུ་ཟླ་བ་གཉིས་པའི་ཡར་ངོ་ལ་ཁུ་བ་རླུང་ཁམས་རྡུལ་ལ་ཞུགས་པས། ངི་གྷི་གི་ཁི་ཀི་ལ་སོགས་པ་སུམ་ཅུའོ། །
རྡུལ་གྱི་ཆུའི་ཁམས་པ་ཐ་ཕ་ཐ་ཚ་ཁ་རྣམས་ཡིན། དེ་དབྱངས་ལྔ་ལ་ཞུགས་པས། ཀཔཀཔཱྀུ་ཀཔཀཔྲཱྀ་ཀཔཀཔཱི་ཀཔཀཔཱཿ ལ་སོགས་པ་སུམ་ཅུའོ། ། མར་ངོ་ལ་ཁུ་བ་ཆུའི་ཁམས་རྡུལ་ལ་ཞུགས་པས། སཱུ་སཱུ་ཥཏུ་ཤཏུ་ཀཏུ་ལ་སོགས་པ་སུམ་ཅུའོ། རྡུལ་གྱི་རླུང་གི་ཁམས་གྷ་ཛྷ་ཌྷ་བྷ་དྷ་ཤ་རྣམས་ཁུ་བ་ལ་ཞུགས་པས། གྷ་གྷི་གྷྲྀ་གྷུ་གྷླྀ་ལ་སོགས་པ་སུམ་ཅུའོ། ། དེ་བཞིན་དུ་ཟླ་བ་གསུམ་པའི་ཡར་ངོ་ལ་ངྀར་ནས་སྲྀའི་བར་སུམ་ཅུ། རྡུལ་གྱི་མེའི་ཁམས་ཁ་ཥ་ད་བ་ཌ་ཛ་ག་རྣམས་ཁུ་བའི་ཡི་གེ་ལ་ཞུགས་པས།
ཥྵྀལ་ཎྞཱུལ་སོགས་པ་སུམ་ཅུའོ། ། མར་ངོ་ལ། པྲཱྀ་པྲཱྀ་སོགས་དང་། ག་གི་སོགས་ཟླ་བ་བཞི་པའི་ཡར་ངོ་ལ་ངུ་གྷུ་སོགས་དང་ཤྴྀལ་སོགས། མར་ངོ་ལ་པཱི་པཱི་སོགས་དང་ཁ་ཁཱི་སོགས། ཟླ་བ་ལྔ་པའི་ཡར་ངོ་ལ་ངླཱྀ་གྷླྀ་སོགས་དང་། ཀྠཉ་སོགས། མར་ངོ་ལ་སཱ་ཉྤ་སོགས་དང་། ཀ་ཀི་སོགས་སུམ་ཅུ་སྟེ། དེ་ལྟར་ན་ཟླ་བ་ལྔ་པོ་དེའི་ཞག་རེ་རེ་ལ་ཡི་གེ་བཞི་བཞི་ཆར་རོ། །
དེ་ལྟར་ཟླ་བ་ལྔར་ཕུང་པོ་དང་ཁམས་འཕེལ་བར་བྱས་ནས། དེ་ནས་དབང་པོ་དང་ལས་དབང་ཡུལ་དང་བཅས་པ་འཕེལ་བའི་དོན་དུ་ཟླ་བ་དྲུག་པའི་ཕྱོགས་དང་པོའི་ཕྱེད་ལ་ང་ལ་སོགས་པ་ཨས་བསྒྱུར་བ་གསུམ། ཕྱོགས་དང་པོའི་ཕྱེད་ཕྱི་མ་ལ་ངྷ་གྷ་ལ་སོགས་པ་སུམ་ཅུ། ཕྱོགས་ཕྱི་མའི་ཕྱེད་སྔ་མ་ལ་སྶཱལ་ཉྤ་ཉྤལ་སོགས་པ་ཨཱལ་གྱིས་བསྒྱུར་བ་སུམ་ཅུ། ཕྱེད་ཕྱི་མ་ལ་སྶཱ་ཉསྶཱལ་པ་ལ་སོགས་པ་ལཱ་ཡིག་གིས་བསྒྱུར་བ་སུམ་ཅུ། དེ་བཞིན་དུ་ཟླ་བ་བདུན་པའི་ཕྱོགས་དང་པོའི་ཕྱོགས་སྔ་མ་ལ་ངེ་གྷེ་སོགས། ཕྱེད་ཕྱི་མ་ལ་ངཡ་སོགས། ཕྱི་མའི་ཕྱེད་སྔ་མ་ལ་སྶཽ་སོགས། ཕྱེད་ཕྱི་མལ་སྶཝ། དེ་བཞིན་དུ་བརྒྱད་པ་ལ་ཕྱོགས་དང་པོའི་ཕྱེད་སྔ་མ་ལ་ངར་སོགས།
ཕྱེད་ཕྱི་མ་ལ་ངར་སོགས། ཕྱེད་ཕྱི་མའི་ཕྱེད་སྔ་མ་ལ་སྶཱར་སོགས། ཕྱེད་ཕྱི་མ་ལ་སྶར་སོགས། ཟླ་བ་དགུ་པའི་ཕྱོགས་དང་པོའི་ཕྱེད་སྔ་མ་ལ་ངོ་གྷོ་སོགས། ཕྱེད་ཕྱི་མ་ལ་ངཝ་གྷཝ་སོགས། ཕྱོགས་ཕྱི་མའི་ཕྱེད་སྔ་མ་ལ་སྶཻ་སོགས། ཕྱེད་ཕྱི་མ་ལ་སྶཡ་སོགས། ཟླ་བ་བཅུ་པའི་ཕྱོགས་དང་པོའི་ཕྱེད་སྔ་མ་ལ་ངལ་ནས་སླ་གྱི་བར། ཕྱེད་ཕྱི་མ་ལ་ངལ་ནས་སླའི་བར་རོ། ། ཕྱོགས་ཕྱི་མའི་ཕྱེད་སྔ་མ་ལ་སྶཱ་ནས་ངྔཱའི་བར།
ཕྱེད་ཕྱི་མ་ལ་སྶཧ་ནས་ངྔཧཱའི་བར་རོ། ། དེ་ལྟར་ཟླ་བ་ཕྱི་མ་ལྔ་པར་འདི་ལའང་ཞག་རེ་ལ་ཡི་གེ་བཞི་བཞི་འཆར་རོ། ། འདི་ཡི་སྐབས་སུ་རྡུལ་གསལ་བྱེད་ཁུ་བ་དབྱངས་ལ་འཇུག་པ་དངོས་སུ་མ་གསུངས་ཀྱང་། སྔར་གྱི་རིགས་པས་སྦྱར་དགོས་སམ་སྙམ་སྟེ། དེ་ལྟར་བྱས་ན་ཟླ་བ་ཕྱི་མ་ལྔའི་ཞག་རེ་ལ་ཡི་གེ་བརྒྱད་བརྒྱད་འཆར་རོ། ། དེ་ནས་ཟླ་བ་བཅུ་གཅིག་པ་ལ་ཐིག་ལེ་ཅན་སུམ་ཅུ་བརྩིས་པ་ལ་ཚེག་དྲག་ཅན་སུམ་ཅུ་སྟེ་འདི་གཉིས་ནི་དབྱངས་རང་བྱུང་གི་སྐབས་ཀྱི་ཐིག་ལེ་དང་། ཡོན་ཏན་གྱི་སྐབས་ཀྱི་ཐིག་ལེ་དང་། ཡ་ཎ་ཐུང་བའི་སྐབས་ཀྱི་ཧཾ་ཐིག་ལེ་ཅན་གསུམ་ཀ་གཅིག་ཏུ་བསྡུས་པའི་དོད་ལ་ཐིག་ལེ་ཅན་སུམ་ཅུ་དང་། དབྱངས་རིང་པོའི་རྗེས་ཀྱི་ཚེག་དྲག་དང་། འཕེལ་བའི་སྐབས་ཀྱི་ཚེག་དྲག་དང་།
ཡ་ཎ་རིང་པོའི་རྗེས་ཀྱི་ཧཿ ཚེག་དྲག་ཧཿ ཚེག་དྲག་ཅན་གསུམ་ཀ་གཅིག་ཏུ་བསྡུས་པའི་དོད་ལ་ཚེག་དྲག་ཅན་སུམ་ཅུ་སྟེ། དེ་ལྟར་ན་དུས་སུ་འཆི་བ་ལ་ལོ་གསུམ་ལ་ཡི་གེ་སྟོང་བརྒྱད་ཅུ་གཅོད་པའི་གཅད་བྱ་ཡི་གེ་རྣམས་རྩ་ཆགས་ཚུན་ཆད་ཀྱི་ལོ་གཅིག་ལ་འགྲུབ་པ་ཡིན་ནོ། ། རྡུལ་ལ་ཁུ་བ་ཞུགས་པའི་དོན་ནི། མངལ་དུ་ལུས་བསྐྱེད་པའི་ཚེ། མ་ལས་ཐོབ་པའི་དམར་ཆ་ཤ་དང་པགས་པ་སོགས་བསྐྱེད་པའི་རྒྱུའི་གཙོ་བོ་ཡིན་ལ་དེ་ལ་ཁུ་བའི་ནུས་པ་ཞུགས་པས་རྐྱེན་བྱས་ནས་ཤ་དང་པགས་པ་སོགས་བསྐྱེད་ཅིང་འཕེལ་བར་བྱེད་པའོ། ། ཁུ་བ་ལ་རྡུལ་ཞུགས་པའི་དོན་ནི། ཕ་ལས་ཐོབ་པའི་དཀར་ཆ་རུས་པ་དང་རྐང་ལ་སོགས་པའི་རྒྱུའི་གཙོ་བོ་ཡིན་ལ། དེ་ལ་རྡུལ་གྱི་ནུས་པ་ཞུགས་པས་རྐྱེན་བྱས་ནས་རུས་པ་དང་རྐང་ལ་སོགས་པ་བསྐྱེད་ཅིང་འཕེལ་བར་བྱེད་དོ། །
ཚིགས་བཅད་བརྒྱ་ལྔ་པར། ཤེས་རབ་ཐབས་ཀྱི་རབ་ཏུ་དབྱེ་བ་དག་གིས་ཞེས་པར། གཡས་གཡོན་གྱི་ཕྱོགས་ཀྱི་གྲངས་ཉེར་གསུམ་ལྷག་པའི་བརྒྱ་ཕྲག་ཉེར་གསུམ་ལ་གཉིས་ཀྱིས་བགོས་པས་སྟོང་བརྒྱ་དྲུག་ཅུ་རྩ་གཅིག་དང་ཕྱེད་འབྱུང་བ་ནི། དུས་སུ་འཆི་བའི་ཞག་གྲངས་སོ། ། འདི་ནི་སྔར་དུས་སུ་འཆི་བའི་ཞག་གི་འཁོར་ལོ་སྟོང་བརྒྱ་དང་ང་དྲུག་ཏུ་བཤད་པ་དང་གནད་གཅིག་སྟེ། སྔར་གྱི་ཡེ་ཤེས་ཆའི་ཞག་ལྔ་དང་། སོ་གཉིས་ཕྱེད་བཅས་ཀྱིས་ཐོབ་པའི་ཆུ་ཚོད་ལ་སོགས་པ་ཞག་ཕྱེད་དུ་བརྩིས་ཏེ་བསྣན་པ་ཡིན་པས་སོ། ། དམན་པ་ཟླ་བའི་འཆི་བལྟས་ཀྱི་འཆི་བ་དང་། བར་པ་ཉི་མའི་འཆི་བལྟས་ཀྱི་འཆི་བ་ཞེས་པའི་དམན་པ་དང་བར་མ་སོགས་ནི་བུ་ལོན་ཆུང་བ་དང་ཆེ་བའི་དབང་དུ་བྱས་སོ། ། ནང་གི་ལེའུའི་མདོར་བསྡུས་ལྔ་པའི་ཟིན་བྲིས་སོ། །
ཚིགས་བཅད་བརྒྱ་ཉེར་དགུ་པར། དེར་དབྱེ་སྟེ་མི་འདྲའོ་ཞེས་པ་ལ་མཁན་ཆེན་ཐར་ལོ་ཤུ་དག་དཀར་པོ་ཡིན་གསུངས་ནའང་ཤུ་དག་དཀར་པོ་མིང་གི་མངོན་བརྗོད་ན་མེད་པས་དེ་མིན་པར་སྣང་ངོ་། ། ཚིགས་བཅད་བརྒྱ་ཉི་ཤུ་པར། རྣམ་གསུམ་ནད་འཕྲོག་པའི་འོ་མ་ཞེས་པར། སྔོན་སྨན་པ་ཞིག་གིས་རིམས་བྱུང་པ་ལ་བའི་འོ་མ་བཏང་པས་ཕལ་ཆེར་ཤི དེའི་ཚེ་ཡུལ་གཞན་ནས་འོངས་པའི་སྨན་པ་ཞིག་གིས། རྒྱལ་པོའི་སྤྱན་སྔར་བའི་འོ་མ་བཏང་བས་ལན་ནོ་ཞེས་ཞུས། དེ་ནས་དེ་སྨན་པར་བསྐོས། དེས་རིམས་ལ་བའི་འོ་མ་བྲལ་བའི་སྨན་མར་སྦྱར་བས་ཕལ་ཆེར་སོས། དུས་རེ་ཞིག་ན་རྒྱལ་པོ་ལ་ནད་བྱུང་པ་ལ།
འདི་ལ་བའི་འོ་མ་གསོ་དགོས་པར་གདའ། ཞེས་ཞུས། ཅི་ཁྱོད་སྔར་བའི་འོ་མ་དུག་ཡིན་ཟེར་ནས། ད་འདི་སྐད་ཟེར། དེས་ན་སྔོན་གྱི་སྨན་པ་དེ་མཁས་པ་ཞིག་གོ ། ཟེར་བ་ལ། ལྷ་དེ་ལྟར་མ་ལགས་ཏེ། སྔར་གྱི་སྨན་པ་དེས་ནད་དང་འོ་མའི་དབྱེ་བ་མི་ཤེས་པར། ནད་བྱུང་ངོ་ཅོག་ལ་བའི་འོ་མ་བཏང་པས་ཕལ་ཆེར་ལ་དུག་ཏུ་འགྱུར་བ་ཡིན། དེས་ན་བའི་འོ་མ་ལ་བྱེ་བྲག་ཡོད་དེ།
བ་དེ་འདམ་རྫབ་ཀྱི་གསེབ་ཏུ་ཉལ་བ་མ་ཡིན་པ། ཆང་གི་སྙིག་མ་མི་འཐུང་བ་དང་། རང་གི་ཁྱུ་ན་འདུག་པ། མ་ཧེའི་ཁྱུ་དང་མི་འགྲོགས་པ། བ་ལང་རྫིའི་བུས་ནུ་མ་མི་གཞིབས་པ། རྔས་པའི་རྩ་ཟོས་པ་མ་ཡིན་པ། བེའུ་རྒན་པོས་ཞོ་འཐུང་བ་མ་ཡིན་པ། ཞེས་སོགས་ཁྱད་པར་དུ་མ་སྨོས་ནས། ཁྱད་པར་དེ་རྣམས་དང་ལྡན་པའི་བའི་འོ་མ་བདུད་རྩི་འདྲ་བ་ལགས་སོ། ། ཞེས་མདོ་མྱང་འདས་ལས་གསུངས་སོ། །
ཚིགས་བཅད་བརྒྱ་ཉེར་དགུ་པར། དཻ་ཏྱ་མུ་རའོ་ཞེས་པ་ལ་མཁན་ཆེན་ཐར་ལོ་ཤུ་དག་དཀར་པོ་ཡིན་གསུངས་ནའང་། ཤུ་དག་དཀར་པོའི་མིང་གི་མངོན་བརྗོད་ན་མེད་པས་དེ་མིན་པར་སྣང་ངོ་། ། ནང་གི་ལེའུའི་མདོར་བསྡུས་ལྔ་པའི་ཟིན་བྲིས་སོ། ། ཚིགས་བཅད་བརྒྱ་བཞི་བཅུ་པར། འཁོར་ལོ་མཐའ་དག་ནི་ཚད་ཀྱི་རྒྱབ་ཏུ་བྲིས་ནས། ཞེས་པར། སྔར་རྩ་མིས་བསྒྱུར་པ་ཕན་བྱ་སོ་གཉིས། གནོད་བྱ་སོ་གཉིས་བྱས་པ་གཅིག་དང་། གློ་བོ་ལོ་ཙཱ་བས་བསྒྱུར་པ་ཕན་བྱ་དང་གནོད་བྱ་གྲངས་མི་མཉམ་པ་བྱས་པ་གཅིག་ཡོད།
དེ་དག་རྩ་རྒྱུད་ནས་བཤད་པ་ཡིན་ཟེར། འཁྲུལ་འཁོར་འདི་ཡང་དེ་གཉིས་ནས་བཤད། འདིའི་མན་ངག་ལ་བྲེའི་རྒྱབ་ཏུ་སྦྲུལ་ཤ་དང་ཚོས་ཀྱིས་ནག་ཚ་བྱས་ལ་བྲི། གྲངས་ཡིག་རྣམས་ཀྱི་འོག་ཏུ་རེ་མིག་བཅུ་དྲུག་ལ་ཨ་རྀ་ཨུ་ལྀ་ལ་སོགས་པའི་དབྱངས་བཅུ་དྲུག་གྲངས་ཡིག་གིས་རིམ་པ་དང་། དབྱངས་ཀྱི་རིམ་པ་མཐུན་པར་བྲི། དེ་ནས་བྲེ་དང་སྲང་སྦྲེལ་ནས་སྦྲུམ་མའི་སྟེང་དུ་བཞག ཕྱུགས་མ་ལྟ་བུ་ལ་རྒྱབ་ཏུ་འགེལ་ལོ། ། ཁ་ཅིག་ན་རེ། རྡོ་རྒྱུས་དང་ཚོས་ཀྱིས་སྣག་ཚ་བྱས་ནས་འཇག་རྒོད་དཀར་པོའི་སྙུག་གུས་གྲངས་ཡིག་དང་དབྱངས་ཡིག་སྔར་བཞིན་དུ་བྲིས་ལ་སྦྲུམ་མ་ལ་ཡི་གེའི་མདུན་བསྟན་མཆོད་པ་ཙམ་བྱའི་རབ་གནས་མི་དགོས་ཟེར། ཚིགས་བཅད་བརྒྱ་ལྔ་བཅུ་པར།
ཁ་ཁྱེར་གྱི་ཕྱེད་ཀྱི་རྩིག་པའི་རེ་ཁ་ལྔ། ཞེས་པར། འདིས་ལྷ་དགུ་མའི་དཀྱིལ་འཁོར་ལ་ཡང་རེ་ཁ་ལྔ་བྱེད་པས་བསྟན་པས་ཐུགས་དཀྱིལ་རྐྱང་པ་བྱེད་ན་རྩིག་པའི་རེ་ཁ་ལྔ་ཐོབ་ཅེས་བླ་མ་ཤེར་སེང་གསུངས། ཚིགས་བཅད་བརྒྱ་ང་གཅིག་པར། ཐབ་ཏུ་ཡུམ་བཞིའི་མཚན་མ་མེར་གྲི་གུག བདེན་བྲལ་དུ་ལྕགས་ཀྱུ། རླུང་དུ་ཞགས་པ། དྲག་པོར་རྩེ་གསུམ། སྦྱིན་སྲེག་གི་སྐབས་སུ་ལས་བསྒྲུབ་པ་གཙོ་ཆེ་བ་ལ་དགོངས་ནས་ལས་སོ་སོ་དང་མཐུན་པའི་ཕྱག་མཚན་བཀོད་ལ། ཁྱད་པར་སྦྲུལ་གྱི་ཞགས་པས་རྨོངས་པར་བྱེད་པ་དང་མཚན་ཉིད་མཚུངས་པས་ཞགས་པ་སའི་ཁམས་ཀྱི་དབང་དུ་བྱས་ནས་རླུང་དུ་ཞགས་པ་བཀོད་ལ།
དབང་ལེ་ནས་འབྱུང་བ་ནི། ལྷ་བསྐྱེད་པ་གཙོ་བོར་བྱས་པའི་མཚན་མ་ཡིན་པས་མི་འགལ་ལོ། ། ལྷོ་སྒོར་དབྱུག་པ་དམར་པོ་བཀོད་པའང་དེ་བཞིན་ནོ། ། ནང་ལེའི་མདོར་བསྡུས་དྲུག་པའི་ཟིན་བྲིས་སོ། ། འདི་ཡན་ཆད་ཀྱི་མདོར་བསྡུས་སོ་སོ་ལ་མཆོད་བརྗོད་མེད་པར་མན་ཆད་ལ་ཡོད་པའི་རྒྱུ་མཚན། འདི་ཡན་ཆད་ཀྱིས་ཕྱི་ནང་གི་གཞིའི་གནས་ལུགས་གཏན་ལ་དབབ་ནས། འདི་ནས་རྣམ་པར་བྱང་བའི་ཆོས་ལམ་དང་འབྲས་བུ་ལ་འཇུག་པས་མདོར་བསྡུས་རེ་རེ་ཞིང་མཆོད་བརྗོད་སྨོས་སོ། ། ལམ་ལ་འཇུག་པ་ལའང་དང་པོར་ལྟ་བ་རྣམ་དག་དགོས་པས་རང་གཞན་གྱི་ལྟ་བ་བརྟག་པའི་མདོར་བསྡུས་བསྟན་ནོ། ། ཚིགས་བཅད་བརྒྱ་དྲུག་ཅུ་པར། དབང་པོ་ཕྱུགས་སུ་འགྱུར།
ཞེས་པ་ལ། དེ་ཡང་འདི་ལྟར་ཐོས་ཏེ། དྲང་སྲོང་གོའུ་ཏ་མ་ཞེས་བྱ་བ་ཞིག་ཡོད་པ་དེ་ལ་གཤོལ་མེད་མ་ཞེས་བྱ་བའི་ཆུང་མ་ཡོད་དེ། དེ་ལང་ཚོའི་དཔལ་ཕུན་སུམ་ཚོགས་པ་ཡིན་ཏེ། དེ་ལ་བརྒྱ་བྱིན་ཆགས་པར་གྱུར་ལ། དེ་ཡང་དེ་ལ་ཆགས་ཏེ། དེ་ལྟར་ན་དེ་དག་ཕན་ཚུན་འབྲེལ་བར་གྱུར་ཏོ། ། དུས་འགའ་ཞིག་ན་དྲང་སྲོང་དེ་བསྟི་གནས་གཞན་ཞིག་ཏུ་མགྲོན་དུ་བོས་པར་གྱུར་ནས། མེ་ཏོག་དང་ཡམ་ཤིང་དང་ཀུ་ཤའི་དོན་དུ་ཕྱི་རོལ་ཏུ་བྱུང་ངོ་། ། བརྒྱ་བྱིན་ཡང་དེར་འོངས་ནས་གཤོལ་མེད་མ་དང་བག་ཕེབས་ནས།
མངོན་པར་རྩེ་ཞིང་འདུག་པ་ན། གོའུ་ཏ་མས་ཡོངས་སུ་མ་ཤེས་པ་ཉིད་དུ་བསྟི་གནས་སུ་ཞུགས་པ་དང་། བཤོལ་མེད་མ་ཡང་འཇིགས་ཤིང་བརྟབས་པས་བརྒྱ་བྱིན་མིད་དོ། ། དེ་ནས་གོའུ་ཏ་མ་ཡང་གཤོལ་མེད་མ་ཁྲིད་དེ། བསྟི་གནས་གཞན་དུ་མགྲོན་དུ་བོས་སར་སོང་པ་དང་། དྲང་སྲོང་དེས་རྣལ་འབྱོར་གྱི་སྟོབས་ཀྱིས་ཇི་ལྟར་གྱུར་པ་དེ་དག་ཤེས་ནས་སྟན་གསུམ་བཤམས་སོ། ། གོའུ་ཏ་མས་བསམ་པ། ཅིའི་ཕྱིར་སྟན་གསུམ་བཤམས་སྙམ་དུ་བརྟགས་པས། ཇི་ཙམ་ན་བཤོལ་མེད་མའི་ཁོང་ན་བརྒྱ་བྱིན་ཡོད་པར་མཐོང་ནས་དེ་ངོ་ཚ་བར་གྱུར་པ་དང་། ཟས་ལ་སྤྱད་ནས་རང་གི་གནས་སུ་སོང་སྟེ།
གཤོམ་མེད་མ་ལ་བརྒྱ་བྱིན་སྐྱུགས་ཤིག་ཅེས་སྨྲས་པ་དང་། དེས་སྐྱུགས་སོ། ། དེ་ནས་དེ་ཡིས་བརྒྱ་བྱིན་ལ་ལུས་ལ་མོ་མཚན་སྟོང་གིས་མཚན་པར་གྱུར་ཅིག་ཅེས་དམོད་པ་བཏབ་བོ། ། དེ་ནས་ཇི་ཙམ་ན་ལྷ་རྣམས་དེར་འོངས་ཏེ། གོའུ་ཏ་མ་མགུ་བར་བྱས་པ་དང་། གང་འདི་ཁྱོད་ཀྱི་མོ་མཚན་སྟོང་མིག་སྟོང་དུ་གྱུར་ཅིག་ཅེས་མཆོག་བྱིན་པ་ཡིན་ནོ། ། དེ་ནས་བརྩམས་ཏེ་མིག་སྟོང་ཡོད་པར་གྱུར་ཏོ། ། ཞེས་ལྷ་ལས་ཁྱད་འཕགས་ཀྱི་བསྟོད་པའི་འགྲེལ་པར་རོ། ། བླ་མ་སྙེ་མདོ་བའི་བགྲོས་ལ་སྔོན་དྲང་སྲོང་དཀའ་ཐུབ་བྱེད་པ་འགའ་ཞིག་གི་གནས་སུ་ལྷའི་དབང་པོ་ངོ་མཚར་ནས་མཆོད་པའི་དོན་དུ་འོངས།

དྲང་སྲོང་དེ་དག་གིས་ལྷའི་དབང་པོ་མཐོང་ནས་བཀུར་བསྟི་བྱ་བའི་ཕྱིར། རང་གི་ལུས་རི་དྭགས་སུ་བསྒྱུར་ནས་ལྷའི་དབང་པོའི་ཤིང་རྟ་དྲངས་པ་དང་། སྔར་དྲང་སྲོང་མཆོད་པའི་དོན་དུ་འོངས་པ་ཡིན་ཀྱང་། བཀུར་བསྟིས་གཡེན་བཅས་པས། དྲང་སྲོང་དེ་དག་ལྕག་གིས་གཞུས་པ་དང་། དྲང་སྲོང་གིས་སྨོད་པ་བཏབ་སྟེ། དབང་པོ་བྱི་ལར་བྱས་སོ་ཞེས་ཟེར་རོ། ། ཚིགས་བཅད་བརྒྱ་རེ་བཞི་པར། ཡིད་ཆེས་ལུང་ལས་དང་ཚིག་འདི་དམ་ཚིག་མ་གྲུབ་དམ་ཚིག་ཅེས། ཞེས་པ་ལ་མངོན་བརྗོད་དུ། ས་མ་ཡ་མཉམ་ཇི་བཞིན་སྤྱོད། །
ཁྲིམས་བྱ་གཞན་ཡང་རྒྱས་པར་བསྟན། ། གྲུབ་པའི་མཐའ་དག་ཕུན་སུམ་ཚོགས། ། བརྡ་དང་དུས་དང་སྐད་རྣམས་ལའོ། ། ཞེས་པ་ས་མ་ཡ་དོན་དུ་མ་ལ་འཇུག་པར་བཤད་པས། ཡིད་ཆེས་ལུང་ལས་གྲུབ་མཐའ་འདི། ། ཇི་བཞིན་མ་གྲུབ་གྲུབ་མཐའ་ཞེས། ། བརྗོད་པ་དག་ནི་མི་ཐོབ་སྟེ། ། ཞེས་པའི་དོན་ཅན་ཡིན་པ་འདྲའོ། ། ཚིགས་བཅད་བརྒྱ་རེ་བདུན་པར། ནམ་མཁའ་དང་ནི་འགོག་པ་ཉིད། །
ཅེས་སོགས་ཀྱི་གྲུབ་མཐའ་སྟོན་པའི་ཚིགས་བཅད་འདི་རྣམས། སྔ་རབས་པ་དག རྩ་རྒྱུད་ནས་བཤད་ཟེར་ཡང་། དེ་ནས་བཤད་པའི་རྒྱུ་མཚན་ཡང་དག་ནི་མ་མཐོང་། འཇམ་དབྱངས་གྲགས་པས་མཛད་པའི་རང་གི་ལྟ་བའི་འདོད་པ་མདོར་བསྟན་པ་དང་། སློབ་དཔོན་ཨརྻ་དེ་ཝས་མཛད་པའི་ཡེ་ཤེས་སྙིང་པོ་ཀུན་ལས་བཏུས་པར་གསུངས་སོ། ། ཚིག་བཅད་བརྒྱ་རེ་བརྒྱད་པར། འདིར་གང་དག་གི་འདོད་པ་ལས་སྔར་བྱས་པའི་ལས་རྣམས་སྐྱེ་བོ་ལོངས་སྤྱོད་ཅིང་། སྐྱེ་བ་འདི་ལ་བྱས་པ་རྣམས་ནི་སྐྱེ་བ་གཞན་ལའོ། ། ཞེས་པའི་དོན།
སྔར་ལས་དགེ་སྡིག་བསགས་པས་ཕྱི་མར་འབྲས་བུ་བདེ་སྡུག་མྱོང་བར་སྟོན་པ་མ་ཡིན་གྱི། སྔར་དཔོན་བྱས་ན་ཕྱི་མར་ཡང་དཔོན་དང་། སྔར་གཡོག་བྱས་ན་ཕྱི་མར་ཡང་གཡོག་ཏུ་འགྱུར་ལ། སྔར་བསད་རྒྱུ་བྱུང་ན་ཕྱི་མར་ཡང་འབྱུང་ལ་སྔར་མ་བྱུང་ན་ཕྱི་མར་ཡང་མི་འབྱུང་བར་འདོད་པ་ལྟ་བུ་སྟེ། སྔར་ལས་གང་བྱས་པ་དེ་ཉིད་ཕྱིར་མར་བྱེད་པར་འདོད་པའོ། ། ནང་གི་ལེའུའི་མདོར་བསྡུས་བདུན་པ་སྟེ། ནང་གི་ལེའུའི་ཟིན་བྲིས་སོ། ། དབང་ལེའི་ཚིགས་བཅད་དང་པོར། ཟླ་བ་བཟང་པོའི་ཚིག་དག་གསན་ནས་ཞེས་སོགས་ཀྱི་རྐང་པ་གཅིག་པོ་འདི་བཀའ་བསྡུ་བ་པོའི་ཚིག་ཡིན་གྱིས་དེ་བཞིན་གཤེགས་པའི་ལན་གྱི་གསུང་མ་ཡིན་ནོ། ། ཞེས་བླ་མ་སྙེ་མདོ་བ་གསུངས་པ་མི་འཐད་དེ།
སྤྱན་རས་གཟིགས་ལ་དགག་པ་བྱས་པར་འགྱུར་བས་དགག་པའི་ཡུལ་བཟང་དྲགས་པས་སོ། ། ཚིགས་བཅད་གསུམ་པར། བརྟན་ཞིང་དུལ་ལ་བློ་གྲོས་ལྡན། ། ཞེས་སོགས་ལ། བླ་མ་ཤེར་སེང་བ་དེ་ཉིད་བཅུར་བཞེད་པ་ནི། རྡོ་རྗེ་འཛིན་པ་ཆེན་པོ་ཡིན་ཡང་མ་དགོངས་པའོ། ། སྔགས་དང་རྒྱུད་ཀྱི་སྦྱོར་བ་ཤེས། ། ཞེས་པ་ལ་སྔགས་ཀྱི་སྦྱོར་བ་ནི། སྔགས་ཀྱི་མིང་། དོན་སྤེལ་བ་རྡོ་རྗེའི་ཚིག་སྒྲ་སྤངས་པ་རྣམས་སོ། །
རྒྱུད་ཀྱི་སྦྱོར་བ་ནི་གསེར་འགྱུར་དང་བཅུད་ལེན་སོགས་སོ། ། ཤན་ཏི་པས། བཞི་བརྒྱ་ལྔ་བཅུ་པའི། སྔགས་དང་རྒྱུད་ཀྱི་སྦྱོར་ལ་མཁས། ། ཞེས་པའི་འགྲེལ་པར། རྒྱུད་ནི་ཕྱིར་ལྡོག་པའི་འཁོར་ལོ་ལ་སོགས་པའོ། ། ཞེས་བཤད་དོ། ། འདིར་བུམ་པ་དང་། གསང་བ་དང་། ཤེས་རབ་ཡེ་ཤེས་ཀྱི་དབང་བསྐུར་བ་རྣམས་ཀྱི་མདུན་དུ།
ཞེས་པར། ཨ་གྲ་དོན་དུ་མ་ལ་འཇུག་སྟེ། རྣམ་བཤད་རིགས་པར། མཆོག་གི་སྒྲ་ནི་གཙོ་བོ་དང་། ། དང་པོ་རྩེ་མོ་མདུན་གྱི་དོན། ། ཞེས་གསུངས་ཀྱང་། སྐབས་འདིར་མདུན་དུ་ཞེས་པ་མཆོག་ཏུ་བསྒྱུར་ན་ལེགས་ཏེ། དབང་མཆོག་ཐོབ་གང་ཞེས་པའི་བཤད་པ་ཡིན་པས་སོ། ། འཇིག་རྟེན་སྨོད་པ་སྤང་བའི་ཕྱིར། ། ཞེས་པར།
རིན་པོ་ཆེ་ཁྲོ་ཕུ་བས། རྗེ་བཙུན་རྒ་ལོ་ལ་ཕྱག་བྱས་པ་ཚོང་འདུས་པ་རྣམས་ཀྱིས་འཕྱས་པའི་གཏམ་རྒྱུད་ཡོད་དོ། ། གཡེམ་བཅས་ལམ་ཉམས། ཞེས་པར། གཡེམ་བཅས་ཞེས་པ་རྩ་མིས་ཡུགས་ས་མོ་རུ་བསྒྱུར། རྭ་པས་མོ་རེང་མོར་བསྒྱུར་བ་ནི་འགྱུར་ནོར། དེས་ན་གཡེམ་བཅས་ནི་ཁྱིམ་པའོ། ། ཚིགས་བཅད་བཞི་པར། ཐ་མ་ཡང་གལ་ཏེ་བླ་མ་སྟེན་པར་བྱེད་ཅིང་སྨད་པར་མི་བྱེད་ན། ཞེས་པར།
བླ་མ་ཤེར་བཟང་ན་རེ། སློབ་མ་ཐ་མ་ཡང་ཚིགས་སུ་བཅད་པ་གཅིག་ཙམ་གྱིས་ཀྱང་བསྡུ་དགོས་པས་སྤང་བྱའི་སློབ་མ་མེད་གསུང་སོ། ། ཚིགས་བཅད་ལྔ་པར། ཤྲཱི་དྷ་ན་ཀ་ཊ་ཀར། ཞེས་པར། དྲང་སྲོང་དཔོན་སློབ་གཉིས་ཀྱི་སློབ་དཔོན་གྱིས་སྒྲུབ་པ་བྱས། སློབ་མས་སློང་མོ་བྱས་ཏེ་འཚོ་བ་སྦྱར་པའི་དུས་སུ་མུ་གེ་ཆེན་པོ་བྱུང་པས། འཚོ་བ་བསྒྲུབ་དཀའ་བའི་ལོ་རྒྱུས་བསྙད་པས། ངས་ཆར་དབབ་ཀྱི་འབྲུ་ཐོབས་ཤིག འབྲུ་མེད་དོ། །
འོ་ན་ངས་འབྲས་ཟན་གྱི་ཆར་དབབ་བོ། ། དེ་ལྟར་ན་མི་བཀྲེས་དྲགས་པས་མང་དུ་ཟོས་པས་འཆི་འོ། ། འོ་ན་འབྲས་སོ་བའི་ཆར་དབབ་བོ། ། ཞེས་ཟེར་ནས་འབྲས་སོ་བའི་ཆར་ཆེན་པོ་ཕབ་པས་དཔལ་ལྡན་འབྲས་ཕུང་ཞེས་སོ། ། མཆོད་རྟེན་གྱི་ཕྱི་རོལ་རྒྱུ་སྐར་གྱི་རྣམ་པར་དབྱེ་བས་མཆོད་རྟེན་གྱི་ནང་གི་དཀྱིལ་འཁོར་ནི་དཔལ་ལྡན་རྒྱུ་སྐར་གྱི་དཀྱིལ་འཁོར་ཞེས་པར། སྔར་ནང་ལེར་ལྷ་གྲངས་དང་སྦྱར་བ་དང་མི་འགལ་ཏེ། སྔར་བརྟེན་པ་ལྷའི་དཀྱིལ་འཁོར་གྱི་དབང་དུ་བྱས། འདིར་རྟེན་དཀྱིལ་འཁོར་གྱི་དབང་དུ་བྱས་པའོ། ། ཚིགས་བཅད་བདུན་པར། རོ་སྐྱུར་བ་དང་ལན་ཚྭ་དམངས་རིགས།
མངར་བ་རྗེ་རིགས། ཁ་བ་དང་སྐ་བ་བྲམ་ཟེའི་རིགས་སུ་བཤད་པ་མི་འཐད་དེ། སྐྱུར་བ་ཡེ་ཤེས། ལན་ཚྭ་ས་ཡིན་ལ། དམངས་རིགས་རླུང་གི་ཁམས་ཡིན་པའི་ཕྱིར་དང་། མངར་བ་ཆུ་རྗེ་རིགས་ས་ཡིན་པའི་ཕྱིར་དང་། ཁ་བ་རླུང་། བསྐ་བ་ནམ་མཁའ་ཡིན་ལ། བྲམ་ཟེའི་རིགས་ཆུ་ཡིན་པའི་ཕྱིར་རོ། ། ཞེ་ན།
སྐྱོན་མེད་དེ། མངར་བའི་རོ་ཆུ་ཁམས་ཡིན་ཡང་ཁོའི་ནུས་པའམ་ཡོན་ཏན་ལྕི་བ་ཡིན་ལ་ལྕི་བ་སའི་ཁམས་ཡིན་པས་རྗེ་རིགས་སུ་བཞག ཁ་བ་དང་སྐ་བའི་རོའི་ངོ་བོ་རླུང་དང་ནམ་མཁའ་ཡིན་ཡང་། ནུས་པ་བསིལ་བ་ཤས་ཆེ་བས་བསིལ་བ་ཆུའི་ཁམས་བྲམ་ཟེའི་རིགས་སུ་བཞག་པ་མི་འགལ་ལོ། ། ཚིགས་བཅད་བཅུ་གཉིས་པར། ནྱ་གྲོ་དྷའི་ཕུར་བུའོ། ། ཞེས་སོགས་ཀྱི་ཕུར་བུའི་དབྱིབས་ལ། ཁ་ཅིག་ཟུར་གསུམ་པ་བཤད་པ་མེད་ཟེར་བ་མི་འཐད་དེ། ལ་བ་པས་ཟུར་གསུམ་བཤད། ཤནྟི་པས་སྙིམ་པའི་མེ་ཏོག་ནས་ཟུར་བཞི་པ་བཤད་པས་ཅི་རིགས་སུ་ཡོད་དོ། །
ཚིགས་བཅད་བཅུ་གསུམ་པར། བུམ་པའི་ལྟོ་བ་ཟླུམ་པོ་ནི་བརྒྱད་གཉིས་སོར་དུ་བརྗོད་ཅེས་པ། བླ་མ་དཔྱལ་པ་ལྟེ་བའི་མཐའ་སྐོར་ལ་སོར་བཅུ་དྲུག་ཏུ་བྱས་པ་ནོར། དེས་ན་ལྟོ་བའི་ཐད་ཀར་སོར་བཅུ་དྲུག དེའི་མཐའ་སྐོར་དུ་དེ་གསུམ་འགྱུར་རོ། ། བུམ་པ་ནག་པོ་དང་རྩ་བ་མེད་པ་རྣམས་ཞེས་པར། བླ་མ་ཤེར་སེང་ན་རེ། རྩ་བ་སྟེ་འཇིམ་པའི་གསེབ་ཏུ་ཤིང་གི་རྩ་བ་སོགས་ཤོར་ན། བསྲེགས་པའི་ཚེ་བུག་པ་ཡོང་བས་རྩ་བ་མེད་པ་ཞེས་བཤད་ཀྱི། ཞབས་བཏགས་མེད་པ་མིན་གསུངས་པ་ལ།
ཐར་ལོའི་ཞལ་ནས་དེ་ལྟར་མིན། རྩ་བ་མེད་པའི་དོན་ནི་ཞབས་སྟེགས་མེད་པའོ། ། ཞེས་གསུངས་ཏེ་འདི་དོན་ཡིན་ནོ། ། ཚིགས་བཅད་བཅོ་ལྔ་པར་རྨོངས་པ་ལ་ཆང་གིས་ཏེ་ཞེས་པའི་ཆང་ནི། གོང་མ་རྣམས་ཀྱི་རིགས་པ་འདྲེས་ན་གླ་རྩིའམ། གླང་པོ་ཆེའི་རྣ་བའི་ཆང་ཡིན་པར་སེམས་སོ། ། ཚིགས་བཅད་བཅུ་དྲུག་པར་ཞི་བ་ལ་གཤིན་རྗེར་འཆད་པར་འགྱུར་བའི་གདན་བྱའོ་ཞེས་ཞི་བ་ལ་གདན་ལྷོ་རུ་བྱས་ཁ་བྱང་དུ་བལྟ་བར་གསུངས་ཤིང་། དབང་ལ་གནོད་སྦྱིན་དུ་བྱའོ། ། ཞེས་གདན་བྱང་དུ་བྱས་ནས་ཁ་ལྷོ་རུ་བལྟ་བར་བཤད་པ་ལ་རོ་ལངས་བསྒྲུབ་པའི་སྐབས་སུ་གདན་ལྷོ་རུ་བྱས་ནས་ཁ་བྱང་དུ་བལྟ་བར་བཤད་པ་དང་འགལ་ཞེ་ན། འདིར་རྡུལ་ཚོན་གྱི་དཀྱིལ་འཁོར་དང་མ་འབྲེལ་བ་ལ་བདག་བསྐྱེད་གཙོ་བོར་སྟོན་པའི་དབང་དུ་བྱས་ནས་ཞི་བ་ལ་ཁ་བྱང་དུ་བལྟ་བ་སོགས་བཤད་པ་ཡིན་ལ།
འོག་ཏུ་རྡུལ་ཚོན་གྱི་དཀྱིལ་འཁོར་དང་འབྲེལ་པ་ལ་མདུན་བསྐྱེད་གཙོ་བོར་སྟོན་པའི་དབང་དུ་བྱས་པ་ཡིན་ཏེ། མདུན་བསྐྱེད་གཙོ་བོར་སྟོན་ཙ་ན་བཅོམ་ལྡན་འདས་ཀྱི་ཞལ་དམར་པོ་ལ་དབང་གི་ལས་ཞུ་དགོས་ཤིང་། དེ་ལ་ལྷོར་བསྡད་ནས་ཁ་བྱང་དུ་བལྟ་དགོས་པའི་ཕྱིར་རོ། ། འདི་ནི་ལས་གཞན་ཐམས་ཅད་ལའང་མདུན་བསྐྱེད་གཙོ་བོར་སྟོན་པ་ལ་འདི་བཞིན་ཤེས་དགོས་སོ། ། དེས་ན་སྐབས་འདིར་བསྟན་པ་ནི་བདག་བསྐྱེད་གཙོ་བོར་སྟོན་པའི་དབང་དུ་བྱས་ཞེས། བླ་མ་རྡོ་རྗེ་རྒྱལ་མཚན་པ་གསུངས་པ་ནི་ཤིན་ཏུ་མི་འཐད་པར་སྣང་ངོ་། ། ཚིགས་བཅད་བཅུ་བདུན་པར། བླུག་གཟར་གྱི་ཡུ་བའི་རྒྱབ་ལ་ཞེས་པའི་རྒྱབ་ནི་རྩ་བ་ཡིན་ཏེ། རྩ་བའི་སྐད་དོད་ཡོད་པས་སོ། ། ཚིགས་སུ་བཅད་པ་བཅུ་དགུ་པར།
ཐུགས་ཀྱི་དཀྱིལ་འཁོར་ནི་ཁྲུ་བཅུ་གཉིས་པ་རབ་ཏུ་བྱའོ། ། ཞེས་པ་ནི། ཐུགས་རྡོ་རྗེས་གཙོ་བྱས་པའི་དཀྱིལ་འཁོར་ལ་ཟེར་གྱི། ད་ལྟ་ཡོངས་རྫོགས་འདི་ཡི་ཐུགས་དཀྱིལ་ལ་བྱས་ན་མི་འགྲིག་གོ ། ད་ལྟ་ཡོངས་སུ་གྲགས་པ་ནི་ཡེ་ཤེས་རྡོ་རྗེ་གཙོ་བོར་གྱུར་པའི་དཀྱིལ་འཁོར་ཡིན་ནོ། ། དེ་བཞིན་དུ་གསུང་གི་དཀྱིལ་འཁོར་དང་། སྐུའི་དཀྱིལ་འཁོར་ལའང་འགྲེའོ། ། ཚིགས་བཅད་ཉི་ཤུ་པར། ཞི་བ་དང་རྒྱས་པ་དག་ལ་མར་གྱི་མར་མེའོ། ། ཞེས་སོགས་ཀྱིས་སྲེག་རྫས་ཀྱི་མར་ཡང་བསྟན་ནོ། །
ཚིགས་བཅད་ཉེར་གཅིག་པར། ཇི་ལྟར་གླང་པོའི་ལུས་ལ་འཁོར་ལོ་འགྱུར་བའོ། ། ཞེས་སོགས་སུ། རྭ་བ་རྣམས་འཁོར་ལོ་འདི་ཐམས་ཅད་སྲོག་ཆགས་དེའི་ལུས་ལ་ཁལ་བཀལ་བ་ལྟ་བུར་བཞེད་ལ། ཐར་ལོའི་ཞལ་ནས་དེ་ལྟར་མ་ཡིན། རྟ་ལ་མི་བཞོན་པ་བཞིན་དུ་འཁོར་ལོ་སྟེང་དུ་བསྐྱེད་པའོ། ། ཞེས་གསུངས་ཀྱང་། རང་ལུགས་ལ་མཐའ་གཅིག་ཏུ་མ་ངེས་ཏེ། གཤིན་རྗེ་གཤེད་པ་རྣམས་ཀྱི་འཁོར་ལོ་འབྲི་ཚུལ་ལ། བསད་པའི་འཁྲུལ་འཁོར་གཤིན་རྗེའི་ལྟོ་བར་ཆུད་པ།
དབྱེ་བ་རྟ་དང་མ་ཧེའི་རྒྱབ་ཏུ། བསྐྲད་པ་རྔ་མོའི་ལུས་ལ་བསྐྱོན་པ། དབང་བུད་མེད་ཀྱི་སྙིང་ཁར་བྲི་ཟེར་བ་བཞིན་དུ་འདིར་ཡང་ཡི་དྭགས་ཀྱི་ལུས་ལ་སྟེ་ལྟེ་བར། རྔ་མོའི་ལུས་ལ་སྟེ་ཤ་སྒའི་སྟེང་དུ་ཞེས་སོགས་ཅི་རིགས་སུ་ཤེས་པར་བྱའོ། ། གདུག་པའི་སློབ་དཔོན་རྣམས་ཡོངས་སུ་ངལ་བས་ཉོན་མོངས་པ་ཙམ་འབའ་ཞིག་གོ ། ཞེས་པ་བསྒྲུབ་པ་འབྲས་བུ་མེད་པ་གྲུ་རྡོར་སེང་བ་དཔོན་སློབ་ཀྱིས་མི་སྣང་བ་བསྒྲུབ་པ་ལྟ་བུའོ། ། ཞེས་བླ་མ་ཤེར་སེང་གསུངས་སོ། ། དབང་གི་ལེའུའི་མདོར་བསྡུས་དང་པོའི་ཟིན་བྲིས་སོ། ། ཚིགས་བཅད་ཉེར་གསུམ་པར། བླ་མ་ཤེར་སེང་བ་ཚིགས་ཆེན་བཅུ་གཉིས་ལ་རྡོ་རྗེ་རྩེ་མོ་སོ་གཅིག་པ་སུམ་བརྒྱ་དྲུག་ཅུ་འགོད།
སོར་ཚིགས་ལ་རྩེ་མོ་བདུན་པ་སུམ་བརྒྱ་དྲུག་ཅུ་འགོད་པར་བྱས་པ་ནི་ཤིན་ཏུ་ནོར་ཏེ། རྩེ་མོ་སོ་གཅིག་པ་བཅུ་གཉིས་དང་། བདུན་པ་དྲུག་ཅུ་འགོད་པར་སྐབས་འདི་ཡི་འགྲེལ་པ་ལས་གསལ་བར་བཤད་པ་དང་འགལ་བས་སོ། ། རྡོ་རྗེ་དེ་རྣམས་ཀྱང་ཚིགས་ནས་ཚིགས་སུ་བར་དུ་སླེབ་པའོ། ། ཕྱི་ནས་འཁོར་ལོ་རྩིབས་བཅུ་དག་ལ་ཞེས་འཁོར་ལོ་རྩིབས་བཅུ་པར་བཤད་པ་དང་། འོག་ཏུ་འཁོར་ལོ་རྩིབས་བརྒྱད་པར་བསྒོམ་པར་བྱའོ། ། ཞེས་པ་འགལ་སྙམ་ན། འཁོར་ལོ་རྩིབས་བཅུ་ནི་དབུས་ཀྱི་གཞལ་ཡས་ཁང་མི་བསྐྱེད་པར། འཁོར་ལོའི་ལྟེ་བ་ལ་རྡོ་རྗེ་ཤུགས། རྩིབས་བཅུ་ལ་ཁྲོ་བོ་བཅུ་འགོད་པའི་དབང་དུ་བྱས་ལ།
འོག་ཏུ་རྩིབས་བརྒྱད་དུ་བཤད་པ་ནི། དབུས་སུ་གཞལ་ཡས་ཁང་བསྐྱེད་ཅིང་། པདྨའི་འཁོར་ལོ་རྩིབས་བརྒྱད་པ་ལ་ལྟེ་བར་རྡོ་རྗེ་ཤུགས། འདབ་མ་བརྒྱད་ལ་ཁྲོ་བོ་བརྒྱད། ཁང་བརྩེགས་ཀྱི་སྟེང་དུ་གཙུག་ཏོར་ཅན། འོག་ཏུ་གནོད་མཛེས་འགོད་པས་རྩིབས་བཅུ་མི་དགོས་པ་ལ་དགོངས་ནས་འདམ་ཁའི་ཚུལ་དུ་གསུངས་པས་འགལ་བ་མེད་དོ། ། ཚིགས་བཅད་ཉེར་བཞི་པར། གཏོར་མ་བྱིན་ནས་གནས་ཀྱི་བདག་པོ་གཤེགས་ཏེ། ཞེས་པ་འདིར། ལས་སྟོད་དུ་སྒོམ་ཆེན་གཅིག་གིས་གཞི་བདག་ལ་གཏོར་མ་ལ་བྱིན་པས།
གཞི་བདག་དེ་བྱུང་ནས་ང་ལ་གཏོར་མ་མ་བྱིན་ཟེར། ཁྱེད་ལ་ཞུ་རྒྱུ་མེད་མི་སྟེར་བྱས་པས། དེ་ཀ་ཡིན་ཟེར་ནས་ལོག་སྟེ་སོང་། ལོ་གསུམ་སོང་བ་ན་ཡུལ་མི་དག་ན་རེ། སྒོམ་ཆེན་འདིས་ཡུལ་གྱི་བཅུད་ཟོས་པས་ཁྲལ་འདོད་ཟེར། འཇལ་རྒྱུ་མེད་བྱས་པས། འོ་ན་ཐོན་ཟེར། དེས་ཆོག་བྱས་ནས་གཞན་དུ་ཕྱིན་ནས་གནས་བཅས་པའི་སར་སྔར་གྱི་གཞི་བདག་དེ་བྱུང་ནས་ཁྱེད་སྔར་ཤུལ་དུ་སྡོད་པ་ལ་གཤོག་ཟེར་བྱུང་བའི་གཏམ་རྒྱུད་སློབ་དཔོན་བྱང་འཕེལ་ལ་ཐོས་པས་གཞི་བདག་ལ་གཏོར་མ་སྟེར་བ་གལ་ཆེའོ། ། ཡང་བླ་མ་ཆོས་སྐུ་པའི་དྲུང་དུ། བཞུགས་གནས་དེའི་གཞི་བདག་དེ་མཚན་མོ་འོངས་ནས་འདི་ན་ཁྱེད་རང་མ་གཏོགས་པ་རྣམས་ཀྱིས་གཞི་བདག་ལ་གཏོར་མ་སྟེར་མི་ཤེས་པ་འདུག་པས་གཏོར་མ་རེ་ཡང་བྱིན་གྱི།
མི་གཙང་བ་ཡང་གར་ཐོད་ཐོད་དུ་འདོར་བར་འདུག་པས་དེ་འདྲ་མ་བྱེད། འདིའི་བྲག་ལ་གསེར་ཐོད་པ་གང་སྦས་ཡོད། ཡུལ་པ་རྣམས་ལ་དེ་མ་བཏོན་ན་དགའ། ཁྱེད་རང་ལ་དགོས་པ་བྱུང་ན་ཐོན་ཟེར་བའི་ལོ་རྒྱུས་ཀྱང་ཡོད་དོ། ། གང་ཞིག་ཅུང་ཟད་འདོད་པ་སྒྲུབ་པ་པོ་ཡིས་བསྒྲུབ་པར་བྱ། ཞེས་པ་འདིས། སྲུང་འཁོར་རྒྱས་པ་སྲུང་མ་དྲུག་ཅུ་སྤྲོ་བ་དང་། བསྡུས་ན་ཁྲོ་བོ་བཅུ་ཙམ་ལ་བསྡུ་རུ་རུང་པ་བསྟན་ཞེས་བླ་མ་གོང་མ་རྣམས་གསུངས་སོ། ། སྙིང་ཁར་ཉི་མའི་དཀྱིལ་འཁོར་ཧ་ཡ་ར་ཝ་ལ་རྣམས་བརྩེགས་པའི་རང་བཞིན་བསྒོམ་པར་བྱའོ། ། ཞེས་པར་བླ་མ་བསོད་ནམས་འོད་ཟེར་བ་ཧཧཱ།
ཡྻཱ། ཊརཱ། ཝྺཱ། ལླཱ། ཞེས་རིང་ཐུང་བརྩེགས་པ་ལ་བཞེད་ཟེར། རཱ་པའི་བཞེད་པས་ཧཡརཝལ་ཞེས་ཐུང་ངུ་ལྔས་བརྩེགས་པ་ལ་བཞེད་དེ། གཞུང་གི་དགོངས་པ་དེ་ཡིན་ཞིང་བི་བྷུ་ཏིས་ཀྱང་དེ་ལྟར་བཤད་དོ། ། དེ་བཞིན་དུ་ཡི་གེ་ལས་གྲུབ་པ་བགེགས་མཐར་བྱེད་ཅེས་སོགས་སུ། འཇམ་དབྱངས་བཞི་ཐོག་པས་སྲུང་འཁོར་གྱི་ཁྲོ་བོ་བསྐྱེད་པའི་ས་བོན་ཡྃ། ཡཿསོགས་ཡིན་གསུངས་པ་ལ་ཨུ་རྒྱན་པས་དེ་མ་ཡིན།
ཡི་ཡཱི་ལ་སོགས་པ་ཡིན་ཞེས་གསུངས་ནས་མ་མཐུན་པར། དངུལ་བྲེ་ཆེན་གཅིག་གི་རྒྱལ་བྱས་ནས་དེ་ཉིད་དུ་རྒྱུད་འགྲེལ་བླངས་ནས་བལྟས་པས། ཨུ་རྒྱན་པས་ཐོབ། དངུལ་བྲེའི་དོད་པོ་ཨ་ཀ་རུ་ནག་པོ་ཀ་ཞུ་ཙམ་གཅིག་དེའི་ཚེ་འབུལ་བ་བྱུང་བ་ཕུལ་བས། ཨུ་རྒྱན་པས་འདི་ནི་དངུལ་བྲེ་བས་ཆེས་དགའ་འོ་ཞེས་གསུངས་ནས་ཆོས་ཁྲི་ཐང་དུ་ངོམ་ཟེར་བའི་གཏམ་རྒྱུད་ལ། རོང་པ་ཤེར་སེང་ན་རེ་འཇམ་དབྱངས་བཞི་ཐོག་པ་བདེན། སྔགས་ཀྱི་མགོ་བོ་བསྟན་ན་འོང་བ་ཡིན་ཏེ་གསུངས། ཁོང་རང་གིས་མཛད་པའི་སྒྲུབ་ཐབས་སུ་ཡང་ཡྃ་ཡཿ ས་བོན་དུ་བྱས་པ་ནོར། སྔགས་མགོ་བསྟན་པས་མི་ཕན་ཏེ།
སྔགས་མགོ་ན་མེད་བྱས་པ་མ་ཡིན་བསྐྱེད་པའི་ས་བོན་མ་ཡིན་ཟེར་བས་སོ། ། ཡི་ཡིག་ལས་གྲུབ་པ་དབྱུག་པ་སྔོན་པོ་ཞེས་སོགས་སུ། ཨ་བྷ་ཡ་ལ་སོགས་པས་མཚམས་ཀྱི་ཁྲོ་བོ་བཞི་ཡང་ཞལ་གསུམ་ཕྱག་དྲུག་པར་བྱས་པ་མི་འཐད་དེ། འཆད་པར་འགྱུར་བའི་ཞེས་ཁྲོ་བོ་རྣམས་ཀྱི་སྐུ་མདོག་ཕྱག་མཚན་བསྒྲུབ་ལེར་ཁ་འཕངས་ལ། དེ་ནས་དབྱུག་སྔོན་སོགས་མཚམས་ཀྱི་ཁྲོ་བོ་བཞི་ཞལ་གཅིག་ཕྱག་བཞི་པར་བཤད་པས་སོ། ། མི་གཡོ་བ་དཀར་པོ་ནི་གཅིན་གྱི་སྒོ་ནས་བྱུང་སྟེ། ཞེས་པ་འདིས། བླ་མ་ཤེར་སེང་བ་ལྕེ་ཆུང་གི་སྒོ་ནས་ཟེར་བ་ཁེགས་སོ། ། ཟད་པར་ནམ་མཁའ་དག་ནི་སྔར་བརྗོད་པའི་སྒོ་ནས་ཕྱུང་སྟེ། ཞེས་པར།
ཟད་པར་ནམ་མཁའ་འོག་ཏུ་འགོད་པ་མི་རིགས་ཏེ། འོག་ཡེ་ཤེས་ཀྱི་ཆ་ཡིན་པས་སོ། ། ཞེ་ན། བསམ་པའི་དབང་དུ་བྱས་པས་སྐྱོན་མེད། ཡང་ན་ཁམས་དྲུག་ཏུ་བྱེད་ཙ་ན། ནམ་མཁའ་དང་ཡེ་ཤེས་གཉིས་ཐ་དད་དུ་རྣམ་གཞག་བྱེད་དེ། ཐིག་ལེ་སྟོང་པ་ཡི་གེ་དྲུག་བཞིན། བསྡུས་ནས་ཁམས་ལྔ་རུ་རྣམ་གཞག་བྱེད་ཙ་ན། ནམ་མཁའ་ཡེ་ཤེས་གཉིས་གཅིག་ཏུ་བསྡུས་ཏེ། སྟོང་ཆེན་ཡི་གེ་ལྔའི་གྲི་གུག་ནམ་མཁའ་ཡེ་ཤེས་གཉིས་ཀ་གཅིག་ཏུ་བསྡུས་པ་བཞིན།
དེས་ན་སྲུང་འཁོར་གྱི་སྐབས་འདིར་ཡང་སྲུང་མ་དྲུག་ཅུ་ཐམས་ཅད་ཁམས་ལྔར་བསྡུས་ཤིང་། དེའི་ཐབས་ཀྱི་ཆ་རྣམས་སྟེང་དང་ཕྱོགས་བཞིར་བཀོད། ཤེས་རབ་ཀྱི་ཆ་རྣམས་འོག་དང་མཚམས་བཞིར་བཀོད་པ་ཡིན་པས་སྐྱོན་མེད་དོ། ། འདིས་སྲུང་འཁོར་གྱི་སྐབས་ཀྱི་འོག་ཕྱོགས་ཀྱི་ལྷ་རྣམས་ཀྱི་ས་བོན་ནམ་མཁའི་ཡི་གེར་ཡོད་པའི་འགལ་སྤོང་ཡང་ཤེས་པར་བྱ་ཞིང་། འཁོར་ལོ་སྡོམ་ཆེན་གྱི་སྐབས་ཀྱི་ལྷའི་ས་བོན་གྱི་འགལ་སྤོང་ཡང་འདིས་ཤེས་པར་བྱའོ། ། ཚངས་པ་དང་ཁྱབ་འཇུག་ལྗང་ཁུ་དང་སྔོན་པོ་ཞེས་པར། འདིར་ཚངས་པ་ལྗང་ཁུར་བྱས་ནས་སྟེང་དུ་ཁྱབ་འཇུག་སྔོན་པོར་བྱས་ནས་འོག་ཏུ་བཀོད་པ་དང་། སྒྲུབ་ལེར་ཚངས་པའི་ཁམས་སེར་པོར་བྱས་ནས་ནུབ་བྱང་དུ། ཁྱབ་འཇུག་ནམ་མཁའི་ཁམས་ལྗང་ཁུར་བྱས་ནས་སྟེང་དུ་འགོད་པ་འགལ་ཞེ་ན། སྒྲུབ་ལེར།
སྟོན་ཟླ་འབྲིང་དང་ཐ་ཆུང་གཉིས་པའི་ཁམས་ཡིན་ཞིང་། དེ་ལ་ཡང་ཐབས་ཤེས་གཉིས་ལས་ཐ་ཆུང་ཤེས་རབ་ཀྱི་ཆ་ཡིན་པས་ཚངས་པ་ནུབ་བྱང་དུ་བཀོད། ཚངས་པ་ནི་རྣམ་སྣང་གིས་སྤྲོས་པའི་སའི་ཁམས་ཡིན་པའི་ཕྱིར་རོ། ། འདིར་ཚངས་པའི་གདུལ་བྱའི་སྲུང་ཆ་སྟེང་ཕྱོགས་པ་རྣམས་ཡིན་ལ། ཚངས་པ་ཡང་སྟེང་གི་ཕྱོགས་པ་ཡིན་པས་གདུལ་བྱའི་དབང་གིས་ནམ་མཁའི་ཁམས་ལྗང་ཁུར་བྱས་ནས་སྟེང་དུ་བཀོད་པ་ཡིན་ནོ། ། སྒྲུབ་ལེར། མཆུའི་ཟླ་བ་ནམ་མཁའི་ཁམས་དག་པ་ཁྱབ་འཇུག་ཡིན་ཞིང་། མི་བསྐྱོད་པས་སྤྲོས་པ་ཡིན་པས་ཁྱབ་འཇུག་ལྗང་ཁུར་བྱས། འདིར་འོག་ཏུ་འགོད་པ་ནི། ལེའུ་དང་པོ་དང་ཡེ་ཤེས་ལེའུ་ནས་འོག་གི་ཕྱོགས་སྐྱོང་དུ་བཤད་པ་དང་མཐུན།
སྔོན་པོར་བྱེད་པ་ནི་ས་བོན་ལས་ནམ་མཁའི་ཁམས་ཀྱི་ཤེས་རབ་ཀྱི་ཆར་བྱུང་། དེ་ལུས་ཀྱི་དབང་གིས་ལྗང་ཁུ་ཡིན་ཡང་། བསམ་པའི་དབང་གིས་སྔོན་པོ་ཡིན་པས་འདིར་བསམ་པའི་དབང་དུ་བྱས་པའོ། ། ཡང་སྒྲུབ་ལེ་དང་། ཡེ་ལེར། གཤིན་རྗེ་ནམ་མཁའི་ཁམས་ལྗང་ཁུར་བྱས། འདིར་དམར་པོ་བྱས་ནས་ལྷོ་ཕྱོགས་སུ་བཀོད་པ་འགལ་ལོ། ། ཞེ་ན། སྒྲུབ་ལེར། དབོའི་ཟླ་བ་ནམ་མཁའི་ཁམས་རྣམ་པར་དག་པ་གཤིན་རྗེ་ལྗང་ཁུར་བྱས།
འདིར་གཤིན་རྗེ་ལྷོ་ཕྱོགས་ཀྱི་ཕྱོགས་སྐྱོང་དུ་གྲགས་པས་གདུལ་བྱའི་དབང་གིས་ལྷོར་བཀོད་པའོ། ། ཡང་སྒྲུབ་ལེར། དྲག་པོ་དང་གནོད་སྦྱིན་སྔོན་པོར་བཤད་པ་ནི། དགུན་སྟོད་ཀྱི་དུས་ཟླ་བ་གཉིས་ཡེ་ཤེས་ཀྱི་ཁམས་དག་པའི་དབང་དུ་བྱས་ནས་སྔོན་པོར་བཤད་པ་ལ། འདིར་ཕྱི་ནང་གི་ཕྱོགས་སྐྱོང་བཅུ་སྲུང་འཁོར་དུ་འགོད་པ་ཡིན་ཞིང་། དེ་ལ་དྲག་པོ་དང་གནོད་སྦྱིན་གཉིས་ཡེ་ཤེས་ཡིན་ཡང་། སྒྲུབ་ལེ་དང་དབང་ལེར། བྱང་དང་ནུབ་ཏུ་བཀོད་པའི་རིགས་པས་དྲག་པོ་ཡེ་ཤེས་ཀྱི་སྐུ་རྡོ་རྗེའི་ཆ་ཡིན། སྐུ་རྡོ་རྗེ་ཆུ་ཁམས་ཡིན་པས། དྲག་པོ་དཀར་པོར་བྱས་ནས་བྱང་ཤར་དུ་བཀོད།
གནོད་སྦྱིན་ཡེ་ཤེས་ཀྱི་ཡེ་ཤེས་རྡོ་རྗེའི་ཆ་ཡིན་པས་ཡེ་ཤེས་རྡོ་རྗེ་ས་ཁམས་ཡིན་ཏེ། དེ་ལ་དགོངས་ནས་གནོད་སྦྱིན་ས་ཁམས་པར་བྱས་ནས་ནུབ་བྱང་དུ་བཀོད་པ་ཡིན་པས་མི་འགལ་ལོ། ། ཡང་ཤར་དུ་སྟོབས་རྒྱུ། མེར་པདྨ། བྱང་དུ་མཐའ་ཡས། བྱང་ཤར་དུ་རིགས་ལྡན། ནུབ་དུ་པདྨ་ཆེན་པོ། ནུབ་བྱང་དུ་འཇོག་པོ་བཀོད་པ་ལ་གཏོར་མ་འབུལ་བའི་སྔགས་ཀྱི་སྐབས་ནས་དེ་ལས་གོ་ཟློག་ཏུ་གསུངས་ཤིང་། དབང་ལེ་དང་སྒྲུབ་ལེར་ཡང་དེ་དང་མི་མཐུན་པར་གསུངས་ཤིང་། དེ་རྣམས་ཕན་ཚུན་འགལ་ལོ་སྙམ་ན།
སྐྱོན་མེད་དེ་དེ་དག་ཁམས་གཅིག་ལ་ཐབས་ཤེས་རབ་ཀྱི་ཆ་སོ་སོར་ཕྱེ་བ་ཡིན་མོད་ཀྱི། དེ་ནི་ལྟོས་ས་ཐ་དད་ལ་ལྟོས་ནས་ཐབས་ཀྱང་ཤེས་རབ་ཀྱི་ཆར་འགྱུར་བའི་སྐབས་ཡོད་པས། དེ་ལ་དགོངས་ནས་ཕན་ཚུན་གདམ་ཁའི་ཚུལ་དུ་བསྣོལ་ནས་གསུངས་པ་ཡིན་པས་སྐྱོན་མེད་དོ། ། རྒྱ་མཚོ་དང་བདེ་བྱེད་དག་ནི་ཆུ་སྲིན་དང་ཁྱུ་མཆོག་ལ་གནས་པའོ། ། ཞེས་པར། རྭ་འགྱུར་དུ་སྤྲེའུ་དང་ཁྱུ་མཆོག་ལ་ཞེས་ཟེར་བ་ནི་མ་དག་སྟེ། ཆུ་སྲིན་ལ་མ་ཀ་ར། སྤྲེའུ་ལ་མརྐ་ཊ་ཞེས་པའི་སྐད་དོད་ཡོད་པ་ལ། ཡི་གེ་ནོར་པ་ལ་བསྒྱུར་པར་མངོན་ནོ། ། གཟའི་འཁོར་ལོ་སྤྲོ་བར་བྱ་སྟེ་ཞེས་པར།
རྗེ་བཙུན་རྒ་ལོ་ལ། བོ་དོང་རིན་རྩེས། གཟའ་བཅུའི་ཕྱག་མཚན་གང་ཡིན་ཞེས་དྲི་བའི་ཡི་གེ་བསྐུར་བས། སྦྱིན་སྲེག་གི་མེ་ལྷའི་ཕྱག་མཚན་གྱི་སྐབས་སུ་གཟིགས་མཛོད་ཅེས་པའི་ལན་བསྐུར་བ་ལ། བོ་དོང་བ་མཉེས་ཏེ་རིགས་ལྡན་གྱི་སྤྲུལ་པ་ཡིན་པར་འདུག་གསུངས་པར་གྲགས་ནའང་། འདི་ལའང་ཕྱོགས་དང་ཁ་དོག་མི་མཐུན་པ་ལ་སོགས་པ་སྐྱོན་ཅུང་ཟད་ཡོད་ཀྱང་། ཡུགས་ས་མོ་དང་མི་འགྲོགས་སུ། ། ཡུལ་ན་མགོ་གཙང་དེ་ལས་མེད། ། ཅེས་པའི་འཇིག་རྟེན་ཁ་མངགས་དང་མཐུན་པ་བཞིན་དུ། དེ་བས་ལྷག་པའང་མ་རྙེད་དེ།
སྟེང་དུ་རོ་ལངས་དང་འོག་ཏུ་གྲུལ་བུམ་ཞེས་པ་ཤོང་པས་འདི་རྣམས་མོ་རུ་བྱས་པ་མི་འཐད་དེ། རྒྱ་དཔེར་སྐྱེས་པའི་རྟགས་ཡོད་པས་སོ། ། ནང་དང་ཕྱི་རོལ་ནས་ཡང་དག་པར་སྦྱར་བའི་སྦྱོར་བས་དགོད་པར་བྱའོ་ཞེས་པར་ཆོས་རྗེ་ལོ་ཙཱ་བ་ཉིད་ལ་བྲ་ཆོས་སུ། བླ་མ་རིན་སྤེ་བས། སྟེང་གི་ཁྲོ་བོ་དང་སྟེང་གི་ཟད་པར་ཁ་སྦྱོར་ཇི་ལྟར་བྱེད་ཞུས་པས། ཁྲོ་བོ་ཞལ་ཤར་བསྟན། དེའི་སྟེང་གི་ཟད་པར་ཁ་ནུབ་བསྟན་སྟེང་འོག་ཅུང་ཟད་བཀྱེད་བྱེད་པ་ཡིན་ཞེས་གསུངས་པས། ད་ཤེས་པར་གདའ་ཟེར་ནས། ལག་པ་གཡོན་སྟེང་ནས་ཁ་ཕྱིར་བསྟན། དེ་ཅུང་ཟད་ཀྱི་སྟེང་དུ་གཡས་ཁ་ནང་ནས་བསྟན་པའི་ཕྱག་རྒྱ་བྱས་ནས་འདི་ཡིན་པར་གདའ་བ་ཟེར་བའི་བགྲོས་ཡོད་དོ། །
ཚིགས་བཅད་ཉེར་ལྔ་པར། གཤེགས་སུ་གསོལ་བའི་ཆོ་ག་རྫོགས་ནས་དེའི་འོག་ཏུ་སྔགས་པས་འཆད་པར་འགྱུར་བའི་རིམ་པས་ས་ཡོངས་སུ་གཟུང་བར་བྱའོ། ། ཞེས་པ་འདིས། ཤོང་པས་སྲུང་འཁོར་ཆོ་ག་མ་ཐོན་གྱི་བར་དུ་མི་གཤེགས་པར་འདོད་པ་བཀག་གོ ། འདིར་སའི་ཏིང་ངེ་འཛིན་གྱིས་སའི་ལྷ་མོ་སྤྱན་དྲངས་ནས། ཛཿཧཱུྃ་བཾ་ཧོཿ ཞེས་པའི་སྔགས་ཀྱི་ཚིག་འདི་དག་གིས་སྔར་བརྗོད་པའི་མཆོད་ཡོན་ཞེས་པར། འདི་འགྱུར་ཅུང་མ་གོ་སྟེ། འདི་ལྟར་བྱས་ན། ཛཿཧཱུྃ་བཾ་ཧོཿ
ཞེས་པའི་སྔགས་ཀྱིས་མཆོད་ཡོན་འབུལ་བ་འདྲ་བ་གཅིག་ཡོང་བས། དེས་ན་ཛཿཧཱུྃ་བཾ་ཧོཿ ཞེས་པའི་སྔགས་ཀྱི་ཚིག་འདི་དག་གིས་སའི་ལྷ་མོ་སྤྱན་དྲངས་ནས་སྔར་བརྗོད་པའི་མཆོད་ཡོན་ཞེས་སྦྲེལ་བར་བྱའོ། ། ཚིགས་བཅད་སོ་གཅིག་པར། དང་པོ་སྟེ་ཤར་གྱི་ཕྱོགས་དང་། ཕྱི་མ་སྟེ་ནུབ་ཀྱི་ཕྱོགས་སུ་ཐིག་ནི་གདབ་པར་བྱ་སྟེ། བླ་མ་དང་སློབ་མ་དག་གིས་སོ། ། ཞེས་པ་ནི། བླ་མ་ཁ་ཤར་དུ་ཕྱོགས། སློབ་མ་ཁ་ནུབ་ཏུ་ཕྱོགས་ནས་ཐིག་གདབ་པ་ལ་དགོངས་ཀྱི།
བླ་མས་ཤར་ཕྱོགས་དང་། སློབ་མས་ནུབ་ཕྱོགས་ཀྱི་ཐིག་འདེབས་པ་ནི་མ་ཡིན་ནོ། ། དེས་འོག་ཏུ་བླ་མ་ནུབ་དང་སློབ་མ་ཤར་དུ་བྱས་ནས་ཐིག་གདབ་པར་བཤད་པ་དང་མི་འགལ་ལོ། ། འདིར་ཐིག་སྐུད་ཆད་ན་བླ་མ་ཉམས་པར་འགྱུར། ཞེས་པར། མདོལ་ཆུང་དུ་ལྕེ་སྟོན་དཀོན་སེང་དཔོན་སློབ་ཀྱིས་ཐིག་བཏབ་པའི་ཚེ་ཆད་པས། སྔགས་པ་གཅིག་ནས་སློབ་དཔོན་ལ་ཐལ་ལོ་ཟེར། ཟླ་གཅིག་ནས་བླ་མ་གྲོངས་པ་དང་། ཤ་སྦྱར་དུ། བླ་མ་ཤེར་སེང་པ་ལ་མཁན་པོ་སྤྱི་བོ་ལྷས་པས་ཕྲེང་བ་ཞུས་པའི་དུས་སུ།
ཕྲེང་བ་ཚར་གཅིག་ལ་ཐིག་སྐུད་ལན་གསུམ་ཆད། ཟླ་གཅིག་ཙམ་ནས་བླ་མ་གྲོངས་ཞེས་ཟེར་རོ། ། གལ་ཏེ་རྡུལ་ཚོན་རླུང་གིས་ཁྱེར་ན་ཞེས་པར། ཆོས་རྗེ་འཇམ་གསར་གྱིས། མདོལ་ཆུང་དུ་སྦྲ་ཆེན་པོ་ཕུབ་ནས། ཞིང་ཞོ་གཅིག་གི་ས་ལ་ཆོས་དབྱིངས་གསུང་དབང་གི་དཀྱིལ་འཁོར་བཞེངས་ནས་ཧོར་བཟློག་བྱས་པའི་ཚེ་རླུང་ཆེན་པོས་སྦྲའི་ཆོན་ཐག་བཅད་ནས། དཀྱིལ་འཁོར་གྱི་ཕྱེད་ཙམ་ཕྱགས་པའི་ཞག་ཁ་གཅིག་ནས་ཧོར་བྱུང་། དེ་བཞིན་དུ་ས་སྐྱར་ནུབ་པས་ཆོ་ག་བྱས་པས། ཁམས་ཤེས་བློས་ཁྲིད་པའི་ཁམས་པ་སོ་མ་གཅིག་གིས་བུམ་པ་བསྒྱེལ་ནས་དཀྱིལ་འཁོར་གྱི་ནུབ་ཕྱོགས་ཟངས་པ་ཆུས་ཁྱེར། སང་ཕོད་དེ་མ་ཐག་ལ་ལུང་བྱུང་ནས་ནུབ་པ་སྤྱུགས་སོ། །
ཚིགས་བཅད་སོ་བཞི་པར། ད་ནི་ཡོངས་འཇོམས་གསུངས་ཏེ། ཞེས་སོགས་ཀྱིས་ཤོངས་པའི་ཕྱག་ལེན་ལ་ཐིག་སྐོར་བྱེད་པ་བཀག་གོ ། ཚིགས་བཅད་སོ་ལྔ་པར། དབང་དང་དགུག་པ་ལ་ར་ཡིག་ཡོངས་སུ་གྱུར་ཅེས་པར། རྒྱ་དཔེར་ཡང་འདི་བཞིན་དུ་འདུག་ནའང་། ཟླ་སྟོབས་ཀྱིས་རྃ་ཡིག་ཐོབ་པར་གསུངས་སོ། ། ཨོཾ་སྭ་བྷཱ་ཝ་ཤུདྡྷཿཞེས་སོགས་ཀྱིས་ང་རྒྱལ་འཛིན་པའི་སྔགས་ཐམས་ཅད་ལ་པད་སྐོར་སྔོན་དུ་འགྲོ་བའི་འཁྱུད་པའི་སྟངས་བྱེད་པ་ཕྱག་ལེན་ཡིན་ནོ། ། ཡན་ལག་དྲུག་དགོད་པར། ཧྲཱྀཾལ་སྙིང་ཁར་འགོད་པ་ནི།
དག་པ་སྦྱོར་བ་ན་དཀྱིལ་འཁོར་གྱི་དབུས་སྙིང་ཁར་བཞེད་ཅིང་། བྲང་གི་མཐའ་ཚུན་ཆད་སའི་དཀྱིལ་འཁོར་ཡིན་པ་དང་ཆོས་མཐུན། ཧྲུཾ་དཔྲལ་བར་འགོད་པ་ནི། དཔྲལ་བ་ཆུའི་ཁམས་དག་པའི་མཚོན་བྱེད། ཧྲཱིཾ་མེའི་ཁམས་གཙུག་ཏོར་དུ་འགོད་པ་ནི་རྒྱུད་སྡེ་གཞན་དང་བསྟུན་པའི་སྐྲ་ཡེ་ཤེས་ཀྱི་མེ་འབར་བར་བཤད་པ་དང་ཆོས་མཐུན། ཧྲཱིཾ་ཡན་ལག་ལ་འགོད་པ་ནི། རླུང་གིས་ལས་ཐམས་ཅད་བྱེད་པ་ལྟར། བྱ་བ་ཐམས་ཅད་ཡན་ལག་གི་བྱེད་པ་དང་ཆོས་མཐུན། ཧྲཱིཾ་མིག་ལ་འགོད་པ་ནི། དབང་པོའི་སྒོ་རྣམས་རྣམ་ཤེས་ཀྱི་ཕུང་པོར་བཤད་ཅིང་།
རྣམ་ཤེས་ནམ་མཁའི་ཁམས་ཡིན་པ་དང་ཆོས་མཐུན། ཧྲཱཿམཚོན་ཆར་འགོད་པ་ནི། ཡེ་ཤེས་ཀུན་ལ་ཁྱབ་བྱེད་དུ་ཡོད་པའི་མཚོན་བྱེད་དུ་མཚོན་ཆ་ཕྱོགས་མཚམས་ཀུན་ཏུ་འགོད་པའོ། ། ན་མཿསྙིང་ཁར་འབྱུང་བ་ནི། སྙིང་ཁ་ཆུའི་ཁམས་ཡིན་ཞིང་། དེས་ཞི་བའི་ལས་བྱེད་པའོ། ། སྭཱ་ཧཱ་མགོ་བོར་འབྱུང་བ་ནི། བྱང་ཆུབ་ཀྱི་སེམས་དཀར་བའི་གནས་མགོ་བོ་ཡིན་ལ་དེས་ནི་བདེ་བ་ཆེན་པོ་རྒྱས་པའི་རྟེན་བྱེད་དོ། ། བོཥྚ་གཙུག་ཏོར་དུ་བྱུང་བ་ནི་སྐྲ་ཡེ་ཤེས་ཀྱི་མེ་འབར་བ་ཡིན་ལ། མེའི་ཁམས་ཀྱི་དབང་གི་ལས་བསྒྲུབ་པ་ཙམ་དུ་ཆོས་མཚུངས་སོ། །
ཡན་ལག་ལ་ཧཱུྃ་བཀོད་པ་ནི། རླུང་གི་ཁམས་ཀྱི་དབྱེ་བའི་ལས་བསྒྲུབ་པའོ། ། ཝཥྚ་མིག་ལ་བཀོད་པ་ནི། མིག་མེ་ཁམས་པ་ཡིན་ཞིང་། དེས་དགུག་པའི་ལས་འགྲུབ་པའོ། ཥཊ་མཚོན་ཆར་འགོད་པ་ནི། ཡེ་ཤེས་ཀྱིས་བསད་པའི་ལས་འགྲུབ་པའོ། ། འདིར་ཤོང་པས་ཡན་ལག་དྲུག་འགོད་སྔ་མ་བྱས་ནས་ཕྱི་མ་མི་བྱེད། བླ་མ་ཤེར་སེང་གིས་ཕྱི་མ་བྱེད་ཀྱིས་སྔ་མ་མི་བྱེད་པ་ནི་མི་རིགས་ཏེ་གསུངས་པ་དོན་མེད་དུ་འགྱུར་བས་གཉིས་ཀ་དགོས་སོ། ། ཨོཾ་ཧྃ་བཛྲ་ཞེས་སོགས་ཀྱི་ཁྲོ་བོའི་སྔགས་འདི་རྣམས་ཤོང་པས་བཟླས་སྔགས་སུ་འདོད།
རོང་པས་འབྱིན་སྔགས་སུ་འདོད། དེ་ནི་གཉིས་ཀ་ཡིན་ཏེ། རང་རང་གི་སྔགས་ཀྱི་ཚིག་གིས་ཁྲོ་བོ་རྣམས་ལ་བཀའ་བསྒོ་བར་བྱ་སྟེ། ཞེས་པ་དང་། སྔགས་ཀྱི་ཚིག་འདི་དག་གིས་ཁྲོ་བོའི་རྒྱལ་པོ་རྣམས་སྔགས་པས་རྒྱུད་ལས་གསུངས་པའི་སྒྲུབ་ཐབས་ཀྱི་ཆོ་གས་བསྒོམ་པར་བྱའོ། ། ཞེས་གསུངས་པས་སོ། ། མཆོད་སྔགས་ཀྱི་སྐབས་སུ། ཨོཾ་ཞེས་པས་སྙིང་གར་ལྷ་མོའི་གདན་བསྐྱེད། ཙྪཛྫྷཉ་ཞེས་པས་ས་བོན་བསྐྱེད་ནས་ལྷ་མོར་གྱུར། བཛྲ་གན་དྷེ་ཞེས་པ།
རྡོ་རྗེ་དྲི་མ་ཞེས་བདེ་བའི་ཚིག་གོ ། གན་དྷ་ཨརྩ་ནྃ་ཀུ་རུ་ཀུ་རུ་ཞེས་པའི་ཚེ། དྲི་མ་དེ་ལས་དྲི་མ་དཔག་ཏུ་མེད་པ་སྤྲོས་ནས་མཆོད། སྭཧཱ་ཞེས་པའི་དུས་སུ་ལྷ་མོ་དེ་རྣམས་གཅིག་ཏུ་འདུས་ནས་སྙིང་གར་ཐིམ་པར་སྒོམ། དེ་བཞིན་དུ་འོག་མ་རྣམས་ལ་ཡང་སྦྱར་རོ། ། གྲི་གུག་གི་ཕྱག་རྒྱས་ཟད་པར་རྣམས་དང་། ཞེས་པར། སྤྱིར་གཡས་ཀྱི་ཕྱག་མཚན་གྱི་ཕྱག་རྒྱ་གཡས་པ་དང་། གཡོན་གྱི་ཕྱག་མཚན་གྱི་ཕྱག་རྒྱ་གཡོན་པས་སྟོན་པ་ལ། གྲི་གུག་གཡོན་པའི་ཕྱག་མཚན་མ་ཡིན་པས་གཡོན་པས་སྟོན་པ་འགལ་ནའང་།
གཞན་རྣམས་གཡས་གཡོན་གཉིས་གས་སྟོན་པས་དེའི་ཟླ་སྟོབས་ཀྱིས་ཤོར་བ་འདྲ། ཕྱག་ལེན་ལ་ལག་པ་གཉིས་ཀས་སྟོན་པ་མཛད་ཀྱི་སྣང་ངོ་། ། རྡོ་རྗེ་སོགས་ནི་གཉིས་ཀས་སྟོན་པ་མི་འགལ་ཏེ། རྡོ་རྗེ་དང་འཁོར་ལོ་ལ་གཡས་གཡོན་སོ་སོ་དང་། གཉིས་ཀའི་ཕྱག་རྒྱ་ཡོད་ཅིང་། རིན་པོ་ཆེ་དང་། པདྨ་དང་རལ་གྲི་རྣམས་གཡས་གཡོན་ཐུན་མོང་པ་ཡིན་པས་སོ། ། ཨོཾ་ལཱྃ་ཨཱཿཧཱུྃ། ཞེས་སོགས་སུ། གོང་གི་སྔགས་ཀྱི་ཚིག་འདིས་ཕྱི་རོལ་གྱི་སའི་ལྷ་མོ་སྤྱན་དྲང་བར་བྱའོ། །
ཞེས་གསུངས། སྔགས་རྫོགས་པའི་མཇུག་ཏུ་ཞེས་པ་ནི་སའི་ལྷ་མོ་གཤེགས་སུ་གསོལ་བའི་ཆོ་གའོ། ། ཞེས་གསུངས་པ་ནི་སྔགས་བུམ་བུར་བྱེད་པའི་དོན་ཏེ། ཨོཾ་ནས་ཨཱ་གཙྪའི་བར་གྱིས་སྤྱན་འདྲེན། ཨི་དམ་ནས་གྲིཧྣའི་བར་གྱིས་མཆོད། མཎྜལཱརྠྃ་ཞེས་པ་ནས་གཙྪ་གཙྪ་སྭཱཧཱའི་བར་གྱིས་ཕྲིན་ལས་བཅོལ་ནས་གཤེགས་སུ་གསོལ་བའོ། ། རྡོ་རྗེ་ཕུར་པ་ཁྲོ་བོའི་རྒྱལ་པོ་ལྟེ་བའི་འོག་རྩེ་མོའི་རྣམ་པ་ཞེས་པར། སྔགས་དོན་ལ་ཕྱག་དྲུག་ཞབས་དྲུག ཅེས་འབྱུང་བ། བླ་མ་རྡོ་རྗེ་རྒྱལ་མཚན་པའི་ཞལ་ནས།
འདི་དཀའ་མོ་གཅིག་འདུག་སྟེ། བགེགས་གན་རྐྱལ་དུ་བསྒྱེལ་ནས་དེའི་འཁོར་ལོ་དྲུག་གི་ལྟེ་བ་ལ། ཞབས་དྲུག་རྩེ་མོའི་རྣམ་པ་རེ་ཟུག་པ་ཡིན་ནམ་གསུངས། བླ་མ་འཕགས་པའི་ཞལ་ནས། ཞབས་གཉིས་གཡས་བརྐྱངས་པའི་གར་སྟབས། གཉིས་གཡོན་བརྐྱངས་པའི་གར་སྟབས། གཉིས་མཐིལ་སྦྱར་ནས་ཕུར་གཟུགས་སུ་བརྐྱངས་པས་ཕུར་པའི་དབལ་ལྟ་བུ་གཅིག་འབྱུང་། དེ་ཐམས་ཅད་ཡེ་ཤེས་ཀྱི་མེ་འབར་བས་བགེགས་ཀྱི་སྤྱི་གཙུག་ནས་གསང་བའི་བར་དུ་ཕུག་པར་བསྒོམ་གསུངས་ཏེ་འདི་ལེགས་སོ། ། ལྷ་གནས་རྣམས་ལ་གསུང་བགྲོས་མང་དུ་ཡོད་དེ་དབང་ཆོག་གི་ཟིན་བྲིས་སུ་ཤེས་པར་བྱའོ། ། སློབ་མ་ལྷག་པར་གནས་པ་སྟེ།
དང་པོར་དཀྱིལ་འཁོར་ལ་གསོལ་བ་གདབ་པའི་དུས་དང་། ཞེས་སོགས་ཀྱིས་སོ་ཤིང་ལན་གསུམ་འདོར་བ་སོགས་གསལ་པོར་གསུངས་ཀྱང་། ཤོང་བའི་ཕྱག་ལེན་ལ་ཆད། རྭ་པའི་བླ་མ་གོང་མ་རྣམས་ཀྱི་ཕྱག་ལེན་མ་ཆད་ཀྱང་། ཤེར་སེང་པས་གཅིག་མི་དགོས་གསུངས་ནས་བཅད་དེ་གཞུང་དང་འགལ་བས་མི་འཐད་དོ། ། ཁ་ཅིག་གིས་སོ་ཤིང་ལྕང་མའི་པགས་པ་བཤུས་ནས་སྐྱ་ལྕོང་བ་བྱེད་དེ། དེ་ལ་ལེགས་པོ་ཡོང་ཡང་གཞུང་གཞན་ནས་ལྤགས་པ་མ་བཤུས་པ་མ་གས་པ་ཞེས་གསུངས་པ་དང་འགལ་བས་མི་འཐད་དོ། ། རྡོ་རྗེ་སེམས་དཔའ་བསྐུལ་བར་བྱ་སྟེ། ཨོཾ་ཨ་ཨཱ། ཨཾ་ཨཿཞེས་པར།
ཨ་ཆོས་སྐུ། ཨཱ་ངོ་བོ་ཉིད་སྐུ། ཨཾ་སྤྲུལ་སྐུ། ཨཿལོངས་སྐུའི་ས་བོན་ཡིན་ནོ། ། དེ་ནས་སངས་རྒྱས་སྤྱན་དྲང་བར་བྱ་སྟེ། སངས་རྒྱས་ཡབ་ཡུམ་བཅས་པ་ཞེས་སོགས་ཀྱི་ཚིགས་བཅད་འདི། ཐམས་ཅད་གསང་བའི་རྒྱུད་ནས་བཤད། འདིས་གཏོར་མགྲོན་སྤྱན་འདྲེན་པ་མ་ཡིན་ཏེ་ཚིགས་སུ་བཅད་པ་འདིས་དེ་བཞིན་གཤེགས་པ་རྣམས་རང་གི་ལུས་ཀྱི་རང་རང་གི་ཁམས་ལ་དགོད་པར་བྱའོ། ། ཞེས་གསུངས་པས་སོ། ། དེ་ལྟར་ཕ་རོལ་ཏུ་ཕྱིན་པ་བཅུའི་དབྱེ་བས་ཕྱག་རྒྱ་བཅུ་སྟེ་ཞེས་པར།
ཀྱེ་རྡོ་རྗེ་ལས། བླ་མ་སློབ་དཔོན་འདོད་ལྷ་ལ། ། ཕྱག་འཚལ་དོན་དུ་འཁོར་ལོ་འཛིན། ། ཞེས་གསུངས་པ་བཞིན་དུ། དྲང་དོན་དུ་བླ་མ་ལ་ལུས་ཀྱི་དྲུག་ཆ་མགོ་བོ་ཕུལ་བ་མཚོན་པ་དང་། ངེས་དོན་དུ་རྩ་སོ་གཉིས་ཀྱི་དཀྱིལ་འཁོར་ན་བྱང་ཆུབ་སེམས་ཀྱི་ཐིག་ལེ་གནས་པ་ལ་བཏུད་པའི་དོན་དུ་སྤྱི་གཙུག་ཏུ་འཁོར་ལོ་སྟེ་སྦྱིན་པ། བླ་མ་རྡོ་རྗེ་འཛིན་པ་ལ། ། སྨོད་ཚིག་མི་ཉན་པ་ཡི་ཕྱིར། ། རྣ་བ་དག་ལ་རྣ་ཆ་འཛིན། ། ཞེས་པས་དྲང་དོན་དུ་བླ་མ་ལ་སྨོད་ཚིག་མི་ཉན་པ་དང་།
ངེས་དོན་དུ་སྐྱེ་བོ་མ་རུངས་པ་དྲངས་ཤིང་། རང་རེ་དེ་ལས་མི་ཉམས་པར་བྱེད་པ་རྣ་རྒྱན་ཏེ་བཟོད་པ། སྔགས་ཀྱི་བཟླས་པ་མགུལ་རྒྱན་ཉིད། ། ཅེས་པ། དྲང་དོན་དུ་སྔགས་བཟླས་པ་ལ་བརྩོན་པ་དང་། ངེས་དོན་དུ་སྲོག་རླུང་མི་ཤིགས་པར་གནས་པ་ལ་འབད་པའི་ཕྱིར་མགུལ་རྒྱན་བརྩོན་འགྲུས། གདུ་བུ་སྲོག་ཆགས་གསོད་པ་སྤངས། ། ཞེས་པ། དྲང་དོན་དུ་འཚེ་བ་སྤངས་པ་དང་། ངེས་དོན་དུ་བྱང་ཆུབ་སེམས་ཀྱིས་སྲོག་མི་གཅོད་པའི་ཕྱིར་གདུ་བུ་ཚུལ་ཁྲིམས།
ཕྱག་རྒྱ་བརྟེན་པ་སྐ་རགས་ཉིད། ། ཅེས་པ། དྲང་དོན་དུ་ཕྱག་རྒྱ་བསྟེན་པ་དང་། ངེས་དོན་དུ་བདེ་བའི་གཞི་ལྟེ་བའི་དཀྱིལ་འཁོར་ལས་མི་འདའ་བའི་ཕྱིར་སྐེ་རགས་བསམ་གཏན། ཆོས་ཐམས་ཅད་བདག་མེད་པས་རྒྱས་བཏབ་པས་ཐལ་པ་ཤེས་རབ་ཀྱི་ཕར་ཕྱིན་ནོ། ། འདིར་དྲུག་ཆ་འབུལ་བ་སྦྱིན་པ་ཡིན་པས་འཁོར་ལོ་སྦྱིན་པ། བྱང་སེམས་བརྟན་པ་ཏིང་ངེ་འཛིན་ཡིན་པས་སྐེ་རགས་བསམ་གཏན། སྲོག་རླུང་འགོག་པ་བརྩོན་འགྲུས་ཡིན་པས་མགུལ་རྒྱན་བརྩོན་འགྲུས་སུ་བྱས་སོ། ། གཞན་ནས་མགུལ་རྒྱན་སྦྱིན་པ། སྐེ་རགས་བརྩོན་འགྲུས།
འཁོར་ལོ་བསམ་གཏན་དུ་བཤད་དོ། ། དེ་དག་ཀྱང་སངས་རྒྱས་རིགས་དྲུག་ཡིན་ཏེ། འཁོར་ལོའི་གཟུགས་ཀྱི་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། ། མགུལ་བའི་མགུལ་དོ་རིན་ཆེན་འབྱུང་། ། གདུ་བུ་བརྟག་པའི་བདག་ཉིད་དོ། ། སྐ་རགས་ལ་ནི་དོན་ཡོད་གནས། ། ཞེས་དང་། ཐལ་བ་རྡོ་རྗེ་སེམས་དཔའ་ཉིད། ། ཅེས་གསུངས་སོ། །
སྟག་ལྤགས་ཐབས་ཀྱི་ཕར་ཕྱིན་ཏེ། ། ཞེས་སྔགས་དོན་ལས་མངོན་པའི་ང་རྒྱལ་ཟད་པར་གསུངས་ཤིང་། དེ་ཐབས་མཁས་ཀྱི་བྱེད་པའོ། ། དཔེར་ན་རྒྱལ་པོ་ཀ་ཡིན་དྲེགས་པ་ཆེན་པོ་ཡོད་པ་བཅོམ་ལྡན་འདས་ཀྱིས་འཁོར་ལོ་བསྒྱུར་བའི་རྒྱལ་པོར་སྤྲུལ་ནས་བཏུལ་བ་བཞིན་ནོ། ། དབྱངས་སུམ་ཅུ། གསལ་བྱེད་བདུན་ཅུ་སྟེ་བརྒྱའི་རང་བཞིན་བདུད་མགོའི་ཕྲེང་བ་ནི། སྟོབས་ཀྱི་ཕར་ཕྱིན་ཏེ། བདུད་འཇོམས་པ་ནི་སྟོབས་ཀྱིས་བྱེད་པས་སོ། ། ཐོད་པ་ཁ་དོག་ལྔའི་ཕྲེང་བ་ནི། སྨོན་ལམ་གྱི་ཕར་ཕྱིན་ཏེ།
ཕུང་པོ་ལྔ་དག་པའི་ཡེ་ཤེས་ལྔ་རྫོགས་པའི་ཚེ་སྨོན་ལམ་རྫོགས་པའི་ཕྱིར་རོ། ། གླང་ལྤགས་ཡེ་ཤེས་ཀྱི་ཕར་ཕྱིན་ཏེ། མ་རིག་པའི་གླང་པོ་བསད་པས་ཡེ་ཤེས་རྫོགས་པའི་ཕྱིར་རོ། ། གནས་ཀྱི་དབྱེ་བས་སྟོང་ཉིད་བཅུ་དྲུག་ནི། རྣ་རྒྱན་ལ་གཉིས། གདུ་བུ་ལ་བཞི་ཡོད་པས། དེ་དག་གི་ནང་ནས་ལྷག་པ་བཞི། ཟླ་ཕྱེད་དང་། ཚངས་སྐུད་གཉིས་ཏེ་དྲུག་བསྣན་པས་སོ། ། དེ་ལྟར་བཅུ་གཉིས་དྲུག་ཏུ་བསྡུས་ན།
ནོར་བུ་དང་དར་དཔྱངས། ཟླ་ཕྱེད་རྣམས་གཅིག་ཏུ་བགྲང་། ཐལ་བ་དང་ཚངས་སྐུད་གཅིག་ཏུ་བགྲང་སྟེ། རྣམ་རྟོག་གི་རྐུན་མོ་བསད་པའི་སྐྲའི་མཆོད་ཕྱིར་ཐོགས་ཀྱང་ཤེས་རབ་ཡིན་པས་སོ། ། འདིར་དུས་ཀྱི་འཁོར་ལོའི་ཕྱག་རྒྱ་དྲུག་གི་ནང་ན་འཁོར་ལོ་མེད་ཅིང་། ནོར་བུ་ཡོད་ཀྱང་ཕྱག་རྒྱ་དྲུག་གི་བཤད་པ་བྱེད་པའི་ཚེ་འཁོར་ལོ་བཤད་པས་འདིར་འཁོར་ལོ་དང་ནོར་བུ་དོན་གཅིག་པར་མངོན་ནོ། ། བདེ་མཆོག་གི་གཞུང་ནས་འཁོར་ལོ་ཉེ་བའི་རྒྱན་དུ་བྱས་ནས་ཕྱག་རྒྱ་དྲུག་གི་ནང་དུ་མ་བགྲངས་པར་སྣང་ངོ་། ། རྣ་རྒྱན་སོགས་ཀྱི་སྔགས་ལ་ཧྃ་ཧཿ ཞེས་པའི་ཧྃ་གཡོན་པ་དང་། ཧཿགཡས་པའི་ས་བོན།
སྔགས་ཀྱི་མཐའ་རྟེན་ལ་ཧཱུྃ་ཧཱུྃ་ཕཊ྄། ཅེས་འབྱུང་བ་ནི། སྤྱིར་དུས་འཁོར་བའི་ལུགས་ལ་ཧཱུྃ་གཉིས་ཡོད་ན་སྔ་མ་ཐུང་ངུ་ཕྱི་མ་རིང་པོ། དེའི་མཐར་ཕཊ྄་གཅིག ཧཱུྃ་གསུམ་ཡོད་ན་གསུམ་ག་རིང་པོ། དེའི་མཐར་ཕཊ྄་གསུམ་བྱུང་པ་ལ། འདི་དེ་དང་མི་མཐུན་པ་འབྱུང་པ་ནི། སྔགས་བགོས་ནས་འགོད་པའི་དོན་ཏེ། དཔེར་ན། ཨོཾ་ཧྃ་ཝཱ་མ་ཀརཎྞེ་བཛྲ་ཀུནྜ་ལེ་ཧཱུྃ་ཕཊ྄།
ཅེས་གཡོན་གཡས་ལ་འགོད་པ་ལྟ་བུའོ། ། འོག་མ་རྣམས་ལའང་དེས་འགྲེའོ། ། མཆོད་ཕྱིར་ཐོགས་ཀྱི་ས་བོན་ལ། ཨ་ཨཿཨཾ་ཞེས་འབྱུང་བ་ནི། རིམ་པ་བཞིན་དུ་རྩ་དབུ་མ་དང་། ར་ས་ནཱ་དང་། ལ་ལ་ནཱ་དག་གི་ས་བོན་ནོ། ། རྣ་རྒྱན་གྱི་དོན་བཤད་པའི་སྐབས་སུ། རྭ་ལོ་ཙཱ་བ་རྡོ་རྗེ་གྲགས་ལ་ཁམས་པ་སོ་མ་གཅིག་གིས་འཇིགས་བྱེད་ཉན་དུ་ཕྱིན། དེ་ལ་བླ་མ་ལ་གསེར་ཞོ་རེ་འབུལ་དགོས་ཀྱིན་ཡོད་པ་ལ།
གསེར་ཞོ་གང་རི་བའི་ལི་སྡེར་ཕུལ་བས། བླ་མས་དགྲ་ནག་གི་རྒྱུད་བཤད་དེ། རྒྱུད་མཆོད་ཀྱི་སྐབས་སུ། ཁྱོད་ཀྱིས་གསེར་དང་འདྲ་བའི་སྡེར་མ་ཕུལ། ངས་འཇིགས་བྱེད་དང་འདྲ་བའི་དགྲ་ནག་བཤད། ཅེས་གླུ་བླངས། ཁམས་པས་བླ་མ་ཅི་གསུངས་ཞེས་གྲོགས་ལ་དྲིས་པས། གྲོགས་ཀྱིས་ཐོས་པ་བཞིན་དུ་བཤད་པས། ཁོ་ཁྲོས་ཏེ་བླ་མས་བསླུས་འདུག ཁ་སིང་དུ་གསེར་རྐྱང་དགོས་གསུངས་ན་ཚོལ་བ་ཡིན་ཏེ་ཟེར།
ནངས་པར་ཁུར་ཆུང་གྲགས་ནས། ། རོང་གི་རྭ་རྒན་ལོ་ཙཱ་ལ། ། འཇིགས་བྱེད་དུད་འགྲོ་མགོ་ཅན་ཉན་པ་བས། ། སྨན་ལུགས་ཀྱི་དཔྱལ་སྟོན་ལོ་ཙཱ་ལ། ། རྒྱུད་དགེས་པ་རྡོ་རྗེ་ཉན་པ་དགའ། ། ཟེར་ནས་སོང་། ཆོས་དུས་སུ་ཁོ་མ་བྱུང་པར་གར་སོང་དྲིས་པས། སྔར་གྱི་ལོ་རྒྱུས་རྣམས་བསྙད་པས། ང་མི་རྒན་ལ་བརྙས་པར་མ་ཟད། ངའི་ཡི་དམ་གྱི་ལྷ་ལ་ཁ་གཏོང་པ།
འདི་ཀ་ལ་སྦྱིན་སྲེག་གྱིས་གསུངས་ནས་སྦྱིན་སྲེག་བྱས་པས། ཁོ་ཇེ་དཀར་ཐང་དུ་སླེབས་པ་དང་སྣ་ཁྲག་ཁྲུ་ལེ་བྱས་ནས་ཤི དེ་ནས་དཔྱལ་བ་ལ་ཁྱོད་ཀྱིས་ངའི་སློབ་མ་ལ་ཁ་ལོག་བཅུག་པས་ཁྱེད་རང་གཟོབས་ཤིག ཟེར་བའི་ཡི་གེ་བཏང་པས་དཔྱལ་བ་སྐྲག་སྟེ་རོང་དུ་ཕྱིན་ནས། མདོ་རྒྱས་ཕུལ། མནའ་བསྐྱལ། དེའི་ཚེ་དཔྱལ་བ་ལ། རྭ་ལོའི་ཐུགས་དམ་འཇིགས་བྱེད་ཀྱི་ཐང་སྐུ་གཅིག་ཀྱང་གནང་བ་ད་ལྟའང་དཔྱལ་བ་ལ་ཡོད། དེ་ལྟ་བུ་བྱུང་ན་རྣ་རྒྱན་གྱི་དགོས་པ་སྟེར་བ་ཡིན་ནོ། ། ཕྱག་རྣམས་སུ་མཚོན་ཆ་བསྒོམ་པར་བྱ་སྟེ།
དེ་ལ་སྔགས་ཀྱི་ཚིག་རྣམས་ནི་མཚོན་བྱའི་ས་བོན་གྱིས་བརྗོད་པར་བྱའོ། ། ཞེས་པར། ཧྭཱྃ་གཡོན་པའི་ཕྱག་མཚན་དང་། ཀྵྼ་གཡས་པའི་ཕྱག་མཚན་གྱི་ས་བོན་དུ་བཤད་པ་ལ་མཚོན་དོན་ཁྱད་པར་ཅན་ཡོད་དེ། ཧ་དང་ཀྵ་ཐབས་ཤེས། ཝ་དང་ར་ཐབས་ཤེས། ཐིག་ལེ་དང་རྣམ་བཅད་ཐབས་ཤེས་ཡིན་པས། གཡོན་ལ་ཐབས་ཀྱི་ཆའི་ཡི་གེ་རྣམས་དང་། གཡས་ལ་ཤེས་རབ་ཀྱི་ཆའི་ཡི་གེ་རྣམས་སོ། ། དེ་དག་ཀྱང་ཐབས་ཤེས་ཡ་མ་བྲལ་བར་བསྟན་པའི་ཕྱིར།
གཡོན་གྱི་ས་བོན་ལ་ཤེས་རབ་ཀྱི་ཆ་ཨཱ་རིང་གིས་འཁྱུད། གཡས་ཀྱི་ས་བོན་ལ་ཐབས་ཀྱི་ཆ་ཨ་ཐུང་གིས་འཁྱུད་པའོ། ། ཞེས་བླ་མ་རྡོ་རྗེ་རྒྱལ་མཚན་པ་གསུངས། གླང་པོ་ཆེའི་པགས་པའི་སྔགས་ཀྱི་ཚིག་རྣམས་ནི། ཞེས་པར། གླང་ལྤགས་འཛིན་པའི་ཕྱག་གཉིས་ཕྱག་རྣམས་ཀྱི་ཡེ་ཤེས་ཀྱི་ཆ་ཡིན་པས་དེའི་མཚོན་བྱེད་ཀྵ་དང་ཧ་ལ་དབྱངས་བཅུ་གཉིས་ཀྱིས་འཁྱུད་པར་བསྟན་ནོ། ། ཨོཾ་ཧཱུྃ་བཛྲ་ཛ་ཡ་ཞེས་སོགས་ཀླུའི་རྒྱལ་པོ་འགོད་པའི་ཚེ། བླ་མ་རྡོ་རྗེ་རྒྱལ་མཚན་པ་རྡོ་རྗེའི་ཕྱག་རྒྱ་མཛད་ཀྱིན་འདུག་ནའང་། འདི་ལ་ཀླུའི་ཕྱག་རྒྱ་འོང་བར་རིགས་སོ། ། ཨོཾ་ན་མོ་བཛྲ་སྭ་ཏྭ་ཡ།
ཞེས་སོགས་རྐང་པ་བཅུ་དྲུག་པ་དང་། རྐང་པ་བདུན་ཅུ་རྩ་གཉིས་པའི་སྐབས་སུ། རྗེ་བཙུན་རྒ་ལོས། སྔགས་དག་པར་ཀློག དག་པར་སྒྱུར། ཅེས་གསུངས་པ་ལ། བཤད་པའི་དབང་དུ་བྱས་ན་རྐང་པ་བཅུ་དྲུག་པ་དང་། རྐང་པ་བདུན་བཅུ་རྩ་གཉིས་པ་དེ་ཉིད་རྣམ་པ་བཅུ་དྲུག་རིག་དང་། བདེན་དོན་རྣམ་པ་བཅུ་གཉིས་ལྡན་གྱི་དོན་དུ་སྦྱར་དགོས་པས། དེ་ལ་དཔལ་དུས་ཀྱི་འཁོར་ལོ་ནི་བདེན་གཉིས་དབྱེར་མེད་པ་ཡིན་ལ།
དོན་དམ་པ་ནི་དེ་ཉིད་བཅུ་དྲུག་རིག ཀུན་རྫོབ་ནི་བདེན་དོན་རྣམ་པ་བཅུ་གཉིས་ལྡན་ནོ། ། དེ་དག་ཕྱི་ནང་གཞན་གསུམ་ལ་སྦྱར་བ་ནི་ཕྱི་རུ་ཟླ་བ་ཆ་བཅུ་དྲུག་པ་དང་། ཉི་མ་ཁྱིམ་གྱི་དབྱིབས་བཅུ་གཉིས་ཐབས་ཤེས་རབ། ནང་དུ་སྐྱེས་པ་ལོ་བཅུ་དྲུག་པ་དང་། བུ་མོ་ལོ་བཅུ་གཉིས་མ་རྣམས་ཐབས་ཤེས། ལུས་ལ་ཡང་ཐིག་ལེ་ཆ་བཅུ་དྲུག་དང་། རླུང་འཕོ་བཅུ་གཉིས་ཐབས་ཤེས་རབ་སྟེ། དེ་རྣམས་གཞི་ལ་སྦྱར་བ་ཡིན། ལམ་ལ་བསྐྱེད་རིམ་ལ་དཀྱིལ་འཁོར་ཆ་བཅུ་དྲུག་པ་དང་།
ལྷ་ཚོགས་ཡན་ལག་བཅུ་གཉིས་པ་ཐབས་ཤེས། རྫོགས་རིམ་ལ་དགའ་བ་བཅུ་དྲུག་སྒྲིབ་བྲལ་དུ་བྱེད་པ་དང་། རླུང་འཕོ་བ་བཅུ་གཉིས་འགོག་པར་བྱེད་པ་ཐབས་ཤེས། འབྲས་བུ་ལ་སྐུ་བཅུ་དྲུག་ཐོབ་པ་དང་། ས་བཅུ་གཉིས་ནོན་པ་ཟུང་འཇུག་གོ ། དེས་ན་རྐང་པ་བཅུ་དྲུག་པ་ནི་ཕྱི་ནང་གཞན་གསུམ་གྱི་བཅུ་དྲུག་ཚན་རྣམས་དང་། རྐང་པ་བདུན་ཅུ་རྩ་གཉིས་པ་ནི། བཅུ་གཉིས་ཚན་རྣམས་དང་སྦྱར་རོ། ། རྐང་པ་བཅུ་དྲུག་པ་དང་། དགའ་བ་བཅུ་དྲུག་སྦྱར་བ་ནི།
ཡེ་ཤེས་ཀྱི་ལྷན་ཅིག་སྐྱེས་དགའ་ནས་ལུས་ཀྱི་དགའ་བའི་བར་དུ་སྟེ། དེའི་རྒྱུ་མཚན། དག་པའི་སྐུ་ལས་སྤྲོ་བ་ནི། ། སྤྲུལ་སོགས་འདི་རྣམས་སྤྲུལ་པར་མཛད། ། ཅེས་ཡེ་ཤེས་ཀྱི་ལྷན་ཅིག་སྐྱེས་དགའ་ལས་སྐུ་ཐམས་ཅད་སྤྲོས་པའོ། ། རྐང་པ་དང་པོའི་ཚིག་བདུན་གྱི་སྔ་མ་གསུམ་གྱིས་ཐབས་ཡབ་ཀྱི་ཐུགས་གསུང་སྐུ། དེ་ནས་གསུམ་ཤེས་རབ་ཡུམ་གྱི་ཐུགས་གསུང་སྐུ། དེ་རྣམས་རོ་མཉམ་པ་ཨོཾ་ན་མོ་བྷ་ག་ཝ་ཏེ་ཀཱ་ལ་ཙཀྲ་ཡ། ཞེས་པའོ། ། ཐུགས་གསུང་སྐུ་དེ་རྣམས་ཀྱང་རིམ་པ་བཞིན་ཆོས་སྐུ་ལོངས་སྐུ་སྤྲུལ་སྐུ་གསུམ་མོ། །
རྐང་པ་གཉིས་པ་རྡོ་རྗེའི་འཇིགས་བྱེད་སོགས་ནི། འཁོར་བའི་ལས་རླུང་དང་རྣམ་རྟོག་གི་འཛིན་པ་གཉིས་མེད་ཡེ་ཤེས་ཀྱིས་འཇོམས་པའོ། ། དེ་ལྟར་དགའ་བ་བཅུ་དྲུག་སྒྲིབ་བྲལ་དུ་བྱེད་པ་ནི་རྫོགས་རིམ་ལ་སྦྱར་བ་ཡིན། བསྐྱེད་རིམ་ལ་སྦྱར་ན་རྡོ་རྗེ་ཤུགས་ལ་བསྟོད་པའོ། ། རྐང་པ་བདུན་ཅུ་རྩ་གཉིས་བཅུ་གཉིས་སུ་བསྡུས་པ་ནི། དཀྱིལ་འཁོར་དྲུག་ཅུ། འཕོ་མཚམས་ཡེ་ཤེས་ཀྱི་རླུང་བཅུ་གཉིས་རྣམས། གཡས་གཡོན་གྱི་དཀྱིལ་འཁོར་བཅུ་དང་འཕོ་མཚམས་གཉིས་ཏེ་བཅུ་གཉིས་སམ། ཡང་ན་འཕོ་ཆེན་བཅུ་གཉིས་སུ་བསྡུས་པས་སོ། ། བསྐྱེད་རིམ་ལ་སྦྱར་ན་རྐང་པ་ཉེར་གསུམ་ཡན་ཆད་ཀྱིས་བསྟོད།
ཉེར་བཞི་པས་མྱུར་དུ་བྱོན་ཞེས་བོས་ནས་ཕྲིན་ལས་འཆོལ་བ་ནི། ཉེར་ལྔ་པའི་རྡོ་རྗེ་སེམས་དཔའི་བཀའ་ཡི་སོགས་ནས་ཁུག་ཅིག་ཅེས་སྤྱིར་བསྟན། དེ་ནས་ང་གཉིས་པ་ཡན་ཆད་ཀྱིས་འགུགས་པ་བྱེ་བྲག་ཏུ་བསྟན་པ་ནི། ཕྱོགས་བཅུ་གང་དུ་བྲོས་འགུགས་པ་ནི། ཨུར་དྷ་སོགས་སོ། ། འབྱུང་བ་ལྔར་སྤྲུལ་ནས་ཡིབ་པ་འགུགས་པ་ནི། ཨཱ་ཀཱ་ཤ་སོགས་སོ། ། ཁམས་གསུམ་གང་དུ་གནས་ཀྱང་འགུགས་པ་ནི། ཀ་མ་དྷ་ཏུ་སོགས་སོ། ། སྒོ་གསུམ་གང་ལ་གནས་པ་འགུགས་པ་ནི།
ཀ་མ་དྷ་ཏུ་སོགས་སོ། ། དེ་བཞིན་དུ་ཕུང་པོ་དང་། ཁམས་དང་། དབང་པོ་དང་། ཡུལ་དང་། ལས་དབང་དང་། བྱ་བ་རྣམས་ལ་གནས་པ་འགུགས་པ་ནི། པཉྩ་ཀནྡྷ་སོགས་སོ། ། མདོར་ན་སེམས་ཅན་ལ་གནོད་པ་བྱེད་པ་ཐམས་ཅད་འགུགས་པ་ནི། ང་གསུམ་པ་སརྦ་སོགས་སོ། །
བཀུག་པ་ལ་ཇི་ལྟར་བྱ་བ་ནི། ང་བཞི་པ་མན་ཆད་ཀྱིས་བསྟན་ནོ། ། རྫོགས་རིམ་ལ་སྦྱར་ན། རྐང་པ་དང་པོས་སྦྱོར་དྲུག་སྤྱིར་བསྟན། དེ་ནས་གསུམ་པ་ཡན་ཆད་ཀྱིས་སོར་སྡུད་བསམ་གཏན། དེ་ནས་ང་གསུམ་པ་མན་ཆད་ཀྱིས་སྲོག་རྩོལ་གཙོ་ཆེར་བསྟན། འཛིན་པའང་ཞར་བྱུང་དུ་བསྟན། ང་བཞི་པས་རྗེས་དྲན། དེ་ནས་གཉིས་ཀྱིས་འཛིན་པ། ང་བདུན་པ་མན་ཆད་ཀྱིས་ཏིང་ངེ་འཛིན་བསྟན་ནོ། །
དེ་ལ་རྐང་པ་དང་པོའི་ཀྵ་སོར་སྡུད་པ། ཧཾ་བསམ་གཏན། ཧཱུྃ་སྲོག་རྩོལ། ཨཱཿའཛིན་པ། ཨྃ་རྗེས་དྲན། ཧོ་ཏིང་ངེ་འཛིན་ཏེ་སོ་སོར་བསྡུད་པ་རྒྱལ་བའི་དབང་པོ་ཞེས་སོགས་ཀྱི་རིགས་དྲུག་དང་སྦྱར་བའང་ཤེས་སོ། ། རྣམ་བཅུ་དབང་ལྡན་གྱི་ཡན་ལག་རེ་རེའང་བཅུ་བཅུར་བསྟན་ཏེ། ལཝརཡ་སྲོག་གི་ཨ་དང་ལྔས་ཡས་རིམ་གྱི་སོར་སྡུད་ཀྱི་དུ་བ་ནས་ནམ་མཁའ་སྤྲིན་མེད་ཀྱི་བར་ལྔ། བསམ་གཏན་གྱིས་ཡུལ་ལྔ། སྲོག་རྩོལ་གྱིས་གཡས་པའི་རླུང་ལྔ་བཞུགས་པ།
འཛིན་པའི་འཁོར་ལོ་ལྔས་ལྟེ་བར་རླུང་འགྲོ་བ་འཛིན་པ་ལྔ། རྗེས་དྲན་གྱིས་འདོད་པའི་གནས་སྐབས་ལྔས་མཚོན་པའི་རྟགས་ལྔ། ཏིང་ངེ་འཛིན་གྱིས་གཡས་པའི་རླུང་འགོག་པ་ལྔ་བསྟན་ལ། ཧཾཀྵམླ་ལྔ་མས་རིམ་གྱི་སོར་སྡུད་ཀྱི་ལྔ་བསམ་གཏན་གྱི་ཡུལ་ལྔ། སྲོག་རྩོལ་གྱིས་གཡོན་པའི་རླུང་གི་གཞུག་པ་ལྔ། འཛིན་པའི་འཁོར་ལོ་ལྔས་ལྟེ་བར་རླུང་འོང་བ་འཛིན་པ་ལྔ། རྗེས་དྲན་གྱིས་འདོད་པའི་གནས་སྐབས་ལྔས་མཚོན་པའི་རྟགས་ཕྱི་མ་ལྔ། ཏིང་ངེ་འཛིན་གྱིས་གཡོན་པའི་རླུང་འགོག་པ་ལྔ་རྣམས་བསྟན་ནོ། ། འཇིག་རྟེན་པ་གང་གིས་ཀྱང་གདུལ་མ་ནུས་པའི་རླུང་དང་རྣམ་རྟོག་སོགས་གདུལ་དཀའ་བ་རྣམས་སྟོང་ཉིད་བསྒོམ་པས་འདུལ་བས་དུར་ཏནྣ་སོགས། དེ་ཐུལ་བས་སྐྱེ་རྒ་སོགས་མཐར་བྱེད་པས་ཛཱ་ཏི་སོགས།
སྲིད་གསུམ་བདེ་སྟོང་དུ་རོ་མཉམ་པས་ན། ཏྲེ་ལོཀྱ་སོགས་སོ། ། འཁོར་བའི་གཡུལ་བཅོམ་ཞིང་ཡེ་ཤེས་ལ་དབང་བསྒྱུར་བས་ན། མ་ཧཱ་བཱི་རི་སོགས། རྣམ་རྟོག་གིས་མི་ཕྱེད་པས་རྡོ་རྗེ། དེས་འཁོར་བའི་ལས་ཉོན་འཇོམས་པས་ན་འཇིགས་བྱེད་དེ་བཛྲ་བྷེ་ར་བ། དེ་གང་ཡིན་ན་སྟོང་པ་ཉིད་དེ། བཛྲ་ཀཱ་ཡ་སོགས་སོ། ། དེ་ཡང་། རྡོ་རྗེ་སྟོང་པ་ཉིད་དུ་བཤད། །
ཅེས་པས་རྡོ་རྗེའི་དོན་སྟོང་པ་ཉིད་ཡིན་ལ། སྐུ་ནི་གཟུགས་ཏེ། གཟུགས་ཉིད་སྟོང་པ། སྟོང་པ་ཉིད་གཟུགས་ཞེས་གསུངས་པ་བཞིན་དུ། སྟོང་པ་ཉིད་སྐུ། སྐུ་ཉིད་སྟོང་པ་སྟེ། རྣམ་པ་ཀུན་ལྡན་རྣམ་པ་མེད། ། ཅེས་པའི་དོན་ནོ། ། བཛྲ་གཱ་ཏྲ་ཞེས་པ་ལ། ཀ་ཡ་དང་།
གཱ་ཏྲ་ཡ་འདོམ་ན་གཉིས་ཀ་སྐུ་ཡིན་པ་ལ། འདོམ་ན་ཀཱ་ཡ་སྐུ། གཱ་ཏྲ་གོང་བུའམ་ལུས་ལ་འཇུག དེ་ལ་སྐུ་ནི་དངོས་པོ་འདུས་པ་མ་ཡིན་པ་ལའང་འཇུག་པས་རྒྱ་ཆེ། ལུས་ནི་འདུས་པ་ལ་འཇུག་པས་རྒྱ་ཆུང་ངོ་། ། སྔ་མ་བཞིན་དུ་རྡོ་རྗེའི་ལུས་ནས་རྡོ་རྗེའི་གར་གྱི་བར་དུ་ཐམས་ཅད་སྟོང་པ་ཉིད་ཀྱི་རོལ་པར་བསྟན་པས་རྣམ་ཀུན་མཆོག་ལྡན་གྱི་སྟོང་ཉིད་བསྟན་ནོ། ། དེ་ནས་སྲོག་རྩོལ་གྱི་རླུང་བཀུག་ནས་བུམ་པ་ཅན་བསྒོམ་པ་ལ། ནང་གི་བགེགས་ནི་ལས་ཀྱི་རླུང་ཡིན། དེ་འགུགས་པ་ནི། བཛྲ་སཏྭ་ཛྙཱ་ཡ།
ཞེས་པ་རྡོ་རྗེ་སེམས་དཔའི་བཀའ་ཡིས་ཞེས་པ་སྟེ། བླ་མའི་མན་ངག་གིས་སོ། ། གང་ནས་འགུགས་པ་ནི་ཨུར་དྷྭ་ཞེས་སོགས་ཏེ། ཕྱོགས་བཅུ་ནི་སྙིང་ཁའི་རྩ་བཅུ། དེ་ནས་བྱེད་པ་བཅུ་ལྡན་གྱི་རླུང་བཅུ་བཀུག་ནས་གཡོ་མེད་དུ་བྱེད་པ་ནི་སྙིང་ཁའི་བུམ་པ་ཅན་ནོ། ། ཡང་ན་དེ་བཞིན་རླུང་བཅུ་བཀུག་ནས་བུམ་པ་ཅན་དུ་བྱེད་པ། བྱེ་བྲག་ཏུ་འཁོར་ལོ་ལྔའི་བུམ་པ་ཅན་ནི། ཨཱ་ཀཱ་ཤ་སོགས་སོ། ། ལ་ལ་ནཱ་འདོད་པ། ར་ས་ནཱ་གཟུགས་མེད།
དབུ་མ་གཟུགས་མེད། དེ་གསུམ་དུ་རྒྱུ་བའི་རླུང་བཅིངས་པ་ནི། ཀ་མ་སོགས་ཏེ། སྟེང་རླུང་བཅིངས་པའོ། ། ནོར་བུར་ཐུགས་དང་གསང་བར་གསུང་། ། ལྟེ་བར་སྐུ་ནི་བདེ་ཆེན་ཕྱིར། ། ཞེས་པས་ལྟེ་བ་གསང་བ་ནོར་བུ་གསུམ་གྱི་རླུང་བཅིངས་པ་ནི་ཀཱ་ཡ་སོགས་ཏེ་འོག་བཅིངས་པའོ། ། དེ་བཞིན་དུ་ཕུང་པོ་སོགས་རྣམས་ཀྱི་རླུང་གཡོ་མེད་དུ་བཅིངས་པ་ནི་པཉྩ་སོགས་སོ། ། དེ་དག་གིས་ཀྱང་འཛིན་པ་བསྟན་མོད་ཀྱི། གཙོ་ཆེར་ནི་ང་ལྔ་པ་དང་།
ང་དྲུག་པ་གཉིས་ཀྱིས་ཏེ། ལག་པ་ཞགས་པས་བཅིངས་པ་དང་འདྲ་བར་སྟེང་རླུང་བཅིངས་པ་ནི། བཛྲ་པ་ཤེ་སོགས། རྐང་པ་ལྕགས་སྒྲོག་གིས་བསྡམས་པ་དང་འདྲ་བར་འོག་རླུང་བཅིངས་པ་ནི་བཛྲ་ཤྲིང་ཁ་ལ་སོགས་སོ། ། རྒྱུ་དེ་ལས་ལྟེ་བར་གཏུམ་མོ་འབར་བའི་ནུས་པས་སྤྱི་བོའི་དྭངས་མ་ཞུ་ནས་གཏུམ་མོའི་མེ་ལ་ལྟུགས་པ་ནི་མ་ཧ་སྨ་ཤ་ནེ་སོགས་བཞིའོ། ། དུར་ཁྲོད་ཀྱི་དོན་ནི་སྲོག་ཞིག་པ་ཤི་བའི་ཚོགས་ལ་བརྗོད་དོ། ། ཞེས་པས། བྱང་སེམས་སྐྱེ་བའི་གནས་གྲོང་དང་འདྲ་བ་ནི་སྤྱི་བོ་ཡིན། ཤི་བའི་གནས་དུར་ཁྲོད་དང་འདྲ་བ་ནི་ལྟེ་བའི་འོག་སྟེ་ལྟེ་བ་ལས་འདས་ན་ཤི་བ་དང་འདྲ་བར་ཉམས་པར་འགྱུར་བས་སོ། ། ང་བདུན་པ་ཡན་ཆད་ཀྱི་ཏིང་ངེ་འཛིན་གྱི་ཕུང་ཁམས་སྐྱེ་མཆེད་དེ་ཐམས་ཅད་སྒྲིབ་བྲལ་དུ་བྱེད་པ་སྟོན་ཏེ།
དེ་ཡང་སེམས་ཅན་ཐམས་ཅད་ཀྱི་ལུས་ངག་སེམས་ལ་འཚེ་བ་ནི་སྒྲིབ་པ་ཡིན་ལ། དེ་ཡེ་ཤེས་ལྔས་ཕྱེ་མར་བྱེད་པ་ནི་སརྦ་ས་ཏྭེ་ཥུ་སོགས་སོ། ། གཡས་གཡོན་མེ་ཆུ་ཐབས་ཤེས་གཅིག་ཏུ་གྱུར་པས་སྒྲིབ་པ་རྣམས་བཤགས་པ་ནི་བཛྲ་ཁཊ་གེ་ན་སོགས་སོ། ། དེ་བཞིན་དུ་དགྲ་སྟའི་བར་དུ་བདེ་སྟོང་གཉིས་སུ་མེད་པའི་ཡེ་ཤེས་ཀྱིས་སྒྲིབ་པ་རྣམས་འཇོམས་པར་ཤེས་པར་བྱའོ། ། བ་སྤུ་བྱེ་བ་ཕྲག་ཕྱེད་དང་བཞི་སྒྲིབ་བྲལ་དུ་བྱེད་པ་ནི། སཱར་དྷཱ་ཏྲི་སོགས་སོ། ། ཤེས་རབ་ཌཱ་མ་རུ་ཡི་སྒྲ། ། ཞེས་པས། སྟོང་པ་ཉིད་ཀྱི་སྒྲས་མཁའ་འགྲོ་མ་སྟེ། བྱང་ཆུབ་ཀྱི་ཕྱོགས་རྣམས་འགུགས་པ་ནི་བཛྲ་ཌཱ་མ་རུ་ཀེ་ན་སོགས་སོ། །
ལུས་སོགས་ཀྱི་སྒྲིབ་པ་ནི་བདུད་ཡིན་ལ། ཁྲག་འདྲེན་པ་ནི་ཞེན་པ་དང་བྲལ་བར་བྱེད་པ་སྟེ། དེ་ནི་ཌཱ་ཀི་ནཱི་སོགས་སོ། ། ནང་གི་བདུད་སྒྲིབ་བྲལ་དུ་བྱེད་པ་ནི་པཉྩ་ཨ་མྲྀ་ཏ་སོགས་སོ། ། སྒྲིབ་བྲལ་གྱིས་བྱང་ཆུབ་ཀྱི་ཕྱོགས་རྣམས་ཀྱིས་སེམས་ཅན་གྱི་དོན་མཛད་པ་ནི། སརྦ་བཛྲ་སོགས་སོ། ། འབྲས་བུ་ལ་སྦྱར་ན། གཞུ་དང་རྒ་ཤི་འགག་པའི་ས་དང་པོ་ནས་ལུགས་འབྱུང་དུ་རྩི་བ་དང་། མ་རིག་པ་དང་ཆུ་སྲིན་འགགས་པའི་ས་བཅུ་གཉིས་པ་ནས་ལུགས་བཟློག་ཏུ་རྩི་བ་གཉིས་ལས། སྔགས་ཀྱི་གོ་རིམ་བཞིན་ཕྱི་མ་ལྟར་བཤད།
དེ་ཡང་རྐང་པ་དང་པོ་བཅུ་གཉིས་ཡེ་ཤེས་ཀྱི་རླུང་བཅུ་གཉིས། དེའི་ནང་ནས་རེ་རེ་དང་། བཅུ་གསུམ་པ་མན་ཆད་ཀྱི་ལྔ་མཚན་རེ་རེ་སྦྱར་ཏེ་ཆུ་སྲིན་ནས་གཞུའི་བར་དུ་འགགས་པར་སྦྱར་རོ། ། ཡང་གསང་འདུས་པ་ལྟར་ན་དོན་བཞིས་འཆད་དེ། སྔགས་ཀྱི་མིང་། སྔགས་ཀྱི་དོན། སྔགས་སྤེལ་བ། རྡོ་རྗེའི་ཚིག་སྒྲ་སྤངས་པའོ། ། མིང་ལ་སྦྲུམ་དང་། བཏུས་དང་།
མཐའ་མེད་དང་། མགོ་མེད་དང་། མིང་མེད། ཅེས་པ་ལས། འདི་ཡི་སྔགས་གཉིས་ཀ་མཐའ་མེད་ཅེས་བྱའོ། ། དོན་ལ་བསྟོད་པ། བོད་པ། རྦོད་པ་ཞེས་སོགས་ལ། རྐང་པ་བཅུ་དྲུག་པ་ནི་བསྟོད་པའོ། ། བདུན་ཅུ་རྩ་གཉིས་པ་ལ་བསྟོད་པ།
བོད་པ་ཕྲིན་ལས་བསྐུལ་བ་ཡོད་དེ་སྔར་བཤད་དོ། ། སྔགས་སྤེལ་བ་ནི། ལས་སོ་སོའི་སྤེལ་ཚིག་སྦྱར་བའོ། ། རྡོ་རྗེའི་ཚིག་སྒྲ་སྤང་པ་ནི་རྡོ་རྗེའི་བཟླས་པའོ། ། ལྷོའི་ས་ལ་ཐིག་གདབ་པར་བྱའོ། ། དེ་ནས་བྱང་གི་ས་ལའོ། ། ཞེས་པར། འདི་རྒྱུད་གཞན་དང་མི་འདྲ་བར་འབྱུང་སྟེ། དང་པོ་ལྷོ། དེ་ནས་བྱང་།
དེ་ནས་ནུབ། དེ་ནས་ཤར་འདེབས། དེའི་རྒྱུ་མཚན་ཡང་ལྷོ་དང་ནུབ་སློབ་དཔོན་གྱི་ཕྱོགས་ཀྱི་ཆ། བྱང་དང་ཤར་སློབ་མའི་ཕྱོགས་ཆ་ཡིན། དེ་ལ་སློབ་དཔོན་ཁ་ཤར་དུ་བལྟས་ནས་འདེབས་པའི་ཐིག་སྔོན་ལ་འབྱུང་བས་ཐོག་མར་ལྷོ། དེ་ནས་བྱང་། དེ་ནས་སློབ་དཔོན་ཁ་བྱང་དུ་བལྟས་ནས་ཐིག་འདེབས་པས་ཐོག་མར་ནུབ། དེ་ནས་ཤར་འདེབས་སོ། ། འདེབས་བྱེད་སློབ་དཔོན་དང་སློབ་མ་གཉིས་ཐབས་ཤེས་ཟུང་སྦྲེལ་ལོ། ། དེ་ནས་དྲི་དང་སྤོས་ལ་སོགས་པ་ཕུལ་ནས།
ཞེས་པ་ནི་དབྱི་རྒྱུའི་ཐིག་རྣམས་ལ་མཆོད་ནས་གཤེགས་སུ་གསོལ་བའོ། ། སླར་ཡང་དྲི་དང་མེ་ཏོག་ལ་སོགས་པ་དང་། ཞེས་པ་ནི། བཞུགས་པའི་ཐིག་རྣམས་ལ་མཆོད་པའོ། ། དབང་གི་ལེའུའི་མདོར་བསྡུས་གཉིས་པའི་ཟིན་བྲིས་སོ། ། ཚིགས་བཅད་སོ་དྲུག་པར། དབུས་སུ་ཚངས་པའི་ཐིག་གདབ་པར་བྱའོ། ། ཞེས་པ་ལ་ཁ་ཅིག ཚངས་པའི་གནས་བཞི་དག་པའི་ཚངས་ཐིག་ཟེར། དེ་ལྟ་ན་དྲན་པ་ཉེར་གཞག་བཞི་དག་པ་དང་།
བདེན་པ་བཞི་དག་པ་ཚངས་ཐིག་བཞིར་བཤད་པ་ཡོད་པས། དྲན་ཐིག་དང་། བདེན་ཐིག་ཅེས་པར་འགྱུར་རོ། ། ཁ་ཅིག་འཇིག་རྟེན་ཆགས་པའི་ཐོག་མར་ཚངས་པ་འགྲུབ་པ་བཞིན། ཐོག་མའི་ཐིག་ཡིན་པས་ཚངས་ཐིག་ཟེར། འཇིག་རྟེན་མེས་ཚིག་པའི་དུས་སུ་ཚངས་པ་ཐོག་མར་ཆགས་ཀྱང་། ཆུ་དང་རླུང་གི་ཞིག་རྗེས་ལ་དེ་ལྟར་མ་ཡིན་པའི་ཕྱིར་དེ་ཡང་མ་ཡིན་ནོ། ། དེས་ན་དབུས་དྲང་པོའི་ཐིག་ཡིན་པས་ཚངས་ཐིག་ཟེར་བ་ཡིན་ཏེ། འགྲེལ་པར། ཚངས་པའི་གནས་ནས་ཞེས་པ་ཐམས་ཅད་དཀྱིལ་དྲང་པོ་ལ་བཤད་པའི་ཕྱིར་རོ། །
དེའི་གནས་ཚོལ་བ་ལ། ཕྲེང་བར། ཁྲུ་གང་པའི་མཎྜལ་གྱི་དབུས་སུ་ཐུར་མ་མཐོ་གང་པ་བཙུགས་ནས་དེའི་ཤར་ནུབ་ཀྱི་གྲིབ་མའི་མཚམས་སུ་འདེབས་པར་བཤད་པ་ནི་ཉིན་མཚན་མཉམ་པའི་དུས་ལ་དགོངས་སོ། ། དེའི་ཕྱིར་ཐིག་གང་དག་དབྱི་བར་བྱ་བ་དེ་དག་ནི་གདབ་པར་བྱ་བ་མ་ཡིན་ནོ། ། ཞེས་པ་འདི་ལ་བརྟེན་ནས་སློབ་དཔོན་ཨ་བྷ་ཡས་ཐིག་ཐུང་མཛད་དོ། ། གྲུ་བཞི་མཉམ་པའི་ས་དག་ལ། ། ཞེས་པ་འདིས། བླ་མ་དཔྱལ་པ་དང་། རོང་པས་དཀྱིལ་འཁོར་གྱི་ས་སྟེགས་ཟླུམ་པོར་བྱས་པ་མི་འཐད་པར་བསྟན་ནོ། ། སྒོ་ནི་འཁོར་ལོའི་བརྒྱད་ཆར་འགྱུར་རོ། །
ཞེས་པར། ཁ་ཅིག་ཟུར་ཐིག་ནས་ཟུར་ཐིག་གི་བར་ལ་འཁོར་ལོ་འདོད། གྲུ་བཞི་ལ་དེ་ལྟར་བཤད་དུ་རུང་ཡང་འཁོར་ལོ་སྡོམ་ཆེན་ལྟ་བུའི་ཟླུམ་པོ་ལ་འགྲིགས་པས། ཤར་གྱི་རྩ་ཐིག་ནས་ནུབ་ཀྱི་རྩ་ཐིག་བར་འཁོར་ལོ། དེའི་བརྒྱད་ཆ་སྒོ་རུ་འགྱུར་ཏེ། འཁོར་ལོ་ཡང་རྭ་བའི་དང་པོའི་མཚམས་སུ་རིག་པར་བྱ་སྟེ། ཞེས་གསུངས་པས་སོ། ། ཚིགས་བཅད་སོ་བདུན་པར། སྔ་མ་མ་ཡིན་པའི་རྡོ་རྗེ་ཕྲེང་བའི་ཆ་དང་། ཞེས་པར།
རྭ་འགྱུར་དུ་སྔ་མའི་རྡོ་རྗེ་ཕྲེང་བ་ཞེས་པར་བསྒྱུར། དེ་ལ་བརྟེན་ནས་རྗེ་བཙུན་སྒ་ལོས། རྭ་པ་གོང་མ་རྣམས་ཀྱི་ཕྱག་ལེན་ལ་སྒོ་མོ་ཆེ་ཡོད་པ་ལ། དེ་མ་ཡིན་པར་འདུག་གསུངས་ནས་སྒོ་ཆུང་མཛད་དེ། རྭ་འགྱུར་དུ་དགག་སྒྲ་མ་ཐོན་པས་དམན་པ་ཡིན། དེ་ལྟ་མ་ཡིན་ན་འགྲམ་གྱི་གནས་སུ་རྭ་བའི་ས་དང་། རྟ་བབས་ཀྱི་ཀ་བར་འགྱུར་རོ། ། ཞེས་པ་དང་འགལ་ལོ། ། བླ་མ་ཤེས་སེང་གིས་སྒོ་ཆུང་གི་སྒྲུབ་བྱེད་མང་པོ་བཤད་ནས། མཇུག་ཏུ་འོན་ཀྱང་འདིའི་བར་ལ་རྡུལ་ཚོན་གསུངས་པ་མི་འདུག་པས་བརྟག་པར་བྱའོ། །
ཞེས་གསུངས་པ་ནི། སྒོ་ཆུང་གི་སྐྱོན་རིག་ཀྱང་འབབ་མ་ནུས་པའོ། ། ཆོས་རྗེ་ཀུན་སྤངས་པས་སྒོ་ཆེ་ཆུང་གཉིས་ཀ་མ་ཡིན་པའི་གཟོ་མ་གཅིག་མཛད་དེ། རྒྱུད་འགྲེལ་ལས་མ་བཤད་དོ། ། དེས་ན་ཤོང་པའི་ལུགས་བཞིན་སྒོ་མཉམ་གསུམ་ཡིན་ཞིང་། འགྲམ་གྱི་གནས་སུ་ཞེས་སོགས་ཀྱིས་མུན་པ་མེད་པར་བསྟན་ནོ། ། ཚིགས་བཅད་ཞེ་གཅིག་པར། སྐུའི་དཀྱིལ་འཁོར་པ་ཤར་དང་ནུབ་ཀྱི་རྟ་བབས་ཀྱི་བུམ་པ་སྤང་ནས་ནམ་མཁའ་དང་ས་འོག་གི་ཤིང་རྟ་བལྟ་བར་བྱའོ། ། ཞེས་པ་ནི་སྐུའི་རྟ་བབས་ཀྱི་བུམ་པ་སྤངས་ནས་ཤེས་པ་ཡིན་ནོ། ། ཚིགས་བཅད་སོ་དགུ་པར།
འདིར་རྟ་བབས་ནི་སྒོའི་ཆ་ལས་གསུམ་འགྱུར་དུ་འགྱུར་རོ། ། ཞེས་པར། བླ་མ་གྲགས་པ་འོད་ཟེར་གྱིས་བསྟན་འགྱུར་འབྲི་བའི་དུས་སུ། ཅོ་རོ་སྟོན་ཐུང་ན་རེ། རྟ་བབས་སྒོ་ལས་གསུམ་འགྱུར་དུ་ངེས་ཟེར་བ་ལ། བླ་མ་འཕགས་འོད་པས། ཅི་རིགས་སུ་ཡོད་མཆི་བྱས་པས། འོ་ན་ཁྱེད་རང་དེ་ལས་གཞན་པའི་ལུང་ཁྱེར་ཤོག ཁྱོད་རྒྱལ་ན་ངས་ཐེར་ཕྱམ་བཟང་བ་གཅིག་སྟེར། ང་རྒྱལ་ན་ཁྱོད་ཀྱིས་གུར་མགོན་གྱི་ཐང་ཀ་བཟབས་པ་གཅིག་བྲིས་ལ་སྦྱིན་དགོས་ཟེར།
བདག་ཕམ་ན་སྐྱོན་ཆུང་སྟེ། ཉིད་ཅག་ཕམ་ན་རྨ་ཕབ་པས་མི་དྲག་ལགས་བྱས་པས། ཞེ་སྡང་སྐྱེས་ཏེ། ཅིས་ཀྱང་ལུང་ཁྱེར་ལ་ཤོག་ཟེར། དེ་ནས་སྟོན་མོ་གཅིག་གི་དུས་སུ། རབ་ཏུ་སྒྲོན་གསལ་ལས། རྟ་བབས་སྒོ་ལས་ཉིས་འགྱུར་དུ་བཤད་པ་བསྟན་པས། ཁྱོད་ཁ་ནིང་། རྟ་བབས་སྒོ་ལས་ཉིས་འགྱུར་ཉིད། ། ཅེས་བྱ་བ་ཡོད་ཟེར་ནས་ཉིད་ཅེས་བྱ་བ་མི་འདུག་ཟེར་ནས་རྒྱལ་སྟེར་དུ་མ་འདོད།
འཕགས་པས་གྲལ་ཀུན་ཏུ་མྱུལ་ནས། སྟག་ཤི་ཡང་སྡེར་མོ་མ་སྐམས་པ་ཡིན། རྟ་བབས་སྒོ་ལས་ཉིས་འགྱུར་དང་། བཞི་འགྱུར་དུ་བཤད་པའང་ཡོད་ཅེས་དད་ཆེན་པོ་བཙོངས་ཞེས་གྲག་གོ ། དེས་ན་རབ་ཏུ་སྒྲོན་གསལ་ལས་སྒོ་གཅིག་ལས་ཉིས་འགྱུར་དང་། ལ་བ་སའི་དཀྱིལ་ཆོག་ནས་བཞི་འགྱུར་དུ་བཤད་པའང་ཡོད་དོ། ། འོག་གི་སྣམ་བུའི་ཕྱེད་ཀྱི་ཆས་སྣམ་བུར་འགྱུར་ཏེ། ཞེས་པར། ཕྲེང་བའི་ཆག་འགྱུར་དུ་སོར་ཕྱེད་དུ་བསྒྱུར་པས་བླ་མ་ཤེར་སེང་ན་རེ། ཨ་བྷ་ཡས་ཐིག་མ་ཐེབས་གསུངས་ནའང་།
འདི་ཨ་བྷ་ཡའི་སྐྱོན་མིན། ཕྱིས་ཕྱག་པ་རང་གི་འགྱུར་བཅོས་པ་ལ་མ་ནོར་བར་ཐོན་ཡོད་དེ། དེའི་སྟེང་དུ་ཆ་ཕྱེད་ཀྱི་སྣམ་བུ། ཞེས་པར། བླ་མ་ཤེར་སེང་གིས་ཆ་ཕྱེད་སོར་ཕྱེད་དུ་བྱས་པ་ནོར་ཏེ། སོར་ཕྱེད་ཀྱི་ཕྱེད་ཡིན་པས་སོ། ། ཚིགས་བཅད་ཞེ་གཅིག་པར། གསེར་གྱི་ཕྱེ་མས་ནི་སེར་པོའོ། ། ཞེས་པར། ལོ་ཆེན་རིན་ཆེན་བཟང་པོའི་དྲུང་དུ་ལྕེ་ཞར་གྱིས་ཡོ་ག་སློབ་ཏུ་ཕྱིན་པའི་དུས་སུ།
དབུས་གཙང་ནས་འོངས་པའི་སྟོན་པ་ཁྱོད་རང་རྡུལ་ཚོན་འདི་ལ་རྒྱགས་རྟེན་གྱིས་གསུངས་ནས་གནང་། རྡུལ་ཚོན་ལ་རྒྱགས་རྟེན་ཇི་ལྟར་འོང་སྙམ་པ་ལས། ཕྱགས་པའི་ཚེ་རྩིག་པ་སེར་པོ་རྣམས་གསེར་དུ་འདུག་ཅེས་གྲག་གོ ། དེ་ཙ་ན་རྡོ་རྗེའི་རྭ་བ་ཡང་ར་གན་གྱི་རྡོ་རྗེ་ཆུང་ཆུང་མང་པོ་དངོས་སུ་བསྒྲིགས། ད་ལྟ་ཡང་སྔགས་པ་ལ་ལའི་མགུལ་ལ་བཏགས་ཡོད་པ་འདི་རྣམས་ཡིན་པ་འདུག་གསུང་ངོ་། ། ཚིགས་བཅད་ཞེ་གསུམ་པར། རྡོ་རྗེ་ཅན་གྱི་ཞལ་གྱི་དབྱེ་བས་ཕྱོགས་རྣམས་སུ་རྡུལ་ཚོན་དགྱེ་པར་བྱའོ། ། ཞེས་པར། རྭ་བ་གོང་མ་རྣམས་ཀྱིས་དཔང་ཆུང་གི་ཚོན་ཟུར་ཐིག་ལས་ཐལ་བ་ཙམ་བྱས་པ་ལ། འབྲོ་པ་ན་རེ།
ཞལ་གྱི་དབྱེ་བས་རྡུལ་ཚོན་གདབ་པར་བྱའོ། ། ཞེས་གསུངས་པས་ཕྱོགས་ཚོན་སྐྱོག་པོ་མི་རུང་ཟེར། སྐྱོན་མེད་དེ། བཅོམ་ལྡན་འདས་གཡས་སུ་ཅུང་ཟད་གཟིགས་པའི་འགྱིང་དུ་ཡོད་པས་སོ། ། ཞེས་ཟེར། བླ་མ་ཤེར་སེང་ན་རེ། གོང་སྲུང་འཁོར་གྱི་སྐབས་དང་། ལྷའི་མཚན་མའི་སྐབས་དང་། འོག་སྡོམ་ཆེན་གྱི་སྐབས་ནས། ཤར་དང་ཤར་ལྷོ་གནག་ཅེས་སོགས་གསུངས་པས་ཕྱོགས་ཚོན་སྐྱོག་པོ་ཡིན་གསུངས་ནས།
ཚངས་ཐིག་དང་ཟུར་ཐིག་གི་བར་དུ་ཐིག་བཏབ་ནས། དེའི་བར་དུ་ཕྱོགས་ཚོན་སྐྱོག་པོ་མཛད། དེ་ལྟ་མ་ཡིན་པར་ཕྱོགས་ཚོན་དྲང་པོ་ཡིན་ན། སྒྲོལ་མ་ཆོས་ཅན། ཕྱེད་གཟུགས་སུ་ཐལ། མཚམས་ན་ཡོད་པའི་ཕྱིར། འོག་གཞིའི་ཁ་དོག་གིས་ལྷའི་ཁ་དོག་ཀྱང་འབྱེད་པས་སོ། ། འདོད་ན་ནག་མོར་བཤད་པ་དང་འགལ་གསུངས། འོ་ན་ཁྱེད་རང་ལ་ཡང་བུམ་པ་ཆོས་ཅན། དེར་ཐལ།
དེའི་ཕྱིར། འདོད་ན་དཀར་པོར་བཤད་པ་དང་འགལ་ཞེས་པའི་སྐྱོན་འབྱུང་ངོ་། ། བླ་མ་སྙེ་མདོ་བས་ཀྱང་། ཐུགས་ཀྱི་སྤང་ཆུང་ཟུར་ཐིག་ལས་ཐལ་བ་བཏང་། ཕྱི་མ་རྣམས་དེའི་ཐད་ཀར་སླེབ་པ་བྱས་པས། སྐུའི་དཀྱིལ་འཁོར་ལ་ཚོན་ནག་པོས་ལྷོ་སྒོའི་འཁྲིས་སུ་སླེབ་པ་མཛད་དེ། ཕྱོགས་ཚོན་སྐྱོག་པོ་བཞེད་པ་དེ་རྣམས་ནི། རྡོ་རྗེ་ཅན་གྱི་ཞལ་གྱི་དབྱེ་བས་ཕྱོགས་རྣམས་སུ་རྡུལ་ཚོན་དགྱེད་པར་བཤད་པ་དང་འགལ་ལོ། ། བླ་མ་རྡོ་རྗེ་རྒྱལ་མཚན་པའི་ཞལ་ནས་ཕྱོགས་ཚོན་སྐྱོག་པོ་མ་ཡིན་པར་བསྟན་པའི་དོན་དུ། དབང་ལྡན་གྱི་མཚམས་ནས་བརྩམས་ནས་ཚོན་དཀར་པོ་ལ་སོགས་པ་ཞེས་གསུངས་ཀྱང་།
དེ་ཚོན་པྲ་བརྟག་པའི་རེ་ཁཱར་འབྲི་བ་ལ་དགོངས་ཀྱི་ཕྱོགས་ཚོན་དྲང་པོའི་སྒྲུབ་བྱེད་མ་ཡིན་ནོ། ། སྐུ་དང་། གསུང་དང་། ཐུགས་དག་པས་རྭ་བ་རྣམས་ནི་དཀར་པོ་དང་། དམར་པོ་དང་། ནག་པོའི་རེ་ཁར་འགྱུར་རོ། ། ཞེས་པར་མངལ་དུ་ལུས། བཙས་ནས་ངག་འགྲུབ། དེ་ནས་ཐུགས་འགྲུབ་པས་སྐྱེ་རིམ་ཡིན། ས་དྷུ་པུ་ཏྲ་སོགས་ཀྱང་ནང་ནས་བརྩམས་པར་བཞེད།
ཁ་ཅིག་ཕྱི་ནས་བརྩམས་པར་བཞེད་པ་ལ་ནི་སྒྲུབ་བྱེད་གསལ་པོ་མ་མཐོང་ངོ་། ། ཚིགས་བཅད་ཞེ་དྲུག་པར། ད་ནི་གསུང་དང་སྐུའི་དཀྱིལ་འཁོར་གྱི་ལྷའི་སྣམ་བུའི་ཁ་དོག་གསུངས་པའི་དཀར་པོའི་མདོག་ཅེས་པ་དང་། པདྨ་བརྒྱད་ཀྱི་གཞིའི་སྣམ་བུ་དག་ཀྱང་ཞེས་པའི་ཀྱང་ཡིག་དཀར་པོའི་མདོག་ཏུ་འགྱུར་ཞེས་པ་ལ་བསྙེགས་པས་ལྷ་སྣམ་གསུམ་ཀ་དཀར་པོར་བསྟན་ནོ། ། དེས་ན་ཞི་བ་ལ་སོགས་པའི་དཀྱིལ་འཁོར་ལ་སྤྲོ་བའི་བྱེད་པས་ལྗང་ཁུ་ལ་སོགས་པའི་རེ་ཁའོ། ། ཞེས་པར་བླ་མ་ཤེར་སེང་བས། སྐྱི་སྟོན་གྲགས་རྒྱལ་གྱིས་དབང་ཞུས་པའི་དུས་སུ། བླ་མ་རྡོ་རྗེ་རྒྱལ་མཚན་པས་ཕྱོགས་གཉིས་བསྐྱེད་རིམ་ནས་བྲིས། སློབ་དཔོན་ཛ་ཡ་དང་། བླ་མ་མན་ལུང་པས་ཕྱོགས་གཉིས་འཆི་རིམ་གྱིས་བྲིས།
བླ་མ་པས་བྱོན་ནས་འཆི་རིམ་གྱིས་བྲིས་པ་ལ་གཟིགས་ཏེ་འདི་གཉིས་སུས་བྲིས་གསུངས། ཁོང་གཉིས་ཀྱིས་བདག་གཉིས་ཀྱིས་བྲིས་པ་ལགས་ཞུས་པས། ཚུགས་ཁམས་སམ་ཞེས་གསུངས། དེ་ནས་རིང་པོ་མ་ཐོགས་པར་སྣར་ཐང་དུ་གྱི་སྤྲེའི་འཁྲུག་མོ་ཆེ་བྱུང་། སྐྱི་སྟོན་པའི་དཔྲལ་བ་ལ་དམ་ཁ་བརྒྱབ་ནས་བཏོན་ནོ། ། མ་ཤི་ཙམ་དེ་ངས་ཕྱོགས་གཅིག་བསྐྱེད་རིམ་ནས་བྲིས་པས་ཐུབ་པ་ཡིན་ཞེས་བླ་མ་རྡོ་རྗེ་རྒྱལ་མཚན་པ་གསུངས། དེས་ན་ཞི་སོགས་ཀྱི་ལས་དྲུག་ལ་ནང་ནས་བརྩམས་ཏེ། ལྗང་ནག་དམར་དཀར་སེར་བྲི་བར་བྱ་སྟེ། སྙིང་པོ་ནས་བརྩམས་ནས་ཁ་ཁྱེར་གྱི་བར་དུའོ། ། ཞེས་གསུངས་པའི་ཕྱིར་རོ། །
ཚིགས་བཅད་ཞེ་བདུན་པར། རྟ་བབས་ཀྱི་རྩེགས་མ་དང་པོའི་དབུ་མའི་གནས་སོར་ཕྱེད་བཅུ་དྲུག་གི་བདག་ཉིད་ལ་ཞེས་པ་འདིས་གནས་དེ་ཉིད་ལ་ཆོས་ཀྱི་འཁོར་ལོ་རི་དྭགས་དང་བཅས་པ་བྲི་བར་བསྟན་ནོ། ། ཚིགས་བཅད་ཞེ་བརྒྱད་པར། སའི་དཀྱིལ་འཁོར་དང་ཀྲ་མ་ཤཱིརྵི་དག་གི་བར་དུ་ཞེས་པར། དེ་དག་གི་བར་གྱི་ཁ་དོག་ཁ་ཅིག་ནག་པོ་ཡིན་ཏེ། སྒྲ་གཅན་གྱི་སྟེང་དུ་དཀྱིལ་འཁོར་བསྐྱེད་པའི་ཕྱིར་རོ། ། ཞེས་ཟེར་བ་དང་། ཁ་ཅིག་ལྗང་ཁུ་ཡིན་ཏེ། གོང་དུ་ཕྱི་རོལ་པ་ལ་ཞེས་པ་ནམ་མཁའི་ས་ལ་ཞེས་པའི་དོན་དོ། ། ཞེས་བཤད་ཟེར་བ་དང་།
ཁ་གཅིག་སེར་པོ་ཡིན་ཏེ། འོག་ཏུ་དོ་ཞལ་ཕྱེད་པའི་མཐར་ནི་ནས་གཅིག་སྟེ། ཀྲ་མ་ཤྲཱིརྵའི་མཐར་ཕྱི་རོལ་གྱི་མཆོད་པའི་ས་ལའོ། ། ཞེས་གསུངས་པ་རྣམས་ནི་མི་འཐད་དེ། སྒྲ་གཅན་གྱི་སྟེང་དུ་དཀྱིལ་འཁོར་བསྐྱེད་པ་ཡིན་ཡང་། རྡུལ་ཚོན་བྲི་བའི་སྐབས་སུ་བར་པ་དེ་ནག་པོར་བཤད་པ་མེད་པའི་ཕྱིར་དང་། ཕྱི་རོལ་པ་ལ་ཞེས་པ་ནི་རྡོ་རྗེའི་ཕྲེང་བ་ནམ་མཁའི་ས་ལ་དགོད་པར་སྟོན་པ་ཡིན་པའི་ཕྱིར་དང་། དོ་ཞལ་ཕྱེད་པའི་མཐར་ནི་ནས་གཅིག་སྟེ། ཞེས་པས་སེར་པོ་འབའ་ཞིག་ཏུ་བསྟན་པ་མ་ཡིན་ཏེ། སྐབས་དེ་ཉིད་དུ།
དེ་བཞིན་དུ་ས་ཆུ་སྲེག་ཟ་རླུང་གི་དཀྱིལ་འཁོར་རྣམས་དང་། རྡོ་རྗེ་འཕྲེང་བ་རྣམས་ལ་སྟེ། ཞེས། དེ་དག་ཀྱང་ནས་གཅིག་གི་སྤངས་སུ་གཏོང་བར་བཤད་པས་ཐམས་ཅད་སེར་པོར་ཐལ་བར་འགྱུར་རོ། ། ཚིགས་བཅད་ཞེ་དགུ་པར། ཆད་པས་འཆི་ཞེས་པར། ཁྲོ་ཕུ་འབུམ་མོ་ཆེའི་རབ་གནས་ཀྱི་དུས་སུ། འཇིམ་པ་རིན་ཤེས་ཚོན་བཀྲ་བརྟགས་པས། སྲན་མ་འགྲིལ་ནས་རྩིག་པ་ལྔ་ཆར་བཅད། རྟོག་པ་ཅུང་ཟད་ཟོས་པས་ཤིན་ཏུ་བསྙུང་པོ་བྱུང་།
དེ་དུས་གྲོངས་ཟེར་བའི་གྲོངས་རྫུས་བྱས། དེ་ནས་ལོ་གཅིག་སོང་མ་ཐག་གྲོངས། ཡང་ས་སྐྱར་བླ་མ་གཅིག་གིས་ཚོན་བཀྲ་བརྟགས་པས་སྲིན་བུ་གཅིག་གིས་ཐམས་ཅད་བཅད། རྟོག་པ་ཟོས་པས་རིང་པོ་མ་ལོན་པར་གྲོངས་ཞེས་གྲག་གོ ། ཚིགས་བཅད་ལྔ་བཅུ་པར། གང་ཕྱིར་མཚན་མ་དེ་ནི་བདུད་ཀྱི་མཚན་མར་འགྱུར། ཞེས་པར། བླ་མ་སྤྲུལ་སྐུ་དཔོན་སློབ་ཀྱིས་དཀྱིལ་འཁོར་བྲིས་པའི་གཏམ་རྒྱུད་ཡོད་དོ། ། ཚིགས་བཅད་ང་གཅིག་པར། དགྱེ་པ་གཞན་ནི་ཐམས་ཅད་དུ་ཡོན་ཏན་གསུམ་གྱི་དབྱེ་བས་ས་ཐམས་ཅད་ལ་ཚད་མཚུངས་པར་ཏེ།
ཞེས་པའི་གཞུང་འདི་ལ་བརྟེན་ནས་རྡུལ་ཚོན་གྱི་དཔངས་ཚད་མཚུངས་པར་བྱར་རུང་བ་ཡིན་པ་ལ་གཞུང་འདི་ཕལ་ཆེར་གྱིས་མ་ངེས་པར་སྣང་། ཁམས་ཀྱི་ཡོན་ཏན་གྱི་དབྱེ་བས་རྡུལ་ཚོན་གྱི་དཔངས་ཀྱི་ངེས་པ་བཤད་པ་ནི་ད་ལྟ་བསྒྲུབ་པར་དཀའོ། ། ཚིགས་བཅད་ང་གཉིས་པར། ནོར་གྱི་བློ་གྲོས་མར་འགྱུར། ཞེས་པ་འགྱུར་ནོར་ཏེ། བ་སུ་མི་ཏཱི་ཞེས་པ། བ་སུ་ནོར་ཡིན། དེ་ལ་འདི་ཡོད་པ་ཞེས་པ། མནྟུ་སོགས་ཀྱི་དེ་ཕན་གྱི་རྐྱེན་མནྟུ་བྱིན། དེ་ནས་མོ་རྟགས་ཀྱི་ཨཱི་རིང་པོ་བྱིན་པས་ནོར་ལྡན་མ་ཞེས་བྱ་བའམ།
དབྱིག་ལྡན་མ་ཞེས་བྱ་བ་སྟེ། དེ་སའི་མིང་གི་རྣམ་གྲངས་སུ་ཨ་མ་ར་ཀོ་ཥར་བཤད་དོ། ། ཚིགས་བཅད་ང་དྲུག་པར། རྡོ་རྗེ་བཞི་བསྒྲུབ་པ་ལ། ཨོཾ་ལ། ཨ་དང་། ན་རོ་དང་། ཐིག་ལེ་གསུམ་ཞེས་དང་། ཨཱཿལ་ཨ་དང་། འ་དང་།
ཚེག་དྲག་ཅེས་པ་དང་། ཧོཿལ་ཧ་དང་། ན་རོ་དང་རྣམ་བཅད་གསུམ་ཞེས་བླ་མ་ཤེར་སེང་གསུངས་པ་ནི་ནོར་པ་ཡིན་པར་འགྲེལ་པ་ལས་གསལ་ལོ། ། ཚིགས་བཅད་ང་བདུན་པར། ཡང་ན་དེ་ཡོངས་སུ་གྱུར་པའི་རྡོ་རྗེ་སྔོན་པོ་རྩེ་མོ་གསུམ་པ་བྲི་བར་བྱའོ། ། ཞེས་པས་རྡོ་རྗེ་སེམས་དཔའ་མཚོན་ཏེ། རྩེ་ལྔ་མི་བསྐྱོད་པ། རྩེ་གསུམ་རྡོར་སེམས། ཡང་རྩེ་གསུམ་མི་བསྐྱོད་པར་བྱས་པའི་ཚེ་རྩེ་གཅིག་རྡོར་སེམས་སོ། ། ཚིགས་བཅད་རེ་གསུམ་པར།
ཙར་ཙི་ཀའི་པདྨའི་གདན་ཡི་དྭགས་ཏེ། ཞེས་པར། འབྲོ་ལུགས་པ་ཁ་ཅིག་པདྨའི་སྟེང་དུ་ཡི་དྭགས། དེ་ཡང་གཙོ་འཁོར་གྱི་ཁྱད་ཡིན་པས་པདྨའི་ལྟེ་བ་ལ་སྲོག་ཆགས་ཡོད་ཀྱི་འདབ་མ་ལ་མེད་ཟེར། རྭ་ལུགས་པ་རྣམས་ཡི་དྭགས་ཀྱི་སྟེང་དུ་པདྨ་ཡོད་ཅེས་མི་མཐུན་པ་ཡོད་ཀྱང་། རྭ་པའི་ལྟར་ཡིན་ཏེ། སྐད་དོད་ལ། པྲེ་ཏྃ་ཏ་དུ་པ་རི་ཀ་མ་ལྃ་ཨཥྚ་ད་ལྃ། ཞེས་ཡི་དྭགས་ཏེ་དེའི་པདྨ་ཞེས་པར་ཡོད་ཅིང་། འོག་ཏུ་ཁྱུ་མཆོག་གི་སྟེང་དུ་པདྨ་སོགས་གསལ་པོར་གསུངས་པ་དེ་ཉིད་ཡིན་ནོ། །
ཤོང་པས་འགྱུར་མ་ནོར་ཡང་ཕྱག་ལེན་ནོར་རོ། ། ཚིགས་བཅད་རེ་བདུན་པར། ནམ་མཁའ་དག་པས་ཤར་གྱི་སྒོའི་མདུན་དུ་སྔོན་མོའི་ཧཿདང་གཙུག་ཏོར་གྱི་ཧྃ་ངོ་། ། ཞེས་དང་། གནོད་མཛེས་རྒྱལ་པོའི་ཧྃ་ངོ་། ། ཞེས་པ་མི་འཐད་དོ་ཞེ་ན་སྐྱོན་མེད་དེ། སྐུའི་དཀྱིལ་འཁོར་དུ་ཁྲོ་བོ་དྲུག་ཀའི་ས་བོན་ཐིག་ལེ་ཅན། ཁྲོ་མོ་རྣམས་ཀྱི་ས་བོན་རྣམ་བཅད་ཅན་དུ་ཡོད་པའི་ཟླས་སྟོབས་ཀྱིས་སོ། ། དབང་གི་ལེའུའི་གསུམ་པའི་ཟིན་བྲིས་སོ། ། ཚིགས་བཅད་བདུན་ཅུ་རྩ་གཅིག་པར་ཞི་བ་ལས་ཐམས་ཅད་པ་ནི།
ཐུགས་དཀྱིལ་ཁྲུ་གཉིས་པ་དང་། རྒྱས་པ་ལས་ཐམས་ཅད་པ་ནི། ཐུགས་དཀྱིལ་ཁྲུ་བཞི་པ་དང་རྣམ་དག་སྦྱོར་བ་ཡིན་ནོ། ། འདིར་ཐང་སྟོན་གྱིས་སྐུ་གསུང་ཐུགས་ཡོངས་རྫོགས་ལ་སྦྱར་བ་ཡང་མ་འགྲིག་པས་ནོར་པའོ། ། ཚིགས་བཅད་དོན་གཉིས་པར། ཕྱོགས་རྣམས་ཀུན་ཏུ་ཀུ་ཤ་བགོད་པར་བྱའོ། ། ཞེས་པ་ལ། བླ་མ་ཤེར་སེང་གིས། ཐབ་ཀྱི་སྟེང་དུ་ཁང་པའི་འཇག་བད་བཞིན་འཁོར་བར་བགོད་པ་ནི་དགོངས་པ་མ་ཡིན་ནོ། ། རང་གི་གཡོན་གྱི་ཐབ་ཀྱི་ཁ་ཁྱེར་ལ་ཀུ་ཤ་རྩེ་མོ་ཤར་དུ་བསྟན་པ་སྔ་མའི་རྩེ་མོ་ཕྱི་མའི་རྩ་བས་ནོན་པ་གཉིས་དང་།
དེ་བཞིན་དུ་མེ་ལྷའི་རྒྱབ་ཀྱི་ཁ་ཁྱེར་ལ་རྩེ་མོ་ལྷོར་བསྟན་པ་གཉིས་དང་། རང་གི་གཡས་ཀྱི་ཁ་ཁྱེར་ལ་རྩེ་མོ་ནུབ་ཏུ་བསྟན་པ་གཉིས་དང་། རང་གི་མདུན་གྱི་ཁ་ཁྱེར་ལ་རྩེ་མོ་བྱང་དུ་བསྟན་པ་གཉིས་རྣམས་སྔ་མའི་རྩེ་མོ་ཕྱི་མའི་རྩ་བས་ནོན་པ་འགོད་པ་ལ་དགོངས་པའོ། ། རྟ་བབས་དང་བཅས་པའོ། ། ཞེས་པར། ཕ་གུ་དང་། དོ་ཞལ་དང་། བ་ཀུ་ལི་སོགས་ཀྱི་གསལ་ཁ་མེད་ཀྱང་ཕྱག་ལེན་ལ་འཁོར་བར་མཛད་དོ། ། དེ་ལྟར་ཐབ་ཆེ་བ་དང་ཆུང་བ་ཐམས་ཅད་ལ་ཁྲུ་གཉིས་དོར་ནས་རྭ་བ་གསུམ་ནི་ངེས་པའོ། ། ཞེས་པར།
བླ་མ་ཤེར་སེང་རྣམ་དག་རྩིས་པའི་ཁྲུ་གཉིས་ཡིན་པས་གདན་རྭ་བའི་ཕྱིར་བྱ་གསུངས། རྣམ་དག་རྩི། ཞེས་པ། ཐབ་ཁྲུ་གང་བའི་དཀྱིལ་ནས་ལོགས་ཐབ་ལ་ཁྲུ་ཕྱེད། ཟབ་ལ་མཐོ་གང་། རེ་ཁ་་་་་་མཆུ། འདོད་ཡོན་་་་་་ཁ་ཁྱེར་ཕ་གུ་ནས་པུ་ཤུའི་བར་་་་་་ཆེན་པོ་རྣམས་ལ་མཐོ་གང་། ཕྱིར་པདྨ་རྭ་དང་ཀུ་ཤ་ལ་མཐོང་གང་སྟེ། དེ་རྣམས་ཁྲུ་དོའོ། ། དེ་ནི་མི་འཐད་དེ།
རེངས་ཐབ་ལྟ་བུ་ལ་རྭ་བའི་ཕྱི་ནས་བསྲེག་རྫས་འབུལ་བ་མི་སྙོགས་པའི་ཕྱིར་དང་། ཁྲུ་གཉིས་དོར་ནས་རྭ་བ་གསུམ་ཞེས་པ་དང་འགལ་བས་སོ། ། ཚིགས་བཅད་དོན་གསུམ་པར། མཚན་མ་ནི་ལག་པའི་མཐིལ་གྱི་སོར་མོའི་ཕྲེང་བའོ། ། ཞེས་པར། ཤོང་བློ་བརྟན་གྱིས་རྒྱ་ཡུལ་དུ་དྲག་པོའི་སྦྱིན་སྲེག་མཛད་པའི་ཚེ། ལག་མཐིལ་གྱི་སོར་མོའི་ཕྲེང་བ་དགོས་བྱས་པས་བཙོན་པ་མང་པོའི་ལག་པ་ཤོར་ཞེས་གྲག དེ་ནི་འཇིམ་པ་ལ་བྱས་པས་མཆོག་གི་དངོས་སུ་དགོས་པ་མ་ཡིན་ཏེ། ཕྱི་རོལ་གྱི་འོག་ཏུ་བྱ་རོག་གི་མཇུག་མའི་ཕྲེང་བ་སའི་རང་བཞིན་ཞེས་གསུངས་པ་དང་། འདི་རིགས་འདྲ་བས་སོ། །
ཟུར་གསུམ་པ་ནི་རྣ་བ་ནས་རྣ་བར་ཁྲུ་གང་དང་། རྣ་བ་ནས་དབུ་མའི་ཆར་སོར་མོ་གཉིས་པ་ནི་སྙིང་པོའི་པདྨ་འོ། ། ཞེས་པར། ཁ་ཅིག་རྣ་བ་ནས་རྣ་བའི་ཚད་དབང་བཙན་པར་བྱས་ནས། པདྨའི་ཚད་དོན་མེད་བྱེད། ཁ་ཅིག་དེ་ལས་ཟློག་པར་བྱེད་དེ། གཉིས་ཀ་དང་མི་འགལ་བ་གཅིག་དགོས་པས་ཟུར་གསུམ་ཅུང་ཟད་ཕྱོགས་བསྣུར་བར་བྱའོ། ། འདིར་ཞི་བའི་ཐབ་ནི་ཟླ་བའི་རང་བཞིན་ཉི་མའི་མཚན་པས་མཚན་པའོ། ། ཞེས་སོགས་ལ། ལྷ་ཉི་མའི་ལག་ཆ་པདྨ་ཟླ་བའི་འཁོར་ལོ།
དུས་མེའི་གྲི་གུག རང་གི་མཚན་མ་གཉིས་ནི་རལ་གྲི་དང་མདའ། ས་རི་རབ་གཉིས་ཀའི་ལྕགས་སྒྲོག་ཅེས་སོ། ། འདིར་ས་དྷུ་པུ་ཏྲས་བཤད་པ་ནི་འགྲེལ་པ་དང་མི་མཐུན་ནོ། ། ཚིགས་བཅད་དོན་བཞི་པར། ལས་ཐམས་ཅད་ལ་མེ་ལྷ་བརྒྱུད་ནས་དཀར་པོ་ཞལ་གཅིག་ཕྱག་བཞི་པ་གཡོན་ན་རིལ་བ་ཆུ་སྐྱེས། གཡས་ན་དབྱུག་པ་བགྲང་འཕྲེང་བསྣམས་པ་དང་། འགྲེལ་བར་ལྗང་ཁུ་ཞལ་གཅིག་ཕྱག་བཞི་པར་བཤད་པ་གདམ་ཁ་ཅན་ནོ། ། ཚིགས་བཅད་དོན་ལྔ་པར། རེངས་པ་ལ་བསྐ་བའི་ཤིང་གིས་སོ། །
ཞེས་པར། བསྐ་བའི་རོ་ནམ་མཁའི་ཁམས་སུ་བཤད་ཅིང་། བསྐ་བའི་ནུས་པ་བསིལ་བ་ཡིན་པས། ཞི་རྒྱས་ཀྱི་ལས་ལ་བསྔགས་པར་གོང་དུ་བཤད་པ་དང་འགལ་ལོ། ། ཞེ་ན། སྐྱོན་མེད་དེ། གོང་དུ་བཤད་པ་ནི་རོ་དང་ནུས་པ་རང་གི་ངོ་བོའི་དབང་དུ་བྱས་པ་ཡིན་ལ། འདིར་བསྐ་བ་ནམ་མཁའི་ཁམས་རྟེན་དང་། དེ་ལས་སྐྱེས་པའི་མེ་སའི་ཁམས་བརྟེན་པ་ཡིན་པས་བསྐ་བའི་ཤིང་གི་མེ་རེངས་པའི་ལས་ལ་བསྔགས་པར་དགོངས་སོ། ། ནམ་མཁའ་དང་ས་རྟེན་དང་བརྟེན་པ་ཡིན་པ་དང་།
ནང་ལེར། འཛིན་མ་དང་རླུང་དག་ནི་ནམ་མཁའི་སྙིང་པོ་སྟོང་པའི་དབུས་ན་གནས་པའོ། ། ཞེས་སོགས་ཀྱིས་ཤེས་སོ། ། དགང་གཟར་གྱིས་སྲེག་བླུགས་དབུལ་བར་བྱ། ཞེས་པར་རྒྱུད་གཞན་ནས། བླུགས་གཟར་རྐྱང་པས་མར་འབུལ་བ་ལ་སྲེག་བླུགས། དགང་གཟར་མར་གྱིས་བཀངས་པའི་སྟེང་དུ། བླུགས་གཟར་མར་གྱིས་བཀངས་ཁ་སྟེང་དུ་བསྟན་ནས་བཞག་པ་འབུལ་བ་ལ་དགང་ལུགས་ཟེར་ལ། འདིར་ཕྱི་མ་ལ་སྲེག་ལུགས་སུ་བཤད་དོ། ། འོན་ཀྱང་མན་སྙེར།
སྲེག་ལུགས་ནི་དགང་བླུགས་སོ། ། ཞེས་བཤད་སྣང་ངོ་། ། ཤ་ཟའི་མེ་ལ་རིང་དུ་བདག་འགྲོའོ། ། ཞེས་པ་ཤ་ཟའི་མེ་ནི་མཆོད་སྦྱིན་གྱི་མེ་སྟེ། དེའི་དོན་དུ་གནས་སྐབས་སྦྱིན་སྲེག་བྱེད་ཀྱང་། ཐམས་ཅད་དུ་མ་ཡིན་པས་རིང་དུ་འགྲོ་སྟེ་སྤང་བར་བྱའོ། ། རི་ཀ་རབ་འཛིན་གཤིན་རྗེའི་རྒྱལ་སྲིད་རྒྱུག ཅེས་པར། རི་ཀ་ནི་ངེས་བརྗོད་ཀྱི་རིག་བྱེད། དེ་འཛིན་པའི་བྲམ་ཟེས་མཆོད་པའི་ལྷོའི་མེ་ཡང་གཤིན་རྗེའི་རྒྱལ་སྲིད་རྒྱུག་སྟེ་འཆི་བར་འགྱུར་བས་སྤངས་བར་བྱའོ། །
ལྷ་དང་སྐྱེ་དགུ་སོགས་ལ་བསྲེག་བྱ་འཛིན། ཅེས་པ་བསྲེག་བྱ་འཛིན་པ་ཁྱིམ་བདག་གི་མེ་སྟེ། དེ་ཡང་ལྷའི་འགྲོ་བར་གཏོགས་པས་སྤང་བར་བྱ། འདི་ཉིད་དུ་ནི་གཞན་སྐྱེས་རིག་བྱེད་འདི། ། ཞེས་པ་དེ་ཁོ་ན་ཉིད་བཞི་པ། བདེན་པ་ཡེ་ཤེས་ཀྱི་མེ་གཞན་སྐྱེས་རིག་བྱེད་འདིའི་དོན་དུ་ལྷ་དང་སྐྱེ་དགུ་སོགས་ཐམས་ཅད་སྦྱིན་སྲེག་བྱེད་ཅེས་པ་ཡིན་ནམ་སྙམ་སྟེ། ཚིགས་བཅད་འདི་རིག་བྱེད་ཀྱི་ཚིག་ཡིན་ཞིང་། འགྲེལ་པ་མེད་པས་དོན་ཇི་ལྟ་བ་བཞིན་ཤེས་དཀའ་བར་སྣང་ངོ་། ། ཨོཾ་སརྦ་པཱ་པྃ་ད་ཧ་སོགས་འདས་པའི་མེ་ལྷ་བྱོན་ཟན་དབུལ་བ། ཨོཾ་བཛྲ་ཨ་ན་ལ་སོགས་འཇིག་རྟེན་པའི་མེ་ལ་བྱོན་ཟན་དབུལ་བའོ། །
ཞི་བ་ལ་ཟླ་བའི་ལྕེའོ། ། རྒྱས་པ་ལ་ཉི་མའི་ལྕེའོ། ། ཞེས་ཉི་ཟླ་གཉིས་ཀ་ཞི་རྒྱས་སུ་བཤད་པ་ནི་འགལ་ཏེ། ཉི་ཟླ་གཉིས་རླུང་གི་ཁམས་སུ་གོང་འོག་དུ་མ་ནས་བཤད་པའི་ཕྱིར་རོ། ། ཞེ་ན། སྐྱོན་མེད་དེ། ཟླ་བ་ནི་ཁུ་བ་སྟེ་སྐུ་རྡོ་རྗེ། ཉི་མ་ནི་རྡུལ་ཏེ་གསུང་རྡོ་རྗེ་ཡིན་ལ། སྐུ་རྡོ་རྗེ་ནི་ལུས་ཀྱི་དབང་གིས་ཆུའི་ཁམས་ཡིན་པས་ཞི་བ་ལ་འཇུག གསུང་རྡོ་རྗེ་ལུས་ཀྱི་དབང་གིས་མེའི་ཁམས་ཡིན་ཡང་།
བསམ་པའི་དབང་གིས་ཆུའི་ཁམས་ཡིན་པས། བསམ་པའི་དབང་གཙོ་བོར་བྱས་ནས་རྒྱས་པ་ལ་སྦྱོར། སྤེན་པ་སའི་ཁམས་ཡིན་པ་ལ། བསད་བསྐྲད་དང་དབྱེ་བ་ལ་སྦྱོར་བ་འགལ་ཞེ་ན། སྤེན་པ་ནི་ལུས་ཀྱི་དབང་པོ་ཡིན་ལ། དེ་ཡུལ་རེག་བྱ་འཛིན་པར་བྱེད་ཅིང་། ལུས་ཀྱི་དབང་པོ་དེ་ལུས་ཀྱི་དབང་གིས་སའི་ཁམས་ཡིན་ཡང་། བསམ་པའི་དབང་གིས་རླུང་གི་ཁམས་ཡིན་ཏེ། ཡུལ་རེག་བྱ་འཛིན་པའི་ཕྱིར་རོ། ། དེ་བཞིན་དུ་ཕུར་བུ་དང་པ་སངས་གཉིས་ལུས་ཀྱི་དབང་གིས་ཆུའི་ཁམས་ཡིན་ཡང་བསམ་པའི་དབང་གིས་མེའི་ཁམས་ཡིན་པས་དབང་དགུག་ལ་སྦྱོར་བ་མི་འགལ་ལོ། །
གཟའ་ལྷག་དང་མིག་དམར་མེའི་ཁམས་ཡིན་པ་ལ་རྨོངས་རེངས་ལ་སྦྱོར་བ་འགལ་ཞེ་ན། སྐྱོན་མེད་དེ། བསྒྲུབ་ལེའི་ཚིགས་བཅད་བརྒྱ་བརྒྱད་ཅུ་པར། འདིར་ནི་ལྟོ་འཕྱེ་རྣམ་དག་གཟའ་བདུན་རབ་ཏུ་དབྱེ་བས་འཆར་བར་འགྱུར། ། ཞེས་གཟའ་དང་ཀླུ་ལོངས་སྤྱོད་ཀྱི་དབང་གིས་འགྲོགས་པ་ན་མིག་དམར་དང་འཇོག་པོ། ལྷག་པ་དང་སྟོབས་རྒྱུ་ཡིན་པ་ལ། གྲོགས་ཅན་མིག་དམར་མེ་ཁམས་ཡིན་ཡང་། གྲོགས་འཇོག་པོ་ས་ཁམས་ཡིན་པས་གྲོགས་ཀྱི་དབང་གིས་བཞག་ཅིང་། གྲོགས་ཅན་ལྷག་པ་མེ་ཁམས་ཡིན་ཡང་གྲོགས་སྟོབས་རྒྱུ་ལུས་ཀྱི་དབང་གིས་རླུང་ཁམས་པ་ཡིན། བསམ་པའི་དབང་གིས་ས་ཁམས་གྲོགས་ཀྱི་བསམ་པའི་དབང་གིས་བཞག་གོ །
འདོད་པའི་མེ་མཆོད་སྦྱིན་གྱི་མེ་ནི་རང་གི་ལྷ་སྟེ། གཟའ་ཐམས་ཅད་ལ་ཁྱབ་པར་བྱེད་པ་ཉིད་ཀྱི་ཕྱིར། ཡེ་ཤེས་ཀྱི་མེ་ཞེས་བྱ་བ་རྡོ་རྗེ་སློབ་དཔོན་གྱིས་སྔར་གྱི་ཆོ་གས་མཆོད་པར་བྱའོ། ། ཞེས་གཞུང་གསལ་ཁ་ཅན་འདིས། ཁ་ཅིག་དུས་འཁོར་ནས་ཡེ་ཤེས་ཀྱི་མེ་ལྷ་མ་བཤད་ཟེར་བ་བཀག་ཅིང་། ཤང་པའི་ཡིག་ཆ་ལའང་ཆད་འདུག་སྟེ་གཞུང་འདི་མ་ངེས་པས་ནོར་པ་ཆེན་པོ་བྱས་པ་ཡིན།

རང་ལུགས་ལ་འདོད་པའི་མེ་དཔལ་དུས་ཀྱི་འཁོར་ལོའི་ལྷ་ཚོགས་སོ། ། ཚིགས་བཅད་དོན་དྲུག་པར། དེ་ནས་ཡན་ལག་གི་ཞེས་པར་ནི། ཨོཾ་ཧྲྀཾལཱ་ཧྲྃ་ཞེས་སོགས་བསྡུ་རིམ་དུ་འབྱུང་བ་ནི་དྲག་པོའི་དབང་དུ་བྱས། ཞི་རྒྱས་སོགས་ལ། ཨོཾ་ཧྲཱཾ་ཧྲཱྀཾ་ཧྲཱྀཾ་ཧྲཱུཾ་ཧྲྀཾལཱ་ཧྲཿཞེས་སྐྱེ་རིམ་དུ་བཟླས་དགོས་པར་འོག་ཏུ་གསལ་བར་བཤད་དོ། ། དེ་ནས་ཟན་དང་ཆུ་བཟུང་ནས་བཀྲིས་བརྗོད་པར་བྱའོ། ། ཞེས་པ་འདི་ལ་བརྟེན་ནས་འགྲོ་བ་རྣམས་འབྲང་རྒྱས་ཀྱི་གཟུགས་སུ་བྱས་ནས་ཕྱིར་མི་འདོར། རྭ་བ་རྣམས་ཐབ་ཀྱི་ཕྱི་རོལ་ཏུ་རྣམ་པར་ཕྱིན་ཏེ་ཟན་དང་ཆུ་དེ་ཕྱི་རོལ་ཏུ་རྣམ་པར་གཏོར་ནས་ཞེས་པ་འདི་ལ་བརྟེན་ནས་ཕྱི་རོལ་པའི་གཏོར་མར་བྱས་ནས་ཕྱི་རོལ་ཏུ་འཐོར་ཏེ་ཕྱི་མ་གཞུང་ན་གསལ་ལོ། ། འདིར་ཇོ་ནང་དུ་བླ་མ་འཕགས་པའི་མཆོད་གཡོག་པ་སངས་རྒྱས་དཔལ་གྱིས་འབྲང་རྒྱས་ཕྱི་རོལ་ཏུ་དོར་བས་རྣམ་རྟོག་ཟོས་པའི་གཏམ་རྒྱུད་ཡོད་དེ། ཕྱག་ལེན་མ་མཐུན་པས་ལན་ནོ། །
ཚིགས་བཅད་དོན་བརྒྱད་པར། རྡུལ་ཚོན་བཏབ་པའི་རྗེས་ལ། ཞེས་པར། རྒྱུད་མང་པོ་ནས། རྡུལ་ཚོན་བཏབ་ཚར་ནས་ལྷའི་མཚན་མ་འགོད་པར་གསུངས་ཤིང་། འདིར་ཡང་གསལ་བར་གསུངས་པ་ལ། དཀྱིལ་འཁོར་ཆེན་པོ་འདི་ལྟ་བུ་ལ་རྡུལ་ཚོན་བཏབ་ཚར་ནས་དབུས་ཀྱི་ལྷའི་མཚན་མ་འགོད་པར་མི་སྙོགས་པས། བླ་མ་འཕགས་འོད་པའི་གསུང་གིས། ཐུགས་དཀྱིལ་གྱི་པན་རག་བྲིས་ཚར་ནས། ལྷག་མ་བློས་སྤྲུལ་ཏེ་དེ་ནས་མཚན་མ་འགོད་ཀྱིན་འབྲི་བ་ཡིན་གསུངས་ཏེ་ཤིན་ཏུ་ལེགས་སོ། །
དེ་ནས་སློབ་དཔོན་ཤར་གྱི་ཞལ་དུ་འདུག་སྟེ། ཞེས་པར། བླ་མ་ཤེར་སེང་ན་རེ། སློབ་དཔོན་ཆེན་པོ་དང་ཆུང་བ་གཉིས། སྔ་མ་ལའང་སྒོམ་པ་ཆེ་ཆུང་གཉིས་ལས། ཆེ་བ་ཡིན་ན་བདག་ཉིད་རྡུལ་ཚོན་གྱི་དབུས་སུ་འདུག་པར་མོས་ལ། བདག་བསྐྱེད། རྡུལ་ཚོན་ལྷར་བསྐྱེད་པ་ལྷན་ཅིག་ཏུ་བྱེད། གོམས་པ་ཆུང་བ་ཡིན་ན་འདི་ནས་གསུངས་པ་ལྟར་བྱེད་ཅིང་། དེ་གཉིས་ཀ་ལའང་མཆོད་པ་སོགས་ལས་ཀྱི་རྡོ་རྗེས་བྱེད།
ལས་ཀྱི་རྡོ་རྗེ་མེད་པའི་སློབ་དཔོན་ཆུང་བ་ཡིན་ན་ཐམས་ཅད་རང་གི་ཤར་སྒོར་གནས་ནས་བྱེད་གསུངས། གསང་འདུས་སོགས་རྒྱུད་སྡེ་གཞན་ལ་དེ་འདྲའི་ལུགས་ཡོད་ཀྱང་། འདིར་གཞུང་ནས་དངོས་སུ་གསུངས་པ་ལྟར་བྱ་དགོས་སོ། ། རྡུལ་ཚོན་གྱི་དཀྱིལ་འཁོར་ལ་དམ་ཚིག་གི་དཀྱིལ་འཁོར་དུ་བསྒོམས་ནས་ཞེས་པར་བླ་མ་རྡོ་རྗེ་རྒྱལ་མཚན་པའི་གསུང་ནས། སྔར་ཡིག་འབྲུ་བཀོད་ན་དེ་ལས་འོད་འཕྲོས་འདུས། ཕྱག་མཚན་དུ་གྱུར། དེ་ལས་འོད་འཕྲོས་འདུས་ཏེ་ལྷར་བསྒོམ། སྔར་ཕྱག་མཚན་བཀོད་ན་དེ་ལས་འོད་ཀྱི་སྤྲོ་བསྡུ་བྱས་ནས་ལྷར་བསྒོམ་གསུངས། རྣམ་པར་རྒྱལ་བའི་བུམ་པའི་མདུན་དུ་གཞན་ཁྲུ་གང་བའི་དཀྱིལ་འཁོར་བྱ་སྟེ། ཞེས་པ་ནི།
བུམ་པ་ལྔ་ཡི་བྱ་བ་ལ། རྒྱལ་བའི་བུམ་པའི་སྟེང་དུ་རྣམ་པར་རྒྱལ་བ་དུང་འོང་བས་དེའི་དབང་དུ་བྱས་ནས་བསྟན་གྱི། རྣམ་རྒྱལ་གཉིས་སུ་བྱས་པའི་རྣམ་རྒྱལ་དཀྱིལ་འཁོར་གྱི་མདུན་དུ་བཀོད་པ་དེའི་མདུན་དུ་བྱ་བ་ནི་མ་ཡིན་ཏེ། དེ་དཀྱིལ་འཁོར་གྱི་མདུན་དུ་བཀོད་པ་མེད་པའི་ཕྱིར་རོ། ། ཚིགས་བཅད་གྱ་གཉིས་པར། སྙིང་ཁ་དང་། མོག་བོ་དང་། གཙུག་ཏོར་དང་། གོ་ཆ་དང་། མིག་དང་།
མཚོན་ཆ་སྟེ། ས་དང་། ཆུ་དང་། མེ་དང་། རླུང་དང་། སྟོང་པ་དང་། ཡེ་ཤེས་ཀྱི་དབྱངས་དང་བཅས་པ། ཧྲཾ་ཡིག་གི་སྔགས་ཉིད་དེ། ཞེས། སྙིང་ཁ་ས།
གཙུག་ཏོར་མེ། མིག་སྟོང་པར་བྱས་པ་ཡང་སྤྱི་དང་འགལ་ཞིང་། ས་ཡིས་ཞི་བ་སྒྲུབ་པ་དང་། ནམ་མཁས་དབང་། ཡེ་ཤེས་ཀྱིས་རྨོངས་རེངས་བསྒྲུབ་པར་བྱ་བ་ནི་སྤྱི་དང་འགལ་ལོ་ཞེ་ན། སྐྱོན་མེད་དེ། ཡན་ལག་དྲུག་གི་སྔགས་བསྡུས་པའི་རིམ་པས། སྙིང་ཁ་ནས་མགོ་བརྩམས་ནས་འགོད་པར་གསུངས་པ་དེ་སྒྲ་ཇི་བཞིན་པའི་དབང་དུ་བྱས་ནས་སྙིང་ཁ་ས་དང་། གཙུག་ཏོར་མེ་ལ་སོགས་པ་གསུངས་ཀྱི། ཁམས་རྣམ་དག་གི་དབང་དུ་བྱས་པ་མ་ཡིན་ནོ། །
ཁམས་རྣམ་དག་གི་དབང་དུ་བྱས་ནས། དགོངས་པའི་དབང་གིས་སྙིང་ཁ་ཞེས་པ་ལྟེ་བ་ལའང་གོ་བར་བྱ་ཞིང་། དེ་བཞིན་དུ་མཚོན་ཆས་གསང་གནས་གོ་བར་བྱ་སྟེ། གོང་དུ་ཡན་ལག་དྲུག་པོ་ས་ལ་སོགས་པའི་ཚུལ་དང་། དགོངས་པའི་སྐད་གཞན་གྱིས་ཀྱང་། སྙིང་ཁ་ནི་ལྟེ་བའོ། ། ཞེས་སུ་གསུངས་ཤིང་། ལེའུ་དང་པོར་ཡང་འཆད་པར་འགྱུར་བའི་ཡན་ལག་དྲུག་དགོད་པ་ལ་རིག་པར་བྱའོ། ། ཞེས་ཁམས་རྣམ་དག་གི་དབང་དུ་བྱས་ནས་འཁོར་ལོ་དྲུག་ལ་དགོད་དགོས་པར་གསུངས་ཤིང་། ཞི་བ་ལ་ཧྲྀཾལཱ་ན་མཿ
ཞེས་པའི་ཁམས་ལ་སྦྱོར་བ་ནི་ཡི་གེ་ལཱི་ས་ཡིན། ན་མཿཆུ་ཡིན་པས་སའི་སྙིང་པོ་ཆུ་ཡིན་པ་དང་བསྟུན་ཏེ། ཞི་བའི་ལས་སྒྲུབ་བྱེད་ཆུ་ཡིན་པས་དེ་སའི་ཁོང་ན་གནས་པས་དེ་ལྟར་བྱས་སོ། ། ནམ་མཁའ་ལ་དབང་གི་ལས་སྦྱར་བ་ནི། ནམ་མཁའ་ནི་ཁུ་བའི་ཁམས་མཚོན་ཏེ། ནང་ལེར། སྟོང་པའི་སྒྲས་ཁུ་བའི་ཁམས་བརྗོད་དེ། ཞེས་གསུངས་པས་སོ། ། སྟོང་པ་ཁུ་བའི་ཁམས་དེ་གཏུམ་མོའི་མེས་ཞུ་བ་ལས་ཆགས་པ་རྒྱས་པར་བྱེད་དེ། དེས་དབང་དུ་བྱ་བ་འགྲུབ་པས་སོ། །
ཡེ་ཤེས་ལ་རྨོངས་རེངས་སྦྱོར་བ་ནི། རེངས་པ་ནི་སའི་རང་བཞིན་དུ་བཤད་ལ། ལྷུན་པོ་ནམ་མཁའི་ཁམས་ཡིན། དེའི་བསམ་པ་ཡེ་ཤེས་ཀྱི་ཁམས་ཡིན་པས་དེའི་དབང་དུ་བྱས་པའམ། ཡང་རིགས་དྲུག་རྡོ་རྗེ་བཞིར་བསྡུས་ཙ་ན། ཡེ་ཤེས་རྡོ་རྗེ་ནུབ་ཞལ་སེར་པོ་ཡིན་ལ། དེས་རྨོངས་རེངས་འགྲུབ་པ་ལ་དགོངས་སོ། ། ཚིགས་བཅད་གྱ་བཞི་པར། ཨོཾ་བུདྡྷ་ཡ་སོགས་ཀྱིས་དཀོན་མཆོག་གསུམ་མདོར་བསྟན། སངས་རྒྱས་ལ་ཐབས་ཤེས་རབ་གཉིས་ཏེ་རྡོར་སེམས་དང་ཤེར་ཕྱིན་ནོ། །
ཐབས་རྒྱས་པར་བཤད་པ་སྐུ་བཞི། ཤེས་རབ་རྒྱས་པར་བཤད་པ་རྡོ་རྗེ་བཞིའོ། ། ཆོས་ལ་རྟོགས་པའི་ཆོས་རྣམ་ཐར་སྒོ་བཞི་དང་ཚངས་པའི་གནས་བཞི་ཤེས་རབ་དང་ཐབས་སོ། ། ལམ་བྱང་ཕྱོགས་སོ་བདུན་ཏེ་དེ་རྣམས་རྟོགས་པའི་ཆོས། ཆོས་ཕུང་བརྒྱད་ཁྲི་བཞི་སྟོང་ལུང་གི་ཆོས་སོ། ། དེ་རྣམས་ཀྱིས་ཆོས་རྒྱས་པར་བཤད་དོ། ། ཆོས་སྟོན་པ་པོ་ནི་དགེ་འདུན་རྒྱས་བཤད། དེ་དག་གི་དོན་བསྡུ་ནི། ཨོཾ་རཏྣ་ཏྲ་ཡཱ་ཡ་ན་མཿ དེ་མན་ཆད་སྔ་མ་རྣམས་ཀྱི་ཤིན་ཏུ་རྒྱས་བཤད།
དེ་རྣམས་ཀྱི་མཇུག་བསྡུ་ནི། ཨོཾ་གུ་རུ་སོགས་སོ། ། ཚིགས་བཅད་གྱ་བརྒྱད་པར། རྒྱུད་གཞན་དུ་མ་ལས་གསུངས་པའི་ཀླུ་བྱེད་ཅེས་པར། བླ་མ་ཆོས་སྐུ་འོད་ཟེར་གྱིས། ཆོས་རྗེ་འཇམ་གསར་ལ་གསང་འདུས་ཀྱི་དབང་ཞུས་པའི་དུས་སུ། གསང་འདུས་རྩ་རྒྱུད་སཾ་སྐྲི་ཏའི་སྐད་དུ་རྩར་རེ་བཏོན་ཟེར། ཚིགས་བཅད་གྱ་དགུ་པར། ཇོ་ནང་དུ་ཡེ་ཤེས་ཕབ་ནས། སྐུ་ཕེབས་ན་གར་བྱེད།
གསུང་ཕེབས་ན་སཾ་སྐྲི་ཏའི་སྐད་སྨྲ། ཞེས་བཤད་པ་མཛད་པས་གཅིག་གདོད། བུདྡྷ་དྷརྨ་ཟེར་ནས་འཁྲབས་པ་དང་། ཁམས་པ་ཞིག་ན་རེ། འཕྱི་ཤོར་ཟེར་བ་དང་། པཎ་ཆེན་ཤཱཀྱ་ཤྲཱི་དབུས་ནས་གཙང་དུ་འབྱོན་པའི་ལམ་ཁར། མགྲོན་བཙུན་གཅིག་ཕག་མོའི་བྱིན་རླབས་ཞུ་ཟེར། སྔར་པཎ་ཆེན་དེ་ལ་བཀའ་དོག་པ་ཡིན་ནའང་། དེ་ལ་དེ་མ་ཁད་གནང་ནས་ཡེ་ཤེས་ཕབས་པས་གར་བྱེད། སཾ་སྐྲི་ཏ་མང་པོ་ལབ་པའི་བགྲོས་དང་།
ནམ་མཁའ་ལ་འགྲོ་ཞེས་པར། བི་བྷུ་ཏིས་བལ་པོར་ཡེ་ཤེས་ཕེབས་པ་ཞིག་ནམ་མཁའ་ལ་ཤོར་ནས་མ་ཟིན། ཕྱིས་འདི་བྱར་མི་ཉན་པ་གཅིག་ཡོང་གསུངས་ནས་མི་མཛད། ཁོང་གིས་མཛད་པའི་དཀྱིལ་ཆོག་འགའ་ཞིག་ལ་ཡེ་ཤེས་ཕེབས་པ་མ་མཛད་པའི་རྒྱུ་མཚན་ཡང་དེ་ཡིན་གསུང་། ཐུགས་ཕེབས་པ་ནི་སོགས་སུ། ག་ཟི་གཅིག་གིས་ཐར་ལོ་ལ་སྦྱོར་དྲུག་ཞུས་དུས། ཡེ་ཤེས་བབས་ནས་ཕྱི་ནང་གི་དོན་མང་པོ་དང་། ཐར་ལོའི་ཕྱག་རྫས་ཅི་ཡོད་རྣམས་དང་། དེའི་སྐུ་ཚེ་ཇི་ཙམ་བཞུགས་པ་ཤེས་ནས་སྨྲས་པ་བཞིན་བྱུང་ངོ་། ། ཚིགས་བཅད་གོ་གཉིས་པར།
ད་ནི་ཕེབས་པ་བཏང་ཞེས་པ་ལ་བླ་མ་ཤེར་སེང་ཡེ་ཤེས་ཕེབས་པ་མི་གཤེགས་པར་བརྟན་པར་བཞུགས་སུ་གསོལ། ཟེར་བ་ནི་གཞུང་འདི་དང་འགལ། འོན་ཀྱང་ཕེབས་པ་བཏང་བའི་དོན་རྣམ་འགྱུར་མ་ཞི་བ་ཞི་བར་བྱེད་པའོ། ། ཚིགས་བཅད་གོ་དྲུག་པར། སའི་རང་བཞིན་རིན་ཆེན་བཅས། ། ཞེས་པར། བླ་མ་ཨུ་རྒྱན་པ་ན་རེ། ས་ལ་རིན་པོ་ཆེའི་གཟུགས་བྱས་པ་བུམ་རྫས་སུ་རུང་སྟེ། ས་ཡི་རང་བཞིན་རིན་ཆེན་བཅས། ། ཞེས་བཤད་ཟེར།
ལྷོ་པ་ཆོས་ལྡན་ན་རེ། ཚིག་དེ་འདྲ་མ་བཤད་ཟེར། གལ་ཏེ་བཤད་ན་ཁྱེད་ཅི་བྱེད་ཟེར། དེ་ལྟ་ན་ངའི་མགོ་བོ་ཁོས་ཟེར་བ་ལ། ཨུ་རྒྱན་པས། འགྲེལ་པའི་སྐབས་འདི་བསྟན་ནས། མགོ་བོ་ཤོག་པ་ཡིན་ཟེར་ནས་མགོ་བོ་ལ་སོལ་བའི་རི་མོ་བྲིས་ཀྱང་། ལྷོ་པ་ཆོས་ལྡན་ལ་སྨྲ་རྒྱུ་མ་བྱུང་པར། རྡུལ་ཁྲ་ལ་ལ་འདུག་ཟེར་བའི་གཏམ་རྒྱུད་ཡོད་དེ། དེ་ནི་གཉིས་ཀས་བླ་བཙོངས་པ་ཡིན།
གཞུང་གི་དོན་ནི། སའི་རང་བཞིན་གྱི་བུམ་པ་གང་ན་རིན་ཆེན་དང་བཅས་པ། ཞེས་པའོ། ། དབང་བདུན་གྱི་སྐབས་སུ་འབྲོ་བ་རྣམས་རྡོར་དྲིལ་གྱི་དབང་ལ་རྗེས་སུ་དུང་གི་ཆུས་དབང་བསྐུར་བ་བྱེད་ལ། ཅོད་པཎ་སོགས་ལྔ་ལ་དུང་གི་ཆུས་དབང་བསྐུར་བ་མི་མཛད། རྭ་པ་རྣམས་ཅོད་པཎ་སོགས་ཀྱི་རྗེས་སུའང་ཆུ་དབང་བསྐུར་བར་བཞེད། འདི་ནི་རྭ་པ་ལྟར་ཡིན་ཏེ། འོག་ཚིགས་བཅད་བརྒྱ་དང་བཅུ་པར། འདིར་དང་པོར་དབང་བདུན་པོ་ཆུའི་མིང་ཅན། ཞེས་གསུངས་པས་སོ། །
ཚིགས་བཅད་གོ་བདུན་པར། དེ་ནས་སློབ་མ་ལ་ལག་པར་རྡོ་རྗེ་དྲིལ་བུ་བྱིན་ནས་ཆེ་གེ་མོ་རྡོ་རྗེ། དེ་དག་གིས་སློབ་དཔོན་ཏེ། ཞེས་པ་ནི་རྡོ་རྗེ་སློབ་དཔོན་ཆུང་བ་རྣལ་འབྱོར་རྒྱུད་མན་ཆད་ཀྱི་བྲི་བཤད་ལ་དབང་བར་ནུས་པ་ཡིན། ཁ་ཅིག་འདིར་སློབ་དཔོན་གྱི་དབང་མ་ཡིན་པར་འདོད་པ་ནི་ནོར་རོ། ། རྣམ་པར་སྣང་མཛད་ཀྱི་ཆུ་དབང་དང་ཞེས་པར། འདི་ཡོ་གའི་ལུགས་མི་བསྐྱོད་པ་ཆུ་དབང་བླ་མེད་ཀྱི་ལུགས། ཞེས་བླ་མ་ཤེར་སེང་གསུངས་པ་མི་འཐད་དེ། ཡོ་ག་ལུགས་ལ་དེ་མེད་ཅིང་། བླ་མེད་ལའང་མ་ངེས་ཏེ།
གསང་འདུས་དབང་ཆོག་སྒྲ་གཅན་འཛིན་དཔལ་བཤེས་གཉེན་གྱིས་མཛད་པ་ལས། རྣམ་སྣང་ཆུ་དབང་དུ་མཛད་པས་སོ། ། གཏུམ་པོ་མྱ་ངན་མེད་དང་། ཆོས་རྒྱལ་མྱ་ངན་མེད་པ་བཞིན། ཞེས་པར། སྔོན་རྒྱལ་པོ་ཞིག་ལ་མ་རིགས་བཟང་བ་ལ་སྐྱེས་པའི་བུ་བཅུ་བདུན། རིགས་ངན་མ་ལས་བྱུང་བའི་བུ་གཅིག་སྟེ་བཅོ་བརྒྱད་ཡོད་པ་ལས། དེ་རྣམས་སུས་རྒྱལ་ས་ཐོབ་བརྟག་པའི་ཕྱིར། བྲམ་ཟེ་མཚན་མཁན་ལ་བསྟན་པས། བྲམ་ཟེས་ལེགས་པར་བརྟགས་ནས།
ཟས་ཀྱི་མཆོག་ཟ། གོས་ཀྱི་མཆོག་གོན། སྟན་གྱི་མཆོག་ལ་བསྡད་པ་དེས་ཐོབ་ཟེར། དེ་ནས་ཐེ་ཚོམ་དུ་གྱུར་ཏེ། རིམ་པ་བཞིན་འདི་ཡིན་ནམ་དྲིས་པས། དེ་རྣམས་གང་ཡང་མ་ཡིན། ཟས་ཀྱི་མཆོག་འབྲས་ཟན་ཟ། གོས་ཀྱི་མཆོག་རས་གོས། སྟན་གྱི་མཆོག་ས་ལ་སྡོད་པ་དེའོ། ། ཞེས་བྱས་པས།
རིགས་ངན་མའི་བུ་ལ་ཟེར་བར་འདུག་སྟེ། དེས་རྒྱལ་ས་ཐོབ་པ་མི་འོང་། བྲམ་ཟེའི་མཚན་འདི་ལ་རྒྱུ་མཚན་མི་འདུག་ཟེར། དུས་རེ་ཞིག་ན་རྒྱལ་པོ་དེ་ལ་ཕས་ཀྱི་དམག་གཡོས་ཏེ། ཡང་ན་འོག་ཏུ་འདུས་ཡང་ན་རྒྱལ་ས་འཕྲོག་ཟེར་དུ་བྱུང་ནས། རྒྱལ་བུ་བཅུ་བདུན་དམག་ལ་སོང་། དེའི་བར་ལ་ཡབ་རྒྱལ་པོ་ཚེའི་དུས་བྱས། གཏམ་དེ་རྒྱལ་བུ་རྣམས་ཀྱིས་ཐོས་ན་དམག་འཕམ་གྱི་དོགས་ནས། རེ་ཞིག་འདི་ཀ་བསྐོས། ཕྱིས་ཕབ་པས་ཆོག་ཟེར་དེ་བློན་པོས་གྲོས་བྱས།
རིགས་ངན་མའི་བུ་དེ་རྒྱལ་སར་བཏོན། དེས་ཕོ་ཉ་བཀྱེ་ནས། དང་པོར་ཕུ་བོ་བཅུ་བདུན་པོ་བསད། དེའི་རྟིང་ལ་མི་མང་པོ་བསད། ཁྲིམས་སུ་བཅའ་བ་ལ་ཁང་པ་གཅིག་ཏུ་སྲུང་མ་མ་གཏོགས་སུ་བྱུང་ཡང་གསོད་པའི་ཁྲིམས་བཅས། དེའི་ཚེ་འཕགས་པ་ཀུན་དགའ་བོའི་མཁན་བུ། དགྲ་བཅོམ་པ་གྲགས་པའི་སློབ་མ་དགེ་ཚུལ་ཆུང་ངུ་ཞིག་གིས་ཁང་པ་དེར་ཕྱིན་པས། སྲུང་མས་བཟུང་ནས་གསོད་པར་བྱས་པ་དང་། ངས་མ་ཉེས་ཟེར། ཁྲིམས་ཡིན་ནོ་བྱས་པས་འོ་ན་རྒྱལ་པོ་ལ་ཞུས་ཤིག
ངས་མཁན་པོའི་གསུང་མ་བསྒྲུབས་ཀྱི་ཞག་བདུན་མ་གསོད་ཅིག་ཟེར། དེ་ལྟར་བྱས་ནས་བསྒོམས་པས་དགྲ་བཅོམ་པའི་འབྲས་བུ་ཐོབ། རྫུ་འཕྲུལ་གྱིས་འགྲོས་སམ་སྙམ་པ་ལ། རྒྱལ་པོ་ཐུལ་བར་ཤེས་ནས་བསྡད། རྒྱལ་པོས་བསྒོ་བ་བཞིན་མེས་བསྲེགས་པས་འཚིག་ཏུ་མ་འདོད། རྒྱལ་པོ་ལ་སྨྲས་པས་མི་བདེན་ཟེར། ལྟར་བྱུང་བ་དང་། སྲུང་མས་བཟུང་ནས་གསོད་ཟེར། དེ་ཅི་ཡིན། ཁྱེད་རང་གི་ཁྲིམས་སོ་བྱས་པས།
དེར་ཁྲིམས་དེ་བཤིགས། དགེ་ཚུལ་དེ་ལ་བརྟེན་ནས་བསྟན་པ་ལ་ཞུགས་ལོ་བདུན་ཅུར་བསྟན་པའི་ཞབས་ཏོག་ཆེན་པོ་མཛད། མཆོད་རྟེན་བརྒྱད་ཁྲི་བཞི་སྟོང་བཞེངས། འདི་ནི་ལུང་བསྟན་པ་སྟེ། སྔོན་རིགས་ངན་ཕྱག་དར་བ་གཉིས་ལས་བྱེད་པའི་ཚེ། བཅོམ་ལྡན་འདས་རྒྱལ་པོའི་ཁབ་ཏུ་བསོད་སྙོམས་ལ་བྱོན། དེའི་ཚེ་ཁྱེའུ་རྒྱལ་པ་ཞེས་པ་གཅིག་གིས་དབུལ་རྒྱུ་གཞན་མེད་ནས་ཕྱག་དར་གྱི་རྡུལ་སྙིམ་པ་གང་ཕུལ། དེ་ལྷུང་བཟེད་དུ་བཞེས། ཁྱེའུ་རྣམ་པར་རྒྱལ་པོ་ཞེས་པས་ཀྱང་རྗེས་སུ་ཡི་རང་ཙམ་བྱས་བཅོམ་ལྡན་འདས་ཀྱིས་འདི་ནི་མ་འོངས་པ་ན་ཚེས་བཅོ་ལྔའི་ཟླ་བས་ཁྱབ་ཚད་ཀྱི་ས་དབང་དུ་བྱེད་ཅིང་། ཕུལ་བའི་རྡུལ་དང་གྲངས་མཉམ་པའི་མཆོད་རྟེན་བྱེད།
ཡི་རང་མཁན་པོ་འདི་ཡང་འདིའི་བློན་པོའི་མཆོག་ཤིང་རྟ་སྦས་པ་ཞེས་སུ་འགྱུར་ཞེས་སོ། ། སྔར་བསྒྲུབས་པའི་སྔགས་དང་མི་བསྐྱོད་པའི་ཏིང་ངེ་འཛིན་འདི་ཡིས་བསད་པར་བྱ་སྟེ། ཞེས་པར། པཎ་ཆེན་ཤཱཀྱ་ཤྲཱི་ལ། ངེད་བོད་འདི་དད་པ་ཆེ་ཞུས་པས། མི་ལ་རས་པ་ལ་ལྟོ་ཕྱེ་སུས་བསྐྱལ་གསུངས། ངེད་བོད་མཐུ་ཆེ་ཞུས་པས། གླང་དར་མ་མདས་གསོད་པ་ཅི་ཡིན་གསུངས་ཞེས་གྲགས་སོ། ། མ་བྱིན་པ་ལེན་པ་ནི་ཡི་དྭགས་ཀྱི་འགྲོ་བ་བཟློག་པའི་དོན་ཏེ། ཞེས་པར།
ཁྱེའུ་ཆུ་སྨད་ཀྱི་མ་སེར་སྣའི་དབང་གིས་ཡི་དྭགས་སུ་སྐྱེས། བུ་དགྲ་བཅོམ་དུ་གྱུར་པའི་དྲུང་དུ་བྱུང་། སུ་ཡིན་བྱས་པས། བུ་གཅིག་གང་ལ་སྐྱེས་པ་ཡིན། ། བྱམས་པའི་མ་ནི་བདག་ཡིན་ཏེ། ། ཟས་དང་སྐོམ་དང་བྲལ་བ་ཡི། ། ཡི་དྭགས་རྣམས་ཀྱི་ནང་དུ་སྐྱེས། ། ཞེས་སོགས་ནས། སྐོམ་པས་གདུངས་ཀྱིས་ཆབ་སྩོལ་ཅིག དེ་ནས་ནོར་རྣམས་དགེ་འདུན་ལ་ཕུལ་བསྔོས་པས།
དེ་ནས་ཤི་འཕོས་ཏེ་ཡི་དྭགས་རྫུ་འཕྲུལ་ཆེན་མོར་སྐྱེས། ལྷའི་ལོངས་སྤྱོད་དང་མཉམ་པར་གྱུར་ཏོ། ། ད་མཐུ་ཡོད་ཀྱིས་ཐོང་ཅིག མི་ནུས་ཟེར་བ་ལ། དཔྱོས་པས་རས་ཟུང་གཅིག་ཐོབ་པ་དགེ་སློང་གཅིག་ལ་བྱིན། དེ་ལ་མོས་ལན་གསུམ་གྱི་བར་དུ་བརྐུས། ཆུ་སྨད་དགྲ་བཅོམ་གྱིས་བླངས་ཏེ་ཕུལ། གསུམ་པ་ལ་དགེ་སློང་དེས་དུམ་བུར་བྱས་ཏེ་དགེ་འདུན་ལ་ཕུལ་བས་རྐུ་མ་ནུས་སོ། ། ཚིགས་བཅད་གོ་དགུ་པར། དབང་བསྐུར་བདུན་པ་འདི་དག་དཀྱིལ་འཁོར་དུ་ནི་ཡང་དག་རབ་སྦྱིན་བྱ། །
ཞེས་པར། བླ་མ་རོང་པ་རྣམས་ཅིས་ཀྱང་རྡུལ་ཚོན་གྱི་དཀྱིལ་འཁོར་བཞེངས་ནས་མཛད་དེ་ཕྱག་ལེན་བཟང་། བླ་མ་ཤེར་བཟང་ན་རེ། རས་བྲིས་ཀྱང་སྔོན་མ་ལ་རུང་ཟེར་རོ། ། ཚིགས་བཅད་བརྒྱ་གཅིག་པར། གོང་མ་ལ་ནི་དག་པ་མེད། ། ཅེས་པ། ཁ་ཅིག་གཏན་མི་འདག་ཟེར་བ་དང་། མངའ་རིས་སྐྱི་སྟོན་ན་རེ། དག་པར་བྱ་མི་དགོས་ཟེར་བ་ལྟ་བུ་མ་ཡིན་གྱི།
ཆད་ལས་ཀྱི་དག་པ་མེད། བསྒོམས་པས་དག་པར་བྱ་བའོ། ། ཚིགས་བཅད་བརྒྱ་གསུམ་པར། ཕུང་པོ་ཉོན་མོངས་པ་ལས་ཀླུ། ། ཞེས་པར། ཁ་ཅིག་རང་ལྷར་བསྐྱེད་ནས་སྙུང་གནས་བྱར་མི་རུང་སྟེ། རྩ་ལྟུང་འབྱུང་བས་སོ། ། ཞེས་པ་མི་འཐད་དེ། རང་གི་ཕུང་པོ་ལྷར་ཤེས་ཤིང་དེ་སྡུག་བསྔལ་གྱིས་གཟིར་བར་འདོད་པས་ལུས་ལ་གནོད་པའི་སྦྱོར་བས་བྱས་ན་རྩ་ལྟུང་འབྱུང་གི སྙུང་གནས་བྱེད་པ་ནི་ལུས་ལ་གནོད་པའི་བསམ་པས་མ་ཡིན་པར་ལུས་གཙང་ཞིང་དྲི་མ་མེད་པར་བྱ་བའི་ཕྱིར་ལུས་ཀྱི་བྱི་དོར་དུ་དམིགས་ནས་བྱེད་པ་ཡིན་ཏེ།
དཔུང་བཟང་ལས། བཤང་གཅི་སྣབས་དང་མཆིལ་མ་བད་ཀན་དང་། ། འདི་དག་ཟད་པར་བྱ་ཕྱིར་སྙུང་བ་གསུངས། ། དྲི་མ་ཟད་ནས་མི་ཡི་ལུས་དག་ན། ། རང་གི་འབྱོར་ཕྱིར་སྒྲུབ་པ་བདེ་བར་འཇུག ། ཅེས་གསུངས་པས་སོ། ། གལ་ཏེ་ལྷར་བསྐྱེད་ནས་སྙུང་གནས་བྱར་མི་རུང་ན། ཡོ་གའི་རྒྱུད་ནས་བདག་བསྐྱེད་བྱས་ནས་སྙུང་གནས་བྱ་བར་གསུངས་པ་དང་འགལ་ལོ། ། དབང་གི་ལེའུའི་མདོར་བསྡུས་བཞི་པའི་ཟིན་བྲིས་སོ། ། རབ་གནས་བྱས་ནས།
ཞེས་པ་ལ། རྭ་འགྱུར་བ་རབ་གནས་བྱ་ཕྱིར་ཞེས་པ་ཡོད། དེ་བཤད་བདེ་བར་སྣང་ཡང་སྐད་དོད་དང་མི་མཐུན། དེས་ན་སངས་རྒྱས་པའི་ཚེ་སྤངས་རྟོགས་ཕུན་སུམ་ཚོགས་ཀྱི་རབ་གནས་བྱས་ནས་ཞེས་པའོ། ། ཚིགས་བཅད་བརྒྱ་བཞི་པར། དེ་ནས་རྒྱུད་ཐམས་ཅད་ཤེས་ཤིང་། ཞེས་པར། རྒྱུད་འགྲེལ་ཤེས་ནས་རྡོ་རྗེ་སློབ་དཔོན་བདག་པོའི་དབང་བསྐུར་བའི་ཕྱག་ལེན་སྔར་ཡོད་པར་འདུག་ནའང་། ཕྱིས་བཀའ་ཆད་ཀྱི་དོགས་ནས་རྗེ་བཙུན་རྒ་ལོས་སྔོན་དུ་བསྐུར་བ་མཛད་དོ། ། དབང་སྟེང་ལ་རྭ་པ་པདྨའི་སྟེང་དུ་ཤིང་སྟན་ཟེར་འབྲོ་པ་དང་ཤོང་པ་ཤིང་སྟན་གྱི་སྟེང་དུ་པདྨ་བྲིས་ཟེར་བ་ནི་ཕྱི་མ་ཡིན་པ་འགྲེལ་པར་གསལ་ལོ། །
བུམ་པ་གཅིག་དང་། རྣམ་པར་རྒྱལ་བས་བུ་མོ་གཅིག་དང་། གཞོན་ནུ་མ་གཅིག་གིས་ཁྲུས་བྱའོ། ། ཞེས་པ་འདི་དང་། འོག་བརྒྱ་དགུ་པར། རང་གི་ཆུང་མ་གཅིག་པུ་ཡིས་རྣམ་པར་རྒྱལ་བའི་བུམ་པ་གཅིག་པུས་མངོན་པར་དབང་བསྐུར་བར་བྱ་སྟེ། ཞེས་གསུངས་པ་གཉིས་འདམ་ཁ་ཅན་དུ་ཤེས་པར་བྱའོ། ། ཚིགས་བཅད་བརྒྱ་བཅུ་དགུ་པར། རྩ་རྒྱུད་ཀྱི་ཚིག ཚ་མོ་དང་ནི་བུ་མོ་དང་། །
ཞེས་སོགས་ཁྱིམ་པའི་དབང་དུ་བྱས་པའི་ཕྱག་རྒྱ་བཅུ་ནི་སྒྲ་ཇི་བཞིན་པའོ་ཟེར་བ་ཅུང་མི་འཐད་དེ། ཆུང་མ་ནི་ལོ་ཉི་ཤུ་མ་ཡིན་ལ། ཆུང་མའི་མ་ནི་ལོ་བཅོ་ལྔ་མ་ཡིན་པས་སོ། ། དགེ་སློང་དགེ་ཚུལ་རྣམས་ལ་ནི་བླ་མས་སྦྱིན་བྱ་ཞེས་པ་དགེ་སློང་ལ་ཕྱག་རྒྱ་བཅུ་སྦྱིན་པ་དང་ཡེ་ཤེས་ལེའུར། དགེ་སློང་དང་རྒན་པོ་ལ་ཚིག་ཙམ་གྱིས་སྦྱིན་པར་གསུངས་པ་དང་། ཕྱག་རྡོར་བསྟོད་འགྲེལ་ལས། དགེ་སློང་དང་དགེ་ཚུལ་ལ་དབང་བསྐུར་བའི་དུས་སུ་དམ་ཚིག་གི་རྫས་ཙམ་ཡང་སྦྱིན་པ་བཀག་པ་འགལ་ལོ། ། ཞེ་ན། འདིར་ཕྱག་རྒྱ་བསྟེན་པར་གསུངས་པ་ནི། ཕྱིས་དགེ་སློང་གི་ཚུལ་མི་འཛིན་པར་གསང་སྔགས་ཀྱི་ལམ་བསྒྲུབ་པའི་དབང་དུ་བྱས་ནས་བསྟན་ལ།
གཞན་ནས་ཚིག་གིས་སྦྱིན་གྱི་དངོས་སུ་མི་སྦྱིན་པར་གསུངས་པ་ནི། ཕྱིས་དགེ་སློང་དགེ་ཚུལ་གྱི་ཚུལ་བཟུང་ནས་བསྟན་པ་སྐྱོང་ཞིང་། དགེ་འདུན་གྱི་བདག་པོ་བྱེད་པའི་དབང་དུ་བྱས་ནས་གསུངས་པ་ཡིན་པས་མི་འགལ་ལོ། ། ཚིགས་བཅད་བརྒྱ་ཉེར་བཞི་པར། འདོད་དང་དགའ་བ་དང་ནི་འདར་དང་འགྱུར་མེད་བཞི་རིམ་པ་བཞིན་དུ། སྐུ་གསུང་ཐུགས་ཡེ་ཤེས་ཏེ་དགའ་བ་བཞི་དང་། གང་བ་མཆོག་དགའ། སྐྱེ་བ་བུས་པ་རྣམས། སྐུ་གསུང་ཐུགས་ཡེ་ཤེས་ཀྱི་མཆོག་དགའ་བ་བཞི་དང་། འབར་བ་ཁྱད་དགའ།
རྒྱལ་བ། ཐིག་ལེ་རྣམས་སྐུ་གསུང་ཐུགས་ཡེ་ཤེས་ཀྱི་ཁྱད་དགའ་བཞི་དང་། ཨོཊྚ་ལྷན་གཅིག་སྐྱེས་དགའ། གཉིད། ནཱ་ད་རྣམས་སྐུ་གསུང་ཐུགས་ཡེ་ཤེས་ཏེ་ལྷན་ཅིག་སྐྱེས་དགའ་བཞི། དེ་རྣམས་ཀྱང་རིམ་པ་བཞིན་དུ་སྤྲུལ་པའི་སྐུ་ལ་སོགས་པ་སྐུ་བཅུ་དྲུག་ཏུ་བཤད། ཡེ་ཤེས་ལེའུར། རྫོགས་པ་ངག་གི་དགའ་བ། འབར་བ་སེམས་ཀྱི་དགའ་བ། ཨོཊྚ་ཡེ་ཤེས་ཀྱི་དགའ་བ་ཞེས་སོགས་མི་མཐུན་པར་འབྱུང་ཞིང་།
དེ་བཞིན་དུ་སྐུའི་དགའ་བ་དང་མཆོག་དགའ་སོགས་སྤྲུལ་སྐུ། གསུང་གི་དགའ་བ་སོགས་ལོངས་སྐུ། ཐུགས་ཀྱི་དགའ་བ་སོགས་ཆོས་སྐུ། ཡེ་ཤེས་ཀྱི་དགའ་བ་སོགས་ལྷན་ཅིག་སྐྱེས་པའི་སྐུ་གསུང་ཐུགས་ཡེ་ཤེས་སུ་བཤད་པ་དང་། ཡང་སྐུ་གསུང་ཐུགས་ཡེ་ཤེས་བཞིས་དགའ་བ་རྣམས་སྤྲུལ་པ། མཆོག་དགའ་རྣམས་ལོངས་སྤྱོད་རྫོགས་པ། ཁྱད་དགའ་རྣམས་ཆོས་སྐུ། ལྷན་ཅིག་སྐྱེས་དགའ་རྣམས་ངོ་བོ་ཉིད་ཀྱི་སྐུར་བཤད་པ་ནི། སྔ་མ་བཤད་པའི་རིམ་པ་ཕྱི་མ་སྐྱེ་བའི་རིམ་པའམ། ཡང་ན་སྒྲིབ་བཅས་ཀྱི་དུས་ན།
ལུས་ཀྱི་ཁྱད་དགའ་དང་། སེམས་ཀྱི་དགའ་བ་མི་གཅིག་ཀྱང་སྒྲིབ་པ་དང་བྲལ་བའི་ཚེ་རོ་གཅིག་པས། འབར་བ་སྐུའི་ཁྱད་དགའ་དང་། སེམས་ཀྱི་དགའ་བ་ཡང་བཤད་དོ། ། དེ་བཞིན་དུ་སྐུ་དགའ་བ་སོགས་སྐུ་ཡི་རྣམས་ཕྱོགས་གཅིག་ཏུ་བསྟན་པ་ནི་བཤད་པའི་རིམ་པ། སྐུ་གསུང་ཐུགས་ཡེ་ཤེས་ཀྱི་དགའ་བ་ཞེས་དགའ་བ་རྣམས་ཕྱོགས་གཅིག་ཏུ་བསྟན་པ་ནི་མངོན་པར་རྟོགས་པ་སྐྱེ་རིམ་དང་སྦྱར་བ་ཡིན་ཏེ། ལྟེ་བར་གཏུམ་མོ་ཡེ་ཤེས་ཀྱི་མེ་འབར་བས་ཧཾ་ཞུ་བ་ན་དཔྲལ་བ་ན་སད་དུས་ཀྱི་གནས་སྐབས་སྐྱེད་པར་བྱེད་པ་ལུས་ཀྱི་ཐིག་ལེ་ལ་སོགས་པ་རྣམས་ཀྱང་ཞུ་སྟེ། སྐུའི་དགའ་བ་ལ་སོགས་པ་དགའ་བ་རྣམ་པ་བཞི་པོ་དུས་གཅིག་ལ་ཉམས་སུ་མྱོང་ཞིང་། དེ་བཞིན་དུ་མཆོག་དགའ་བཞི། ཁྱད་དགའ་བཞི།
ལྷན་ཅིག་སྐྱེས་དགའ་བཞི་པོ་རྣམས་ཀྱང་དུས་རེ་རེ་ལ་ཉམས་སུ་མྱོང་བ་ཡིན། ཚིགས་བཅད་བརྒྱ་ཉེར་ལྔ་པར། མ་ལ་སོགས་པ་རྣམ་པར་དག་པས་སོ། ། ཞེས་པའི་མཆན་བུར། འདི་དག་ནང་ལུས་ཀྱི་རྡུལ་ལ་སོགས་པ་དང་། ཞེས་པའི་དོན། རྡོ་རྗེ་སྙིང་འགྲེལ་ལས། ད་ནི་ཤེས་རབ་བརྗོད་པར་བྱ་སྟེ། མ་ཞེས་པ་ལ་སོགས་པས་སོ། ། འདིར་ཐབས་ནི་ཕ་སྟེ་ཁུ་བའི་ཁམས་སོ། །
ཤེས་རབ་མ་སྟེ་རྡུལ་གྱི་ཁམས་སོ། ། བསྐྱེད་པ་ནི་ལས་ཀྱིས་བྱིན་བརླབས་པའི་དྲི་ཟའི་སེམས་ཅན་འཆི་བའི་མཐར་གྱུར་པ་སྐྱེ་བའི་ཆར་གཏོགས་པའི་ཀུན་གཞི་རྣམ་པར་ཤེས་པ་སྟེ། དེ་ཁོ་ན་ཉིད་འགྲོ་བའི་སྒྲས་བརྗོད་པར་བྱའོ། ། བཅོམ་ལྡན་འདས་ཀྱིས་ཀྱེ་རྒྱལ་བའི་སྲས་རྣམས་ཁམས་གསུམ་པོ་འདི་ནི་སེམས་ཙམ་མོ། ། ཞེས་གསུངས་པའི་ཕྱིར་རོ། ། འགྲོ་བ་ནི་དེ་ཁོ་ནའོ། ། འགྲོ་བ་སྐྱེད་པར་བྱེད་དོ་ཞེས་པ། ཤེས་རབ་མ་རུ་བརྗོད་པར་བྱ་སྟེ། རྡུལ་གྱི་ཁམས་སོ། ། དེ་བཞིན་དུ་བསྐལ་པ་ཅན་ནི་ཐབས་ཏེ་ཁུ་བའི་ཁམས་སོ། །
གང་ཕྱིར་རྣམ་དབྱེ་སྟོན་པའི་ཕྱིར། ཤེས་རབ་དེ་ཁོ་ན་སྲིང་མོར་བརྗོད་པར་བྱ། ཁམས་ཀྱི་རྣམ་འགྱུར་སོ་སོའི་བ་སྤུ་དང་། པགས་པ་དང་། ཤ་དང་ཁྲག་གིའོ། ། དེ་བཞིན་དུ་ཐབས་ནི་སྤུན་ཟླ་སྟེ། གང་གི་ཕྱིར་རྩ་དང་རུས་པ་དང་། རྐང་གི་རྣམ་པར་དབྱེ་བ་སྟོན་པ་དེའི་ཕྱིར་ཁུ་བའི་ཁམས་སོ། ། ཡོན་ཏན་འཇོ་ཕྱིར་ཤེས་རབ་དེ་ཁོ་ན་ནི་བུ་མོར་ཡང་བརྗོད་པར་བྱ་སྟེ། ཡོན་ཏན་རྣམས་ནི་སྒྲ་དང་རེག་བྱ་དང་གཟུགས་དང་རོ་དང་དྲི་དང་ཆོས་ཀྱི་ཡུལ་རྣམས་ཏེ།
དེ་རྣམས་འཇོ་བའི་ཕྱིར་ནི་དེ་འཛིན་པའི་ཕྱིར། ཞེས་པའོ། ། དེ་བཞིན་དུ་ཐབས་བུ་སྟེ་མིག་ལ་སོགས་པ་རྣམས་རབ་ཏུ་འཇུག་པ་ཉིད་ཀྱི་ཕྱིར་ཐབས་ཀྱི་ཕྱིར་ཐབས་ཀྱི་ཁམས་སོ། ། དེ་བཞིན་དུ་ཤེས་རབ་ནི་སྲིང་མོའི་བུ་མོ་སྟེ། ཡུལ་ལ་རྣམ་པར་ཤེས་པ་རྣམས་འཇུག་པ་ཉིད་ཀྱི་ཕྱིར་རོ། ། ཐབས་ནི་སྤུན་ཟླའི་བུ་སྟེ་མིག་ལ་སོགས་པ་རྣམས་ལ་རབ་ཏུ་འཇུག་པ་ཉིད་ཀྱི་ཕྱིར་རོ། ། ཞེས་པའོ། ། དེ་བཞིན་དུ་འཕོ་བའི་བདེ་བ་ལ་འཇུག་པ་ཉིད་ཀྱི་ཕྱིར། ཤེས་རབ་ནི་ཆུང་མར་བརྗོད་དོ། ། ཐབས་ཀྱང་ཁྱོ་བོར་བརྗོད་དེ་ཕན་ཚུན་ལྟོས་པ་ཉིད་ཀྱི་ཕྱིར།
གཉིས་ཀ་ཡང་འཕོ་བའི་བདེ་བའི་ཆོས་ལས་སོ། ། ཞེས་པའོ། ། ཆགས་པ་དང་བྲལ་བ་ལས། ཤེས་རབ་ནི་རེག་མིན་མཐར་སྐྱེས་མ། ཞེས་བརྗོད་དོ། ། ཐབས་ཀྱང་ངོ་ཞེས་པ་ཕྱག་རྒྱ་དྲུག་གི་ངེས་པའོ། ། ཞེས་གསུངས་པ་ནི། ཀྱཻ་རྡོ་རྗེའི་རྒྱུད་ལས། གང་ཕྱིར་སྐྱེ་འགྲོ་བསྐྱེད་པ་ཡི། ། ཤེས་རབ་མ་ཞེས་བརྗོད་པར་བྱ། །
གང་ཕྱིར་བསྐལ་པ་སྟོན་པ་ཡི། ། ཤེས་རབ་སྲིང་མོ་ཞེས་བྱ་ཉིད། ། ཡོན་ཏན་འཇོ་ཕྱིར་ཤེས་རབ་ནི། ། བུ་མོ་ཞེས་ནི་བརྗོད་པར་བྱ། ། གང་ཕྱིར་བཅོམ་ལྡན་མི་རེག་པས། ། དེ་ཕྱིར་གཡུང་མོར་བརྗོད་པར་བྱ། ། ཞེས་པའི་དོན་བཤད་པའོ། ། ལམ་ལ་སྦྱར་བ་ནི་བསྐྱེད་རིམ་དང་། རྫོགས་རིམ་ལ་སྦྱར་བ་གཉིས་ཏེ། འགྲེལ་པར་གསལ་ལོ། །
ཚིགས་བཅད་བརྒྱ་ཞེ་བདུན་པར། ཡུལ་ཅན་དུ་འགྱུར་ཏེ་ཞེས་པའི་ཡུལ་ཅན་གྱི་སྐད་དོད་བི་ཥ་ཡི་ཞེས་པ་ལ། བི་ཥ་དུག་ལ་འཇུག་པས་དུག་ཅན་དུ་འགྱུར་ཞེས་པ་ཡིན་ནམ་སྙམ་མོ། ། ཚིགས་བཅད་བརྒྱ་ཞེ་བརྒྱད་པར། མི་བསྐྱོད་པ་ནི་གཅིན་ནོ་ཞེས་པ་ནི། ནང་ལེར་དྲི་ཆུ་འདུ་ཤེས་ཀྱི་ཕུང་པོར་བཤད་པ་དང་འགལ་ལོ། ། ཞེ་ན། འདིར་དྲི་ཆུ་མི་བསྐྱོད་པར་བྱས་པ་ནི་རྒྱུད་སྡེ་གཞན་ནས་གསུངས་པ་དང་སྒོ་བསྟུན་ནས་བསྟན་པ་ཡིན་ལ། ནང་ལེར་གསུངས་པ་ནི་བྱིས་པ་སྐྱེས་ཙམ་ནས་དྲི་ཆུ་འཛག་ཅིང་འདུ་ཤེས་ཀྱི་ཕུང་པོའང་ཡོད་ཀྱི། ལོ་བཅུ་དྲུག་མ་ལོན་གྱི་བར་དུ་འདུ་ཤེས་ཀྱི་ཕུང་པོ་ཡོད་ཀྱང་ཁུ་བ་མ་འཛག་པའི་ཕྱིར།
དྲི་ཆུ་འདུ་ཤེས་ཀྱི་ཕུང་པོར་བཞག་སྟེ་ངེས་པའི་དོན་ནོ། ། འདི་ནི་བསྒྲུབ་ལེར་བྱུང་བ་ཡང་ཤེས་པར་བྱའོ། ། དོན་ཡོད་གྲུབ་པ་ནི་རྐང་ངོ་། ། ཞེས་པར། སྡོམ་འབྱུང་ནས་རབ་རྐང་འབྲིང་ཀླད་པ་དང་གཞུངས་པ། ཐ་མ་ཚིལ་བུར་བཤད་དོ། ། ཚིགས་བཅད་བརྒྱ་ཞེ་དགུ་པར། རྡོ་རྗེ་དབྱིངས་ཀྱི་དབང་ཕྱུག་མ་ནི་གཟུགས་ཐམས་ཅད་འཛིན་པའོ། ། ཞེས་པ་ནི། མི་ཤ་ལ་སྦྱར་རོ། །
ཚིགས་བཅད་བརྒྱ་ང་གཉིས་པར། རྨོངས་པས་གཏི་མུག་དག་ལས། ཞེས་པར། པུ་ཧྲངས་ལོ་ཆུང་གི་སློབ་མ་སྒོམ་ཆེན་གཅིག་གིས། འ་ཞ་རྒྱ་གར་བརྩེགས་དང་། མར་པ་དོ་པ་སོགས་དང་འགྲོགས་ནས་བལ་པོ་ཕམ་མཐིང་པའི་དྲུང་དུ་ཕྱིན་པའི་ཚེ། སྒོམ་ཆེན་དེ་མཁའ་འགྲོ་མས་ཚོགས་གྲལ་དུ་བཅུག མཛེ་པོའི་ཤ་བྱིན་པས་སྐྱུག་བྲོ་ནས་མ་ཟོས་པས། ཞོ་བྱིན་དེ་བླ་མ་ལ་བཤད་པས། བོད་ངན་པ་དངོས་གྲུབ་ལེན་མ་ཤེས་པ་འདུག་གསུངས།
ཞོ་དེ་ཁོ་རང་གི་ཀླད་པར་ཡོད་པ་འདུག་སྟེ། དེ་མ་ཁད་ཤི་ཞེས་གྲག ཚིགས་བཅད་བརྒྱ་ང་དགུ་པར། དེས་དམ་ཚིག་གི་རྫས་གང་བྱིན་པ་དེ་ཟ་བར་བྱ་སྟེ། ཞེས་པར། སློབ་དཔོན་སངས་རྒྱས་ཡེ་ཤེས་ཞབས་ཀྱིས་འབུའི་ཚོད་མ་མ་གསོལ་བ་དང་། ཨ་བྷ་ཡས་རིགས་ངན་ལས་དྲངས་པའི་ཆང་མ་གསོལ་བ་དང་། མཻ་ཏྲི་བས་རྔོན་པས་བྱིན་པའི་ཁྲག་མ་གསོལ་བས་དངོས་གྲུབ་ཀྱི་བར་ཆད་དུ་གྱུར་པ་ལྟ་བུ་མ་ཡིན་པ་ཞིག་དགོས་སོ། ། ཚིགས་བཅད་བརྒྱ་རེ་གཅིག་པར། རྩ་བབ་པའི་དབྱེ་བས་ཐོད་པ་དུམ་བུ་བཅུ་གཉིས་ཞེས་པ།
རྩ་རོ་རྐྱང་དབུ་མ་གསུམ་འབབ་པ་ལ། སྐུ་གསུང་ཐུགས་ཡེ་ཤེས་བཞིས་ཕྱེ་བའི་གནས་སྐབས་བཞིས་ཕྱེ་བས་བཅུ་གཉིས་སོ། ། ཚིགས་བཅད་བརྒྱ་རེ་གསུམ་པར། མིག ལག ཕུར། སངས། སྤེན། མཇུག་རྣམས་གཟུགས་རྡོ་རྗེ་མ་ལ་སོགས་པ་དང་རིམ་པ་བཞིན་སྦྱར་བ་ནི་འགལ་ཏེ། མིག་དམར་མེའི་ཁམས་ཡིན་ལ།
གཟུགས་རྡོ་རྗེ་མ་ནི་ཆུ་ཁམས་ཡིན་པའི་ཕྱིར། དེ་བཞིན་དུ་གཞན་ལ་ཡང་ངོ་། ། ཞེ་ན། སྐྱོན་མེད་དེ། ཡེ་ལེར་གཟའ་དྲུག་པོ་རིམ་པ་བཞིན་དུ་མིག་ནས་ཡིད་ཀྱི་བར་དུ་དབང་པོ་དྲུག་ཏུ་བཤད་ཅིང་། མིག་གི་ཡུལ་གཟུགས། ཡིད་ཀྱི་ཡུལ་ཆོས་ཀྱི་བར་དུ་ཡིན་པས་གཟའ་དྲུག་པོ་རྣམས་ལུས་ཀྱི་དབྱེ་བས་དབང་པོ་དྲུག་ཡིན་ལ་བསམ་པའི་དབང་གི་ཡུལ་དྲུག་ཡིན་པས་སོ། ། ཚིགས་བཅད་བརྒྱ་རེ་བདུན་པར། དེ་ལྟར་བྱང་ཆུབ་ཀྱི་ཕྱོགས་ཀྱི་ཆོས། ། ཞེས་སོགས་སུ།
བདེ་མཆོག་པ་རྣམས་ཀྱི་ལུགས་ཀྱིས་ཕྱི་མཚན་ཉིད་ནས་བཤད་པའི་བྱང་ཆུབ་ཀྱི་ཕྱོགས་ནི་མཆོག་ཡིན་ལ། རྣལ་འབྱོར་མ་རྣམས་ནི་དེ་ལྟར་མ་ཡིན་ནོ། ། སྙམ་པ་སྤང་པའི་དོན་དུ་ཚུར་དག་ཏུ་སྦྱོར། དེ་ལས་བཟློག་པར་རྟོག་པ་ལ་ཕར་དག་ཏུ་སྦྱོར། སངས་རྒྱས་པའི་བྱང་ཕྱོགས་སོ་བདུན་ཉིད་རྣལ་འབྱོར་མ་སོ་བདུན་དུ་བསྟན་པས། དེ་དག་ཆོས་སྐུར་ཤེས་པར་བྱེད་པ་ནི་མར་དག རྣལ་འབྱོར་པས་རྣལ་འབྱོར་མ་སོ་བདུན་བསྒོམས་པར་འབྲས་བུའི་བྱང་ཕྱོགས་སོ་བདུན་ཐོབ་པ་ནི་མར་དག་ཅེས་གསུངས་སོ། ། ཚིགས་བཅད་བརྒྱ་རེ་དགུ་པར། མཆོག་གི་ངང་པའོ། ། སྐལ་ལྡན་ནམ།
ཞེས་བར་དུ་བཅད་པ་དེ་མི་ལེགས་པས། མཆོག་གི་ངང་པ་སྐལ་ལྡན་ནམ། ། ཞེས་སྦྱར་ཏེ་སྤྱོད་པའི་བྱེ་བྲག་གོ ། སྐྲ་འབལ། ཞེས་པར་དགེ་སློང་བཟང་པོར་གྲགས་པ་ཞིག་རྐུན་པོས་བཅོམ། མགོ་བཅག གཅེར་བུར་ཕྱུང་བ་དེ། མུ་སྟེགས་འགའ་ཞིག་གིས་མཐོང་ནས། འདི་བཟང་པོ་ཡིན་པ་ལ་གཅེར་བུ་བྱེད་པར་འདུག་པས་དེ་ཁོ་ན་ཉིད་དེ་འདི་འོ་སྙམ་ནས། གཅེར་བུའི་བརྟུལ་ཞུགས་དང་ཁ་གཅིག་གིས་དེ་སྐྲ་འབལ་བ་མཐོང་ནས་དེའི་བརྟུལ་ཞུགས་འཛིན་པ་སོགས་བྱུང་བས།
ལྟ་ངན་འགའ་ཞིག་དེ་འདྲ་ལ་བརྟེན་ནས་བྱུང་ཞིང་། གཡང་ལ་མཆོང་བ་དང་། ཆུ་ལ་མཆོང་བ་སོགས་མང་པོ་ཞིག་མངོན་ཤེས་ཕྲ་མོ་ལ་བརྟེན་ནས་འབྱུང་བར་བཤད་དོ། ། དབང་གི་ལེའུའི་མདོར་བསྡུས་ལྔ་པའི་ཟིན་བྲིས་སོ། ། ཚིགས་བཅད་བརྒྱ་དོན་གཉིས་པར། བླ་མ་ཤེར་སེང་དོན་གྲུབ་ཀྱི་མི་འཇིགས་པའི་ཕྱག་རྒྱ་ཐུགས་ཀར་མཛད་དེ། པུས་མོ་གཡས་པའི་སྟེང་དུ་ཞེས་པ་དང་འགལ་ལོ། ། ཚིགས་བཅད་བརྒྱ་བརྒྱད་ཅུ་པར། ཌཱ་མ་རུ་དང་། ཐོ་བ་དང་།
འཁོར་ལོ་གསུམ་གཡས་པའི་ཕྱག་མཚན་ཡིན་པ་ལ། གཡོན་པའི་ཟླ་ལ་སྟོན་པ་འགལ་ཞེ་ན། སྐྱོན་མེད་དེ། ཌཱ་མ་རུ་དང་། ཐོ་བ་ཐབས་ཀྱི་ཆ། རིན་པོ་ཆེ་དང་པདྨ་གཉིས་གཡས་གཡོན་གཉིས་ཀའི་ཕྱག་མཚན་ཐུན་མོང་བར་བཤད་པས་དེའི་ཤེས་རབ་ཀྱི་ཆ་ཌཱ་མ་རུ་དང་། ཐོ་བ་གཉིས་ཀྱང་ཐབས་ཀྱི་ཆ་ལ་ལྟོས་ནས་མ་ངེས་པར་བསྟན་པའི་དོན་དུ་རེས་འགའ་གཡོན་པའི་ཕྱག་མཚན་གྱི་ཟླ་ལ་སྨོས། འཁོར་ལོའི་ཕྱག་རྒྱ་ལ་ལག་པ་གཅིག་དང་གཉིས་ཀའི་ཕྱག་རྒྱ་ཡོད་པས་སོ། ། ཚིགས་བཅད་བརྒྱ་གོ་གཉིས་པར། ཀླུའི་སྦྱོར་བ་ཀླུ་སྟེ།
ཞེས་པར། བླ་མ་རྡོ་རྗེ་རྒྱལ་མཚན་པ་ཁའི་ཐད་ཀར་མཛུབ་མོ་གཡོབ་པ་གཅིག་མཛད་དེ། གདན་བཞི་ནས་བཤད་དོ། ། ཚིགས་བཅད་བརྒྱ་གོ་བདུན་པར། འདིར་དམ་ཚིག་དང་མི་ལྡན་པའི་སེམས་ཅན་གྱི་ནང་དུ་རྣལ་འབྱོར་པས་བརྡ་སྐད་ཀྱིས་བརྗོད་པར་བཤད། རྒྱུད་གཞན་དམ་ཚིག་དང་ལྡན་པ་འདུས་པའི་ནང་དུ་བརྡ་སྐད་ཀྱིས་བརྗོད་པར་བཤད་དོ། ། ཚིགས་བཅད་ཉིས་བརྒྱ་པར། རྒྱལ་བའི་བདག་པོའི་བཀའ་ཡིས་ཀུན་སྤངས་ལ་ནི་སྦྱིན་པར་བྱ། ། ཞེས་པར། དུས་འཁོར་བ་ཀུན་ཤེས་ཁམས་པ་གཅིག་ལ་ཀུན་སྤངས་ཀྱི་དབང་བྱེད་ཟེར་ནས།
རྡོར་དྲིལ་སོགས་གང་ལའང་རྡོ་གོང་རེ་གཏད་པས། ཁོ་ན་རེ། དབང་རང་ད་རེ་བས་ཉོན་མོངས་པ་རང་ཨེ་བྱུང་ཟེར་ཏེ། ཁོ་བདེན། སློབ་མ་ལ་མེད་ཀྱང་སློབ་དཔོན་ལ་ཡོད་ཡོང་མོད། དེ་འདྲས་ཀུན་སྤངས་ཀྱི་དབང་གི་གོ་མི་ཆོད། གཉིས་ཀ་ལ་མེད་ན་བསྒོམས་པས་ཀྱང་ཆོག་གོ ། ཚིགས་བཅད་ཉིས་བརྒྱ་གཅིག་པར། འཇིག་རྟེན་པ་རྣམས་ནི་རང་གི་གནས་སུའོ། ། ཞེས་པའི་གཞུང་འདིས།
ཁ་ཅིག་དཀྱིལ་འཁོར་ན་མེད་པའི་ལྷ་འདས་པ་རྣམས་རང་ལ་བསྡུ། དབང་པོ་ལ་སོགས་པ་རང་གནས་སུ་གཤེགས་ཟེར་ཏེ། དེ་མིན་ཡེ་ཤེས་པའི་ཕྱིར་འབྲངས་པའི་འཇིག་རྟེན་པ་དཀྱིལ་འཁོར་གྱི་ཕྱི་ན་འཁོད་པ་རྣམས་རང་གནས་སུ་གཤེགས་པ་ཡིན་ནོ། ། དབང་གི་ལེའུའི་མདོར་བསྡུས་དྲུག་པ་སྟེ། དབང་གི་ལེའུའི་ཟིན་བྲིས་རྫོགས་སོ། ། སྒྲུབ་ཐབས་ལེའུའི་ཚིགས་བཅད་གཉིས་པར། ཟླ་བའི་སྐུ་ཞེས་པར། ཕྱི་རུ་ལོ་གཅིག་ནང་དུ་ཞག་གཅིག་དག་པས་བཅོམ་ལྡན་འདས་ཀྱི་སྐུ་གཅིག་གོ ། དེའི་དུས་སྦྱོར་དྲུག་དྲུག་ཅེས་པ། ལྷོ་བགྲོད་ཀྱི་དྲུག་ནི་ཞབས་གཡས།
བྱང་བགྲོད་ཀྱི་དྲུག་ནི་ཞབས་གཡོན། ནང་དུ་སྣ་བུག་གཡས་གཡོན་གྱི་འཕོ་བ་ནི་ཞབས་གཡས་གཡོན་ནོ། ། ཟླ་བ་སོ་སོའི་བདག་ཉིད་ནི་དཔུང་པ་རྣམས་ཏེ། ཞེས་པ་ཕྱི་རུ་ཟླ་བ་སོ་སོ་དང་ནང་དུ་དུས་སྦྱོར་སོ་སོའི་བདག་ཉིད་དོ། ། ཕྱག་ཉེར་བཞི་སྟེ། ཞེས་པར། འབྲོ་བ་གོང་མ་ཀུན་དང་། ཆོས་རྗེ་ཀུན་སྤངས་པ་ལ་སོགས་པ་ཕྱག་ཉེར་བཞི་ཞེས་བཤད་ཀྱི། དཔུང་པ་ཉེར་བཞི་མ་གསུངས་ཟེར་ནས། མཁྲིག་མ་ནས་གྱེས་པར་འདོད།
འབྲོ་པ་དང་། ཤོང་པ་དང་། རྭ་པ་ཕྱི་མ་རྣམས་གྲུ་མོ་ནས་གྱེས་པར་འདོད། འདི་འཐད་དེ་དུས་ཞབས་པ་ཆུང་བས་བཞེངས་པའི་དུས་ཀྱི་འཁོར་ལོ་ལ་འདི་ལྟར་འདུག་ཅེས་གློ་བོ་ཚུལ་ཁྲིམས་འོད་ཟེར་ཟེར་རོ། ། གཞན་ཡང་དུས་ཞབས་པ་ཆུང་བ་དང་། སློབ་དཔོན་ཨ་བྷ་ཡས་རྡོ་ལས་བཞེངས་པའི་ཆོས་དབྱིངས་གསུང་དབང་ལ། དཀྱིལ་འཁོར་ཟླུམ་པོའི་རྩིག་པ་ནང་མའི་ཟུར་གྱིས་བཅད་པ་མཛད་འདུག་ཅེས་ཀྱང་ཟེར་རོ། ། ཚིགས་བཅད་བཞི་པར། དེ་ལྟར་ཁ་ལ་སོགས་པ་དག་པར་བྱས་ནས། ཞེས་པར།
བདུད་རྩི་རིལ་བུས་ཁ་དག་པ་དང་། མཆོག་གི་ཕྱག་རྒྱས་ལུས་དག་པ་དང་། སྟོང་ཉིད་ཀྱི་སྔགས་དང་ཏིང་ངེ་འཛིན་གྱིས་ཡིད་དག་པར་བྱས། ལྷ་མོ་རོལ་མོ་མ་དང་། གར་མ་ཐོག་མར་སྨོས་ལ། དབང་ལེར་དྲི་ཕྲེང་གཉིས་ཐོག་མར་སྨོས་པ་འགལ་ཞེ་ན། སྒྲུབ་ལེར་ནམ་མཁའ་རླུང་མེ་ཆུ་སའི་སྐྱེ་རིམ་གྱི་རིམ་པ་ལ་དགོངས་ནས་བསྟན། དབང་ལེར་ཕྱོགས་ཀྱི་ལྷ་མོ་རྣམས་ཐོག་མར་སྨོས་ལ་སྟེང་གི་རྣམས་མཇུག་ཏུ་སྨོས་པ་ཡིན་ཏེ། ཕྱོགས་ཀྱི་སྣམ་བུ་ལ་གནས་པ་མཆོད་ལྷ་གཙོ་བོ་སྙམ་དུ་དགོངས་པའོ། ། སྡིག་བཤགས་ལ་སྐྱབས་འགྲོ་སྨོས་པ་ནི་རྟེན་གྱི་སྟོབས་མཚོན་པའོ། །
ཚིགས་བཅད་ལྔ་པར། དེ་ལྟར་ཕྱག་འཚལ་བ་དང་། ཞེས་པར། ཕྱག་འཚལ་གསོལ་གདབ་སྐུལ་བ་གོང་དུ་མ་བྱུང་ཡང་། དགོས་པར་དོན་བསྡུ་འདིས་ཤེས་སོ། ། དངོས་པོ་མེད་ལ་བསྒོམ་པ་མེད། ། ཅེས་སོགས་ཚིགས་བཅད་འདི་རྩ་རྒྱུད་ན་ཡོད་ཟེར་ཏེ། གསང་བསྡུས་ན་བཞུགས་སོ། ། ཚིགས་བཅད་བདུན་པར། ཆུ་ཡིས་མེ་རྣམ་པར་ཉམས་པར་བྱེད་ཅེས་སོགས་སུ།
དུས་འཁོར་བས་ལུགས་ལ་འཆི་རིམ་ཐམས་ཅད་ལ་ས་ཆུ་མེ་རླུང་ནམ་མཁའི་རིམ་པ་ཡིན་པ་ལ། འདི་དེ་དང་མ་མཐུན་ནོ་ཞེ་ན། སྣོད་མེ་ཆུ་རླུང་གསུམ་གྱིས་འཇིག ནང་གི་གནད་བད་མཁྲིས་རླུང་གསུམ་གྱིས་གཅོད་པས། འདིར་སྣོད་ཆུས་འཇིག་པ་དང་བསྟུན་པའམ། ཆུ་རླུང་གཉིས་ཀས་འཇིག་པ་དང་བསྟུན་པའོ། ། ཁ་ཅིག་འདིའི་སྐབས་ཀྱི་སྟོང་པ་ཉིད་ནི་ཆད་སྟོང་ཡིན་ཟེར་བ་མི་འཐད་དེ། སྟོང་པ་ཉིད་ཀྱི་གཟུགས་སུ་བསྒོམ་པར་བྱའོ། ། ཞེས་གསུངས་པས་སོ། ། སྒྲུབ་ཐབས་ཀྱི་ལེའུའི་མདོར་བསྡུས་དང་པོའི་ཟིན་བྲིས་སོ། །
ཚིགས་བཅད་བརྒྱད་པར། རླུང་གི་དཀྱིལ་འཁོར་ནག་པོ་དབུས་སུ་གཞུའི་རྣམ་པ་ཞེས་པར། ཟླུམ་པོའི་དབུས་དྲང་པོར་སྟེང་འོག་ཏུ་གཞུའི་རྣམ་པའོ། ། ཞེས་བླ་མ་དཔལ་ལྡན་པ་གསུངས། བཀྲ་ཤིས་ཀྱིས་མཚན་པའོ། ། ཞེས་པར། བཀྲ་ཤིས་ནི། རི་མོ་ལ་གཡུང་དྲུང་འཁྱིལ་པ། སྨན་ལ་གྷི་ཧཾ། གཟའ་ལ་མིག་དམར།
ཟས་ལ་ཞོ་ལ་སོགས་པ་མང་པོ་ལ་འཇུག་ཀྱང་། འདིར་གཡུང་དྲུང་འཁྱིལ་པའོ། ། དེ་ལས་འཇིག་རྟེན་གྱི་ཁམས་གྲུབ་པར་བསམ་པར་བྱའོ། ། ཞེས་པར། བླ་མར་རྡོ་རྗེ་རྒྱལ་མཚན་པ་ན་རེ། འབྱུང་བ་རིམ་བརྩེགས་བསྐྱེད་པ་སྔ་མ་ནི་དབྱིབས་སོ་སོ་བ་ཡིན་ལ། རྣམ་བཅུ་དབང་ལྡན་གྱུར་ནས་བསྐྱེད་པ་ནི་ཐམས་ཅད་ཟླུམ་པོའོ་ཞེས་གསུངས་ཏེ། དཀྱིལ་འཁོར་ལ་འབྲི་དུས་ཟླུམ་པོར་ཡོད་པ་ལ་དགོངས་པ་འདྲའོ། ། མའི་ལུས་ལ་དཔྲལ་བར་ཀླུང་གི་དཀྱིལ་འཁོར་ཞེས་པར། ནམ་མཁའ་སྨོས་ཀྱང་གོང་དུ་སྨོས་པའི་ཆོས་འབྱུང་གྲུ་གསུམ་མོ། །
གསང་བའི་པདྨའི་ལྟེ་བར་དེ་རྣམས་འདུས་ཞེས་པའི་འདི་དང་། དབང་ལེའི་ང་དྲུག་པར་ནང་དུ་ལ་ལ་ནཱ་དང་ར་ས་ནཱ་དང་། ཨ་བ་དྷུ་ཏི་དང་ཡང་དག་ལྡན་པ་སྙིང་ཁའི་པདྨ་སྟེ་ཞེས་པ་དང་། འོག་བརྒྱ་ཞེ་གཅིག་པར། ནང་དུ་ལ་ལ་ནཱ་དང་། ར་ས་ནཱ་དང་། ཨ་བ་དྷཱུ་ཏི་གཅིག་ཏུ་འདྲེས་པར་གྱུར་པ་སྙིང་ཁའི་པདྨ་སྟེ་ཞེས་བཤད་པ་ལ་བརྟེན་ནས། གྲུབ་ཆེན་མན་ལུང་པ་འཁོར་ལོ་དྲུག་ཁ་ལྟེ་བར་འདུས་པར་བཞེད་དོ། ། ཚིགས་བཅད་དགུ་པར། དེ་བཞིན་དུ་གསང་བའི་པདྨ་ནས།
འོག་དང་སྟེང་དུ་ཞེས་པར་མ་མཐའ་གསང་བ་ནས་ཏེ། སྙིང་ཁ་ནས་འོག་ཏུ་གསང་བའི་པདྨ་དང་སྟེང་དུ་སྤྱི་བོ་ཞེས་སྦྱར་རོ། ། ཁམས་རྣམས་ཀྱིས་ཀྱང་ཁང་པ་བརྩེགས་ཞེས་པར། བླ་མ་ཤེར་སེང་། དང་པོ་སྟེང་ནས་སྟེང་དུ་བརྩེགས་པར་འདོད། ཕྱིས་ཁྱམས་ཁྲ་བཞིན་གཅིག་གི་ནང་དུ་གཅིག་ཡོད་པར་བཞེད། ཤོང་པས་ཀྱང་བྲེའི་ནང་དུ་བྲེ་བཅུག་པ་བཞིན་བཞེད་ཅེས་གྲག་ཀྱང་། སྐུའི་སྟེང་དུ་གསུང་། གསུང་གི་སྟེང་དུ་ཐུགས། དེའི་སྟེང་དུ་བདེ་ཆེན་འཁོར་ལོ།
དེ་ལས་གཙོ་བོའི་གནས་ཅུང་མཐོ་བ་སྟེ། ལྔ་རྩེག་གི་རྣམ་པ་ཏོག་དང་བཅས་པ། ཏོག་གི་རྩེ་མོ་ནས་མ་མཐའི་བར་དང་། སྐུའི་རྩིག་པའི་རྒྱ་མཉམ་པའོ། ། དཀྱིལ་འཁོར་གསུམ་ལ་ཁ་ཁྱེར་ཏེ་ཞེས་པར། རོང་པ་ཆོས་མགོན་ན་རེ། ཁ་ཁྱེར་བྱ་བ་འདུག་པ། ཁ་ཁྱེར་གདན་དུ་འོང་པ་འགལ། དེས་ན་རྩིག་པའི་སྟེང་ན་ཕར་ཡོད་ཟེར་རོ། དེ་ནི་མི་འཐད་དེ་འདོད་ཡོན་སྣམ་བུ་རྩིག་པའི་སྟེང་དུ་འོང་བ་གང་ནས་ཀྱང་བཤད་པ་མེད་དོ། །
དགེ་བས་ཀྲ་མ་ཤིརྵིའོ་ཞེས་པར། ཁ་ཅིག་རྡོ་ཀྲ་མ་ཤིརྵ་ལས་བྱས་པའི་པུ་ཤུ་ཟེར་བ་བླུན་གཏམ་ཡིན། དེས་ན་ཀྲ་མ་རིམ་པ། ཤཱིརྵ་མགོ་བོ་སྟེ། མགོའི་རིམ་པ་ཞེས་པའོ། ། ཟུར་དུ་སྣ་ཚོགས་རྡོ་རྗེས་བརྒྱན་ཅེས་པར། བླ་མ་ཤེར་སེང་། དང་པོ་ཕ་གུའི་ཟུར་དུ་འབག་སྣ་བཞིན་བཞེད། ཕྱིས་དེ་ནོར་འདུག་གསུངས་ནས་འགྲམ་རྩར་འོང་བར་བཞེད་དོ། ། ཚིགས་བཅད་བཅུ་པར།
ཟླ་བ་དང་ཉི་མ་དང་སྒྲ་གཅན་གྱི་དཀྱིལ་འཁོར་གྱི་སྟེང་དུ་ཟླ་བའི་དཀྱིལ་འཁོར་ལ། ཨ་སོགས་ཞེས་པར། དབྱངས་ཡིག་གྱུར་པ་ལས་ཟླ་བའི་དཀྱིལ་འཁོར་དབྱངས་ཡིག་མཚན་པ་བསྒོམ། དེ་བཞིན་དུ་ཉི་མ་ལའང་འདྲའོ། ། དེ་དག་ལས་འོག་ཏུ་ཉི་མའི་ཞེས་སོགས་སུ། ཁ་ཅིག་ཉི་ཟླ་གའུ་ཁ་སྦྱོར་གྱི་དབུས་སུ་ཟེར་བ་ཀུན་གཞན་གྱི་ཆོས་སྐད་འཆུགས་པ་ཡིན་ཏེ། འདིར་ཉི་མའི་སྟེང་དུ་ཟླ་བའོ། ། ཟླ་བའི་དབུས་སུ་ཧཱུྃ་ཡིག་ཅེས་དང་རྡུལ་གྱི་སྟེང་དུ་ཁུ་བའོ། ། ཁུ་བའི་དབུས་སུ་ཀུན་གཞིའི་རྣམ་ཤེས་ཞེས་གསུངས་པས། གའུ་ཁ་སྦྱོར་མི་བྱེད།
དཔེར་ན་ཉི་མ་གཟའ་ཡིས་འཛིན་པ་དེ་ཡང་ཟླ་བ་བཟུང་བའི་ཞར་ལ་ཉི་མ་བཟུང་བ་ཡིན་གྱི་ཉི་མ་ཚ་བས་འཇུག་མི་ནུས་པ་བཞིན། བར་དོའི་སེམས་ཅན་ཡང་། ཕའི་ཁམས་སྤྱི་བོའམ། མའི་ཁམས་མངལ་སྒོ་ནས་ཁུ་བ་ལ་འཇུས་ནས་འཇུག་གི མའི་རྡུལ་ལ་འཛིན་མི་ནུས་པར་བཤད་དོ། ། ཟླ་བ་དང་ཁུ་བ་དབྱངས་དང་ལྡན་པ་ནི། མེ་ལོང་ལྟ་བུའི་ཡེ་ཤེས་ཏེ་གཟུགས་ཀྱི་ཕུང་པོ་སྐྱེད་པར་བྱེད་པ་རྣམ་པར་སྣང་མཛད་དོ། ། ཞེས་པ་གཞན་ནས་ཁུ་བ་འོད་དཔག་མེད་དུ་བཤད་པ་དང་འགལ་ལོ། ། ཞེ་ན། སྐྱོན་མེད་དེ།
ཟླ་སྟོབས་ཀྱིས་གཞན་དང་གཞན་དུ་འགྱུར་བའི་ཕྱིར་རོ། ། བཤང་གཅི་ཁུ་བ་གསུམ་ལས་བཤང་བ་རྣམ་སྣང་དང་། གཅི་བ་མི་བསྐྱོད་པར་བྱས་པ་ནི་ཁུ་བ་འོད་དཔག་མེད་དུ་འགྱུར་ཏེ། ཇི་ལྟར་བཤད་པ་རྣམ་སྣང་དང་། ། གཅི་བ་ཁུ་བའི་དམ་ཚིག་ནི། ། མི་བསྐྱོད་འོད་དཔག་མེད་ཡིན་པ། ། ཞེས་རྡོ་རྗེ་སྙིང་འགྲེལ་ལས་གསུངས་པ་བཞིན་ནོ། ། བདུད་རྩི་ལྔ་ལ་དྲི་ཆུ་འོད་དཔག་མེད་དུ་བྱས་པ་ན། ཁུ་བ་མི་བསྐྱོད་པ་ཡིན་ཏེ་ནང་ལེར་བསྟན་པ་བཞིན་ནོ། ། འདིར་ཁུ་བ་དང་།
རྡུལ་དང་། དྲི་ཟ་དང་། རླུང་དང་། རྣམ་པར་ཤེས་པ་རྣམས་རིགས་ལྔར་བྱས་པ་ན། ཁུ་བ་ནི་ཟླ་བ་ཡིན། ཟླ་བ་ནི་སྐུ་རྡོ་རྗེ་ཡིན། སྐུ་རྡོ་རྗེ་ནི་སྦྱང་གཞི་ལ་གཟུགས་ཀྱི་ཕུང་པོ་ཡིན་པས། མེ་ལོང་ལྟ་བུའི་ཡེ་ཤེས་དང་རྣམ་སྣང་དུ་བྱས་པ་མི་འགལ་ཏེ། ཡེ་ལེར། སྐུ་རྡོ་རྗེའི་དབང་དུ་བྱས་ནས།
རྣམ་སྣང་དཀར་པོར་གསུངས་པའི་ཕྱིར་རོ། ། སྤྱིར་གསང་སྔགས་ལ། ངོ་བོ་དང་། རྣམ་པ་དང་། མོས་པ་དང་། འབྲས་བུ་ལམ་དུ་བྱེད་པ་ཡིན་པ་ལས། མེ་ལོང་ལྟ་བུའི་ཡེ་ཤེས་བསྒོམ་པ་ངོ་བོ་དང་། དེ་རྣམ་པ་ཟླ་བར་བསྒོམ་པ་རྣམ་པ་དང་། དེ་དེར་མོས་པ་ནི་མོས་པ་དང་། འབྲས་བུ་མེ་ལོང་ལྟ་བུ་ཉིད་རྒྱུ་དུས་ནས་དེའི་ཚུལ་དུ་བསྒོམ་པ་འབྲས་བུ་ལམ་དུ་བྱེད་པའོ། །
དེ་བཞིན་དུ་མཚན་དཔེ་བསྒོམ་པ་ངོ་བོ། དེ་དག་དབྱངས་གསལ་གྱི་ཡི་གེའི་རྣམ་པར་བསྒོམ་པ་རྣམ་པ། ཡི་གེ་ཉིད་མཚན་དཔེའི་རྣམ་པར་མོས་པ་མོས་པ་ལམ་དུ་བྱེད་པ་རྣམས་ཏེ་རྡོ་རྗེ་ཐེག་པའི་ཁྱད་ཆོས་སོ། ། ཕྱི་རོལ་ནང་དུ་ཡེ་ཤེས་ལྔའི་བདག་ཉིད་དོ། ། ཞེས་པར། བླ་མ་བསོད་ནམས་འོད་ཟེར་མངོན་བྱང་ལྔའི་སྟེང་དུ་ཕྱག་མཚན། དེ་ལ་སྐུ་ཟེར་ཏེ། དེ་ལྟར་ན་མངོན་བྱང་བདུན་དུ་འགྱུར་བས་མི་འཐད་ཅིང་མ་བཤད་དོ། ། ཡང་ལྷ་རྣམས་སྐྱེ་བའི་དུས་སུ་རྒྱན་དང་བཅས་པར་སྐྱེ་ཞེས་པ་མི་རིགས་ཏེ། འདི་མངལ་སྐྱེས་ཀྱི་དབང་དུ་བྱས་ལ།
ལྷ་མངལ་སྐྱེས་མི་རིགས་པའི་ཕྱིར་རོ། ། ཞེ་ན་སྐྱོན་མེད། ལྷ་མངལ་སྐྱེས་མི་སྲིད་ཀྱང་། ནམ་སྐྱེ་བ་ན་རྒྱན་དང་བཅས་པར་སྐྱེའི་རྒྱན་མེད་པར་མི་སྐྱེ་བ་བཞིན་འདིར་ཡང་རྒྱན་དང་བཅས་པ་ཡིན་ནོ། ། འོ་ན་སྦྱང་གཞི་དང་མི་མཐུན་ཏེ། མངལ་སྐྱེས་ལ་རྒྱན་དང་བཅས་པ་མི་སྐྱེ་བའི་ཕྱིར་རོ་སྙམ་ན། མཐུན་པའི་བསོད་ནམས་ཀྱི་ལས་བསགས་པའི་མངལ་སྐྱེས་འགའ་ཞིག་རྒྱན་དང་བཅས་པར་སྐྱེ་སྟེ། དཔེར་ན་གྲོ་ཞུན་སྐྱེས་རྣ་བ་བྱེ་བ་རི་བ་རྣ་རྒྱན་དང་བཅས་ཏེ་སྐྱེས་པ་བཞིན་ནོ། ། ཚིགས་བཅད་བཅུ་གཅིག་པར། དྲག་པོ་ལུས་མེད་ཅེས་པ་ལ།
དབང་ཕྱུག་དཀའ་ཐུབ་མི་སྤྱོད་པའི་ཚེ། རལ་པ་དང་བཅས་ཤིང་མིག་གསུམ་པ། འཇིགས་པའི་གཟུགས་ཅན་ཡིན་པས་ན་དྲག་པོ། དཀའ་ཐུབ་སྤྱོད་པའི་ཚེ་ན་དེ་ལྟར་མ་ཡིན་པས་ཞི་བ་ཞེས་ཟེར་རོ། ། ཞེས་བླ་མ་པཎྜི་ཏ་གསུངས་སོ། ། ལུས་མེད་ནི་འདོད་པའི་ལྷ་སྟེ། དེ་ཡང་དབང་ཕྱུག་དཀའ་ཐུབ་སྤྱོད་པའི་ཚེ། ལྷ་རྣམས་ཀྱིས་འདོད་ལྷ་ལ་དབང་ཕྱུག་གི་དཀའ་ཐུབ་སྤྱོད་པའི་ཚེ་བཟློག་པར་མཛོད་ཅིག་ཅེས་གསོལ་བ་བཏབ། དེས་ཨུ་མ་དཀའ་ཐུབ་བཟློག་པའི་ཕྱིར་བཏང་སྟེ། རང་གི་འདོད་པའི་མདའ་འཕངས་པས་སོ། །
དང་པོ་ལ་མ་གཡོས་གཉིས་པ་དང་གསུམ་པ་ལ་ཅུང་ཟད་གཡོ་བར་གྱུར། བཞི་པ་ལ་ཆགས་ཏེ་ཨུ་མ་ལ་ཞུགས། དེ་ནས་འགྱོད་དེ་ཅིས་ལན་བརྟགས་པས། འདོད་ལྷས་བྱས་པ་ཡིན་པར་ཤེས་ནས་ཁའི་དབུགས་ཀྱིས་བསྲེགས། དེ་ནས་ལྷ་རྣམས་ཀྱིས་གསོལ་བ་བཏབ་པས། ལུས་མེད་པའི་སེམས་ཅན་དུ་བྱས་ཞེས་གྲག་གོ ། ཤར་གྱི་ཞལ་ནི་ནག་པོ་ཞེས་པར། ཁ་ཅིག་རྩ་ཞལ་གྱི་ཁ་དོག་སྐུ་མདོག་དང་འདྲ་ཟེར་བ་མི་འཐད་དེ། སྐུ་མདོག་སྔོན་པོ་ཡིན་ལ། རྩ་ཞལ་ནག་པོར་བཤད་པས་སོ། །
ནག་པོ་དང་སྔོན་པོ་འདྲའོ་སྙམ་ན། མ་ཡིན་ཏེ་རྒྱུད་གཞན་ན་འདྲ་བ་ལྟ་བུར་ཡོད་ཀྱང་། འདིར་ནག་པོ་རླུང་སྔོན་པོ་ཡེ་ཤེས་ཡིན་པས་རྣམ་དག་མི་གཅིག་པའི་ཕྱིར་རོ། ། བླ་མ་འཕགས་པའི་གསུང་གིས། དུས་འཁོར་འདི་མི་གཤིས་ངན་རེག་ཀྱང་མི་བཟོད་པ་དང་འདྲ། རྒྱུད་གཞན་རྣམས་ནི་མི་ངང་རིང་རྒྱུ་ཅན་དུ་འདྲ་གསུངས། ཅི་རིགས་ནས་མཛད་པར་སྣང་སྟེ། གསང་འདུས་ནས་ལྷའི་སྐུ་མདོག་དང་ཕྱག་མཚན་གསལ་བར་མ་གསུངས་པ་རྒྱུད་གཞན་ལ་ལྟོས་པ་དང་། མཁའ་འགྲོ་རྒྱ་མཚོའི་རྒྱུད་ནས། ལྷའི་ཁ་དོག
དབུ། ཕྱག་མཚན་ངོ་མི་ཤེས་པ་མང་པོ་ཡོད། བླ་མ་མཚོ་མོ་ཆེ་བས་ཀྱང་། མཁའ་འགྲོ་རྒྱ་མཚོའི་ཕྱག་མཚན་འཕོངས་ངོ་མ་ཤེས་པར། འཕོངས་བསླབས་སྐྱེས་བུས་གནམ་དུ་མདའ་འཕངས་ཏེ་ཞེས་པའི་ཚུལ་དུ་བྱས་པ་དང་། བླ་མ་སྨོན་ཤེས། གདོས་དང་གདུ་བུ་བ་ཉ་རྒྱ། ། ཞེས་བྱ་བ་གང་ལགས། ཞེས་ཞུས་པས། གདོས་ནི་རི་དྭགས་འཛིན་པའི་གདོས།
གདུ་བུ་བ་ནི་ཉ་སྐྱོགས། ཉ་རྒྱ་ནི་གོ་སླའོ། ། བ་ཉ་རྒྱ་ཞེས་པ་མ་དག་པ་ཡིན་ནོ། ། ཞེས་གསུངས། དེ་བཞིན་དུ་མི་གསལ་བ་དུ་མ་ཡོད་ཀྱང་། རྒྱུད་འགྲེལ་འདིར་ནི་རེ་རེ་ཙམ་མ་གཏོགས་པ་ཤིན་ཏུ་གསལ་ལོ། ། རལ་པའི་ཅོད་པཎ་ལ་སྣ་ཚོགས་རྡོ་རྗེ་དང་ཞེས་པར། སྤྱིར་རལ་པ་ལ་གྱེན་བརྗེས། ཟུར་ཕུད། ཅོད་པཎ།
ཕྱེད་བཅིངས། གྱེན་བརྗེས་ལའང་། སེར་པོ། ཁམ་པ། ནག་པོ་སོགས། ཟུར་ཕུད་ལའང་ལྔ་པ་དང་གསུམ་པ་སོགས་ཡོད། འདི་དང་བདེ་དགྱེས་སོགས་ཅོད་པཎ་ཡིན། དེ་སྐྲའི་སྣ་ཐམས་ཅད་ནང་དུ་བསྡུས་ནས་བཅིངས་པའི་མདུད་པའི་སྣ་མོ་ཡང་ནང་དུ་ཚུད་པ་གཅིག་ཡོད། རྡོ་རྗེ་ནོར་བུ་དང་ཞེས་སོགས་ལ། སྒ་ལོའི་ཞལ་ནས།
མི་རུས་ལ་བྱས་པ་རྡོ་རྗེའི་དབྱིབས་ཅན་གྱི་ནོར་བུ་ཞེས་སོགས་གསུངས། ཡང་ན་རྡོ་རྗེའི་དོན་སྟོང་པ་ཉིད་དབྱིབས་ནོར་བུ་ལ་སོགས་པའི་རྒྱན་དུ་བྱས་པའོ། ། སྟག་གི་པགས་པའི་གོས་འཛིན། ། ཞེས་པར། སྤྱིར་ཡུམ་དང་མི་སྦྱོར་ན་སྟག་ལྤགས་མགོ་གཡས་མཇུག་མ་གཡོན་དུ་བསྟན་ནས་གྱོན་པ་ལ། ཡུམ་དང་སྦྱོར་ན་གྲོལ་བ་དང་འཕྱང་བ་གཉིས་ཡོད། གྲོལ་བ་དེ་ཀ་ལ་བརླའི་ཕྱེད་ན་མར་འཕྱང་བ་དེ་ཡིན། འཕྱང་བ་རྒྱབ་ཏུ་བཤུགས་ནས་མོག་གཡོན་མཇུག་མ་གཡས་སུ་བསྟན་པ་ལ་ཟེར། དེ་ལྟ་མིན་ན་སྟག་ལྤགས་ལ་བུག་པ་ཕུག་དགོས་པར་འགྱུར་རོ། ། ལ་ལ་ན་རེ་ཡེ་ཤེས་ཀྱི་སྣང་ངོ་ཡིན་པས་དེ་འདྲ་ག་ན་དགོས་ཟེར་ཏེ།
དེའི་སྣང་ངོ་ན་ཡུམ་དང་སྦྱོར་བ་ཡང་ག་ན་ཡོང་སྟེ། ཐ་མལ་འདུལ་བ་ལ་དེ་དང་ཚུལ་མཐུན་ཙམ་གཅིག་འཚལ་ལོ། ། ཚིགས་བཅད་བཅུ་གཉིས་པར། མཐེའུ་ཆུང་ལྗང་ཁུ་ཞེས་པ་ལ། བླ་མ་བསོད་ནམས་འོད་ཟེར་ལྗང་ཁུ་ཟེར་ཡང་སྔོན་པོ་འོ་ཟེར་བ་ནོར་ཏེ་དེ་གཉིས་རྣམ་དག་མི་གཅིག་པས་སོ། ། དང་པོར་མེའི་མདའ་ཞེས་པར། བླ་མ་ཤེར་སེང་གིས་མདའ་དམར་པོ་གསུམ་འཛིན་པ་མཛད་འདུག གསུམ་ཡིན་ནམ་མེ་རང་དུ་ཡིན་ཐེ་ཚོམ་དུ་དགོངས་པ་འདྲ། བསོད་ནམས་འོད་ཟེར་མེ་རང་ཡིན་ཟེར། འདི་ལན་མང་པོ་བྱུང་ཡང་འགྲེལ་པ་མེད་པས་ཤེས་དཀའ་ཡང་།
མེའི་མགྲིན་པ་ཞེས་སོགས་ཀྱི་རིགས་པས་གསུམ་དུ་གསལ་ལོ། ། ཚིགས་བཅད་བཅུ་བཞི་པར། ཞབས་ཀྱི་མཐིལ་ལ་འཛིན་ཞེས་པར། རྭ་འགྱུར་དུ་རྐང་པའི་མཐིལ་ལ་འཛིན་ཞེས་འབྱུང་པ་ལ་བརྟེན་ནས་བླ་མ་ཤར་སེང་མོ་རེང་གཉིས་ཀྱིས་ཁྱོ་བོའི་རྐང་པ་ལ་འཐེན་པ་ཡིན་གསུངས་ཏེ། ཐར་ལོ་ན་རེ་དེ་མིན། ཁྱོ་བོ་གཉིས་བཅོམ་ལྡན་འདས་ཀྱིས་མནན་པས་ཆུང་མ་གཉིས་གདོང་དམན་པ་སྟེ་ངུ་ཞིང་འདི་འདྲ་མི་མཛད་པ་ཞུ་ཟེར་ནས་བཅོམ་ལྡན་འདས་ཀྱི་ཞབས་ལ་འཇུ་བར་རྩོམ་པ་ཡིན་གསུངས། དུས་ཞབས་པས་བཞེངས་པའི་རྡོ་སྐུ་ལ་ཡང་འདི་ལྟར་ཡོད་པར་འདུག་པས་འདི་འཐད་དོ། ། སྐུ་དེ་ལ་ཞལ་ལྔ་འདུག་ཟེར་བ་བྱུང་སྟེ། དེ་རྒྱབ་ཞལ་གཡས་གཡོན་གཉིས་ཀ་ནས་མཐོང་བའི་མུ་རུ་བྱས་ནས་གཉིས་སུ་མཛད་པས་འཁྲུལ་པ་ཡིན་པར་འདུག་སྟེ། གློ་བོ་བ་ཚུལ་ཁྲིམས་འོད་ཀྱིས་མཐོང་ཞིང་ངེས་པ་ལས་ཐོས་སོ། །
མི་བསྐྱོད་པ་རབ་ཏུ་ཞུགས་པའོ། ། ཞེས་གསུངས་པ། མི་བསྐྱོད་པ་ལྗང་ཁུ་ཡིན། གཙོ་བོ་སྔོན་པོ་ཡིན་པས་འགལ་ལོ་ཞེ་ན་སྐྱོན་མེད་དེ། སྤྱིར་གཙོ་བོ་ཡབ་ཡུམ་རིགས་ཐམས་ཅད་བསྡུས་པ་ཡིན། དེ་ལ་ཆུ་རླུང་ནམ་མཁའ་ཐབས་ཀྱི་སྐུ་གསུང་ཐུགས་རོ་མཉམ་གཅིག་ཏུ་འདུས་པ་གཙོ་བོ། ས་མེ་ཡེ་ཤེས་ཤེས་རབ་ཀྱི་སྐུ་གསུང་ཐུགས་རོ་མཉམ་དབྱེར་མེད་གཅིག་ཏུ་བསྡུས་པ་གཙོ་མོ་ཡིན་ཏེ། ཚིགས་བཅད་བཅོ་ལྔ་པར། དེ་ལ་རོ་མཉམ་པ་གཅིག་ལས་ཟླ་བ་དང་ཁུ་བའི་རང་བཞིན་གྱིས་བཅོམ་ལྡན་འདས་བསྐྱེད་ཅིང་། ཉི་མ་དང་རྡུལ་གྱི་རང་བཞིན་གྱིས་ལྷ་མོ་བསྐྱེད་དོ། །
ཞེས་གསུངས་པས་སོ། ། དེ་ལ་དཀར་དང་ནག་པོའི་ཆོས་ཅན་ནི་ཟླ་བ་སྟེ། ཞེས་པས་ཆུ་ཐབས་ཀྱི་སྐུ་དཀར་པོ་དང་། རླུང་ཐབས་ཀྱི་གསུང་ནག་པོ་གཉིས་དབྱེར་མེད་དུ་འདྲེས་པས་སྔོན་པོར་གྱུར་པ། དེ་ནམ་མཁའ་ཐབས་ཀྱི་ཐུགས་མི་བསྐྱོད་པས་བཟུང་བ་ཡིན་པའི་ཕྱིར། ཐུགས་ཀྱི་ཆ་ནས་གཙོ་བོ་མི་བསྐྱོད་པར་ཡང་མི་འགལ་ལ། སྐུ་དང་གསུང་འདྲེས་པའི་མཚོན་པའི་ཆ་ནས་སྐུ་མདོག་སྔོན་པོར་ཡང་མི་འགལ་ལོ། ། དམར་པོ་དང་སེར་པོའི་ཆོས་ཅན་ནི་ཉི་མ་སྟེ། དེས་ན་གསེར་མདོག་ཅེས་པར། ས་ཤེས་རབ་ཀྱི་སྐུ་སེར་པོ་དང་།
མེ་ཤེས་རབ་ཀྱི་གསུང་དམར་པོ་གཉིས་རོ་མཉམ་གཅིག་ཏུ་འདྲེས་པས་དམར་སེར་དུ་གྱུར་པ་དེ་ཡེ་ཤེས་ཤེས་རབ་ཀྱི་ཐུགས་སྣ་ཚོགས་ཡུམ་གྱིས་བཟུང་བ་ཡིན་པའི་ཕྱིར། ཐུགས་གཙོ་བོར་བྱས་པའི་ཕྱིར་སྣ་ཚོགས་ཡུམ་དུའང་མི་འགལ་ལ། སྐུ་གསུང་རོ་མཉམ་དབྱེར་མེད་དུ་འདྲེས་པ་མཚོན་པའི་ཕྱིར་སྐུ་མདོག་དམར་སེར་དུའང་མི་འགལ་ལོ། ། ཚིགས་བཅད་བཅུ་དྲུག་པར་བཅོམ་ལྡན་འདས་ཀྱི་ཞལ་གྱི་དབྱེ་བ་ཇི་ལྟ་བ་དེ་བཞིན་དུ་ལྷ་མོ་རྣམས་ཀྱི་སྟེ་ཞེས་པར། ཁ་ཅིག་ཐམས་ཅད་ཡབ་ཀྱི་ཞལ་འགྲོས་ཡིན་ཟེར་བ་རྣམས་ནོར་ཏེ། ལྷ་མོ་སེར་དམར་རྣམས་ཡུམ་གྱི་ཞལ་འགྲོས་དང་། དཀར་ནག་རྣམས་ཡབ་ཀྱི་ཞལ་འགྲོས་སུ་བཤད། སྙིང་པོའི་ལྷ་མོ་རྣམས་ཀྱི་རྒྱན་དང་ཕྱག་རྒྱ་ལྔ་པ་རྣམས་བཅོམ་ལྡན་འདས་མའི་ཇི་ལྟ་བ་བཞིན། ཞེས་པར། གོང་མ་རྣམས་ཀྱིས་སྣ་ཚོགས་ཡུམ་གཅེར་མོ།
ནུས་མ་རྣམས་ཤམ་ཐབས་ཅན་མཛད་འདུག་སྟེ། གཞུང་འདིས་འདྲ་བ་གཅིག་དགོས་པར་བཤད་དོ། ། ཚིགས་བཅད་བཅོ་བརྒྱད་པར། གསུམ་པ་ནི་བདུད་རྩིའི་འབྲས་བུ། ཞེས་པར། འབྲོ་པ་རྣམས་ཨ་རུ་ར་ཡིན་ཟེར། འདིའང་རུང་པར་སྣང་སྟེ། ཨ་རུ་རའི་ཤིང་ལ་བདུད་རྩིའི་ཤིང་ཞེས་ཨ་མ་ར་ཀོ་ཥར་བཤད་དོ། ། དོན་ལ་ཞིམ་པ་གཅིག་ཡོད་པར་མདོ་ལས་གསུངས་ཏེ་སྔོན་བཅོམ་ལྡན་འདས་དང་ལྷས་སྦྱིན་གཉིས་བྱ་ལུས་གཅིག་ལ་མགོ་བོ་གཉིས་ཡོད་པ་གཅིག་ཏུ་སྐྱེས། ལྷས་སྦྱིན་གྱི་མགོ་དེ་གཉིད་དུ་སོང་པའི་བར་ལ་བདུད་རྩིའི་འབྲས་བུ་ཆུས་ཁྱེར་བྱུང་པ་གསོལ་བས།
གཉིད་སད་པ་དང་སྒྲེགས་པ་བྱུང་ནས་དྲིས། འདི་ལྟར་ཞེས་བསྙད་པས་ང་ལ་མི་སྟེར་བ་ཅི་ཟེར། ཁོང་པར་གཅིག་ཏུ་སོང་པས་སོ་བྱས་པས་དེ་ལྟར་ཡིན་ན་ཟེར་ནས་ཁོས་དུག་ཟོས་པས་གཉིས་ཀ་ཤི་བར་བཤད་དོ། ། དཀྱིལ་འཁོར་གྱི་འཁོར་ལོའི་རྣམ་པ་རྣམས་རང་གི་ལུས་ལ་བཞུགས་པར་བྱ་སྟེ་ཞེས་པར། འོག་བརྒྱ་ཞེ་གཅིག་པ་ནས་ཡེ་ཤེས་ཀྱི་འཁོར་ལོ་གང་ཡིན་པ་དེ་ཐམས་ཅད་བཀུན་ནས་ཨ་ཝ་དྷུ་ཏིའི་སྒོ་ནས་གཙུག་ཏོར་དང་། དཔྲལ་བ་དང་། མགྲིན་པ་དང་། སྙིང་ཁ་དང་། ལྟེ་བ་དང་། གསང་བའི་ལམ་དུ་བཞུགས་པར་བྱ་སྟེ་སོགས་ཀྱིས་སྤྱི་བོ་ནས་འཇུག་པར་བཤད་དོ། །
ལྷ་དང་ལྷ་མོའི་ཚོགས་ཀྱི་དཀྱིལ་འཁོར་རྟེན་དང་བརྟེན་པའི་མཚན་ཉིད་ཅེས་པར། ཁ་ཅིག་པདྨར་གཞལ་ཡས་ཁང་མི་བསྐྱེད་ཟེར་བ་ཡོད་དེ་འདིས་བཀག་གོ ། ཚིགས་བཅད་བཅུ་དགུ་པར། སྟེང་དུ་གཙུག་ཏོར་ཏེ་ཁ་དོག་དང་ཞལ་དང་ཕྱག་མི་བསྐྱོད་པ་ལྟ་བུ་ལྗང་ཁུའོ་ཞེས་བཤད་པས་ཁ་ཅིག་ཞལ་གཅིག་ཕྱག་གཅིག་པར་འདོད་པ་བསལ་ལོ། ། ཚིགས་བཅད་ཉི་ཤུ་པར། ཀུན་བཟང་དང་སྒྲ་རྡོ་རྗེ་མ་ཡེ་ཤེས་ཡིན་པས་འོག་ཕྱོགས་ཤེས་རབ་ཀྱི་ཆ་ཡིན་ལ། ཕྱག་རྡོར་དང་ཆོས་དབྱིངས་རྡོར་མ་ནམ་མཁའ་ཡིན་པས་སྟེང་ཕྱོགས་ཐབས་ཀྱི་ཆ་ཡིན་པས་ཐབས་ཀྱི་ཆ་གཉིས་པོ་ཤར་དང་བྱང་དུ་བཀོད། ཤེས་རབ་ཀྱི་ཆ་གཉིས་པོ་ལྷོ་དང་ནུབ་ཏུ་དགོད་པར་རིགས་པ་ལས་བཟློགས་ནས་ཐབས་ཀྱི་ཆ་གཉིས་པོ་ལྷོ་དང་ནུབ་དུ་བཀོད། ཤེས་རབ་ཀྱི་ཆ་གཉིས་པོ་ཤར་དང་བྱང་དུ་བཀོད་པ་དང་འགལ་ལོ་ཞེ་ན། སྐྱོན་མེད་དེ་ཀུན་བཟང་ཡེ་ཤེས་ཀྱི་ཆ་འོག་ཕྱོགས་དག་པ་ཡིན་ཡང་དེའི་ཡུལ་ཆོས་དབྱིངས་རྡོ་རྗེ་མ་ནམ་མཁའི་ཁམས་སྟེང་ཕྱོགས་དག་པ་ཡིན་པས།
ཡུམ་གྱི་གནས་སུ་ཡབ་སོང་བའི་དབང་དུ་བྱས་ནས་ཀུན་བཟང་ཤར་དུ་བཀོད་དེ། ཆོས་དབྱིངས་རྡོ་རྗེ་མ་ནམ་མཁའི་ཁམས་སྟེང་ཕྱོགས་མ་ཡིན་ཡང་། ཀུན་བཟང་ཡེ་ཤེས་འོག་ཕྱོགས་ཡིན་པས་ཡབ་ཀྱི་གནས་སུ་ཡུམ་སོང་བའི་དབང་དུ་བྱས་ནས་ཆོས་དབྱིངས་རྡོ་རྗེ་མ་ནུབ་ཏུ་བཀོད་དོ། ། དེས་ཕྱག་རྡོར་དང་སྒྲ་རྡོ་རྗེ་ལའང་ཤེས་པར་བྱའོ། ། ཚིགས་བཅད་ཉེར་བཞི་པར། འབྲོ་པ་རྣམས་དང་། བླ་མ་ཤེར་སེང་། རྡོ་རྗེ་སེམས་དཔའ་ལ་གྲི་གུག རྡོ་རྗེ། དགྲ་སཏྭ།
ཐོད་པ། དྲིལ་བུ། ཚངས་མགོ་འཛིན་པ་ཞེས་ཟེར་བ་འཐད་འཐད་འདྲ་ཡང་། འདིས་བཀག་སྟེ། མི་བསྐྱོད་པ་སོགས་ལྗང་ཁུ་རྣམས་ཀྱི་ཕྱག་མཚན་བཤད་ནས་དེ་བཞིན་དུ་ཞེས་སྔོན་པོ་རྣམས་ཀྱང་འདྲ་བར་གསུངས་པས་སོ། ། ཚིགས་བཅད་ཉེར་ལྔ་པར། དེའི་ཚེ་བཅོམ་ལྡན་འདས་བཞུགས་པ་ཡང་དཔལ་འདུས་པ་ལྟ་བུར་འགྱུར་རོ། ། ཞེས་པར། བླ་མ་བསོད་ནམས་འོད་ཟེར་བ། ལྷ་ཉེར་ལྔ་མ་བྱེད་ན་གཙོ་བོ་སྔོན་པོ་ཞལ་གསུམ་ཕྱག་དྲུག་པ་བཞུགས་པ་འདུས་པ་བཞིན་ནོ། །
འདི་ལ་བཞེངས་དགོས་པའི་སྐྱོན་མེད་ཅེས་སྦྱོར་ཡང་། བི་བྷུ་ཏ་ཞེ་ན་ཟེར་བའི་མཆན་བུ་བཏབ་ནས། འདི་ལ་བཞུགས་དགོས་པ་སོགས་ཀྱི་སྐྱོན་མེད་དེ། གཉིས་མེད་ཀྱི་རྒྱུད་ཡིན་པས་གཙོ་བོ་བཞེངས་འཁོར་བཞུགས་པ་ལ་འགལ་བ་མེད་ཅེས་སྦྱོར་རོ། ། ལྷ་ཉེར་ལྔ་མ་བྱེད་ཀྱང་གཙོ་བོ་ཞལ་བཞི་ཕྱག་བཞི་པ་ཡིན་ཏེ། འགྲེལ་ཆུང་པདྨ་ཅན་དང་དུས་ཞབས་པ་ཆུང་བས་མཛད་པའི་སྒྲུབ་ཐབས་སུ་དེ་ལྟར་བཤད་པའི་ཕྱིར་རོ། ། དབང་གི་དོན་དུ་ཞེས་པ་ལ། བླ་མ་རྡོ་རྗེ་རྒྱལ་མཚན་པ་ན་རེ། ཉེར་ལྔ་མ་བསྒོམ་དུ་རུང་གི་དབང་ལ་དར་དཔྱངས་ནུས་མའི་དབང་ཡིན་པས། ནུས་མ་དང་མིང་དབང་ལ་ཁྲོ་བོ་དང་ཁྲོ་མོ་ཅིས་ཀྱང་དགོས་གསུངས་ཀྱང་ངེས་པ་མེད་དེ།
ནང་ལེར་ལྷ་དགུ་དང་བཅུ་གསུམ་གྱི་དཀྱིལ་འཁོར་དུ་དབང་བདུན་གསུངས་པས་སོ། ། རིགས་ཀྱི་དབང་གིས་ཕྱིའི་འཁོར་ལོ་རབ་ཏུ་དམན། ཞེས་པར། རོང་པ་ཀུན་ན་རེ། ཨེ་པ་འཁོན་སྟོན་སློབ་མ་དབང་བསྐུར་བ་ལ་ཡོངས་རྫོགས་བཀག་ཟེར་བ་ཡིན་ཟེར་ནས་ཐལ་འགྱུར་མང་པོ་སྣང་སྟེ། ཨེ་ཟེར་མི་ཤེས། ཟེར་ན་འཛོལ། དེའི་དོན་གསུང་དང་སྐུའི་དཀྱིལ་འཁོར་མེད་ཀྱང་། ཐུགས་དཀྱིལ་ལ་རིགས་དྲུག་ཚང་བས་དེར་དབང་རྫོགས་པར་བསྐུར་དུ་རུང་ཞེས་པའོ། ། ཚིགས་བཅད་ཉེར་དྲུག་པར།
གདོང་སྣ་ཚོགས་པའོ། ། ཞེས་པར། བླ་མ་ཤེར་སེང་གསུང་གི་རྣལ་འབྱོར་མ་འདི་དག་ཐམས་ཅད་གདོང་གཅིག་མར་བཞེད་པ་ལ། ཁྲོ་ཕུ་བའི་དགེ་བཤེས་བྱང་སེང་གིས་གདོང་དྲུག་མ་དང་། ཆུ་གཏེར་གདོང་མ་བྱ་བ་གདའ་ལགས་པ་ཞུས་པས། ངེས་པ་མེད་དེ། ཁྲོ་ཕུ་བ་ལ་དགེ་བཤེས་ཁྲོ་བརྒྱད་བྱ་བ་ཡོད་གསུངས། དེ་ལ་བརྒྱད་བདོག་ཞུས་པས། གཙང་དྲུག་བྱ་བ་ཡང་ཡོད་གསུངས་ཏེ། དེའང་སོར་མོ་དྲུག་ཡོད་པས་ཟེར་བ་ཡིན།
ཀུན་དགའ་འོད་ཟེར་ན་རེ། ར་ཆུང་རེའི་སྐེ་བྲེགས་ན་སྡིག་པ་ཆེ་ཟེར་ཏེ། བླ་མ་པས་ལྷ་སུམ་བརྒྱ་ལྷག་པ་གཅིག་གི་སྐེ་བྲེགས་ཟེར་ནས་ཁ་གཏོང་། དེས་ན་ཚངས་མ་གཙོ་འཁོར་གདོང་བཞི། གདོང་དྲུག་མ་གཙོ་འཁོར་གདོང་དྲུག གཞན་རྣམས་གདོང་གཅིག་པ་སྟེ་སྣ་ཚོགས་པའོ་གསུང་། འོག་གི་གདོང་དྲུག་སོགས་ལའང་འགྲེའོ། ། ཚིགས་བཅད་ཉེར་དྲུག་པར། ཕག་མོ་ལྷོ་དང་དྲག་མོ་བྱང་དུ་བཀོད་པ་ལ། དེ་གཉིས་མེ་དང་ཆུའི་ཁམས་ཡིན་ན།
གཤིན་རྗེ་དང་དྲག་པོའང་མེ་དང་ཆུའི་ཁམས་སུ་འགྱུར་དགོས་པ་ལ་དེ་གཉིས་ནམ་མཁའ་དང་ཡེ་ཤེས་སུ་བཤད་པ་འགལ་ལོ་སྙམ་ན། སྐྱོན་མེད་དེ། གསུང་གི་རྣལ་འབྱོར་མ་རྣམས་ཁམས་བཞི་དག་པའི་དབང་དུ་བྱས་ལ། དེ་ཐམས་ཅད་ཁམས་བཞིར་བསྡུས་ན། ཕག་མོ་མེ་དང་དྲག་མོ་ཆུའི་ཁམས་སུ་འགྲོ་བ་ཡིན་ཏེ། དེས་ན་གཤིན་རྗེ་མེ་དང་དྲག་པོ་ཆུ་ཁམས་སུ་ཐལ་བའང་འདོད་པ་ཡིན་ཏེ། སྲུང་འཁོར་གྱི་སྐབས་སུ་དེ་ལྟར་བཤད་པའི་ཕྱིར་རོ། ། སྐུའི་དཀྱིལ་འཁོར་དུ་ལོ་གཅིག་གི་དུས་དྲུག་དག་པའི་དབང་དུ་བྱས་ནས་ཁམས་དྲུག་ཏུ་ཕྱེ་ནས་བསྟན་ལ། དེའི་ཚེ་གཤིན་རྗེ་ནམ་མཁའ་དང་དྲག་པོ་ཡེ་ཤེས་སུ་བྱས་པ་ཡིན་པས་འགལ་བ་མེད་དོ། ། ཚིགས་བཅད་སུམ་ཅུ་པར།
བརྒྱད་པ་དཔལ་ལྡན་འཁོར་ལོ་ཅན་མ་ཞེས་པ་ལ། བླ་མ་ཤེར་སེང་གིས་དཔལ་ལྡན་མ་དང་། འཁོར་ལོ་ཅན་མ་ཞེས་གཉིས་སུ་མཛད་དེ། རྭ་འགྱུར་དུ་དཔལ་ལྡན་རྒྱལ་བྱེད་མ་ཆད། དེ་ལས་འགྱུར་གཞན་མ་གཟིགས་པས་ལན་ནོ། ། ཚིགས་བཅད་སོ་གསུམ་པར། ཤར་སྒོའི་གཡས་སུ་འོང་སོགས་ནི། ནང་ནས་ཕྱིར་ལ་འགྲོ་བའི་གཡས་དང་གཡོན་དུ་ཤེས་པར་བྱའོ། ། ཚིགས་བཅད་སོ་དྲུག་པར། འདི་རྣམས་ནི་གཞན་གྱི་གནས་སུ་འགྲོ་བའི་ཕྱིར་གཙོ་བོ་མ་ཡིན་པ་ཉིད་དུ་ཞེས་པར།
འོད་ཟེར་ཅན་ལ་སོགས་པ་འདི་དག་ཕ་ཡུལ་ཟུར་ན་ཡོད་ཅིང་། དབྱུག་སྔོན་སོགས་གོ་མག་ཏུ་ལེན་པ་གཞན་དང་འདྲ་དགོས་པ་ལ་དེ་ལྟར་བྱས་ན་སྒོ་སྲུང་མཁན་མེད་པས། ཤར་སོགས་སུ་བག་མ་ལ་སོང་པས་མོ་མི་གཙོ་ཕོ་གཙོ་བ་ཡིན། མདོར་ན་གཙོ་བོ་ལ་རྒྱབ་བསྟན་པ་མི་གཙོ། མདུན་བསྟན་པ་གཙོ་འོ། ། ཚིགས་བཅད་སོ་བདུན་པར། དེ་བཞིན་དུ་ཤར་དང་ལྷོ་དང་ནུབ་དང་བྱང་གི་སྒོར་གནས་པ་དབྱུག་པ་སྔོན་པོ་དང་། ཞེས་སོགས་ཀྱིས་ཁྲོ་བོ་བཞི་པོ་འདི་ཞལ་གཅིག་ཕྱག་བཞི་པར་གསལ་བར་བསྟན་ནོ། ། ཚིགས་བཅད་སོ་བརྒྱད་པར། འོག་དང་སྟེང་དུ་རྒྱལ་བ་དང་རྣམ་པར་རྒྱལ་བ་དག་གོ །
ཞེས་པ་འདི་སྟེང་དང་འོག་ཏུ་གོ་དགོས་སོ། ། རླུང་ལ་སོགས་པའི་དཀྱིལ་འཁོར་ལ་ནི་ཞེས་པར། ལྷོའི་ཀླུ་གཉིས་པོ་ཐེར་ཚུགས་པ་གཅིག་འདུག ཀླུ་གཞན་འདི་ཚོ་འགྱུར་གྱིན་ཡོང་བ་བློ་མི་བརྟན་པ་གཅིག་འདུག་སྟེ། སྲུང་འཁོར་དུ་པད་ཆེན་དང་འཇོག་པོ། སྐབས་འདིར་པདྨ་དང་ཀརྐོ་ཊ་རོ་མཉམ་དུའང་པདྨ་དང་ཀརྐོ་ཊ། རིགས་ལྡན་དང་མཐའ་ཡས་ཞེས་ཅི་རིགས་སུ་སྣང་ངོ་། ། འོན་ཀྱང་རྒྱན་འགོད་དང་། ས་བོན་གྱི་སྐབས་དང་མཆོད་སྔགས་གསུམ་མཐུན་པར་སྣང་ངོ་། ། ཚིགས་བཅད་སོ་དགུ་པར།
ཤར་དུ་ཁྱི་གདོང་མ་སོགས་ལ། འདིར་གསལ་བར་མ་གསུངས། བདེ་མཆོག་ནས་མགོ་བརྙན་འདི་དག་ཡབ་སྦས་པར་བཤད་ཅིང་། ཤྭཱ་ནཱ་སྱེ་ཞེས་པ་དང་། ཤྭ་ན་མུ་ཁ་ཞེས་པ་ཁྱིའི་ཞལ་ཡིན། མགོ་བོ་ལྷ་ལ་གདོང་པ་ཁྱིར་ཡོད་པ་ཡིན་གྱི། རྙིང་མ་ཀུན་གྱིས་མགོ་བོ་རིལ་པོ་ཁྱི་སོགས་སུ་བྱས་པ་ནོར་རོ། ། དེ་བཞིན་གཞན་ལའང་འགྲེའོ། ། དེ་ལྟ་མ་ཡིན་ན་བྱ་རོག་གདོང་མ་དང་། འུག་གདོང་མ་ལྟ་བུ་ལ་རྣ་རྒྱན་གདགས་པ་མེད་པར་འགྱུར་རོ། །
ཚིགས་བཅད་ཞེ་གསུམ་པར། རྡུལ་ཚོན་གྱི་དཀྱིལ་འཁོར་ལ་ནམ་མཁའི་དང་ས་འོག་ན་གནས་པའི་ལྷ་མོ་གང་སུ་ཡང་རུང་བ་དེ་དག་ཤར་དང་ནུབ་ཀྱི་རྟ་བབས་ཀྱི་འོག་ཏུ་བལྟ་བར་བྱའོ། ། ཞེས་པ་ནི། དབང་ལེར། སྟེང་གི་ལྷ་མོ་ཤར་ནུབ་ཀྱི་རྟ་བབས་དང་། འོག་གི་ལྷ་མོ་ལྷོ་བྱང་གི་རྟ་བབས་ལ་བཀོད་པ་དང་འགལ་ལོ་ཞེ་ན། འདིར་སྤྱིར་སྟེང་འོག་གི་ལྷ་རྡུལ་ཚོན་ལ་འགོད་ན་ཤར་ནུབ་ཅེས་པ་སྤྱིར་བཏང་གི་ཚུལ་དུ་གསུངས། ལྷ་མོ་གཉིས་ལས་མེད་ན་དེ་ལྟར་ཡིན་ཡང་། ལྷ་མོ་བཞི་འབྱུང་བའི་ཕྱིར་དབང་ལེར་རྟ་བབས་བཞི་ལ་བགོས་ནས་བཀོད་པས་དམིགས་བསལ་ཡིན་པའི་ཕྱིར་སྐྱོན་མེད་དོ། ། བླ་མ་ཤེར་སེང་གི་སྲིད་གསུམ་བསྐྱེད་མ་དང་།
གསོད་འདོད་ཅེས་གཉིས་སུ་བྱས་པ་ནོར་ཏེ། འདོད་མའི་གྲངས་ལྷག་པར་འགྱུར་བས་སོ། ། ཚིགས་བཅད་ཞེ་དགུ་པར། དེ་ལྟར་སྐུའི་རྣམ་པས་ཐུགས་རྣམ་པ་གསུམ་དང་ཞེས་སོགས་ལ། སྐུ་གསུང་ཐུགས་ཀྱི་དཀྱིལ་འཁོར་ལ་གཙོ་བོ་མི་འདྲ་བ་གསུམ་ཡོད་པས་ཐུགས་གསུམ། ལྷ་ཚོགས་མི་འདྲ་བ་གསུམ་ཡོད་པས་གསུང་གསུམ། དཀྱིལ་འཁོར་མི་འདྲ་བ་གསུམ་ཡོད་པས་སྐུ་གསུམ་ཡིན་ནོ། ། སྒྲུབ་ཐབས་ལེའུའི་མདོར་བསྡུས་གཉིས་པའི་ཟིན་བྲིས་སོ། ། ཚིགས་བཅད་ལྔ་བཅུ་པར། སྤྱན་མ་བདག་ནི་ཞེས་སོགས་ལ།
ཁམས་བཞི་ལས་སའི་ཁམས་དག་པ། ལྷ་མོ་བཞི་ལས་སྤྱན་མ། ཕྱག་རྒྱ་བཞི་ལས་ཡུམ་སྟེ་མ། འབྲས་བུ་བཞི་ལས་རྒྱུ་མཐུན། ཚད་མེད་བཞི་ལས་བཏང་སྙོམས། དེ་ལྟ་བུའི་དཀྱིལ་འཁོར་གྱི་རང་བཞིན་གྱི་དུས་འཁོར་བཞེངས་ལ་བདག་འདོད་མཛོད། དེ་བཞིན་དུ་ཕྱི་མ་རྣམས་ཀྱང་ཚུལ་དེས་ཤེས་པར་བྱའོ། ། ཚིགས་བཅད་ང་གཅིག་པར། དེའི་སྙིང་ཁར་བྱས་པ་རྣམས་ཀྱི་བཞིན་ནོ། ། ཞེས་པ་བླ་མ་ཤེར་སེང་གིས་ཡེ་ཤེས་སེམས་དཔའ་བསྒོམས་པ་ལ་འཆད་ཀྱང་།
རང་ལུགས་ཤེས་རབ་མ་ལ་འཁྱུད་པའོ། ། ཤེས་རབ་ཐབས་ཀྱི་རྒྱལ་པོ་ཞེས་སོགས་སུ། ཁ་ཅིག་དཀྱིལ་འཁོར་རྒྱལ་མཆོག་བསྒོམས་པའི་རྗེས་ལ། སྐུ་གསུང་ཐུགས་ཀྱི་རིགས་རྣམས་རིམ་པ་བཞིན། ཨོཾ་ཨཱཿཧཱུྃ་ལ་བསྡུས་ནས་ཞུ། དེ་ནས་བཞེངས་ཟེར་ཏེ། དེ་ལྟ་ན་གླུས་བསྐུལ་མཁན་མེད་པའི་སྐྱོན་ཡོད། ཁ་ཅིག་བསྐུལ་ནས་བཞེངས་དེ་ནས་ལྷ་སྤྲོས་ནས་སྔར་གྱི་ལྷ་རྣམས་ལ་ཡེ་ཤེས་པ་འཇུག་པ་ལྟར་ཐིམ་པར་འདོད་དེ། དེ་ཡང་མ་ཡིན། རང་ལུགས་ལ་གཙོ་བོ་ནུས་མ་དང་བཅས་པ་ཞུ།
འཁོར་རྣམས་མ་ཞུ་བ་ལྷ་མོས་བསྐུལ། དེའི་ངོ་བོར་བཞེངས་ནས་ཡབ་ཡུམ་སྙོམས་པར་ཞུགས་པས་དཀྱིལ་འཁོར་ལྔའི་རང་བཞིན་གྱི་སངས་རྒྱས་ནམ་མཁར་གནས་པ་རྣམས་ལུས་ལ་བཅུག དེ་ནས་ཤེས་རབ་ཀྱི་པདྨར་སྤྲོ། དེ་ལ་བླ་མ་རྡོ་རྗེ་རྒྱལ་མཚན་པའི་ཞལ་ནས། དཀྱིལ་འཁོར་རྒྱལ་མཆོག་ཏུ་བྱང་ཆུབ་ཀྱི་སེམས་སུ་ཞུ་བའི་ཐིག་ལེ་ལས་རྟེན་དང་བརྟེན་པར་གྱུར་ཏེ་སྤྲོ། ལས་རྒྱལ་མཆོག་ཏུ་ཐིག་ལེ་ལས་ས་བོན། དེ་ལས་ཕྱག་མཚན། དེ་ལས་སྐུར་གྱུར་ཏེ་སྤྲོ་ཞེས་དང་། མངལ་དུ་མིག་སོགས་དབང་པོ་མ་གྲུབ་པའི་སྔོན་དུ་རྐང་ལག་སོགས་གྲུབ་པས་དེའི་ཕྱིར་དཀྱིལ་འཁོར་རྒྱལ་མཆོག་ཏུ་སེམས་དཔའི་སྔོན་དུ་ཁྲོ་བོ་སྤྲོ་བ་བསྟན། མངལ་ནས་བཙས་ནས་རྐང་ལག་འགྲོ་ལེན་སོགས་ཀྱི་བྱ་བ་ལ་འཇུག་པའི་སྔར་མིག་ལ་སོགས་པ་ཡུལ་འཛིན་པའི་བྱ་བ་ལ་འཇུག་པས་ལས་རྒྱལ་མཆོག་ཏུ་ཁྲོ་བོའི་སྔོན་ལ་སེམས་དཔའ་སྤྲོ་ཞེས་གསུངས།
དེ་རིགས་པ་དང་མཐུན་ཡང་། སྔོན་བཞིན་དུ་ཞེས་པ་དང་མི་མཐུན་ནོ། ། འདིར་བླ་མ་ཤེར་སེང་གི་གསུང་ནས། འབྲོ་པས་དཀྱིལ་འཁོར་རྒྱལ་མཆོག་ཏུ་འཁོར་བསྐྱེད་པ་ཆད། རྭ་པས་སྔར་བསྐྱེད་ཀྱང་། ཕྱི་མ་མི་བསྐྱེད་པས་ལས་རྒྱལ་མཆོག་ཆད། རང་ཅག་སྔོན་བཞིན་དུ་ཞེས་གསུངས་པས་ལས་རྒྱལ་མཆོག་ཀྱང་དཀྱིལ་འཁོར་རྒྱལ་མཆོག་བཞིན་རྟེན་དང་བརྟེན་པའི་དཀྱིལ་འཁོར་རྫོགས་པར་བསྒོམ་གསུངས། དེ་ནན་ཏར་མཛད་ཅིང་ཕྱག་ལེན་བཟང་པས་དེ་བཞིན་བྱེད། དེ་དཀའ་བས་མི་ནུས་ན་ཡེ་མི་བསྒོམ་པར་རང་སླའོ། ། རྣམ་པ་ཉི་ཤུ་རྫོགས་པར་བྱང་ཆུབ་ཅེས་པར།
གྱི་ཅོ་ལུགས་པས་ལྷ་མོ་བཞི། ཚད་མེད་བཞི། ཡུམ་བཞི། འབྲས་བུ་བཞི། ཁམས་བཞི་སྟེ། རྣམ་པ་ཉི་ཤུ་ལ་བཞེད་ཀྱང་། དེ་ནི་ཞུ་བ་གླུས་བསྐུལ་རྐྱང་པ་ལ་འཆད་པར་འགྱུར་གྱི། ལས་རྒྱལ་མཆོག་སྤྱི་ལ་བཤད་པར་མི་འགྱུར་བས། དེས་ན་བསྐུལ་བ་ལྔ། དེའི་ངོར་བཞེངས་པ་ལྔ།
ཡེ་ཤེས་དགུག་ཞུགས་བཅིང་མཉེས་རོ་མཉམ་ལྔ། རྒྱས་གདབ་བཞི། དབང་བསྐུར་ཏེ་ཉི་ཤུའམ། ཡང་ན་སྔ་མ་བཅུའི་སྟེང་དུ་རྒྱས་གདབ་བཞི་དབང་བསྐུར་དྲུག་སྟེ་ཉི་ཤུའོ། ། གཉིས་པ་སྒོ་ང་ལས་སྐྱེས་པའོ། ། ཞེས་པར། རྒྱུད་གཞན་དུ། སྒོང་སྐྱེས་ཀླུ་ནི་མེད་པ་སྟེ། ། ཞེས་བཤད་ཀྱང་། འདིར་འཇིག་རྟེན་གྱི་ཁམས་བསྐྱེད་པ་སྟེ།
ཞེས་འབྱུང་བས་མི་འདྲའོ། ། ཚིགས་བཅད་ང་གསུམ་པར། རྡོ་རྗེའི་གླུའི་ཞགས་པ་དག་གིས་བཅིངས་ཞེས་རྡོ་རྗེ་ཤུགས་ཀྱིས་སྦྲུལ་ཞགས་ཀྱིས་བཅིངས་པ་ནི་ཕྱག་མཚན་ལ་སྦྲུལ་ཞགས་མེད་པས་མི་རིགས་སོ་ཞེ་ན་སྐྱོན་མེད་དེ། འཆིང་བར་བྱེད་པ་ལ་སྦྲུལ་ཞགས་བསྔགས་པས་རྡོ་རྗེ་ཞགས་པ་ཉིད་ལ་དེར་བརྗོད་པའོ། ། ཡང་རྡོ་རྗེ་ཁྲོ་བོ་རྣམས་དབང་ཤེས་དག་པ་ལ་སྦྱར་བ་ནི་གཞན་ནས་ལས་དབང་ལ་སྦྱར་བ་དང་མཐུན་སྙམ་ན། གཞན་ནས་སྤྱིར་ཕུང་ཁམས་སྐྱེ་མཆེད་སོ་དྲུག་རིགས་སོ་དྲུག་ཏུ་བསྡུད་པ་ན། ལས་དབང་ཁྲོ་བོར་བྱས་ལ། འདིར་ལས་རྒྱལ་མཆོག་གི་སྐབས་སུ་བྱས་པ་ལ་མངལ་ནས་སྐྱེ་བ་ཞུ་བ་གླུས་བསྐུལ། བྱིས་པའི་དབང་པོ་རབ་ཏུ་སད་ནས་ཡུལ་ལ་འཇུག་པ་ཡེ་ཤེས་དགུག་གཞུག་གི་རྣམ་དག་གི་དབང་དུ་བྱས་པ་ཡིན་པས་རྣམ་དག་སྤྱི་དང་བྱེ་བྲག་ཡིན་པས་མི་འགལ་ལོ། ། ཚིགས་བཅད་ང་བཞི་པར།
ཟླ་བ་དང་ཉི་མ་དང་སྒྲ་གཅན་དང་དུས་མེའི་སྟེང་དུ། ཞེས་པ་སྒྲ་གཅན་ནམ་དུས་མེའི་སྟེང་དུ་ཞེས་གོ་དགོས་ཏེ་གཉིས་པོ་གཅིག་ཏུ་འཛོམས་མི་སྲིད་པས་རྣམ་དག་དང་མི་མཐུན་པས་སོ། ། ཚིགས་བཅད་ང་དགུ་པར་དེ་ལྟར་འོག་དང་སྟེང་དུ་སྟོང་པའི་སྒོ་གསུམ། ཞེས་པ་མཐོང་ཁུངས་ལ་ཟེར་རོ། ། ཚིགས་བཅད་རེ་དགུ་པར། རྣམ་སྣང་ལ་མི་བསྐྱོད་པ་ནི་ལུས་ལ་སེམས་ཀྱི་རྒྱ། སྣང་མཐའ་ལ་རྣམ་སྣང་ནི་ངག་ལ་ལུས་ཀྱི་རྒྱ། རིན་འབྱུང་ལ་སྣང་མཐའ་ནི་གྲོགས་ལ་གྲོགས་ཅན་གྱི་རྒྱ། དོན་གྲུབ་ལ་རིན་འབྱུང་ནི་འབྲས་བུ་ལ་རྒྱུའི་རྒྱའོ། ། ཚིགས་བཅད་བདུན་ཅུ་པར།
དྲུག་གི་ཅོད་པཎ་རལ་པ་ཞེས་སོགས་སུ། བླ་མ་བསོད་ནམས་འོད་ཟེར་ན་རེ། གཤེགས་པ་དྲུག་རལ་པ་ཅན། རིན་པོ་ཆེ་སོགས་ཀྱི་རྒྱན་མེད་པ། ལྷག་མའི་འཁོར་ལོ་ཞེས་སོགས་ཀྱིས་གཞན་རྣམས་རྒྱན་ཅན་ཟེར་ཏེ་མི་འཐད་དོ། ། ཚིགས་བཅད་དོན་གཅིག་པར། ལི་ལས་གོས། ཨུ་ལས་བདུད་རྩིའི་སྣོད། རྀ་ལས་མེ་ལོང་། ཨཱི་ལས་དྲི།
ཨ་ལས་རྒྱུད་མངས། ཨཿལས་ཆོས་འབྱུང་དུ་བྱས་པ་ནི། ལི་སའི་ཁམས་ཡིན། གོས་རེག་བྱ་རྡོ་རྗེ་མའི་ཕྱག་མཚན་ཡིན་པས་ཁམས་མི་མཐུན་ལ། གཞན་ལྔ་ལའང་དེ་དང་འདྲ་བས་འགལ་ལོ་ཞེ་ན། སྐྱོན་མེད་དེ། དྲུག་པོ་འདི་ཐམས་ཅད་བསམ་དབང་གིས་བཞག་པའི་ཕྱིར་རོ། ། ཚིགས་བཅད་དོན་དགུ་པ། ཧྃ་ཡིག་ནི་གཙུག་ཏོར་ཏུ་ཞེས་པར། ཧ་ཡ་ར་ཝ་ལ་ཧྃ་གི་རིམ་པས།
ཧ་གཙུག་ཏོར་ཅན། ཧྃ་གནོད་མཛེས་སུ་རིགས་སོ་ཞེ་ན། སྐྱོན་མེད་དེ། ཐུགས་དཀྱིལ་ཀྱི་ཁྲོ་བོ་རྣམས་ཐིག་ལེ་ཅན། སྐུ་དཀྱིལ་གྱི་ཧ་ཡ་ར་ཝ་ལའི་རིམ་པས་བཞག་པ་ཡིན་པས་ཟླ་སྟོབས་ཀྱིས་སོ། ། ཚིགས་བཅད་བརྒྱད་ཅུ་པར། ཤིན་ཏུ་སྟོབས་ཞེས་པ་སྟོབས་པོ་ཆེའོ། ། ཚིགས་བཅད་བརྒྱ་ལྔ་པར། ཉཿཞེས་པ་ནི་ལུགས་ལས་བཟློག་པའི་བསྐྱེད་པའི་རིམ་པ་སྟེ། ཞེས་པར་བླ་མ་ཤེར་སེང་སྔ་མའི་རིགས་འདེད་བྱས་པས་ལྷ་བརྒྱ་རེ་བརྒྱད་ཀྱི་ས་བོན་ནོར་འདུག
དེས་ན་སྔ་མ་དབྱངས་གསལ་བྱེད་གཉིས་ཀ་སྐྱེ་རིམ། ཕྱི་མ་གསལ་བྱེད་བསྡུ་རིམ་དུ་ཡོད་པས་ལུགས་བཟློག་གསུངས་སོ། ། མཐའ་ཡས་དང་རིགས་ལྡན་དག་གིས་ཧྭ་ཧྭཱའོ། ། ཞེས་མཐའ་ཡས་ཀྱི་ས་བོན་ཧྭ། རིགས་ལྡན་གྱི་ས་བོན་ཧྭཱ་རུ་བྱས་པ་ནི། དབང་ལེར་དེ་ལས་བཟློག་པ་བཤད་པ་དང་འགལ་ཞེ་ན། སྐྱོན་མེད་དེ། ཀླུ་འདི་དག་ལ་ལྷོ་ཕྱོགས་ཀྱི་ཀླུ་གཉིས་པོ་མ་གཏོགས་པ་ཐབས་ཤེས་རབ་ཀྱི་ཆ་འགྱུར་བ་དང་བཅས་པ་ཡིན་པའི་ཕྱིར། གོང་འོག་གི་སྐབས་དུ་མར་ལ་ལར་ཐབས་སུ་གསུངས་པ་རྣམས་ལ་ལར་ཤེས་རབ་ཏུ་གསུངས་ཏེ། ལྟོས་ས་ཐ་དད་ལ་ལྟོས་ནས་ཐབས་ཤེས་རབ་གཉིས་ཀའི་ཆར་མི་འགལ་བ་བཞིན་ནོ། །
ཚིགས་བཅད་གོ་བརྒྱད་པ་དང་གོ་དགུ་པར། འདི་བྱིས་པའི་གཟུགས་རྫོགས་པའི་སླད་དུ་ཞེས་སོགས་ཀྱི་སྐབས་སུ། སྔར་ནང་ལེའི་ཕྱི་ནང་སྡོམ་པའི་སྐུ་བཞི་བཤད་པ་དང་། ལེའུ་འདིར་དེ་ཉིད་དཀྱིལ་འཁོར་ལ་སྦྱར་ཏེ་བཤད་པ་རྣམས་ལེགས་པར་ཤེས་ནས་སྐུ་བཞི་རྡོ་རྗེ་བཞི་ཐབས་ཤེས་སུ་སྦྱོར་བ་ནི་མངལ་དུ་མདང་སྐྱེས་ཀྱི་བྱིས་པའི་ལུས་རྫོགས་པའི་སླད་དུ། ལྷན་ཅིག་སྐྱེས་པའི་སྐུ་དང་སྐུ་རྡོ་རྗེ་ཐབས་ཤེས་རབ་སྟེ། དེ་ལྷན་སྐྱེས་ཀྱི་སྐུ་རུ་འཇོག་པའི་རྒྱུ་མཚན་ནི་དང་པོར་ཁུ་ཁྲག་རྣམ་ཤེས་རོ་མཉམ་བདེ་བས་བྱིན་གྱིས་བརླབས་པའི་བདེ་བ་འབའ་ཞིག་རིག་ཅིང་ཕྱིས་ཟླ་བ་དྲུག་སོང་ནས་མངོན་ཤེས་ལྔ་དང་ལྡན་པས་དག་པའི་སྐུ་ཡིན་པས་སོ། ། སྐུ་རྡོ་རྗེར་འཇོག་པ་ནི་ཁུ་ཁྲག་ལ་བརྟེན་ནས་འབྱུང་བ་བཞིའི་བདག་ཉིད་ཀྱི་གཟུགས་ཀྱི་ཕུང་པོ་སྐྲ་བ་སྤུའི་མཐར་ཐུག་པའི་གཟུགས་རྫོགས་པས་སོ། ། དེ་ལྟ་བུའི་གཟུགས་ཕུང་དེ་གཟུང་བྱ་ཡིན་པས་ཤེས་རབ་ཡིན། དེ་བདེ་བ་འབའ་ཞིག་རིག་པ་མངོན་ཤེས་ལྔ་ལྡན་དེས་འཛིན་པར་བྱེད་པའི་ཕྱིར་ཐབས་ཡིན། དེ་གཉིས་གཟུང་འཛིན་དང་ཐབས་ཤེས་སུ་གྱུར་པས་མངལ་འཛིན་པར་བྱེད་ཀྱི་དེ་གཉིས་ཡ་བྲལ་ན་མངལ་རྫོགས་པར་བྱེད་མི་ནུས་པས་སོ། །
དེ་བཞིན་དུ་དཀྱིལ་འཁོར་ལ་ཡང་ངོ་། ། ཞེས་པ། གཙོ་བོ་ཡབ་ཡུམ་ནུས་མ་མཚན་མ་བཞི། བུམ་པ་གཤེགས་པ་གཤེགས་མ་རྣམས་ལྷན་སྐྱེས་ཀྱི་སྐུ་ཡིན། རྟེན་གཞལ་ཡས་ཁང་སྐུ་རྡོ་རྗེའོ། ། རྟེན་དེ་གཟུང་བྱ། གཙོ་བོ་སོགས་བརྟེན་པ་རྣམས་འཛིན་བྱེད། དེ་གཉིས་ཐབས་ཤེས་སུ་གྱུར་པས་དཀྱིལ་འཁོར་འགྲུབ་ཀྱི་ཡ་བྲལ་ན་མ་ཡིན་ནོ། ། དེ་འབྲས་བུ་ལ་སྦྱར་ན་བཞི་པའི་གནས་སྐབས་སྒྲིབ་བྲལ་དུ་ཟད་པ་ལྷན་སྐྱེས་ཀྱི་སྐུ་རང་བཞིན་གྱིས་འོད་གསལ་བའི་མཚན་ཉིད་མཆོག་ཏུ་མི་འགྱུར་བ་ཐབས་ཡིན། གཟུགས་ཕུང་སྒྲིབ་བྲལ་དུ་འགྱུར་པ་ཐ་མལ་པའི་ཡུལ་དང་དབང་པོས་བགྲོད་བྱ་མ་ཡིན་ཞིང་སྤྱོད་ཡུལ་ལས་འདས་པའི་སྐུ་རྡོ་རྗེ་ཤེས་རབ།
དེ་གཉིས་ཐབས་ཤེས་སུ་གྱུར་པས་དོན་གཉིས་ཕུན་སུམ་ཚོགས་པ་འགྲུབ་ཀྱི་ཡ་བྲལ་ན་མ་ཡིན་ནོ། ། ལམ་ལ་སྦྱར་བའང་ཤེས་པར་བྱའོ། ། བྱིས་པ་བཙས་ནས་སོ་སྐྱེས་ཀྱི་བར་སེམས་འདུ་ཤེས་གསལ་ཞིང་རྟོག་མེད་ཤས་ཆེ་བས་ཆོས་སྐུ། རླུང་རྒྱུ་ཞིང་ངག་བརྗོད་པ་འབྱུང་བས་གསུང་རྡོ་རྗེ། དེ་གཉིས་ཐབས་ཤེས་སུ་གྱུར་པས་ངག་འགྲུབ་པ་བཞིན། དཀྱིལ་འཁོར་ལ་སེམས་དཔའ་སེམས་མ་ཁྲོ་བོ་ཁྲོ་མོ་ཆོས་སྐུ། དཀྱིལ་འཁོར་གྱི་ལྷ་ཚོགས་གསུང་རྡོ་རྗེ། དེ་གཉིས་རིགས་དང་རིགས་ཅན་ནམ། བསྐྱེད་བྱ་སྐྱེད་བྱེད་དུ་གྱུར་པའི་སྒོ་ནས་ཐབས་ཤེས་སུ་གྱུར་པས་དཀྱིལ་འཁོར་གྱི་ལྷ་ཚོགས་འགྲུབ་བོ། ། འབྲས་བུ་ལ་ཆོས་སྐུ་གཉིད་མཐུག་པོ་ལོག་པའི་གནས་སྐབས་སྒྲིབ་བྲལ་དུ་གྱུར་པ་ཐབས་ཡིན།
ངག་སྒྲིབ་བྲལ་རྣམ་པ་ཐམས་ཅད་པའི་གསུང་རྡོ་རྗེ་ཤེས་རབ། དེ་གཉིས་ཐབས་ཤེས་སུ་གྱུར་པས་སེམས་ཅན་ལ་ཆོས་སྟོན་པ་འབྱུང་ངོ་། ། དེས་ན་བྱིས་པའི་ངག་སྨྲ་བརྗོད་གསལ་པོར་བྱེད་པ་ལོངས་སྐུ་སྟེ་ཐབས། བྱང་ཆུབ་ཀྱི་སེམས་ཐུགས་འདུ་ཤེས་འཛིན་པ་པོ་སྟེ་བླང་དོར་བྱེ་བྲག་ཕྱེད་པ་པོ་ཐུགས་རྡོ་རྗེ་ཤེས་རབ། དེ་གཉིས་ཐབས་ཤེས་སུ་གྱུར་པས་འཇིག་རྟེན་གྱི་བྱ་བ་ལ་འཇུག་པ་བཞིན། དཀྱིལ་འཁོར་ལ་ཐུན་བརྒྱད་དང་། དབྱུག་གུ་དྲུག་ཅུ་དང་། ཐུན་མཚམས་བཞི་དག་པའི་གསུང་གི་རྣལ་འབྱོར་མ་དཔོན་གཡོག་རྣམས་ལོངས་སྐུ། ཕྱི་རུ་ལོ་གཅིག ནང་དུ་ཞག་གཅིག
སྟེང་དུ་རྣམ་པར་དག་པའི་གཙོ་བོ་ཐུགས་རྡོ་རྗེ། དེ་ལྟར་ཐུན་ཚོད་དང་དབྱུག་གུ་ལ་སོགས་པས་ཀྱང་ཉིན་མཚན་གྱི་དུས་བཟུང་ནས་ཐབས་ཤེས་སུ་འབྲེལ་པ་བཞིན། འདིར་ཡང་ཐབས་ཤེས་སུ་འབྲེལ་པས་གསུང་གི་དཀྱིལ་འཁོར་རྫོགས་པར་བྱེད་པ་ཡིན། འབྲས་བུ་མཐའ་ཡས་པའི་སྐད་ཀྱིས་ཆོས་བསྟན་པས་མ་རིག་པའི་མུན་པ་སེལ་ཞིང་། མཐའ་ཡས་པའི་ཆོས་ལ་རྫོགས་པར་ལོངས་སྤྱོད་པས་ལོངས་སྐུ་དང་། རྣམ་རྟོག་མེད་པའི་སེམས་ཐུགས་རྡོ་རྗེའི་ཐབས་ཤེས་སུ་གྱུར་པས་བྱང་ཆུབ་སེམས་དཔའ་ལ་སོགས་པ་སེམས་ཅན་གྱི་དོན་བྱེད་པ་པོར་རིག་པར་བྱའོ། ། བྱིས་པ་རྣམས་ལ་བཅུ་དྲུག་ལོན་ནས་ཁམས་རྫོགས་ཏེ་བུ་བུ་མོ་སྤྲུལ་ནུས་པས་སྤྲུལ་པའི་སྐུ་སྟེ་ཐབས། ཁུ་བ་འཕོ་བའི་དུས་སུ་ལྷན་ཅིག་སྐྱེས་པའི་བདེ་བ་ཡེ་ཤེས་རྡོ་རྗེ་ཤེས་རབ། དེ་གཉིས་ཐབས་ཤེས་སུ་གྱུར་པས་འཕོ་བའི་བདེ་བ་སྟེར་ཞིང་བུ་དང་བུ་མོ་སྤྲོ་ནུས་པ་བཞིན་དཀྱིལ་འཁོར་ལ་ལྷ་ཆེན་བཅུ་གཉིས་ནས་རབ་གཏུམ་གྱི་བར་སྤྲུལ་སྐུ། གཙོ་མོ་ཡེ་ཤེས་རྡོ་རྗེ་དེ་གཉིས་ཐབས་ཤེས་སུ་གྱུར་པས་སྒྲིབ་པ་མེད་པའི་བྱ་བ་ལ་འཇུག་ཅིང་།
བ་སྤུ་སྒྲིབ་བྲལ་འབྱུང་པོའི་བར་སྤྲོ་ནུས་སོ། ། དེ་བཞིན་དུ་འབྲས་བུ་ལ་གཉིད་སད་པའི་གནས་སྐབས་སྒྲིབ་པ་དང་བྲལ་བའི་རྣམ་པ་ཐམས་ཅད་པའི་སྤྲུལ་སྐུ་དང་། མཆོག་ཏུ་མི་འགྱུར་བའི་བདེ་བའི་ཡེ་ཤེས་རྡོ་རྗེའི་དེ་གཉིས་ཐབས་ཤེས་སུ་གྱུར་པས་མ་རིག་པ། འདུ་བྱེད། སྲེད་པ། ལེན་པ། སྲིད་པ་རྒྱུ་ཀུན་འབྱུང་གི་བདེན་པ་དང་། ཡན་ལག་གཞན་འབྲས་བུ་དུཿཁ་ཡི་བདེན་པ་སྟེ། དེ་གཉིས་ཀྱིས་བསྡུས་པའི་ཡན་ལག་བཅུ་གཉིས་འགོག་པའི་ཐར་པ་སྟེར་བར་བྱེད་དོ། ། དེ་བཞིན་དུ་ལམ་ལ་ཡང་རིག་པར་བྱའོ། །
ཚིགས་བཅད་བརྒྱ་ཐམ་པར། ཤེས་རབ་དང་བཅས་པ་ཞེས་པར། ཡུམ་གསུམ་གྱི་ཕྱག་མཚན་གསལ་བར་མ་གསུངས་ཀྱང་། རིགས་འགྲོས་ཀྱིས་སྐུ་རྡོ་རྗེའི་ཡབ་ཡུམ་གསུང་རྡོ་རྗེ་ལྟ་བུ། གསུང་རྡོ་རྗེའི་ཡུམ་སྐུ་རྡོ་རྗེ་ལྟ་བུ། ཐུགས་རྡོ་རྗེའི་ཡུམ་སེར་མོ་ཕྱག་མཚན་ཡབ་དང་འདྲ་བར་རིགས་སོ། ། སྒྲ་གཅན་གྱི་དཀྱིལ་འཁོར་ཁ་དོག་སྔོན་པོ་རྣམ་པར་བསྒོམ་པར་བྱའོ། ། ཞེས་སྔོན་པོར་བྱས་པ་ནི་གཞན་ནས་ནག་པོར་བྱས་པ་དང་འགལ་ལོ་སྙམ་ན་སྐྱོན་མེད་དེ། རིགས་དྲུག་ཏུ་ཕྱེ་ན་ནག་པོ་ཡིན་པ་ལ་དགོངས་ནས་གཞན་ནས་ནག་པོར་གསུངས་པ་ལ། འདིར་རིགས་ཐམས་ཅད་གསུམ་དུ་བསྡུས་ནས་སྔོན་པོའང་ཐུགས་ཀྱི་རིགས་སུ་བསྡུ་བ་ལ་དགོངས་ནས་སྔོན་པོར་གསུངས་སོ། །
བྱིས་པ་ཕྱི་རོལ་ཏུ་སྐྱེས་པ་ན་སད་པ་དང་རྨི་ལམ་དང་གཉིད་མཐུག་པོའི་གནས་སྐབས་ཡོད་པས་དེ་སྦྱང་བའི་ཕྱིར་ལས་རྒྱལ་མཆོག་ལ་སྐུ་གསུང་ཐུགས་བྱིན་རླབས་ཡོད་པའོ། ། མངལ་དུ་སད་པ་སོགས་གནས་སྐབས་སོ་སོ་བ་མེད་པས། དཀྱིལ་འཁོར་རྒྱལ་མཆོག་ལ་སྐུ་གསུང་ཐུགས་བྱིན་རླབས་མེད་པའོ། ། ཚིགས་བཅད་བརྒྱ་བཞི་པར། སྐུའི་ཁྲོ་བོ་རྣམས་ལས་དབང་ལྔ་ལ་དག་པ་སྦྱར་བ་ནི་གཞན་ནས་ཐུགས་ཀྱི་ཁྲོ་བོ་ལས་དབང་དང་དག་པ་སྦྱར་བ་འགལ་ཞེ་ན། སྐྱོན་མེད་དེ། ཐུགས་ཀྱི་ཁྲོ་བོ་རྣམས་ནི་ལས་དབང་ལྔ་དག་པ་དེ་ལ་ཁྲོ་མོ་བྱ་བ་དག་པས་ཚུར་འཁྱུད་པ་སྟེ། དཔེར་ན་སེམས་དཔའ་དྲུག་ལ་སེམས་མས་ཚུར་འཁྱུད་པ་བཞིན། སྐུའི་ཁྲོ་མོ་རྣམས་ནི་བྱ་བ་དག་པ་ལ་ལས་དབང་དག་པའི་ཁྲོ་བོས་ཕར་འཁྱུད་པ་སྟེ། དཔེར་ན་སེམས་མ་དྲུག་ལ་སེམས་དཔའ་དྲུག་གིས་ཕར་འཁྱུད་པ་བཞིན།
དེས་ན་སྐུ་ཁྲོ་བོ་རྣམས་ཀྱང་ལས་དབང་དག་པར་མི་འགལ་ཏེ། སེམས་མ་དྲུག་ལ་འཁྱུད་པའི་སེམས་དཔའ་དྲུག་དབང་པོ་དག་པ་མི་འགལ་བ་བཞིན། འོ་ན་ཁྲོ་མོ་དྲུག་གཙོ་མོར་བྱེད་པ་ཐལ་ཞེ་ན། དེའི་རྒྱུ་མཚན་སྔར་བསྟན་ཟིན་ནོ། ། སྒྲུབ་ཐབས་ལེའུའི་མདོར་བསྡུས་གསུམ་པའི་ཟིན་བྲིས་སོ། ། ཚིགས་བཅད་བརྒྱ་བཅུ་གཅིག་པར། རྣམ་པ་སྣ་ཚོགས་ལ་སོགས་པའི་དབྱེ་བས་བྱོན་པ་དང་།

ཞེས་པ་ནི། རྣམ་པ་སྣ་ཚོགས་ཀྱི་དང་། རྣམ་པར་སྨིན་པའི་དང་། རྣམ་པར་ཉེད་པའི་དང་། མཚན་ཉིད་དང་བྲལ་བའི་སྐད་ཅིག་མའོ། ། ཀྱཻ་རྡོ་རྗེ་ལས། འཁྱུད་དང་འོ་བྱེད་ལ་སོགས་པ། ། སྣ་ཚོགས་རྣམ་པ་སྣ་ཚོགས་བཤད། ། རྣམ་པར་སྨིན་པ་དེ་ལས་བཟློག ། བདེ་བ་ཡེ་ཤེས་ཟ་བ་ཉིད། ། བདག་གི་བདེ་བ་ཟོས་པ་ཡི། །
གྲོས་ནི་རྣམ་པར་ཉེད་པར་བརྗོད། ། མཚན་ཉིད་བྲལ་བ་གསུམ་ལས་གཞན། ། ཆགས་དང་ཆགས་བྲལ་རྣམ་པར་སྤངས། ། ཞེས་གསུངས་སོ། ། ཚིགས་བཅད་བརྒྱ་བཅུ་གསུམ་པར། དེ་བཞིན་དུ་བསམ་གཏན་དང་། སྲོག་རྩོལ་དང་འཛིན་པ་སྟེ། ཞེས་ཡན་ལག་དང་པོ་བཞི་ཀ་ཉེར་བསྒྲུབ་ཏུ་བྱས། འོག་ནས་སོར་སྡུད་བསམ་གཏན་བསྙེན་པར་བྱས་པ་དང་འགལ་ལོ་ཞེ་ན། གོང་དུ་དམན་པ་དང་མཆོག་ལ་སོགས་པར་མ་ཕྱེ་བར་སྤྱིར་བསྙེན་སྒྲུབ་ཡན་ལག་བཞིའི་རྒྱ་བསྐྱེད་ནས་བསྟན་པ་ཡིན་ལ་འོག་ཏུ་དམན་པ་ལ་སོགས་སུ་ཕྱེ་ནས་བསྟན་པས་མི་འགལ་ལོ། །
ཚིགས་བཅད་བརྒྱ་བཅུ་བཞི་པར། དང་པོར་སྟོང་ཉིད་བྱང་ཆུབ་ཅེས་སོགས་སུ། གསང་འདུས་རྒྱུད་ཕྱི་མ་ལས། དང་པོ་སྟོང་ཉིད་བྱང་ཆུབ་སྟེ། ། གཉིས་པ་ལ་ནི་ས་བོན་བསྡུ། ། གསུམ་པ་གཟུགས་ནི་རྫོགས་པ་སྟེ། ། བཞི་པ་ཡི་གེ་འགོད་པ་འོ། ། རྡོ་རྗེ་རྣམ་བཞི་འདི་དག་གིས། ། ཐ་མལ་བསྒྲུབ་ལ་བསྙེན་པ་བྱ། ། ཞེས་གསུངས་པ་བཞིན་དུ།
འདིར་ཡང་གསུངས་པ་ལ། སྦྱང་གཞི་ལ་སྦྱར་བ་ནི་གོ་སླ། དེ་བཞིན་དུ་ལྷའི་སྒྲུབ་ཐབས་ལ་ཡང་། ལས་དང་པོས་རྟག་པས་བདག་ཉིད་བསྒོམ་པར་བྱའོ། ། ཞེས་པ་དང་པོར་སྟོང་ཉིད་བསྒོམ་པ། གཉིས་པ་དབྱངས་གསལ་བྱེད་ཀྱི་ས་བོན་བསྡུ་བ། གསུམ་པ་མངོན་བྱང་ལྔ་ལས་ལྷ་གཟུགས་རྫོགས་པ། བཞི་པ་སྐྱེ་མཆེད་བྱིན་གྱིས་བརླབས་པ་སྟེ་བཞིའོ། ། འདི་ནི་སྤྱིའི་བསྙེན་པའོ། ། ཞེས་པ་སྤྱི་དང་།
ཐ་མལ་དང་ཐུན་མོང་བ་ཞེས་པ་རྣམས་དོན་གཅིག་པས་ཐུན་མོང་གི་དངོས་གྲུབ་བསྒྲུབ་པ་བསྐྱེད་པའི་རིམ་པ་ཞེས་པའོ། ། རྫོགས་རིམ་ལ་སྦྱར་བ་ནི་གཞུང་ན་གསལ་ལོ། ། ཚིགས་བཅད་བརྒྱ་ཉི་ཤུ་པར། ལྷན་ཅིག་རྐྱེན་དུ་འགྱུར་བ་རྣམ་བཅུ་སྟེ། ། ཞེས་པར། རྐྱེན་ཞེས་པ་ཡིད་ཆེས་པར་བསྒྱུར་ན་ལེགས་ཏེ། པྲ་ཏྱ་ཡ། ཞེས་པ་རྐྱེན་དང་ཡིད་ཆེས་པ་གཉིས་ཀ་ལ་འཇུག་ལ། སྔར་ཡིད་ཆེས་པ་རྣམ་པ་གསུམ། ཞེས་པར་ཡང་ཡིད་ཆེས་པར་བསྒྱུར་པས་སོ། །
ཉེ་བར་བསྒྲུབ་ལ་ཡན་ལག་དྲུག ། ཅེས་པ་ནི། འཁོར་ལོ་ཅན་དྲུག་གི་བུམ་པ་ཅན་དྲུག་གོ ། ཚིགས་བཅད་བརྒྱ་ཉེར་གཅིག་པར། ཕུང་པོ་མེད་ཀྱང་རྣལ་འབྱོར་པ་ནི་བདེ་མཉམ་ཞེས་པར། ཁྲོ་བུ་གཉན་མཁར་དུ། བླ་མ་བཀྲ་ཤིས་དཔལ་བའི་སློབ་མ་གནས་སྔོན་པའི་བཙུན་ཆུང་གཅིག་གིས་སྲོག་རྩོལ་བསྒོམས་པས་རླུང་གི་སྟོབས་ཀྱིས་ཤི་འཕོས། དེའི་རོ་རི་ལ་བསྐྱལ་བའི་ཤ་བྱ་རོག་གིས་གང་དུ་ཁྱེར་བར་འཇའ་ཚོན་བྱུང་། དེ་ལ་འགའ་ཞིག་ན་རེ། བཙུན་ཆུང་གཅིག་གིས་མི་རྒན་འགའ་ལ་གནོད་པ་སྐྱེལ་བ་ཡོད་ཟེར་རོ། །
དེ་ལྟ་བུ་བསྒོམས་པའི་སྟོབས་ཀྱིས་རང་ཤུགས་སུ་བྱུང་བ་ཡིན་ན་བདེ་མཉམ་དུ་འཇུག་ཀྱང་། གྲགས་པ་མ་ཡིན་པ་སྤང་བའི་དོན་དུ་གེགས་བསལ་ཏེ་བསྒོམ་པར་བྱའོ། ། ཇོ་མོ་ནང་དུ་སྒོམ་ཆེན་གཉིས་ཀྱིས་སྲོག་རྩོལ་གྱི་སྟོབས་ཀྱིས་འཆི་བའི་ཆེད་དུ་ནན་ཏན་གྱིས་བསྒོམས་པས་གཅིག་ཐོད་པ་གས་ནས་ཤི གཅིག་ཤི་མ་ཤི་རོ་ལྟ་བུར་གྱུར་ཏེ་ཞག་འགའ་ནས་ཤི དེ་ལྟ་བུ་བྱས་ན་རྩ་ལྟུང་བརྒྱད་པ་འབྱུང་ངོ་། ། ཚིགས་བཅད་བརྒྱ་ཉེར་ལྔ་པར། མཐེ་བོའི་ཚིགས་ནས་གཙུག་ཏོར་དག་ཏུ་ཞེས་པར། ཡར་ངོ་ལ་ཁུ་བ་རྐང་པའི་སོར་མོའི་རྩེ་མོའི་ཚིགས་ནས་སྤྱི་གཙུག་གི་བར་དུ་འགྲོ་བར་བྱས་པ་ནི། གཞན་ནས་འཇིག་རྟེན་ཁུ་བ་ཐུར་དུ་འགྲོ་བར་བྱས་པ་དང་འགལ་ལོ་ཞེ་ན། སྐྱོན་མེད་དེ།
འདིར་ཁམས་དྭངས་མ་བྱང་ཆུབ་ཀྱི་སེམས་གནས་དེ་དང་། དེ་དག་ཏུ་དེའི་ཚེ་རྒྱས་ཤིང་བྱ་བ་བྱེད་པ་ལ་དགོངས་ནས་མས་རིམ་ནས་འཕེལ་བར་བཤད་ཀྱི་སོར་ཚིགས་རྩེ་མོ་ན་ཡོད་པའི་ཁམས་དྭངས་མ་དེ་སྤྱི་གཙུག་ཏུ་འོང་བ་མ་ཡིན་པའི་ཕྱིར་གཞན་དང་མི་འགལ་ལོ། ། རྒྱུད་གཞན་ནས་ཚེས་གཅིག་ལ་སོགས་པ་རྣམས་སུ་བྱང་སེམས་འཕེལ་བའི་ཚུལ་གསུངས་པ་ནི། སྡོམ་བྱུང་ལས། ཨ་ཡིག་མཐེབ་ཆེན་རྩ་བར་འགྱུར། ། ཨཱ་ཡིག་བྱིན་པ་དག་ལ་ཉིད། ། ཨི་ཡིག་ཀྱང་ནི་བརླ་ཟུང་ལ། ། ཨཱི་ཡིག་གསང་བའི་ཕྱོགས་ལ་འོ། ། ཨུ་ཡིག་ལྟེ་བའི་རྩ་བར་ཏེ། ། ཨཱུ་ཡིག་ལྟེ་བ་མཆོག་ལ་འོ། །
རྀ་ཡིག་ནུ་མའི་དབུས་སུ་སྟེ། ། རཱྀ་ཡིག་དེ་བཞིན་ལག་པ་ལ་འོ། ། ལྀ་ཡིག་མགྲིན་པའི་ཕྱོགས་སུ་སྟེ། ། ལཱྀ་ཡིག་ཀྱང་ནི་མཆུ་ལ་གནས། ། ཨེ་ཡིག་འགྲམ་པའི་ཕྱོགས་སུ་སྟེ། ། ཨཻ་ཡིག་ཀྱང་ནི་མིག་ལ་འོ། ། ཨོ་ཡིག་རྣ་བའི་རྩ་བར་ཏེ། ། ཨཽ་ཡིག་མགོ་བོར་ཡང་དག་གནས། ། ཨཾ་ཨཿསྤྱི་གཙུག་ཏུ་ལུས་ལ། ། མཁས་པས་འདི་ལྟར་བསམ་པར་བྱ། །
དཀར་པོའི་ཕྱོགས་ལ་འདི་ལྟར་གནས། ། ནག་པོ་ཟློག་པས་དེ་ལྟར་རོ། ། བུ་མེད་ལ་འདིར་རྡོ་རྗེ་སེམས། ། སྐྱེས་པ་རྣམས་ལའང་དུས་ཀུན་ཏུའོ། ། ཞེས་སོ། ། ཚིགས་བཅད་བརྒྱ་སོ་གཅིག་པར། ཕྱག་དེ་དག་བུང་བ་དང་ནི་གསེར་དང་མཚུངས་པ་ཞེས་པར། ཕྱག་ལྷག་མ་གཉིས་སྒྲ་གཅན་དང་དུས་མེའི་ཆོས་ཡིན་པས་ནག་པོ་དང་སེར་པོའོ། ། ལྷ་མིན་དབང་པོའི་ཁྲག་གི་ཐོད་པས་ཕྱག་སེར་པོའི་མཐིལ་ན། ཞེས་པ་དང་།
འཆི་བདག་བདུད་ཀྱི་གདོང་གི་ཕྱག ། ཅེས་པའི་ཕྱག་མཚན་གཉིས་པོ་གླང་ལྤགས་འཛིན་པའི་ཕྱག་གཉིས་པོས་འཛིན་པར་དུས་འཁོར་བ་ཡེ་ཤེས་རིན་ཆེན་བཞེད་ཟེར་ཏེ། རང་ལུགས་ལ་གཡོན་པའི་ཐོད་ཁྲག་འཛིན་པ་དང་། ཚངས་མགོ་འཛིན་པ་ལས་ལོགས་ན་མེད་དོ། ། ཉོན་མོངས་བདུད་ནི་ཞབས་ཀྱིས་བསྒྱེལ་ཞེས་པའི་འགྲེལ་པར། དེ་ནི་ཡི་དྭགས་ཏེ་ཞེས་བཤད་པ་དང་། སྐབས་གཞན་དུ་བདུད་དང་དྲག་པོ་མནན་པར་བཤད་པ་དང་འགལ་ལོ་ཞེ་ན། དེ་ནི་རྡོ་རྗེ་ཤུགས་ཀྱི་སྤྱིའི་སྒྲུབ་ཐབས་ཀྱི་དབང་དུ་བྱས་ལ། འདིར་བཤད་པ་ནི་འབྱུང་པོའི་སྒྲུབ་ཐབས་དང་འབྲེལ་བའི་ཕྱིར། འབྱུང་པོའི་གཙོ་བོ་དབང་དུ་འདུས་ན་འཁོར་ཡང་དབང་དུ་འདུ་བས།
ཡི་དྭགས་ཀྱི་མགོན་པོ་མནན་པ་སྒྲུབ་ཐབས་བྱེ་བྲག་པའི་དབང་དུ་བྱས་པས་སྐྱོན་མེད་དོ། ། ཚིགས་བཅད་བརྒྱ་སོ་གཉིས་པར། གཅེར་བུ་སྐྲ་གྲོལ་མ་སྟེ་ཞེས་པ་འདིའི་རིགས་པས་གཙོ་བོའི་ཡུམ་ཡང་གཅེར་བུར་བྱས་ཀྱི། གཞན་ན་བཟའ་ཡོད་མེད་ཀྱི་གསལ་ཁ་མ་གསུངས་སོ། ། སྒྲུབ་ཐབས་ལེའུའི་མདོར་བསྡུས་བཞི་པའི་ཟིན་བྲིས་སོ། ། ཚིགས་བཅད་བརྒྱ་སོ་བརྒྱད་པར། དྲག་པོ་བསད་པ་ལ་སོགས་པ་ལ་བསམ་གཏན་དྲག་པོ་དང་། ཞེས་པ་ལ། སློབ་དཔོན་གཅིག་གིས་འབལ་མོ་ལ་སྦྱིན་སྲེག་བྱས་པའི་ཚེ། ཏིང་ངེ་འཛིན་གྱིས་བཀུག་པས།
མོ་ཕྱར་བ་ཆུར་བཅུག་པ་གཅིག་གིས་མགོ་ཕུར་ནས་མེ་ནང་དུ་མཆོང་བ་མཐོང་། དེ་ལ་སློབ་དཔོན་སྙིང་རྗེ་སྐྱེས་པས་མོ་མེ་ནང་ནས་བྲོས། དེ་ནས་བསམ་གཏན་གྱི་སྟོབས་ཀྱིས་བཀུག་ཀྱང་རིང་དུ་མ་ཁུགས། མཇུག་ཏུ་ཕྱར་བ་ལ་གདུགས་དང་། སློབ་དཔོན་གྱི་མགོ་བོ་ལ་ཏོག་བྱས་ཏེ་གཟི་བརྗིད་བསྐྱེད་ནས་བྱུང་ཞེས་གྲག་ཅིང་། གཞན་ཡང་དྲག་པོའི་སྦྱིན་སྲེག་བྱེད་དུས་སྙིང་རྗེའི་སྐྱེས་པ་ལ་བར་ཆད་བྱུང་བའི་བགྲོས་ཡོད་པས། སྦྱོར་བའི་དུས་སུ་ཡུལ་དེ་ལ་སྙིང་རྗེ་བསྐྱེད་ཅིང་། དངོས་གཞིའི་དུས་སུ་དྲག་པོའི་སེམས་བསྐྱེད་དང་མ་བྲལ་བ་དགོས་སོ། ། སྐབས་འདིར་ལས་བཅོ་ལྔ་གསུངས། དེ་ལ་གདུག་པའི་ལྟ་བ་གཞིལ་བའམ།
དུག་གཞིལ་བ་བསྣན་པས་ལས་བཅུ་དྲུག་གོ ། ཚིགས་བཅད་བརྒྱ་ང་དྲུག་པར། ཡེ་ཤེས་ཀྱི་དཀྱིལ་འཁོར་ལ་ཨ་ཡིག་གི་རིགས་ཀྱི་དབང་གིས་སོ་ཞེས་པར། འདི་ཨཾ་ཡིག་ཏུ་རིགས་ཤིང་། བི་བྷུ་ཏའི་ཕྱག་དཔེ་ལ་ཡང་ཨཾ་ཡིག་ཏུ་འདུག་གོ ། ཚིགས་བཅད་བརྒྱ་ང་བདུན་པར། སའི་ཟད་པར་ཞེས་སོགས་ནི། རྣལ་འབྱོར་པ་རྣམས་ཀྱི་ཁམས་ཟད་འཕེལ་དུ་གྱུར་པའི་གེགས་སེལ་བསྟན་པའོ། ། ཚིགས་བཅད་བརྒྱ་ང་བརྒྱད་པར། ར་ཡིག་ལས་བྱུང་བའི་གདོང་ལྔ་པ་ཞེས་ར་ཡིག་ལས་སེང་གེ་བསྐྱེད་པ་མི་འཐད་དེ།
ར་ཡིག་མེ་ཡིན་ལ་སེང་གེ་ཆུ་ཡིན་པས་སོ། ། ཞེ་ན། སྐྱོན་མེད་དེ། གླང་པོ་ཆེའི་དགྲ་སེང་གེ་ཡིན་ལ། གླང་པོ་ཆེ་ས་ཡིན། ས་དགྲ་མེ་ཡིན་པས་ར་ལས་སྐྱེས་པའི་སེང་གེ ཡང་ལུས་ཆུ་ཡིན་ཡང་བསལ་བ་མེ་ཡིན་པས་སོ། ། དེ་བཞིན་དུ་རྐང་པ་བརྒྱད་པ་ལ་ཡང་ཤེས་པར་བྱའོ། ། དུད་འགྲོའི་འཚེ་བ་ཞི་ཚུལ་འདི་རྣམས་ཀྱིས་རྣལ་འབྱོར་པ་རྣམས་ཀྱི་གནས་འབྱོངས་སེལ་བའི་གདམ་ངག་བསྟན་ནོ། ། ཚིགས་བཅད་བརྒྱ་དྲུག་ཅུ་པར།
རོ་དང་བདག་ཉིད་ཀྱི་ལུས་ཀྱང་ལྷའི་རྣལ་འབྱོར་གྱིས་བསྲུང་བར་བྱ་སྟེ། ཞེས་པར། ཕ་ནག་པོ་རོ་ཟན་གྱི་རོ་ལ་བསྲུང་མ་མ་བྱས་པས་ཁོང་གི་ཏོག་ཙེ་ལེན་གྱི་བར་ལ། རོ་ལངས་ཀྱི་གཡོག་པོ་དེའུ་བསད་པའི་གཏམ་རྒྱུད་ཡོད་དོ། ། ཚིགས་བཅད་བརྒྱ་རེ་གཅིག་པར། རྡོ་རྗེ་དམར་པོའི་ཞེས་པས། ལས་ཀྱི་དབང་གིས་རྡོ་རྗེ་ཁ་དོག་འགྱུར་བ་བསྟན། ནང་ལེར་ཞི་བའི་ལས་ཡིན་ཀྱང་རྡོ་རྗེ་སྔོན་པོར་བཤད་པས་ལས་ཀྱི་དབང་གིས་ཁ་དོག་མི་འགྱུར་བ་བྱས་ཀྱང་རུང་བར་བསྟན་པས་གདམ་ཁ་ཅན་དུ་ཤེས་སོ། ། དེ་ལྟར་དཀྱིལ་འཁོར་དང་ཐབ་ཁུང་གི་དབུས་སུ་ཡི་དྭགས་སོ། ། ཞེས་སོགས་ཀྱིས་བར་དེར་རོ་རྐང་པ་ལྷོ་ཕྱོགས་སུ་བརྐྱངས་ཏེ་བཞག་པར་བཤད་པ་དང་།
སྔར་དཀྱིལ་འཁོར་དང་ཐབ་ཀྱི་མཐའ་གཉིས་ཀྱི་བར་དུ་ཁྲུ་གཉིས་བཤད་པ་སྔ་མ་སྤྱིར་བཏང་། འདིར་བཤད་པ་དམིགས་བསལ་ལོ། ། ཚིགས་བཅད་བརྒྱ་རེ་གཉིས་པར། དགྲ་གྲོགས་བརྩི་བའི་སྐབས་སུ། ཨོཾ་གྱི་ཡི་གེ་སྤངས་ནས་ཀྱང་། ། ཞེས་པས་མཚོན་ནས། ན་མཿདང་། ཏདྱ་ཐཱ་དག་ཀྱང་མ་གཏོགས་སོ། ། ཡི་གེ་གསལ་བྱེད་གཞན་བརྩེགས་ན། ། དེ་ཚེ་ཐོག་མ་བརྗོད་པའི་སླད། །
དེ་དག་ལས་ནི་དང་པོ་བཟུང་། ། ཞེས་པ་བཞིན་དུ། དཔུང་གཞིབས་ཡི་གེ་དང་པོ་བཟུང་། ། ཞེས་ཟེར་རོ། ། ཚིགས་བཅད་བརྒྱ་རེ་བདུན་པར། བརྒྱ་ལམ་ན་སྔོན་གྱི་སྐྱེ་བ་ལ་བསྒྲུབས་ན་བཀླགས་པས་འགྲུབ་བོ། ། ཞེས་པར། བླ་མ་ཤེར་སེང་གིས་སྐུ་ཚེ་འདིར་སྒྲུབ་པ་ཡུན་རིང་པོར་མ་མཛད་ཀྱང་། ཐལ་མོ་བརྡབས་པ་ཙམ་གྱིས་ཉེས་བྱེད་ཚར་གཅོད་ནུས་པ་ལྟ་བུའོ། ། ཚིགས་བཅད་བརྒྱ་བདུན་ཅུ་པར།
མདུན་དུ་འཁོར་བ་རྙེད་ན་བསྒྲུབས་པ་མེད་པར་མཁའ་ལ་སྤྱོད་པ་རྣམས་འགྲུབ་པར་འགྱུར་རོ། ། ཞེས་པར། སྔོན་རྒྱལ་པོ་རྐང་ཁྲའི་ཆུང་མ་རྣམས་ཀྱིས་ཁོ་ལ་རེ་མོས་ཀྱིས་བསྙེན་བཀུར་བྱེད་པ་ལས། དུས་རེ་ཞིག་ན་ཆུང་མ་ངན་ཤེས་ཀྱིས་ཤ་གཞན་མ་རྙེད་པར། དུར་ཁྲོད་ནས་བུ་ཆུང་གི་རོ་བླངས་ཏེ། བཙོས་ནས་ཁྱེར་ཕྱིན་པ་དང་། མོ་རྐང་པ་ས་ལ་མི་རེག་པར་འགྲོ་བ་ཁོས་མཐོང་། ཅིའི་ཤ་ཡིན་སྨྲོས་ཤིག་དེ་མིན་གསོད་དོ་ཞེས་བསྡིགས་པས། མི་འཇིགས་པ་སྩོལ་ཅིག་སྨྲས་པར་བགྱིའོ། ། ཞེས་ཟེར།
དེ་བཞིན་དུ་བྱས་པས་ལྷག་མ་ཀུན་ཀྱང་ཁྱེར་ཤོག་ཟེར་ཐམས་ཅད་ཟོས་པས་ནམ་མཁའ་ལ་འགྲོ་ཞིང་མི་མང་པོ་ཟ་བ་བྱུང་། དེ་ནི་སངས་རྒྱས་ཀོ་སནྟ་བཟང་པོ་ཞེས་བྱ་བའི་བསྟན་པ་ལ་བྱུང་། ཞེས་མདོ་ལས་གསུངས། དེས་ན་མཁའ་སྤྱོད་ཅེས་པ་ནམ་མཁའ་ལ་འགྲོ་བ་ཙམ་ལ་ཟེར་ཡང་། དེ་ཙམ་གྱིས་བརྟན་པ་ཐོབ་པ་མ་ཡིན་གྱིས། བླ་མ་རང་བྱུང་རྡོ་རྗེས། བླ་མ་རྔོག་པ་ལ། ཁྱེད་ཀྱི་བླ་མ་རྔོག་ཆོས་ཀྱི་རྡོ་རྗེ་དེ་མཁའ་སྤྱོད་དུ་གཤེགས་པར་གདའ་ཨང་བྱས་པས། དེ་སྐད་ཟེར་གྱིན་འདུག་ཟེར། མཁའ་སྤྱོད་དེ་ཇི་འདྲ་གཅིག་ལ་བྱེད་བྱས་པས།
དེ་ཆ་མེད་ངས་ནི་འགྲོ་མ་མྱོང་ཟེར། དེ་ལ་འགའ་ཞིག་ན་རེ། རྔོག་པ་ཐུ་ཟེར་ཏེ། དེ་ལྟར་མ་ཡིན། སྔགས་པའི་བླ་བཙོངས་པ་ཡིན་མོད། དེས་ན་མཁའ་སྤྱོད་ལ་ཆེན་པོ་དང་། ཆུང་ངུ་གཉིས། ཆེན་པོ་ཡོན་ཏན་བརྒྱད་ལྡན། ཆུང་ངུ་ལ་ལུས་མ་སྤངས་བའི་དང་། སྤངས་པའི་མཁའ་སྤྱོད་གཉིས།
མ་སྤངས་པ་ལའང་ལམ་བསྒོམས་པའི་སྟོབས་ཀྱིས་མཁའ་སྤྱོད་ཐོབ་པ་དང་། གནོད་སྦྱིན་མོ་ལ་སོགས་པ་བསྒྲུབས་པའི་སྟོབས་ཀྱིས་མཁའ་སྤྱོད་དུ་འཁྲིད་པའོ། ། དེ་དག་ལའང་འདོད་ཁམས་ཀྱི་དང་། གཟུགས་ཁམས་ཀྱི་མཁའ་སྤྱོད་གཉིས། འདོད་ཁམས་ཀྱི་མཁའ་སྤྱོད་ལའང་། མི་ཡུལ་གྱི་དང་། ལྷ་ཡུལ་གྱི་མཁའ་སྤྱོད་གཉིས། མི་ཡུལ་གྱི་ནི་མི་ཡུལ་དུ་གནས་ནས་ལས་དག་པའི་གང་ཟག་རེ་རེ་ཙམ་གྱིས་མཐོང་བ་དང་ཕྲད་པ་སྲིད་ཀྱིས། གཞན་ཕལ་པ་རྣམས་ཀྱིས་ནི་མཐོང་པར་མི་ནུས་སོ། ། ལྷ་ཡུལ་གྱི་མཁའ་སྤྱོད་ལའང་།
འདོད་ལྷ་རིགས་དྲུག་གང་དང་གང་དུ་སྤྱོད་ནུས་པ་དེར་དེའི་ལོངས་སྤྱོད་ལ་སྤྱོད་ཅིང་། དེ་དང་དེའི་ཚེ་ཚད་མཉམ་པའམ། དེ་བས་ཀྱང་ལྷག་པར་སྤྱོད་པས་མཁའ་སྤྱོད་དྲུག་ཏུ་འགྱུར་རོ། ། གཟུགས་ཁམས་ཀྱི་ལའང་། གཟུགས་ཁམས་གནས་བཅུ་དྲུག་གམ། བཅུ་གང་དང་གང་དུ་སྤྱོད་ནུས་པ་དེར། དེ་དང་དེའི་ལོངས་སྤྱོད་ལ་སྤྱོད་ཅིང་། དེ་དང་དེའི་ཚེ་ཚད་དང་མཉམ་པའམ་ལྷག་པར་སྤྱོད་པའི་དབྱེ་བས་མཁའ་སྤྱོད་བཅུ་དྲུག་གམ་བཅུ་བདུན་དུ་འགྱུར་རོ། ། དེ་ལ་གནོད་སྦྱིན་མོ་བསྒྲུབས་པ་ལ་སོགས་པའི་སྟོབས་ཀྱིས་དེ་དག་གིས་ཁྲིད་པའི་མཁའ་སྤྱོད་ནི། མཐོ་དམན་གང་དུ་སྤྱོད་ཅིང་།
ཡུལ་ཇི་ཙམ་ཡོད་ཀྱང་ཕུགས་ཀྱི་བཙན་ས་ཟིན་པ་མེད་དོ། ། ལམ་ཟབ་མོ་བསྒོམས་པའི་སྟོབས་ཀྱིས་ཐོབ་པའི་མཁའ་སྤྱོད་ནི། ལུས་སྤངས་མ་སྤངས་གང་ཡིན་ཡང་རུང་སྟེ། ལུས་འཇའ་ལུས་འོད་ཀྱི་རང་བཞིན་དུ་དེངས་ཤིང་། ཏིང་ངེ་འཛིན་མཆོག་ཏུ་གྱུར་པས་ལམ་གོང་ནས་གོང་དུ་བགྲོད་པ་ནི་བཙན་ས་ཟིན་པའི་མཁའ་སྤྱོད་དོ། ། དེ་བས་ན་མཁའ་སྤྱོད་ཆུང་བ་འདི་ལ་རྣམ་གྲངས་ཤིན་ཏུ་མང་ངོ་། ། པུ་ཧྲངས་ལོ་ཆུང་ལྟ་བུ་ནི་ལུས་མ་སྦངས་པའི་ཁ་སྤྱོད་དོ། ། ཡང་ཆེ་འབྲིང་བར་མ་གསུམ་དུ་བྱེད་ན། ཆེན་པོ་སྔར་དང་འདྲ། འབྲིང་གྲུབ་ཆེན་བརྒྱད།
ཐ་མ་རང་དང་གཞན་གྱི་སྟོབས་ཀྱིས་ནམ་མཁའ་ལ་འགྲོ་བ་ཙམ་མོ། ། ཚིགས་བཅད་བརྒྱ་གྱ་དྲུག་པར། འཁྲུལ་འཁོར་ཆུའི་དཀྱིལ་འཁོར་བྃ་ཡིག་གིས་བསྐོར་བར་བྱའོ། ། ཞེས་པར་ཐར་ལོས་རྒྱ་ཡིག་གི་བྃ་ཡིག་གཅིག་གི་ནང་དུ་ཆུད་པར་བཞེད། བླ་མ་རྡོ་རྗེ་རྒྱལ་མཚན་པ་བྃ་ཡིག་གི་ཕྲེང་བས་བསྐོར་བར་བཞེད། གཞན་ཡི་གེས་བསྐོར་བ་ཀུན་ལའང་འགྲེའོ་གསུང་ངོ་། ། འཁོར་ལོ་འདི་ལ་ལས་བཅོ་ལྔས་ཕྱེ་བས་བཅོ་ལྔ་རིམ་པ་ལྔ་པའི་ཡི་གེ་སྤོས་པ་དང་མ་སྤོས་པ་དེ་ཉིས་འགྱུར་རོ། ། ཚིགས་བཅད་བརྒྱ་གྱ་བརྒྱད་པར། ཤར་དུ་མ་ཞེས་པར། བླ་མ་རྡོ་རྗེ་རྒྱལ་མཚན་པའི་གསུང་གིས།
འདི་བཅོམ་ལྡན་འདས་གཤིན་རྗེ་གཤེད་ཞལ་ལྷོར་བསྟན་པའི་དབང་དུ་བྱས་ནས། ལྷོ་ལ་ཤར་དུ་བྱས་པ་ཡིན་གསུངས། དང་པོ་དེ་ཨེ་ཡིན་ནམ་སྙམ་པའི་ཐེ་ཚོམ་བྱུང་ནའང་། ཕྱིས་དེ་ཡིན་པར་ངེས་ཏེ། དེ་ལྟར་བྱས་པས་དཀྱིལ་འཁོར་གྱི་ལྷའི་གནས་ཚུལ་ཇི་ལྟ་བ་བཞིན་འབྱུང་བས་སོ། ། ཚིགས་བཅད་བརྒྱ་གྱ་དགུ་པར། རེ་མིག་ནས་རེ་མིག་བར་འགྱུར་ཏེ། བསྒྲུབ་བྱའི་མིང་དང་སྔགས་འདིའོ། ། ཞེས་པར། རེ་མིག་རེ་ལ་སྔགས་འདི་ཚར་རེ་འབྲི་བ་འདྲ་བྱས་པ་སློབ་དཔོན་རྡོ་རྗེ་དཔལ་གཡུང་སྟོན་པ་ན་རེ།
དང་པོར་ཨོཾ་ཧྲཱིཿ གཉིས་པར་ཆེ་གེ་མོ་མཱ་ར་ཡ་ཕཊ྄། གསུམ་པར་ཥྚིཿབི། བཞི་པར་སྤེལ་ཚིག་སྟེ། དེ་བཞིན་བྲི། དེ་ནས་བཟླས་པ་བྱས་པས་གཤིན་རྗེའི་གཟུགས་ཀྱི་མཆེ་བ་རིང་དུ་འགྲོ། ཚད་ལ་ཁེལ་བ་དང་ལས་ལ་སྦྱོར་བ་ཡིན། ཁྱེད་ཀྱི་འདི་བཤད་པ་སྐམ་པོ་ཡིན། ངེད་ལ་ལག་ལེན་ལ་བཀལ་བཀལ་བ་ཡོད་ཟེར། དེ་མི་བདེན་རེ་ཤི་སྙམ་པ་གཅིག་བྱུང་།
ཞི་རྒྱས་ལ་ནི་ཁ་ཅིག་དང་པོ་ནས་མི་འབྲི་ཟེར། ཁ་ཅིག་བྲིས་ནས་བསུབ་ཟེར་རོ། ། ཚིགས་བཅད་བརྒྱ་གོ་གསུམ་པར། ཉིན་ཞག་འགའ་ཞིག་དག་གིས་འགྱུར་བ་མེད་པ་ཉིད་དུ་འགྱུར། ཞེས་པར། སྔར་བརྒྱ་བཅུ་དགུ་པར་བཤད་པ་མི་འགལ་ཏེ། སྔར་ཏིང་ངེ་འཛིན་ཐོབ་ནས་ལོ་གསུམ་ཕྱོགས་གསུམ་གྱིས་ཡེ་ཤེས་ཀྱི་ལུས་འགྲུབ་པར་བཤད་པ་ཡིན་ལ། འདིར་ནི་འཛིན་པ་མན་ཆད་བརྟན་ནས་ཏིང་ངེ་འཛིན་ཐོབ་པ་ལ་ལོ་གསུམ་ཕྱོགས་གསུམ་དགོས་པའི་དབང་དུ་བྱས་པས་སོ། ། སྒྲུབ་ཐབས་ལེའུའི་མདོར་བསྡུས་ལྔ་པ་སྟེ། སྒྲུབ་ཐབས་ལེའུའི་ཟིན་བྲིས་སོ། །
ཡེ་ཤེས་ལེའུའི་ཚིགས་བཅད་དང་པོར། རྒྱུད་འདི་ལ་སྔར་ཡང་གསོལ་བ་གདབ་པ་མེད་དོ། ། ཞེས་པ་ལ། ཁ་ཅིག་རྩ་རྒྱུད་འདི་ལ་ཟེར། ཁ་ཅིག་བསྡུས་རྒྱུད་འདི་ལ་ཟེར་ཏེ། སྐབས་དོན། རྒྱུད་གཞན་བཞིན་དུ་བྲིས་ལན་སྤེལ་ཏེ་མི་འབྱུང་པར་ལེའུའི་མགོར་གསོལ་འདེབས་ཀྱི་ཚིགས་བཅད་སྨོས་ལ། དེ་ནས་ལེའུ་རྫོགས་ཀྱི་བར་དུ་གསོལ་གདབ་མེད་ཅེས་པའོ། ། ཚིགས་བཅད་གཉིས་པར། དབུས་སུ་ཁུ་བ་རྣམ་པར་དག་པས་རྡུལ་ཚོན་གདབ་བོ། །
གང་དུ་རྡུལ་ཚོན་དྲུག་པོ་ཡིན་པ་དེར་ནི་རྡུལ་ཚོན་རྣམ་པར་དག་པས་རྡུལ་ཚོན་གདབ་པ་ཞེས་པ་ནི། དབུས་ལྗང་ཁུའམ་སྔོན་པོར་བྱེད་པའི་ཤེས་བྱེད་དོ། ། ཚིགས་བཅད་བཞི་པར། དེ་བཞིན་དུ་ནི་ཡེ་ཤེས་རྡོ་རྗེ་སོགས་ཀྱིས་གཙོ་མོ་ཡེ་ཤེས་རྡོ་རྗེ་བསྟན་ནོ། ། ཚིགས་བཅད་བདུན་པར། གཙུག་ཏོར་ཆེན་པོའི་རིགས་ཆེན་པོ། ། ཞེས་པ་རིགས་ཀུན་ལ་ཁྱབ་བྱེད་རྡོ་རྗེ་སེམས་དཔའི་རིགས་སོ། ། རིགས་གསུམ་ལ་ནི་རྣམ་པར་གཟིགས། ། ཞེས་པ། སྐུ་གསུང་ཐུགས་བྱིན་གྱིས་བརླབས་པའི་ལྷ་རྣམས་ནི་སྣམ་སྣང་གི་རིགས་སོ། །
ཕྱག་རྒྱ་ཆེན་པོའི་རིགས་མཆོག་ཅེས་པར། ལྷ་ཚོགས་རྒྱས་འདེབས་པའི་རིགས་ལྔ་ནི་དོན་གྲུབ་ཀྱི་རིགས་སོ། ། འཇིག་རྟེན་སྣང་བྱེད་རིགས་ཆེན་ཞེས་པས་དཀྱིལ་འཁོར་གྱི་རྩ་བའི་ལྷ་རིགས་སོ་དྲུག་ནི་རིན་འབྱུང་གི་རིགས་སོ། ། འཇིག་རྟེན་འཇིག་རྟེན་འདས་པའི་རིགས་ཞེས་པ། དཀྱིལ་འཁོར་གྱི་གསུང་སྐུའི་ལྷ་དང་བཅས་པ་སྟོང་བརྒྱད་ཅུ་ནི་སྣང་མཐའི་རིགས་སོ། ། གསང་སྔགས་མཐའ་དག་རིགས་ཆེན་པོ། ། གསང་སྔགས་རིགས་སྔགས་འཆང་བའི་རིགས། ། ཞེས་པ་གཏུམ་མོ་བརྒྱད་ལྟ་བུའམ། དགྱེས་རྡོར་གྱི་ལྷ་མོ་བརྒྱད་ལྟ་བུ་ནི་མི་བསྐྱོད་པའི་རིགས་སོ། ། ཤོང་ལོ་བསྟན་གྱིས་གསང་སྔགས་རིགས་སྔགས་འཆང་བའི་རིགས། །
ཞེས་པ་ལྷའི་ཚོགས་སྟོང་ཕྲག་གཅིག་དང་དྲུག་བརྒྱ་ཉི་ཤུ་མཐའ་དག་སྟེ། ཀ་སོགས་སྡེ་པ་བརྩེགས་པ་བརྒྱད་ལས་བྱུང་བ་རྣམས་སོ། ། ཞེས་བཤད། དེ་ལྟར་རིགས་དྲུག་ཏུ་ཕྱེ་བ་དེ་རྣམས་དཀྱིལ་འཁོར་རེ་རེ་གང་རུང་ལའང་རིག་པར་བྱའོ། ། ཚིགས་བཅད་བཅུ་པར། འདིར་གཙུག་ཏོར་གྱི་འཁོར་ལོ་ཐིག་ལེ་ལ་མི་བསྐྱོད་པ་ལའོ། ། ཞེས་སོགས་སུ། ཕུང་པོ་དྲུག་ནི་ལུས་ཀྱི་ཆ་ཡིན་པས་ཐབས་སངས་རྒྱས་དྲུག་གི་ས་བོན་གྱི་རྒྱས་གདབ། དེ་ཡང་ཁམས་མཐུན་པ་གཙུག་ཏོར་དུ་ནམ་མཁའ་ལ་ཨ་ཞེས་སོགས། དེས་ན་ཕུང་པོ་དྲུག་རིགས་དྲུག
རང་བཞིན་ཐུང་ངུ་ལྔ་ཐིག་ལེ་ཅན་དང་དྲུག་རྣམས་ཐབས་ལུས་ཀྱི་ཆ་ཡིན་པས་དེས་རྒྱས་གདབ་པ་སྐུའི་རྒྱས་གདབ་བོ། ། ངག་རླུང་ཡིན་པས་སྲོག་གི་རླུང་ལས་རྒྱས་གདབ་སྟེ། སྲོག་གི་རླུང་ལྟེ་བ་ཡན་ཆད་ཀྱི་འཁོར་ལོ་ལྔ་ལ་རྒྱུ་བས་དེ་དག་ཏུ་རླུང་ཤེས་རབ་ཡིན་པས་གོ་རིམ་ཡང་བསྡུ་རིམ་དུ་སྟེ། ས་རླུང་ལྟེ་བར་གནས་པས་ལྀ་ཡིག་གིས་རྒྱས་འདེབས་པ་སོགས་ནི་གསུང་གི་རྒྱས་བཏབ་པའོ། ། རྩ་འཁོར་ལོ་བཞིར་གནས་སྐབས་བཞིའི་རྟོག་པ་བསྐྱེད་པའི་ཐིག་ལེ་བཞི་གནས་པས་དེར་རྒྱས་གདབ་པ་ནི། ཐུགས་ཀྱི་རྒྱས་གདབ་སྟེ། རྟོག་པ་སེམས་ཀྱི་ཆོས་ཡིན་པས་སོ། ། དེ་ཡང་ལུས་ཀྱི་ཐིག་ལེ་དཔྲལ་བར་གནས་པ་ལུས་དག་པ་དཔྲལ་བར་ཟླ་བའི་སྟེང་དུ་ཨོཾ་ཡིག་གིས་རྒྱས་གདབ་པ་སོགས། ཆགས་པ་ནི་ཡེ་ཤེས་ཡིན་ལ་ཡེ་ཤེས་དང་ཨ་ཡིག་གཉིས་ཀ་སྟོང་པའི་ཁམས་ཡིན་པས། རྡོ་རྗེ་ནོར་བུ་ལ་ཨ་ཞེས་པ་ཡེ་ཤེས་ཀྱི་རྒྱས་གདབ་སྟེ།
ནོར་བུ་ནི་ཆགས་པའི་གནས་ཡིན་པས་སོ། ། རྒྱས་གདབ་པའི་དོན་ནི། རྒྱས་གདབ་བྱ་འདེབས་བྱེད་ཁམས་མཐུན་ཞིང་། རྒྱས་འདེབས་བྱེད་དེ་ལས་མི་འདའ་བས་སོ། ། བཏབ་པའི་དགོས་པ་རོ་མཉམ་པར་བྱས་པའོ། ། འདིར་བཤད་པའི་ཡེ་ཤེས་ཀྱི་རྒྱས་གདབ་འདི་ཤོང་བའི་ཕྱག་ལེན་ལ་ཆད་འདུག་སྟེ། གལ་ཆེན་པོ་ཡིན་པས་མ་ཆད་པར་བྱའོ། ། ཚིགས་བཅད་བཅུ་གཅིག་པར། ཕྱི་རོལ་ཏུ་ལག་གདུབ་ལ་སོགས་པ་དང་། ནང་དུ་སངས་རྒྱས་ཀྱི་བདག་ཉིད་དོ། །
ཞེས་པ་འདིས་མི་བསྐྱོད་པ་ལ་སོགས་པ་རྒྱན་མེད་ཡིན་ཞེས་བླ་མ་བསོད་ནམས་འོད་ཟེར་གསུངས་པ་བཀག་གོ ། ཚིགས་བཅད་བཅུ་བདུན་པར། རྡོ་རྗེ་ཧཱུྃ་མཛད་ཁྲོ་བོའི་རྒྱལ་མོ་དང་། ཁྲོ་བོའི་དབང་ཕྱུག་ལ་སྟེ་གསུམ་བསྣན་པས་ཁྲོ་བོ་ཁྲོ་མོ་བཅུ་གཉིས་སུ་བྱས་པ་ནི། ལས་དབང་དྲུག་ཁྲོ་བོར་བྱས་ནས་དེ་ལ་ཁྲོ་མོས་འཁྱུད་པ་དྲུག བྱ་བ་དྲུག་ཁྲོ་མོར་བྱས་ནས་དེ་ལ་ཁྲོ་བོས་འཁྱུད་པ་དྲུག་ཡིན་ལ། སེམས་དཔའ་སེམས་མས་ཕན་ཚུན་འཁྱུད་པས་གཅིག་ཏུ་ཡོད་པ་དང་མི་འདྲ་སྟེ། འདིར་ཁྲོ་བོ་ཁྲོ་མོ་རིགས་ཐ་དད་པའི་ཕྱིར་རོ། ། དེས་ན་རྡོ་རྗེ་ཤུགས་ལ་ཁྲོ་མོ་མེའི་རྒྱལ་མོས་འཁྱུད་པ་ནི་མཆོག་གི་དབང་པོ་ལ་དྲི་ཆུ་འཛག་པའི་བྱ་བས་ཚུར་འཁྱུད་པ་ཡིན། རྡོ་རྗེ་ཧཱུྃ་མཛད་ལ་ཁྲོ་མོའི་དབང་ཕྱུག་མས་འཁྱུད་པ་ནི་དྲི་ཆུའི་དབང་པོ་ལ་ཁུ་བ་འཛག་པའི་བྱ་བས་ཚུར་འཁྱུད་པ་ཡིན།
དེ་གཉིས་ཐུགས་དཀྱིལ་གྱི་སྒོ་བཞིའི་སྟེང་དུ་བསྣན་པས་ལས་དབང་དྲུག་ལ་བྱ་བས་འཁྱུད་པའི་ཆ་བསྟན། སྐུའི་སྒོ་བ་སྟེང་འོག་གི་ཁྲོ་བོ་དང་བཅས་པས་བྱ་བ་དྲུག་མ་ལས་དབང་གིས་འཁྱུད་པའི་ཆ་བསྟན་པ་ཡིན། དེ་ལ་དཀྱིལ་འཁོར་དུ་འགོད་ཙ་ན། རྡོ་རྗེ་ཤུགས་དང་ཧཱུྃ་མཛད་གཉིས་མེད་པས། གཙུག་ཏོར་ཅན་དང་གནོད་མཛེས་ཀྱིས་གཉིས་གོ་ཆོད་པའི་དབང་དུ་བྱས་ནས་རེས་ཐུགས་དཀྱིལ་དུ་བཀོད། རེས་སྐུ་དཀྱིལ་གྱི་སྒོ་བར་ཡང་བཀོད་པ་ཡིན་ནོ། ། འདིར་སློབ་དཔོན་ཨ་བྷ་ཡས་སྐུའི་ལྷ་རྣམས་ཐམས་ཅད་ཕྱོགས་མདོག་ཏུ་མཛད་པས་ལྷ་བརྒྱ་ཉི་ཤུའི་ཁ་དོག་ནོར། དེ་ལ་བླ་མ་ཤེར་སེང་ན་རེ། སློབ་དཔོན་ལ་ཨ་བྷ་ཡས་དུས་འཁོར་མི་ཤེས་འདིར་ཡང་ལྷ་ལུག་ཁྱུ་ཙམ་གྱི་ཁ་དོག་ནོར་གསུངས་པ་བདེན་ཏེ། ཁྱབ་འཇུག་དང་གཤིན་རྗེ་གཙོ་འཁོར་རྣམས་ལྗང་ཁུ།
དྲག་པོ་དང་ཛམྦྷ་ལ་གཙོ་འཁོར་རྣམས་སྔོན་པོར་གསུངས་པས་སོ། ། ཟླ་བའི་ཆོས་ལ་རྣམ་པར་སྣང་མཛད་དཀར་པོ་དང་། ཞེས་སོགས་སུ་ཟླ་བའི་ཆོས་ལས་ཞེས་པ་སྐུ་ཡི་རིགས་ཡིན་པའི་ཕྱིར་ཞེས་པ་སྟེ། གཟུགས་ཕུང་ཡིན་པ་དང་། སའི་ཁམས་ཀྱི་སྐུ་ཡིན་པའི་ཕྱིར་དང་། སྐུའི་རིགས་ཀྱི་རྩ་ལ་ལ་ནཱ་ཆུ་ཁམས་ཡིན་ལ་དེ་དང་དྲི་ཆེན་འབབ་པའི་རྩ་རྒྱུད་གཅིག་པའི་ཕྱིར་དང་། ཤུ་ཏྲ་རུས་པའི་རྒྱུ་ཡིན་པའི་ཕྱིར་རོ། ། ཉི་མའི་ཆོས་ལས་ཞེས་པ་གསུང་གི་རིགས་ཡིན་པའི་ཕྱིར་ཞེས་པ་སྟེ། སྣང་མཐའ་ལུས་ཀྱི་དབང་གིས་ཆུ་ཡིན་ཡང་བསམ་པའི་དབང་གིས་མེར་བྱས་ཤིང་། རྒྱུད་གཞན་ནས་གསུང་གི་རིགས་སུ་བཤད་པ་དང་བསྟུན་པའོ། །
སྒྲ་གཅན་གྱི་ཆོས་ལས་ཞེས་པ་ཐུགས་ཀྱི་རིགས་ཡིན་པའི་ཕྱིར་ཞེས་པ་སྟེ། མཁའ་ཁམས་དང་རྣམ་ཤེས་ཐུགས་ཡིན་ལ་དེ་རྩ་དང་སྦྱར་ན། དབུ་ལ་སྒྲ་གཅན་ཏེ། མུན་པའི་ཡོན་ཏན་ལས་ནག་པོའོ། ། དུས་མེའི་ཆོས་ལས་ཞེས་པ་ཡེ་ཤེས་ཀྱི་རིགས་ཏེ། ལྟེ་བ་ངོ་བོ་ཉིད་སྐུ་ཡིན་ལ། ལྟེ་བ་ས་ཡིན་པས་དང་། ནུབ་ཡེ་ཤེས་ཀྱི་ཞལ་སེར་པོ་ཡིན་པས་དང་། སྒྲ་གཅན་ནག་པོར་བྱས་པ་ན་དེའི་ཤེས་རབ་ཡིན་པས་དུང་ཅན་སེར་པོའོ། ། དུས་མེའི་ཆོས་ལས་རྡོ་རྗེ་སེམས་དཔའ་སེར་པོའོ། །
ཞེས་པ་འདིར། བླ་མ་ཤེར་སེང་གི་ཞལ་ནས། རིགས་པ་འདིས་རིགས་ལྔ་སེར་འབྱམས་འོང་སྟེ། འདིར་རྡོར་སེམས་སེར་པོར་བཤད། རྣམ་སྣང་སེར་པོར་དུས་འཁོར་བའི་ལུགས་ཡིན། དོན་གྲུབ་སེར་པོ་ལུས་བསམ་གྱིས་འོང་། འོད་དཔག་མེད་རྣམ་སྣང་གི་རྒྱས་བཏབ་པས་སེར་པོའོ། རིན་འབྱུང་རྒྱུད་སྡེ་གཞན་ནས་སེར་པོར་གསུངས་པས་གསུངས་ནའང་། རིགས་ལྔ་སེར་འབྱམས་འདི་དང་པོ་ཇོ་བོ་རྗེས་རིགས་ལྔ་ལ་གསེར་གསོལ་བའི་བྲིས་སྐུ་མཛད་པ་ལ་འཁྲུལ་ཏེ་བྱས་པ་ཡིན་གྱིས་རྒྱུད་གང་ནས་ཀྱང་མ་བཤད། གཅིག་སེར་པོར་བྱུང་ཙ་ན་གཞན་ཚོ་ཁ་དོག་འགྱུར་འགྲོ་བས་སེར་པོར་མི་འོང་བས་སོ། །
ཁ་ཅིག་ན་རེ་ཡོ་ག་ནས་བཤད་ཟེར་ཏེ། ཡོ་གའི་རྒྱུས་མེད་པར་མཚོན་ནོ། ། རྡོ་རྗེ་རྩེ་མོ་ནས་རིན་འབྱུང་སེར་པོ་ལྷ་སེར་པོ་བཞིས་བསྐོར་བ་གཅིག་ཡོད་དེ་རིགས་ལྔ་མ་ཡིན། ནོར་པ་དེ་འདྲ་ལ་སྒྲུབ་བྱེད་བཀོད་ཀྱང་དགོས་པ་མེད་དོ། ། དེ་བཞིན་དུ་མི་བསྐྱོད་པ་ནི་རྣམ་པར་སྣང་མཛད་ཀྱིས་རྒྱས་གདབ་བོ་ཞེས་པ་ནི། འགྱུར་ཅུང་ཟད་ནོར་ཏེ། ཀྱིས་ཞེས་པའི་བྱེད་ཚིག་སྐད་དོད་ལ་མེད་ཅིང་དོན་ལ་མི་འགྲིག་གོ ། དེས་ན་རྣམ་པར་སྣང་མཛད་ཀྱི་རྒྱས་གདབ་བོ། ། ཞེས་པའོ། ། ཚིགས་བཅད་ཉེར་བཞི་པར།
རྩ་རྒྱུད་ཀྱི་ལུང་། གཉིས་དང་གཅིག་དང་གསུམ་ཕྱེད་བཅས། ། སོགས་ལ། སྙེ་མདོ་བས་ཆ་ཆེན་ལ་ཆ་ཕྲན་བཞིའི་རྩིས་ཀྱི་གཉིས་སོགས་སུ་བྱེད་པ་མི་འཐད་དེ། དེའི་རྒྱུ་མཚན་ལྷག་མ་ར་བ་སོགས་དུས་འཁོར་བཞིན་ནོ། ། ཞེས་པས་སོར་ཕྱེད་དང་དྲུག་ཏུ་གསལ་ལོ། ། ཚིགས་བཅད་ཉེར་བརྒྱད་པར། སྒོ་བརྒྱད་ཀྱི་བར་རྣམས་སུ་དུར་ཁྲོད་བརྒྱད་ཀྱི་འཁོར་རྣམས་ཏེ། ཞེས་པར། ལ་ལ་སྒོ་ཕྱིའི་བར་དུ་དུར་ཁྲོད་ཡིན་ཟེར་ནའང་།
སྒོའི་བར་རྩ་ཐིག་ནང་གིའོ། ། ལྷག་མ་སྒོ་ལ་སོགས་པའི་མཚན་ཉིད་ནི་དུས་འཁོར་གྱི་མཎྜལ་བཞིན་ནོ། ། ཞེས་པ་སྒོ་འཁོར་ལོའི་བརྒྱད་ཆར་བཤད་ཅིང་། ཆ་ཆེན་ལ་སོར་ཕྱེད་དྲུག་ཏུ་བཤད་པས། ཤར་དང་ནུབ་ཀྱི་རྩ་ཐིག་གི་བར་གྱི་བརྒྱད་ཆ་ཡིན་གྱི་འགའ་ཞིག་ཟུར་ཐིག་ནས་ཟུར་ཐིག་གི་བར་ལ་འདོད་པ་མི་འཐད་དེ། གྲུ་བཞི་ལ་འདྲ་ཡང་ཟླུམ་པོ་ལ་མི་འགྲིག་སྟེ། སྡོམ་ཆེན་ལ་ཟུར་ཐིག་ནས་ཟུར་ཐིག་གི་བར་གྱི་བརྒྱད་ཆ་ལ་སོར་བཅུ་གཉིས་མེད་ཀྱང་། ཉི་མ་རྣམས་ཀྱི་སྒོ་དང་ཞེས་པས་སྒོ་ཚད་སོར་བཅུ་གཉིས་སུ་བཤད་དོ། ། ཚིགས་བཅད་ཉེར་དགུ་པར། དེའི་པླཱི་རླུང་གི་རྩིབས་ལའོ། །
ཞེས་སོགས་སུ། མཚམས་ཀྱི་ལྷའི་ས་བོན་སྔོན་ལ་བཀོད་ནས། ཕྱོགས་ཀྱི་ལྷའི་ས་བོན་རྟིང་ལ་བཀོད་པ་ནི། སྡིག་པ་དང་གཞུ་མོ་དང་སྲང་ཞེས་སོགས་ཀྱི་རིམ་པས་ལྟོས་པས་དགོད་པ་གསུངས་ལ། དེ་ལ་སྡིག་པ་ཤེས་རབ་ཀྱི་ཆ་ཡིན་པས་མཚམས་ལ་འོང་། གཞུ་ཐབས་ཀྱི་ཆ་ཡིན་པས་ཕྱོགས་སུ་བཀོད། དེས་ན་མཚམས་སྔོན་ལ་འོང་ལ། དེའི་རྒྱུ་མཚན་ཡང་། འདིར་འཁོར་ལོ་སྡོམ་ཆེན་ནི་དྲང་དོན་དུ་ཤེས་རབ་ཀྱི་རྒྱུད་ཡིན་པས་མཚམས་སྔོན་ལ་བཀོད་པ་ཡིན་ནོ། ། ཚིགས་བཅད་སོ་ལྔ་པར།
སེམས་ཅན་གྱི་ལུས་ལ་སྐྲའི་མཐར་ཁྱབ་པར་བྱེད་པ་ཉིད་དེ། ཞེས་པས་གྱེན་དུ་སྐྲ་ཁྲུ་གང་པ། འཕྲེད་ལ་སེན་མོ་སོར་བཅུ་གཉིས་རེའི་དག་པ་བརྩིས་པས་ཁྲུ་ལྔའོ། ། ཀོང་ཀ་ན་དང་ཞེས་པའི་མཆན་བུར། སྐུ་མཆོག་བཞི་ནི། ཛྙཱ་ན་ཀ་ཡེ་ཤེས་ཀྱི་སྐུ་སྟེ་ལྷོ་ཕྱོགས་འགྲོ་ལྡིང་པའི་ཡུལ་ན་མཚོའི་གཏིང་ནས་མི་གསོན་པོ་ཉལ་བ་འདྲ་བ་གཅིག་ཡོད། དེ་ལ་ནང་པ་རྣམས་འཇམ་དཔལ་ཤའི་སྐུ་ཅན་ཟེར་ཅིང་མཆོད། ཕྱི་རོལ་པས་ཀྱང་རང་གི་ལྷར་བྱས་ནས་མཆོད་པ་གཅིག་ཡོད། རུ་པ་ཀཱ་ཡ་མཆོད་རྟེན་གྱི་སྐུ་སྟེ། འབྲས་སྤུངས་ཀྱི་མཆོད་རྟེན་ཡིན།
རུ་པ་ཀཱ་མ་གཟུགས་ཀྱི་སྐུ་སྟེ་རྡོ་རྗེ། གདན་ནི་བྱང་ཆུབ་ཆེན་པོ། བིམ་ས་ཀ་ཡ་གྲིབ་མའི་སྐུ་སྟེ། བར་སྣང་ན་ཐོགས་པ་མེད་པ་འཇའ་ཚོན་ལྟ་བུའི་སྐུ་དུས་བཟང་བ་ལ་ཀླུ་རྣམས་གདུགས་འབུལ་ཞིང་མཆོད་པ་གཅིག་ཡོད་ཅེས་གྲག་གོ ། ཚིགས་བཅད་སོ་དྲུག་པར། ལྟེ་བར་འདབ་མ་བཅུ་གཉིས་ལ། ཆུ་སྲིན་གྱི་འདབ་མ་ནུབ་ཕྱོགས་ཀྱི་ཆར་སྲོག་རབ་ཏུ་འབབ་ཅེས་པ། ལྟེ་བ་ན་རྩ་ཆེན་བཅུ་གཉིས་པོ་རེ་རེ་ལ་འདབ་མ་ལྔ་ལྔར་གྱེས་པའི་དབུས་ན་སྟོང་པ། ཤར་ནས་རླུང་། ལྷོ་ནས་མེ།
བྱང་ནས་ཆུ། ནུབ་ནས་སའི་དཀྱིལ་འཁོར་འབབ། དེ་ལ་གཡས་ཆུ་སྲིན་གྱི་འདབ་མའི་ནུབ་ནས་སའི་དཀྱིལ་འཁོར་ཆུ་ཚོད་དང་པོ་ལ་དབང་བྱེད། དེའི་ཚེ་ཆུའི་དཀྱིལ་འཁོར་ལ་ཐིམ་ཞེས་སོགས་སོ། ། དུས་སྦྱོར་གསུམ་གྱི་མཐར་བཞི་ནི་དབུ་མ་ལ་རིག་པར་བྱའོ། ། ཞེས་པ་ཐུན་བཞི་དབུ་མ་ལའོ། ། ཞེས་སོ། ། འཁོར་ལོ་རྩིབས་བརྒྱད་པ་འདི་རྣམས་ལ་ཞེས་པར། འདིས་གཙུག་ཏོར་ནའང་རྩ་འདབ་བརྒྱད་པ་གཅིག་ཡོད་པར་བསྟན་ནོ། ། ཚིགས་བཅད་སོ་དགུ་པར།
བརྒྱད་ནི་ཡེ་ཤེས་རྣམ་པར་དག་པ་དུར་ཁྲོད་བརྒྱད་པོ་རྣམས་ལའོ། ། ཞེས་པ་ནི། དུར་ཁྲོད་བརྒྱད་ཀྱིས་མཚོན་ནས་ཡེ་ཤེས་ཀྱི་འཁོར་ལོའི་ལྷ་མོ་བརྒྱད་བསྟན་པ་ཡིན་ཏེ། གསང་གནས་ཡེ་ཤེས་ཀྱི་འཁོར་ལོ་དང་དག་པ་སྦྱར་བའི་ཕྱིར་རོ། ། ཚིགས་བཅད་བཞི་བཅུ་པར། འདིར་དཔའ་བོ་གཅིག་པའི་གདན་ཞེས་སོགས་སུ། གདན་གྱི་དག་པ་གསུངས་པ་གསང་འདུས་ལྷ་བཅུ་དགུ་པ་ལ་ཉི་གདན་བདུན། ཟླ་གདན་བཅུ་གཉིས་ནི་རིན་འབྱུང་སྣང་མཐའ་དོན་གྲུབ་གསུམ། སྒོ་བ་ཁྲོ་བོ་བཞི་སྟེ་བདུན་ཉི་གདན། གཙོ་བོ་དང་རྣམ་སྣང་གཉིས་ཡུམ་བཞི་སེམས་མ་དྲུག་ནི་ཟླ་གདན་ནོ། །
ལྷ་ཉེར་ལྔ་མ་ལ་གཤེགས་པ་བཞི། སེམས་པ་དྲུག་ལྷོ་དང་ནུབ་ཀྱི་ཁྲོ་བོ་གཉིས་ཏེ་བཅུ་གཉིས་ལ། ལོ་གཅིག་གི་གནམ་སྟོང་བཅུ་གཉིས་དག་པའི་ཉི་གདན་སེམས་དཔའ་བཞི། སེམས་མ་དྲུག ཤར་དང་བྱང་གི་ཁྲོ་བོ་གཉིས་ལ་ལོ་གཅིག་གི་ཉ་བཅུ་གཉིས་དག་པའི་ཟླ་གདན་བཅུ་གཉིས། གཙོ་བོ་ལ་ཟླ་ཉི་གང་རུང་གི་གདན་ཏེ་ཉེར་ལྔའོ། ། དེའི་སྟེང་དུ་མཚམས་བཞི་སྟེང་འོག་གི་ཁྲོ་བོ་དང་དྲུག དབུས་ཀྱི་ཁྲོ་བོ་དང་བདུན་གྱི་ཉི་གདན་བདུན་བསྣན་པས་སོ་གཉིས་སོ། ། འོ་ན་ད་ལྟའི་འཕགས་ལུགས་ལ་སེམས་མ་ལྔ་དང་། ཁྲོ་བོ་བཅུ་ལས་མི་འདུག་པས་གསལ་ཞེ་ན།
སྐྱོན་མེད་དེ། སེམས་དཔའ་འཇམ་དཔལ་དང་བྱམས་པ་གཉིས་ལྷག་ཡོད་པས་དེ་དག་ལུས་སམ་རྣམ་དག་གི་སྒོ་ནས་གནད་གཅིག་ཏུ་ཡོད་པའི་ཕྱིར་རོ། ། ཚིགས་བཅད་ཞེ་གཅིག་པར། སྒྱུ་འཕྲུལ་དྲ་བ་ལ་ཞེས་སོགས་སུ། ལྷ་ཞེ་གསུམ་མ་ལ་ཡུམ་བཞི། སེམས་མ་རྡོ་རྗེ་མ་ལ་སོགས་པ་བཅུ་གཉིས་ལ། ལོ་གཅིག་གི་ཉ་བཅུ་གཉིས་ཀྱི་ཟླ་གདན། སངས་རྒྱས་གསུམ། བྱང་སེམས་བཅུ་དྲུག་སྟེ་བཅུ་དགུ་ལ་གནམ་སྟོང་བཅུ་གཉིས་ཀྱི་ཉི་གདན་བཅུ་གཉིས། གཟའ་བདུན་གྱི་ཉི་གདན་བདུན།
སངས་རྒྱས་གཅིག ཁྲོ་བོ་བཅུ་སྟེ་བཅུ་གཅིག་ལ་ཉི་རྐང་བཅུ་གཅིག་གི་ཉི་གདན་བཅུ་གཅིག་སྟེ་ཞེ་གཉིས། གཙོ་བོ་ལ་ཉི་ཟླ་གང་རུང་གི་གདན་ཏེ་ཞེ་གསུམ་མོ། ། ཡང་ན་ཁྲོ་བོ་བཅུ་སངས་རྒྱས་རྣམ་སྣང་དང་བཅུ་གཅིག་པ་ལ་བསམ་པའི་དབྱེ་བས་ཟླ་གདན་བཅུ་གཅིག་སྟེ་ཉི་རྐང་བཅུ་གཅིག་ནི་ཟླ་བ་ཡི་ཡང་རྐང་པ་ཡིན་པའི་ཕྱིར་རོ། ། དེའི་སྟེང་དུ་ལྷ་སྲས་གཉིས་ཀྱི་ཉི་ཟླ་གཉིས་ཀྱི་གདན་བསྣན་པས་ཞེ་ལྔ་མའོ། ། དེའི་སྟེང་དུ་ཉི་མའི་རྐང་པ་ནོར་དང་བུ་ལོན་འཕེལ་འགྲིབ་གཉིས་ཏེ། གཞི་དག་པ་སྒོ་བ་བཞིའི་གདན་ཉི་གདན་བཞིའམ་ཡང་ན་བསམ་པའི་དབང་གིས་ཟླ་བའི་གདན་བཞི་སྟེ། ཉི་རྐང་གི་ནོར་དང་བུ་ལོན་འཕེལ་འགྲིབ་ནི་ཟླ་རྐང་གིའང་ནོར་དང་བུ་ལོན་འཕེལ་འགྲིབ་ཡིན་པའི་ཕྱིར་རོ། ། ཚིགས་བཅད་ཞེ་གསུམ་པར། ཤེས་རབ་དང་ཐབས་ཞལ་བཅུ་པ་སྟེ།
ཞེས་པ་ནི། ཤར་རླུང་ལ་རེག་བྱའི་ཞལ་གཅིག དེ་ནུབ་པའི་དྲི་རེག་རོ་གཟུགས་ཀྱིས་འཁྱུད་པས་ཞལ་ལྔར་འགྱུར་ལ། ནུབ་པ་ལ་ཞལ་བཞི། དེ་ཤར་རླུང་གི་ཞལ་གཅིག་གིས་འཁྱུད་པས་ལྔར་འགྱུར་ལ་དེ་གཉིས་ཕན་ཚུན་འཁྱུད་ན་ཞལ་བཅུར་འགྱུར་བས་ཤར་ནུབ་ཕན་ཚུན་འཁྱུད་པས་ཞལ་བཅུའོ། ། ལྷོ་མེའི་ཡོན་ཏན་གཉིས་ཀྱིས་ཞལ་གཉིས་བྱང་ཆུའི་ཡོན་ཏན་གསུམ་གྱིས་འཁྱུད་པས་ཞལ་ལྔར་འགྱུར་ཞིང་། བྱང་ཆུའི་ཡོན་ཏན་གསུམ་ལ་ལྷ་མོའི་ཡོན་ཏན་གཉིས་ཀྱིས་འཁྱུད་པས་ལྔར་འགྱུར་ཏེ། དེ་གཉིས་ཕན་ཚུན་འཁྱུད་པས་ཞལ་བཅུ་སྟེ། བྱང་དང་ལྷོ་ཕན་ཚུན་འདུས་པས་ཞལ་བཅུའོ། ། ཡོན་ཏན་རྣམ་པ་གསུམ་གྱི་དབང་གིས་ཞལ་ནི་བཅུ་གཉིས་ཏེ།
ཞེས་པ་ནི། ས་སོགས་ཁམས་ཐམས་ཅད་ལ་རྡུལ་མུན་སྙིང་སྟོབས་ཀྱི་ཡོན་ཏན་གསུམ་གསུམ་ཡོད་པས་ལྷ་ཐམས་ཅད་ཞལ་གསུམ་པ་ཡིན་ལ། ཤར་ནུབ་ཕན་ཚུན་ལུས་ལ་བསམ་པ་རབ་ཏུ་ཞུགས་པས་ཞལ་དྲུག་དྲུག་ཏུ་འགྱུར་ཞིང་། དེ་གཉིས་ཕན་ཚུན་ཐབས་ཤེས་རབ་ཏུ་འདུས་པས་ཞལ་བཅུ་གཉིས་སུ་འགྱུར་རོ། ། དེ་བཞིན་དུ་ལྷོ་བྱང་ལ་ཞལ་བཅུ་གཉིས། སྟེང་འོག་ལ་ཞལ་བཅུ་གཉིས་སོ། ། འདུས་པ་ལ་སངས་རྒྱས་གང་དབུས་སུ་བཞུགས་པ་དེའི་གནས་སུ་མི་བསྐྱོད་པ་འགྲོ་བ་ཇི་ལྟ་བ་དེ་བཞིན་དུ་མཚན་མ་ལ་ཡང་ངེས་པའོ་ཞེས་པར། འདིར་དེ་ཙམ་ལས་མ་གསུངས་ཀྱང་། ཡེ་ཤེས་ཞབས་ལུགས་པ་རྣམས་རིགས་ལྔ་པོ་གང་དབུས་སུ་སོང་བ་དེའི་གནས་སུ་མི་བསྐྱོད་པ་འགྲོ་ལ། རིགས་ལྔ་ལས་གཞན་པའི་འཁོར་དབུས་སུ་སོང་ན་དེའི་རིགས་བདག་གང་ཡིན་པ་དེ་ལ་བསྟིམ་ནས།
དེའི་རིགས་བདག་གི་གནས་སུ་མི་བསྐྱོད་པ་འགྲོ། གལ་ཏེ་གཙོ་བོར་སོང་བ་དེ་དཀྱིལ་འཁོར་བའི་ལྷ་མ་ཡིན་ན། དཀྱིལ་འཁོར་པ་གཞན་རྣམས་གནས་ཇི་ལྟ་བ་བཞིན་འགོད་ལ། གལ་ཏེ་དཀྱིལ་འཁོར་པ་གཅིག་ཡིན་ན། རང་གི་གནས་སུ་རང་གཉིས་པ་གཅིག་འགོད་པར་བཞེད་དོ། ། སྙིམ་པའི་མེ་ཏོག་ལས། གལ་ཏེ་རྒྱལ་གཞན་དབུས་མར་གྱུར། ། དེ་ཡི་གནས་ལ་མི་བསྐྱོད་འགྱུར། ། གལ་ཏེ་འཁོར་གཙོ་སངས་རྒྱས་འགྱུར། ། ཕྱུང་པ་དེར་ནི་བསྟིམ་པར་བྱ། །
བྱང་ཆུབ་སེམས་དཔའ་འཁོར་གཙོར་གྱུར། ། དེ་ཡི་རིགས་བདག་བསྟིམ་པར་བྱ། ། རྒྱལ་བ་ལས་གཞན་དཀྱིལ་འཁོར་པ། ། གལ་ཏེ་འཁོར་ལོའི་གཙོ་བོ་བྱེད། ། དབུས་མ་དེའང་གཞན་ཉིད་དེ། ། རང་གནས་སུའང་གཞན་དེ་ཉིད། ། ཚོགས་རྣམས་བསགས་པ་དེ་ཉིད་ནི། ། ཚེ་འདི་ཉིད་ལ་འགྲུབ་ཕྱིར་རོ། ། ཞེས་གསུངས་སོ། ། སླར་ཡང་དེ་དག་ཕན་ཚུན་ལྟོས་པ་དང་བཅས་པ་ཉིད་ཀྱིས་ཞལ་ཉེར་གཉིས་པའི་འདུས་པའོ། །
ཞེས་པ་ནི། སྔར་གྱི་ཞལ་བཅུ་པའི་འཕྲོ་འཆད་པ་ཡིན་ཏེ། སྟེང་རྣམ་པར་ཤེས་པའི་ཁམས་ཡོན་ཏན་ལྔའི་བདག་ཉིད་ཞལ་ལྔ། འོག་ཡེ་ཤེས་ཀྱི་ཁམས་ཀྱི་བདག་ཉིད་ཡོན་ཏན་དྲུག་གི་བདག་ཉིད་ཞལ་དྲུག དེ་ལ་སྟེང་ཞལ་ལྔ་ལ་བསམ་པའི་དབང་གིས་འོག་གི་ཞལ་དྲུག་དང་འདྲེས་པས་བཅུ་གཅིག འོག་ཞལ་དྲུག་ལ་སྟེང་གི་ཞལ་ལྔ་བསམ་པ་རབ་ཏུ་ཞུགས་པ་ལ་བཅུ་གཅིག དེ་གཉིས་ཕན་ཚུན་ཐབས་ཤེས་སུ་འདུས་པས་ཞལ་ཉེར་གཉིས་སོ། ། ཚིགས་བཅད་ཞེ་བཞི་པར། དུས་སྦྱོར་དབྱེ་བས་ཁ་དོག་གསུམ། ། ཞེས་པར།
ཆུ་སྲིན་བུམ་པ་གཉིས་གསུམ་ཐུགས་རྡོ་རྗེ། ལུག་གླང་འཁྲིག་གསུམ་གསུང་རྡོ་རྗེ། ཀར་སེང་བུ་མོ་གསུམ་སྐུ་རྡོ་རྗེ། སྲང་སྡིག་གཞུ་གསུམ་ཡེ་ཤེས་རྡོ་རྗེ་བཤད་པ་ནི། དབང་ལེའི་ཞེ་དྲུག་པར། མ་རིག་འདུ་བྱེད་རྣམ་ཤེས་གསུམ་ཡེ་ཤེས་རྡོ་རྗེ། མིང་གཟུགས་སྐྱེ་མཆེད་དྲུག་རེག་པ་གསུམ་སྐུ་རྡོ་རྗེ། ཚོར་བ་སྲེད་པ་ལེན་པ་གསུམ་གསུང་རྡོ་རྗེ། སྲིད་པ་སྐྱེ་བ་རྒ་ཤི་གསུམ་ཐུགས་རྡོ་རྗེ་བཤད་པ་དང་འགལ་ཏེ། ཆུ་སྲིན་ལ་སོགས་པའི་ཁྱིམ་བཅུ་གཉིས་ནི།
གྲངས་བཞིན་དུ་མ་རིག་པ་ལ་སོགས་པའི་ཡན་ལག་བཅུ་གཉིས་དང་གནད་གཅིག་དུ་བཤད་པའི་ཕྱིར་རོ་ཞེ་ན། སྐྱོན་མེད་དེ། དེར་སེམས་ཅན་སྐྱེ་བའི་དབང་དུ་བྱས་ཏེ། མ་རིག་འདུ་བྱེད་རྣམ་ཤེས་གསུམ་མངལ་དུ་ཁུ་ཁྲག་རྣམ་ཤེས་འདུས་པ་ཕ་མ་གཉིས་སྤྲོད་ཀྱི་བདེ་བས་བྱིན་བརླབས་པ་དག་པའི་སྐུ་རུ་བཤད་ཅིང་། དག་པའི་སྐུ་དང་ཡེ་ཤེས་རྡོ་རྗེ་གནད་གཅིག་པས་ཡེ་ཤེས་རྡོ་རྗེར་བྱས། མིང་གཟུགས་སྐྱེ་མཆེད་དྲུག་རེག་པ་གསུམ་ལུས་རྫོགས་པར་བྱེད་པ་ཡིན་པས་སྐུ་རྡོ་རྗེར་བྱས་པ་ལ་སོགས་པ་ཡིན་ལ། འདིར་ཞག་གི་དུས་སྦྱོར་བཅུ་གཉིས་ཐུན་མཚམས་བཞི་དབང་གིས་རྡོ་རྗེ་བཞིར་བསྡུས་པའི་དབང་དུ་བྱས་པ་ཡིན་པས་སྐྱོན་མེད་དོ། ། ཡང་འདིར། ཆུ་སྲིན་དང་འཁྲིག་པ་དང་སེང་གེ་རྣམས་ནག་པོ། བུམ་པ་དང་ལུག་དང་བུ་མོ་དང་སྡིག་པ་རྣམས་དམར་པོ།
ཉ་དང་གླང་དང་ཀརྐ་ཊ་དང་གཞུ་རྣམས་དཀར་པོ། སྲང་སེར་པོར་བྱས་པ་ནི། འོག་བརྒྱ་དགུ་བཅུ་པར། ཆུ་སྲིན་བུམ་པ་གཉིས་ལུག་གླང་འཁྲིག་པ་ནམ་མཁའ་རླུང་མེ་ཆུ་ས་ཡེ་ཤེས་ཀར་སེང་བུ་མོ་སྲང་སྡིག་གི་གཞུ་ཡེ་ཤེས་ས་ཆུ་མེ་རླུང་ནམ་མཁའ་ཞེས་བཤད་པའི་ཁམས་ཀྱི་ཁ་དོག་དང་མ་མཐུན་ཞིང་། འཇིག་རྟེན་ཁམས་ལེའི་དབྱངས་འཆར་གྱི་སྐབས་དང་། ནང་ལེའི་རྩ་འཆད་པའི་སྐབས་དང་། སྒྲུབ་ལེར་ཚེས་ཀྱི་ལྷ་དང་། ཁམས་ལེར་དབྱངས་འཆར་གྱི་སྐབས་ནས། ཆུ་སྲིན་བུམ་པ་ནམ་མཁའ། ཉ་དང་ལུག་རླུང་ཞེས་པ་ལ་སོགས་པའི་ཁམས་ཀྱི་ཁ་དོག་དང་ཡང་མི་མཐུན་པ་ཅི་ཞེ་ན།
འདིར་ཡོན་ཏན་གསུམ་རྣམ་པར་དག་པས་དུས་སྦྱོར་བཅུ་གཉིས་པོ་རྡོ་རྗེ་བཞིར་བསྡུས་པའི་རྡོ་རྗེ་བཞི་པོ་རེ་རེ་ལའང་རྡུལ་མུན་སྙིང་སྟོབས་ཀྱི་ཡོན་ཏན་གསུམ་གསུམ་ཡོད་པས་དེའི་ཁ་དོག་གིས་བཀོད་པ་ཡིན་ལ། འོག་བརྒྱ་དགུ་བཅུ་པ་དང་། འཇིག་རྟེན་ཁམས་ལེར། ནམ་མཁའ་རླུང་མེ་ཆུ་ས་ཡེ་ཤེས། ལུགས་འབྱུང་དང་ལུགས་བཟློག་ཏུ། ཆུ་སྲིན་དང་ཀརྐ་ཊ་ལ་སོགས་ལ་བྱས་པ་ཡོན་ཏན་གསུམ་གྱི་དབང་དུ་བྱས་པ་མ་ཡིན་གྱི་ཁམས་དྲུག་གི་དབང་དུ་བྱས་ཤིང་། དེ་ཡང་ཕྱི་ན་ལྷོ་བགྲོད་བྱང་བགྲོད་གཉིས། ནང་དུ་ཡང་ཉིན་མཚན་གཉིས། གཞན་ལ་ཡང་ཐབས་ཤེས་གཉིས་ཡོད་ལ་དེ་རེ་རེ་ཡང་ཁམས་དྲུག་དྲུག་ཏུ་བསྟན་པའི་ཕྱིར་དེ་ལྟར་བྱའོ། ། ཡང་ཆུ་སྲིན་བུམ་པ་གཉིས་ནམ་མཁར་བྱས་པ་སོགས་ནི།
ཕྱི་ན་ལོ་གཅིག་ལ་དུས་དྲུག ནང་ན་གཡས་གཡོན་གྱི་ཚིགས་ལ་ཕྱེ་ན་ཚིགས་ཆེན་དྲུག གཞན་ལ་རིགས་དྲུག་ཡོད་ལ། དེ་རེ་རེ་ལ་ཐབས་ཤེས་གཉིས་གཉིས་ཡོད་པའི་ཕྱིར་དེ་ལྟར་བྱས་སོ། ། འདིར་རླུང་གིས་ཟད་པར་རྣམས་ནི་ཤེས་རབ་ལ་དགོད་པ་ཙམ་གྱིས་འཛག་པའི་བདེ་བར་འགྱུར་རོ། ། ཞེས་སོགས་སུ། གཟུགས་ཁམས་པ་ལ་རྒོད་པ་ལ་སོགས་པའི་འཛག་བདེ་ཡོད་པར་བཤད་པ་ནི། དེ་དག་གི་བག་ཆགས་རགས་པ་ཡོད་པ་ལ་དགོངས་ཀྱི་དངོས་སུ་ཡོད་པ་མ་ཡིན་པས། ཕྱི་མཚན་ཉིད་ནས་གཟུགས་ཁམས་འདོད་པའི་འདོད་ཆགས་དང་བྲལ་བར་བཤད་པ་དང་མི་འགལ་ལོ། ། ཚིགས་བཅད་གསུམ་པར།
མདུན་གྱི་ཞལ་ནས་སྤྲོས་པ་དག་ཀྱང་སྙིང་ཁའི་འཁོར་ལོ་ནས་འགྱུར། ཞེས་སོགས་ཀྱིས་གོང་དུ་ཞལ་བཞི་ནས་སྤྲོས་ཞེས་པ་ཐམས་ཅད་གནས་སྐབས་བཞི་སྐྱེད་པར་བྱེད་པའི་ཐིག་ལེ་རྩ་འཁོར་ལོ་བཞིར་གནས་པ་ལས་སྤྲོས་པ་ལ་གསུངས་ཀྱི། རྟོག་དཔྱོད་མ་བྱས་པ་འགའ་ཞིག་མུ་སྟེགས་ཀྱི་རྒྱུད་ཀྱང་བཅོམ་ལྡན་འདས་ཀྱི་ཞལ་ནས་གསུངས་ཟེར་བ་ལྟར་མ་ཡིན་ནོ། ། ཚིགས་བཅད་རེ་ལྔ་པར། གང་ཞིག་ས་བཅུར་གསུངས་པ་ཞེས་པར། ལུགས་ལས་བཟློག་པས་ཀྱང་རིང་པོ་ལ་སོགས་པའི་སྡོམ་པ་རྣམས་ཤེས་རབ་ཀྱི་ས་རྣམས་སོ། ། ཞེས་པའི་དོན། ཨཱ་ཧཱ་ས་དང་པོ་ཞེས་སོགས་བཟློག་པའི་རིམ་པ་ཤེས་པར་བྱའོ། ། ཡེ་ཤེས་ལེའུའི་མདོར་བསྡུས་དང་པོའི་ཟིན་བྲིས་སོ། ། ཚིགས་བཅད་དགུ་བཅུ་པར།
ནག་པོའི་ཧེ་རུ་ཀར་ནི་བྱུང་པར་གྱུར། ། ཅེས་པར། སྔར་སྒྲ་གཅན་གྱི་ཆོས་ལས་ཞེས་པར་བཤད་པ་བཞིན་རིགས་བཞིའི་རྣམ་དག་དང་བསྟུན་ནས་ནག་པོར་བཤད་ལ། གཞན་ནས་ཁམས་ལྔའམ་དྲུག་གི་རྣམ་དག་དང་བསྟུན་ནས་ལྗང་ཁུར་བཤད་དོ། ། ཚིགས་བཅད་བརྒྱ་བཅུ་བཞི་པར། དེ་ལྟར་མེ་ལོང་ལ་རང་གི་མིག་དང་གཟུགས་བརྙན་ནི་རང་གི་མིག་དང་གཟུང་བར་བྱ་བ་ཡིན་པ་བཞིན་དུ་ཞེས་པ་ལ། རང་གི་མིག་གི་གཟུགས་བརྙན་ནི་རང་གི་མིག་གིས་གཟུང་བར་བྱ་བ་ཡིན་པ་བཞིན་དུ་ཞེས་བསྒྱུར་ན་བདེའོ། ། ཚིགས་བཅད་བརྒྱ་བཅུ་བདུན་པར། སྐད་ཅིག་མ་དེ་ཉིད་ཀྱང་དབུགས་ཀྱི་གྲངས་ཞེས་སོགས་ཀྱིས་ནོར་བུའི་རྩེ་མོར་བྱང་སེམས་མི་འཛག་པ་ཐོབ་མ་ཐག་པ་དང་པོ་ཐོབ་པར་བསྟན་ཟེར་བ་ཡོད་དེ། དེ་ནི་མི་འཐད་དེ།
མི་འགྱུར་བའི་སྐད་ཅིག་བརྒྱ་ཕྲག་བཅོ་བརྒྱད་མ་རྫོགས་པར་ས་དང་པོ་མི་ཐོབ་ཅིང་། དེ་རྫོགས་ཙ་ན་གསང་བའི་པདྨའི་ཕྱེད་གང་བའི་ཕྱིར་རོ། ། ཚིགས་བཅད་བརྒྱ་བཅོ་བརྒྱད་པར། ཨོ་ཊྚ་འབར་བའི་བར་ཞེས་པ་ཡེ་ཤེས་ཀྱི་དགའ་བ་དང་། སེམས་ཀྱི་དགའ་བའི་བར། ཁྱད་པར་དགའ་བ་ལྷན་སྐྱེས་དག་གི་དབུས། ཞེས་པ་སེམས་ཀྱི་མཆོག་དགའ་དང་། ཡེ་ཤེས་ཀྱི་མཆོག་དགའི་དབུས། གཉིད་དང་གཉིད་ཡུར་གྱི་མཚམས་ཞེས་པ་ཡེ་ཤེས་ཀྱི་ཁྱད་དགའ་དང་། སེམས་ཀྱི་ཁྱད་དགའི་མཚམས།
ཡེ་ཤེས་རྣམ་ཤེས་དག་གི་དབུས་ཞེས་པ། སེམས་དང་ཡེ་ཤེས་ཀྱི་ལྷན་སྐྱེས་དག་གི་དབུས་སོ། ། ཚིགས་བཅད་བརྒྱ་ཉི་ཤུ་པར། བདུད་རྩིའི་གནས་སུ་སོན་པ་ལུ་གུ་རྒྱུད་དུ་བཅིངས་པའི་རྩ་ཞེས་པར། འགའ་ཞིག་ན་རེ། ལུ་གུ་རྒྱུད་དུ་བཅིངས་པ་ཡིན་ན་རྩ་མདུད་མི་ཁྲོལ་ཟེར་ཏེ། རྒྱུད་འདིར་རྩ་མདུད་འགྲོལ་དགོས་པའི་བཤད་པ་མེད་པས་མ་གྲོལ་ཡང་སྐྱོན་མེད། ཅིས་ཀྱང་གྲོལ་དགོས་ན་མི་གྲོལ་བ་མ་ཡིན་ཏེ། གཟུགས་བརྙན་ལ་མངོན་གསུམ་དུ་བསྟན་པས་ཤེས་སོ། ། འདིར་འཁོར་ལོ་རྣམས་ཀྱི་ལྟེ་བར་རོ་རྐྱང་གིས་དབུ་མ་ལ་གཅེར་བར་འདོད་པ་དང་།
གཡས་གཡོན་ནས་འཁྱུད་པར་འདོད་པ་ཡོད་ཀྱང་། རང་ལུགས་ལ་མན་ལུང་གུ་རུའི་བཞེད་པ་བཞིན་འཁོར་ལོ་དྲུག་ཀའི་ལྟེ་བར་འདྲེས་པར་འདོད། བླ་མ་ཡུ་མོས་གཡས་གཡོན་གྱི་རྩ་ལྟེ་བ་ནས་འཁྱོགས་པར་འདོད་དོ། ། འདིར་གསང་བའི་པདྨའི་འོག་ཏུ་དྲི་ཆེན་གྱི་རྩ་དབུས་ནས་འགྲོ་ཞེས་སོགས་ཀྱང་། གསང་གནས་ནས་འཁྱོགས་པར་བཤད་པ་དང་འགལ་ལོ། ། ཡེ་ཤེས་ལེའུའི་མདོར་བསྡུས་གཉིས་པའི་ཟིན་བྲིས་སོ། ། ཚིགས་བཅད་བརྒྱ་ཉེར་བདུན་པར། འགྱུར་མེད་འདི་ཡིས་སྐྱེད་པར་བྱེད་ཅིང་། ཞེས་མི་འགྱུར་བའི་བདེ་བ་རྒྱུ། དེས་བསྐྱེད་པའི་སྒྲིབ་པ་མེད་པའི་ཕུང་ཁམས་སྐྱེ་མཆེད་འབྲས་བུར་བྱས་པ་ནི།
སྟོང་པ་ལས་བྱུང་གཟུགས་བརྙན་རྒྱུ། ། འབྲས་བུ་སྙིང་རྗེ་མི་འགྱུར་འཛིན། ། ཞེས་པ་དང་འགལ་ཞེ་ན་སྐྱོན་མེད་དེ། དེ་ནི་དང་པོར་སྟོང་པ་ཉིད་ཀྱི་གཟུགས་བསྒོམས་པས་མི་འགྱུར་བའི་བདེ་བ་མྱོང་བར་འགྱུར་བས་སྟོང་པ་ཉིད་རྒྱུ། འཁོར་ལོ་རྣམ་པ་ཐམས་ཅད་པའི་སྟོང་པ་འབྲས་བུ་ཞེས་པ་འབྲས་བུའི་དུས་ཀྱི་དབང་དུ་བྱས་པའོ། ། རྣལ་འབྱོར་པ་མཆོག་ཏུ་མི་འགྱུར་བའི་བདེ་བ་སྒྲུབ་པ་ལ་མངོན་པར་དགའ་བ་ཞེས་པ་ནས། དཀྱིལ་འཁོར་གྱི་ལྷ་ཡོངས་སུ་བཏགས་པའི་ཆོས་མི་འདོད་དོ། ། ཞེས་པའི་བར་མན་ལུང་གུ་རུའི་གོང་ཁུག་མའོ། ། རིགས་ཀྱི་རི་བོ་ནི་ལྷུན་པོའོ། ། ཞེས་བཤང་བ་ནི་བཞི་མཉམ་དུ་འགྱུར་ཞེས་པ།
པུ་ཏྲ་ཀེ་ཤ་དང་། སིཧླ་དང་། གླ་རྩི་དང་། ག་པུར་བཞི་མཉམ་པ་ལ་ཟེར། གཞན་ནས་ཕྱི་མ་གསུམ་དང་ཙནྡན་ལ་བཤད་དོ། ། བྱ་ལོག་གི་བཏུང་བར་བྱ་བའི་རླུང་དུ་རབ་ཏུ་འཇུག་སྟེ་ཞེས་པར། གྲུབ་ཐོབ་སེང་གེ་གྲགས་ཀྱི་ཚིགས་བཅད། རྒྱ་གར་ཆུ་བོ་གངྒཱ་དང་། ། བོད་ཀྱི་ཡར་གཙང་སྐྱི་གཙང་དང་། ། ཁམས་ཀྱི་དམའ་ཆུ་སོག་ཆུ་ལ། །
སེང་གེ་གྲགས་ངས་བརྒལ་ནས་འོངས། ། རྒྱ་བལ་བོད་ཀྱི་སྒོམ་ཆེན་ཀུན། ། མི་ང་དང་འགྲན་ན་ཆུ་དེ་རྒོལ། ། ཧ་ཧ་སོག་ཆུ་ཁམ་པ་ལ། ། ཀརྨ་པག་ཤི་ཞག་བདུན་བརྡུགས། ། གྲུབ་ཐོབ་བརྡུགས་པའི་བརྡུགས་ཆུ་ལ། ། སེང་གེ་གྲགས་ངས་བརྒལ་ནས་འོངས། ། ཞེས་ཟེར་ཞིང་གཞན་གྱིས་གསལ་བར་མི་མཐོང་བར་ཆུའི་ཕ་རོལ་ཏུ་སླེབ་ཡོང་པ་གཅིག་ཡོད་ཅེས་གྲགས་སོ། ། དུག་ཟ་བར་བྱེད་དེ་ཞེས་པར། ཨུ་རྒྱན་པའི་སློབ་མ་ཚ་ཆུང་ཞེས་པ་བོང་ང་ལ་ལ་ཕུག་ཟ་བ་བཞིན་བྱས་ཀྱང་སྐྱོན་མི་འོང་བ་ལྟ་བུའོ། །
རང་དང་གཞན་གྱི་གཟུགས་ཡོངས་སུ་སྒྱུར་བར་བྱེད་དོ། ། ཞེས་པར། བླ་མ་ཡུ་མོས་ཀེ་ཀའི་གཟུགས་སུ་བསྒྱུར་ཏེ་ཝ་བྲག་དཀར་བའི་གནས་སུ་བྱོན་ནས་ཀྱི་ལུད་ཀྱི་ཕུང་པོ་ལ་མཆུ་བརྡར་ནས། སྐད་ཕྱུང་བ་དང་། དེས་ངོ་ཤེས་ཏེ། བླ་མ་རིན་པོ་ཆེ་བདག་ལ་དེ་འདྲའི་ཀྱལ་ཀ་མི་མཛད་པར་ཞུ་ཟེར་བ་དང་། ཡང་ཁམས་པ་རྒ་ལོས་བྱ་རོག་གི་གཟུགས་ཀྱིས་ཕྱིན་ནས། ཝ་བྲག་དཀར་བའི་ཉེ་ལོགས་ན་ཤ་འདུག་པ་ལ་མི་ནུས་བཞིན་དུ་འཐེན་པར་རྩོམ་པ་བྱས་པས། དེས་ངོ་ཤེས་ཏེ་རྒ་ཆུང་བྱ་བ་ཁྱེད་དེ་འདྲས་ཅི་བྱ། ཚུར་ཤོག་ལ་ཤ་ཟོ་ཟེར་བ་ལྟ་བུའོ། །
འདིར་བྱང་ཆུབ་སེམས་ཀྱི་ཐིག་ལེ་མྱ་ངན་ལས་འདས་པ་དང་བྲལ་ཞེས་པར། མྱ་ངན་ལས་འདས་པ་ཞེས་པ་འབྱུང་བ་ཞེས་བསྒྱུར་ན་ལེགས་སོ། ། གཉེན་གྱི་སྡེ་ལ་གཤིན་རྗེའི་རྒྱལ་པོའི་གཏམ་བརྗོད་པར་བྱེད་དོ། ། ཞེས་པར། ཐར་ལོའི་གསུང་གིས། སྟོན་པ་ལྷ་སྒྲ་ལྟ་བུ་ཡིན་གསུངས། བླ་མ་རྡོ་རྗེ་རྒྱལ་མཚན་གྱི་གསུང་ནས། དེ་ཐམས་ཅད་ཁོ་བཙུན་པ་ལྡོག་པའི་ཐབས་སུ་བརྫུན་བྱས་པ་ཡིན་གསུངས། དེ་མེད་པར་སྣང་སྟེ། ཁོ་སྐྱེས་པ་གཅིག་དང་བུད་མེད་གཅིག་གིས་ཁྲིད་ནས་དམྱལ་བར་ཕྱིན་པས།
དེ་ན་བཙུན་པ་དང་བུད་མེད་མང་བར་འདུག་ཟེར་ཏེ། བཙུན་པ་ཡིན་པར་གང་གིས་ཤེས། ཆ་ལུགས་ནི་མེད་དེ་དམྱལ་བ་པ་ཐམས་ཅད་གཅེར་བུ་ཡིན་པའི་ཕྱིར་དང་། རབ་བྱུང་གི་བསླབ་པ་མེད་པས་སོ། ། ཡང་ཁོ་ལ་ཁྲོ་ཆུ་ཁོལ་བ་བླུག་པའི་ཚེ། ཨ་ཙ་ཝ་ཞེས་བརྗོད་པའི་ཚེ། འདིས་ཡི་གེ་ཤེས་ཀྱིན་འདུག་ཟེར་ནས་སྟེང་དུ་བཏོན། དེ་ནས་ཨ་ལི་ཀ་ལི་བཏོན་པས་ལོགས་སུ་བཞག དེ་ནས་མཚན་བརྗོད་ཤེས་སྙམ་ནས་བཏོན་པས་དམྱལ་བ་ནས་ཐོན་ཟེར་ཏེ། དེ་ལྟ་ན་དམྱལ་བ་པ་ཐམས་ཅད་ཀྱི་ངག་བརྗོད་པ་ཐམས་ཅད་ཨ་ལི་ཀ་ལིར་ཡོད་པས་དམྱལ་བའི་དུཿཁ་མྱོང་པར་མི་འགྱུར་རོ། །
གཟུགས་མེད་པའི་སྲིད་པ་འཛག་པའི་ཕྱིར་རོ། ། ཞེས་པ་དང་། འོག་ཏུ་ཡོན་ཏན་གཅིག་གི་བདག་ཉིད་ཁུ་བ་འབྱུང་བར་བཤད་པ་ནི། འཁོར་བར་སྐྱེ་བའི་རྒྱུ་འཕོ་བའི་བག་ཆགས་ཡོད་པ་ལ་ཟེར་གྱི། དེ་ལས་གཞན་པའི་འཛག་པ་ག་ལ་ཡོད་དེ། རྡུལ་ཕྲ་རབ་ཚོགས་པའི་ལུས་མེད་པའི་ཕྱིར་རོ། ། བ་ཤིཥྛ་ཡིས་བྱིན་པའི་དུས་སྦྱོར་ལ་ལྷ་རཱ་མ་ཡིས་སཱི་ཏིའི་ལག་པ་བཟུང་བར་བྱས་སོ། ། ཞེས་པར། དེ་ཡང་འདི་ལྟར་རྒྱལ་པོ་ཤིང་རྟ་བཅུ་པ། སུམ་ཅུ་རྩ་གསུམ་པ་དང་ལྷ་མིན་གཡུལ་འགྱེད་པར་ཕྱིན་ཏེ།
ལུས་ལ་ལྷ་མིན་གྱི་མཚོན་གྱི་ཟུག་རྔུ་མང་པོ་ཟུག་པ་དང་གྲོང་ཁྱེར་འཐབ་པ་མེད་པར་ཕྱིན་ནས། དེའི་ཆུང་མ་ཀེ་ཀེ་མ་ཞེས་བྱ་བས་བསྙེན་བཀུར་བྱས་པས་སོས་པར་གྱུར་པ་དང་། དེས་ཀྱང་དེ་ལ་མཆོག་སྦྱིན་པར་བྱས་སོ། ། དེ་ནས་དུས་གཞན་ཞིག་ན། ཕས་དགའ་བྱེད་རྒྱལ་སྲིད་ལ་དབང་བསྐུར་བར་རྩོམ་པ་ན། ཀེ་ཀེ་ཡ་རྒྱལ་སྲིད་ལ་ཕྲག་དོག་གིས་དཀྲུགས་པའི་སེམས་ཀྱིས་སྨྲས་པ། ལྷ་བདག་ལ་མཆོག་སྩོལ་བར་དམ་བཅས་པ་ལགས་ཀྱིས། དེ་ད་གསོལ་བར་བགྱིད་ཀྱི། དགའ་བྱེད་ལོ་བཅུ་གཉིས་ཀྱི་བར་དུ་ནགས་སུ་རྫོངས་ལ། བདག་གི་བུ་བྷ་ར་ཏ་རྒྱལ་སྲིད་ལ་དབང་བསྐུར་བར་གསོལ་ཞེས་སྨྲས་པ་དང་།
དེར་རྒྱལ་པོས་སྔར་མཆོག་སྦྱིན་པར་ཁས་བླངས་ལས། བུ་དགའ་བྱེད་ནགས་སུ་བསྐྲད་དེ། བྷ་ར་ཏ་རྒྱལ་སྲིད་ལ་བཞག་གོ ། ལྷ་རཱ་མ་ལ་ཆུང་མ་སཱི་ཏ་ཞེས་བྱ་བ་ཡོད་དེ། དེ་ཡང་སྔོན་སྲིན་པོའི་རྒྱལ་པོ་རཱ་མ་ཎ་ཞེས་བྱ་བ་ལ་བུ་མོ་མཚན་ཤིན་ཏུ་བཟང་ཞིང་མཛེས་པ་གཅིག་བྱུང་། དེའི་ཚེ་ལྷ་རྣམས་ཀྱིས་བརྟགས་པས། བུ་མོ་དེ་ལ་སྐྱེས་པ་མཐུ་སྟོབས་དང་ལྡན་པ་ཞིག་འབྱུང་བར་འགྱུར་ལ། དེ་རཱ་མ་ཎའི་གྲོགས་སུ་གྱུར་ན་ནི་ཐུབ་པར་དཀའ་འོ་ཞེས་ཟེར་ནས། མཚན་མཁན་རྣམས་ཀྱིས་སེམས་བསྒྱུར་ཏེ། བུ་མོ་འདི་མ་བསད་ན་རྒྱལ་སྲིད་ཉམས་པར་འགྱུར་རོ། །
ཞེས་བྱས་པས། ཟངས་ཀྱི་གའུར་བཅུག་སྟེ། ཆུ་བོ་སཱི་ཏ་ལ་བསྐྱུར་བས་མིང་ཡང་སཱི་ཏ་ཞེས་གྲགས་སོ། ། དེའི་ཚེ་དྲང་སྲོང་ཛ་ན་ཀ་ཞེས་བྱ་བས། ཆུ་བོ་དེའི་འགྲམ་དུ་ཉ་རག་བྱེད་ཅིང་བསྡད་པས། ཟངས་ཀྱི་གའུ་ཆུའི་རྒྱུན་གྱིས་ཁྱེར་བྱུང་བ་བླངས་ཏེ་བལྟས་པས། བུ་མོ་ཞིག་འདུག་སྟེ་མཚན་བརྟགས་པས་བཟང་པོར་ཤེས་ནས། ནགས་ཁྲོད་དུ་ཁྱེར་ཏེ་བའི་འོ་མ་ལ་སོགས་པས་གསོས་པས་མིང་ཛ་ན་ཀའི་བུ་མོ་ཞེས་ཀྱང་གྲགས་སོ། ། དེ་ཆེར་སྐྱེས་པ་དང་དྲང་སྲོང་མ་ཤིཥྛ་བྱིན་པའི་དུས་སྦྱོར་ལ་ལྷ་རྭ་མས་ཁྱིམ་ཐབ་ཏུ་བླངས། སཱི་ཏ་མཛེས་པའི་གྲགས་པས་ཕྱོགས་ཐམས་ཅད་དུ་ཁྱབ་པར་གྱུར་ཏེ།
ལྷ་རྭ་མའི་དགྲ་བོ། སྲིན་པོའི་རྗེ་བོ་ར་བ་ཎས་འཕྲོག་པར་བརྩམས་སོ། ། ལྷ་རཱ་མ་སྤུན་སཱི་ཏ་དང་ལྷན་གཅིག་ཡབ་ཀྱི་བཀས་ནགས་སུ་དཀའ་ཐུབ་ལ་སོང་སྟེ། ལྗོན་ཤིང་གི་བསིལ་གྲིབ་ལ་འདུག་པ་དང་། རཱ་མ་ཎས་སཱི་ཏ་འཕྲོག་པའི་ཆེད་དུ་གསེར་གྱི་མདོག་ཅན་གྱི་རི་དྭགས་ཤིག་ཏུ་སྤྲུལ་ཏེ། དེ་དག་གི་མིག་ལམ་དུ་སྣང་བར་བྱས་པ་དང་། བུད་མེད་ཀྱི་རང་བཞིན་མི་བརྟན་པའི་ཕྱིར། རཱ་མ་ཎ་ལ་སྨྲས་པ། ཀྱེ་ལྷ། རི་དྭགས་ཀྱི་མཆོག་འདི་བཟུང་བའི་ཕྱིར་འབད་པ་མཛད་དུ་གསོལ།
ཞེས་སྨྲས་སོ། ། ལྷ་རཱ་མས་དེས་དགོས་པ་མེད་དོ་ཞེས་ལན་གཉིས་ལན་གསུམ་གྱི་བར་དུ་སྨྲས་ཀྱང་མ་ཉན་ཏེ་ཅི་ནས་ཀྱང་འབད་པ་མཛད་དུ་གསོལ། ཞེས་སྨྲས་སོ། ། ལྷ་རཱ་མས་ནུ་བོ་ལཀྵ་མ་ཎ་ལ་སྨྲས་པ། ཁོ་བོས་རི་དྭགས་གསེར་གྱི་མདོག་ཅན་བསད་པར་བྱ་ཡིས་ཁྱོད་ཀྱིས་སཱི་ཏའི་གམ་ལས་གཞན་དུ་ཅུང་ཟད་ཀྱང་མ་འགྲོ་བར་བསྲུང་པར་བྱོས་ཤིག གཞན་དུ་ན་སཱི་ཏ་གཞན་གྱིས་ཁྱེར་བ་སྲིད་དོ་ཞེས་ཟེར། ནུ་བོས་ཀྱང་དེ་བཞིན་དུ་བགྱིད་དོ་ཞེས་སོ། ། སྤྲུལ་པའི་རི་དྭགས་དེས་མགྱོགས་པར་བྲོས་ཏེ། རཱ་མ་ཎའི་མདས་མི་སླེབ་པའི་ཚད་ཙམ་གྱིས་མིག་སྔར་ནས་སོང་ངོ་། ། སྲིན་པོའི་སྤྲུལ་པ་རཱ་མ་ཎས་ནུ་བོ་དང་སཱི་ཏ་ལ་བར་སྣང་ནས་སྨྲས་པ།
ལྷ་རཱ་མ་གཞན་གྱིས་བསད་དོ། ། ཁྱེད་རྣམས་མི་འགྲོའམ་ཟེར་ནས་ངུ་བའི་སྒྲ་གྲག་པར་གྱུར་ཏོ། ། སཱི་ཏ་མྱ་ངན་གྱི་དབང་དུ་སོང་ནས་རྐུད་པོ་ལཀྵ་མ་ལ་སྨྲས་པ། བདག་གི་རྗེ་བོ་ཚོལ་བར་མྱུར་བར་མྱུར་བར་བཞུད་ཅིག ཅེས་སོ། ། ལཀྵ་མ་ནས་སྨྲས་པ། བདག་གི་གཅེན་ནི་རྡོ་རྗེའི་སྐུ་དང་འདྲ་བ་ཡིན་པའི་ཕྱིར། གཞན་གྱིས་བསད་པར་མི་ནུས་ཀྱི། ཁྱོད་འཕྲོག་པའི་གཡོ་ཐབས་བྱས་པ་ཡིན་སྲིད་དོ་བྱས་པས། ལྷ་ཤི་བར་གྱུར་ན་ཁྱོད་ཀྱིས་བདག་དབང་དུ་བྱའོ་ཞེས་སེམས་པ་ཡིན་ནམ།
ལྷ་རཱ་མ་མ་གཏོགས་བདག་ལ་འདོད་པ་སྩོལ་བ་བྱུང་བ་རྣམས་ལུས་ལ་མེ་འབར་ཏེ་ཚིག་པར་གྱར་ཅིག་ཅེས་དམོད་པ་དོར་རོ། ། ལཀྵ་མ་ནས་ཀྱང་ཚིག་དེ་མ་བཟོད་པར། གཞུའི་རྩེ་མོས་སཱི་ཏའི་འདོམ་གསུམ་གྱི་ཕྱི་རོལ་ཏུ་རི་མོ་བྱས་ཏེ། འདིའི་ཁོངས་སུ་སུས་ཀྱང་འོང་མི་ནུས་པར་གྱུར་ཅིག་ཅེས་དམོད་པ་དོར་ནས་རཱ་མ་ཚོལ་དུ་སོང་ངོ་། ། སྲིན་པོས་གླགས་རྙེད་པར་ཤེས་ཏེ། དྲང་སྲོང་བ་ཤིཥྛའི་གཟུགས་སུ་སྤྲུལ་ནས་སཱི་ཏའི་གན་དུ་འོངས་ཏེ་བསོད་སྙོམས་བསླངས་སོ། ། སྦྱིན་གནས་དམ་པ་ཡིན་ནོ་སྙམ་ནས། རྒྱན་ཆའི་ནང་ནས་ཇི་ལྟར་འོས་པ་དག་ཕུལ་བ་ན། ང་ཁྱོད་ཀྱི་གནས་སུ་ལེན་དུ་མི་ཡོང་གི ཁྱེད་ངའི་གན་དུ་ཤོག་ལ་ཕུལ་ཅིག
དྲང་སྲོང་གི་ཚིག་ཡིན་པས་དེ་བཞིན་དུ་བྱའོ་སྙམ་ནས། རི་མོ་བརྒལ་ནས་འབུལ་དུ་ཕྱིན་པ་དང་། སཱི་ཏའི་ལག་པ་ནས་བཟུང་ནས་ནམ་མཁའ་ལ་ཁྱེར་ནས་ལངྐའི་གྲོང་དུ་ཁྱེར་རོ། ། དུས་རེ་ཞིག་ན་རཱ་མ་སྤུན་འཚོགས་ཏེ། སཱི་ཏ་སྔར་ཡོད་སར་ཡོང་པ་དང་། མ་སྣང་ནས་མྱ་ངན་གྱི་དབང་དུ་གྱུར་ཏེ། ཆུ་སྐྱར་དང་ཁུ་བྱུག་ལ་སོགས་པ་ལ། སཱི་ཏ་མཐོང་ངམ་ཞེས་འདྲི་ཞིང་ཕྱིན་ཏེ་ཞེས་གྲོག་མཁར་གྱིས་བྱས་པའི་རཱ་མ་ཡ་ཎ་ལས་འབྱུང་ངོ་། ། ཞེས་བལ་པོའི་པཎྜི་ཏ་མཉྫུ་ཤྲཱི་ཟེར་རོ། ། དེ་ནས་ཕྱིན་པ་དང་ཆུ་བོ་ཆེན་པོ་ཞིག་འབབ་པ་ལ།
རཱ་མ་སྐོམ་སྟེ་འཐུང་བར་གཟས་པ་ལ། ལཀྵ་མཱ་ན་ན་རེ། མ་འཐུངས་ཤིག འདི་ནི་སེམས་ཅན་གྱི་རྔུལ་ཡིན་པ་འདྲའོ། ། ཡང་སོང་བ་དང་སྤུན་གཉིས་ཀྱང་བྲལ་ནས་སོང་ངོ་། ལྷ་རཱ་མ་གཞུ་ལ་འཁར་བ་བྱས་ཏེ་གཉིད་དུ་སོང་བ་དང་། མེ་ཏོག་སྣ་མ་གཅིག་གཞུ་རྒྱུད་ལ་བརྟེན་ནས་སྐྱེས་པས་རཱ་མའི་སྣ་འགགས་པས་གཉིད་སད་དེ་ཡང་སོང་ངོ་། ། དེའི་ཚེ་སྤྲེའུའི་རྒྱལ་པོ་ཤི སྤྲེའུ་བཱ་ལ་དང་མགྲིན་བཟང་རྒྱལ་ས་ལ་མ་འཆམས་པར་ཡོད་པ་ལ། ལྷ་རཱ་མས་བཱ་ལེ་ཅན་ཕྱིན་ནས་གྲོགས་བྱེད་པར་ཁས་བླངས།
ནངས་པར་འཐབ་པའི་དུས་སུ། མགྲིན་བཟང་ལ་མདའ་བརྡེག་པར་བྱས་པས། ལྟད་མོ་ལ་ཡེངས་ནས་མདའ་བརྡེག་པ་མ་བྱུང་། ལྷས་བསླུས་སོ། ། བདེན་ནོ། ། ནངས་པར་བརྡེག་གོ ། ནངས་པར་སྤྲེའུ་གཉིས་གོང་ལོག་གཅིག་ཏུ་སོང་ནས་དེ་གཉིས་གང་གང་ཡིན་ངོ་མ་ཤེས་པས་མདའ་བརྡེག་པ་མ་བྱུང་། ལྷས་བསླུས་སོ། ། བདེན་ནོ། ། ནངས་པར་ཐབས་གཅིག་བྱའོ་ཟེར་ཏེ།
དེའི་མཇུག་མ་ལ་མེ་ལོང་བཏགས་ནས། འདི་མགྲིན་བཟང་གི་སྙིང་ཁར་ཕོབ་གཅིག དེ་ནས་བརྡེག་གོ ། དེའི་ཚེ་མགྲིན་བཟང་ལ་ཆུང་མ་སྤྲེའུ་མོ་དཀར་ལྕམ་བྱ་བ་ཡོད་པས་དེ་ན་རེ། ཁོ་ལ་རྒྱབ་གཅིག་ཡོད་པ་ཡིན་འཐབ་མོ་ཀུན་ཁར་སང་དུ་ཆོ་ཕྱེ་འདུག་པ། ཤི་བའི་ཁྲིམས་ཡོད། རྒྱལ་པོ་ཁོ་རང་བྱེད་དུ་ཆུག་ཅེས་ཟེར་ནས་གྲོས་བཏབ་པས་མ་ཉན་ཏེ་འཐབས་པས། རཱ་མས་མདའ་བསྣུན་ནས་བསད། དཀར་ལྕམ་ན་རེ། ལྷ་ཡི་རྒྱལ་པོ་རཱ་མ་ཎ། །
བཱ་ལེ་མགྲིན་བཟང་འདྲ་བ་ལ། ། མགྲིན་བཟང་སྟབས་ལ་ཅི་སྟེ་གསོད། ། བཱ་ལེ་རྒྱལ་སར་ཅི་སྟེ་བསྐོ། ། ཟེར་ནས་སྤྲེའུའི་རོ་ཁུར་ཏེ་སོང་ངོ་། ། བཱ་ལེས་རྒྱལ་ས་ཐོབ་ནས་ཁྱེད་ལ་གྲོགས་དགོས་པ་བྱུང་ན་ང་ལ་སྐད་མཛོད་ཅིག་ཟེར་རོ། ། ཡང་རཱ་མས་སོང་སོང་བས། ལངྐ་མགྲིན་བཅུའི་གྲོང་ཁྱེར་མཐའ་ཆུས་འཁོར་བའི་ཤིང་ནགས་ཚལ་ཆེན་པོས་དཀྲིགས་རིའི་སྤོ་ལ་འདུག་པ་མཐོང་སྟེ། བྱ་ས་མ་བྱུང་པར། མདའ་ལ་ཡི་གེ་བྲིས་ནས་ནམ་མཁའ་ལ་འཕངས་ནས། འདི་སྤྲེའུའི་བཱ་ལེ་ཟས་ཟ་ན་སྡེར་དང་།
རྩེད་མོ་རྩེ་ན་མདུན་དང་། ཉལ་ན་སྔས་ལ་ཕོག་པར་ཤོག་ཅིག་བྱས་ནས་འཕངས་པས། མདུན་དུ་བྱུང་། དེ་ནས་སྤྲེའུའི་ཚོགས་པ་འོངས། རཱ་མས་མདའ་ཟམ་བཙུགས་པ་ལ་བཱ་ལེ་འཇུས་ནས་སོང་ཤིང་སྡོང་རྣམས་རྩ་བ་གནམ་དུ་བསྟན་ནས་བཙུགས་བཞག་པ་དང་སྲིན་པོས་སྙེད། གསོད་ཟེར་བ་ལ། བཱ་ལེ་ན་རེ། ང་དགྲ་ལྟར་གསོད་དམ། གཉེན་ལྟར་གསོད། དེ་གཉིས་གང་ཡིན་དྲིས་པས།
ངའི་མཇུག་མ་ལ་རས་ཚན་པོ་ཆེ་དཀྲིས་སྣུམ་གྱིས་སྦངས་ཏེ་མེ་སྦར་ན་ཚིག་ནས་འཆི་སྟེ་དེ་དགྲ་ལྟར་གསོད་པ་ཡིན། གཉེན་ལྟར་གསོད་ན། ང་གདན་བཟང་པོ་ལ་བཞག་ནས་ཟ་ཚད་འཐུང་ཚད་བྱིན་ན་ཚིལ་འགགས་ནས་འཆི་ཟེར་རོ། ། དགྲ་ལྟར་གསོད་ཟེར་ནས་དེ་བཞིན་བྱས་པས། རྒྱ་སྐྱགས་ཀྱི་ཁང་པ་ལ་མེ་འབར་ནས་སྲིན་པོ་མང་པོ་ཤི། ལ་ལ་ཐར། བཱ་ལེས་མཇུག་མ་ཆུར་བཅུག་སཱི་ཏ་ཁུར་ནས་མདའ་ཟམ་ལ་འོངས་པས་ཐར། དེ་ནས་ལངྐ་མགྲིན་བཅུ་ལ། ཁྱོད་ལ་མིག་གསུམ་ཡོད་ཟེར་བ་མི་བདེན་པ་འདྲ་བྱས་པས། འདི་རེ་ཟེར།
དེ་ལ་རཱ་མས་མདའ་བསྣུན་ནས་བསད། སཱི་ཏ་སྲིན་པོ་དང་བསྣོལ་བའི་གྲིབ་བསང་བའི་ཆེད་དུ་ཡང་ལོ་བཅུ་གཉིས་ནགས་སུ་གནས་ཞེས་གྲོག་གོ ། དེ་བཞིན་དུ་རྒྱས་པའི་ཚིག་བྷ་ར་ཏ་ལས་ཐོས་པ། སྒྲ་ངན་པ་དང་། སྐྱབས་སེང་གི་བུ་རྣམས་ཞེས་པར། སྔོན་ཀུན་ཏི་བོ་ཛ་ཞེས་བྱ་བའི་རྒྱལ་པོའི་བུ་མོ་ཀུན་ཏཱི་ཞེས་བྱ་བ་ལ། དྲང་སྲོང་གནས་ངན་ཞེས་བྱ་བས་འོ་ཐུག་བསླངས་པས། དེས་སྣོད་ཚ་བས་ལག་པ་ཚིག་པའི་དུཿཁ་ལ་ཇི་མི་སྙམ་པར་གུས་པར་ཕུལ་བས་དྲང་སྲོང་མགུ་སྟེ། མཆོག་སློངས་ཤིག་ཟེར། རང་གང་འདོད་པའི་སྐྱེས་པ་ཁུགས་པའི་མཆོག་བསླངས་པས།
རིགས་སྔགས་བྱིན་ཏེ། འདིས་ལན་ལྔའི་བར་དུ་དོན་བྱེད་དོ། ། ཟེར་རོ། ། བདེན་མི་བདེན་བརྟག་པའི་ཆེད་དུ་ཉི་མ་ཡིད་ལ་བྱས་ནས་བཟླས་པས་ཉི་མ་བྱུང་། དེའི་གཟི་བརྗིད་མ་བཟོད་པར་བཟློགས་པ་དང་། ང་བོས་ནས་དོན་མ་བྱས་པར་མི་འགྲོ། ཡང་ན་ཁྱོད་ཀྱི་རིགས་བརླག་པའི་དམོད་པ་གདབ་བོ་ཟེར་རོ། ། དེའི་ཚེ་དེ་དང་ལྷན་ཅིག་གནས་པས། ཁྱེའུ་མཛེས་པ་ཁྲབ་ཆུང་དང་། རྣ་རྒྱན་དང་བཅས་པ་གཅིག་བཙས།
གཡོག་མོས་ཁྱེའུ་ལུས་བཀྲུས། ཁ་སྦྲང་རྩི་དང་མར་གསར་གྱིས་བཀང་། འཇམ་པའི་གོས་ཀྱིས་ལུས་དཀྲིས་སྒྲོམ་གྱི་ནང་དུ་བཅུག་ནས་བླངས་ཏེ་གངྒཱའི་ངོགས་སུ་མཚན་མོ་སོང་སྟེ། ཉི་མའི་བུ་ནི་མཛེས་པ་འདིའི། ། སྒྲོམ་ནི་རྒྱ་མཚོས་བསྲུང་པས་གྱིས། ། ལྷ་ཡི་ཚོགས་ནི་འདུས་པ་དང་། ། ཚངས་པས་ཀྱང་ནི་རྟག་ཏུ་སྲུངས། ། ཞེས་སྨྲས་ནས་གངྒཱར་བོར་རོ། ། གངྒཱ་དང་ཉེ་བ་ན་ཡུལ་འཁོར་བསྲུང་གི་རྟའི་དཔྱན་པ་ལྷག་པའི་ཤིང་རྟ་ཞེས་བྱ་བ། རྟ་འཚོ་ཞིང་འདུག་པས།
ཆུ་བོས་སྒྲོམ་ཁྱེར་བ་མཐོང་ནས། འཁོར་རྣམས་ལ་བསྒོས་ནས་བླངས་ཏེ་མཐོང་བ་དང་། འདི་ངའི་བུར་བྱའོ་སྙམ་ནས་གསོས་པས་རྣ་ཅན་ཞེས་བྱ་བར་གྱུར། དེའི་ཚེ་རི་དབང་ཆེན་ན་དགྲ་བྱེད་དགྲ་སྟ་ཅན་ཞེས་བྱ་བ། མཚོན་གྱི་སྦྱོར་བ་ལ་མཁས་པ་ཞིག་དཀའ་ཐུབ་སྤྱོད་པས། བྲམ་ཟེ་མ་ཡིན་པ་རྣམས་ལ་མཚོན་གྱི་སྦྱོར་བ་མི་བསླབ་བོ། ། ཞེས་དམ་བཅས་སོ། ། རྣ་ཅན་གྱིས་བྲམ་ཟེའི་ཆ་བྱད་དུ་བྱས་ནས་དེ་ལ་མཚོན་གྱི་སྦྱོར་བ་བསླབས་སོ། ། ལོབས་ནས་འཐབ་དཀའི་ཐད་དུ་སོང་སྟེ། དེ་ལ་བདག་ཉིད་བརྟེན་པའི་ཕྱིར་བསྟབས་ལ།
དེས་ཀྱང་ཨངྐའི་ཡུལ་བྱིན་ཏེ་དེའི་རྒྱལ་པོར་གྱུར་ཏོ། ། འཐབ་དཀའ་འབྱུང་བའི་གཏམ་ནི་འདི་ལྟར། གངྒཱའི་བུ་ཆུང་བ་རྒྱལ་པོ་ཞེས་བྱ་བ་ཨ་བྷི་ཀ་དང་། ཨྃ་བ་ལི་ཀ རྟོག་ལྡན་མ་སྟེ་གསུམ་དང་འདུས་པ་ལས་རིམ་པ་བཞིན་དུ་ཡུལ་འཁོར་སྲུང་དང་། སྐྱབས་སེང་དང་། བློ་ལྡན་ཞེས་བྱ་བ་གསུམ་སྐྱེས་པ་ལས། ཡུལ་འཁོར་སྲུང་དམུས་ལོང་དུ་གྱུར་པ་དང་། སྐྱབས་སེང་གིས་ས་ཆེན་པོ་ཀུན་ཏུ་རྒྱལ་བར་བྱས་ཏེ། ཡུལ་འཁོར་སྲུང་ལ་བྱིན་ནོ། །
ཡུལ་འཁོར་སྲུང་ལ་རྒྱས་པས་མཆོག་བྱིན་པ། ཁྱོད་ཀྱི་ཆུང་མའི་དམ་པ་དྲི་ཟ་མ་ལ་བུ་བརྒྱ་སྐྱེ་བར་གྱུར་ཅིག དེ་ལ་ཕུ་བོ་འཐབ་དཀའ་ཞེས་བྱ་བ་འབྱུང་བར་འགྱུར་རོ། ། ཇི་ཙམ་ན་དེ་ལ་མངལ་ཆགས་ནས་ལོ་གསུམ་ཙམ་ན། ཤའི་གོང་བུ་ལྕགས་ཀྱི་ཐོ་བ་འདྲ་བ་སྐྱེས་པ་དང་། རྒྱས་པའི་ཚིག་ལས་ཤའི་དུམ་བུ་བརྒྱར་བྱས་ཏེ་ཆུ་བསིལ་བས་གཏོར་བས། བུ་བརྒྱ་དབང་པོ་རྫོགས་པ་བྱུང་བ་དང་། བློ་ལྡན་གྱིས་ཡུལ་འཁོར་སྲུང་ལ་སྨྲས་པ། འཐབ་དཀའ་འདི་ནི་སྡིག་པའི་མཚན་ཉིད་དང་ལྡན་པས། འདི་ལ་བརྟེན་ནས་དགྲ་ངན་གྱི་རིགས་ཐམས་ཅད་འཇིག་པར་འགྱུར་བར་ངེས་ཀྱི།
འདི་རྣམ་པ་ཐམས་ཅད་དུ་བསད་པར་བྱ་སྟེ། བུ་གཅིག་བསད་ནས་སེམས་ཅན་མང་པོའི་སྲོག་བྱིན་པ་ལ་ཉེས་པ་འགའ་ཡང་ཡོད་པར་མ་མཐོང་སྟེ། ཆོས་ཀྱི་བསྟན་བཅོས་དག་ལས། གང་གི་འབྲས་བུ་ཆུང་འགྱུར་བའི། ། སྡིག་པ་ཆེན་པོ་དེ་མི་བྱ། ། སྡིག་པ་ཆུང་ལ་དོན་ཆེ་བ། ། བློ་དང་ལྡན་པས་རྟག་ཏུ་བྱ། ། ཞེས་འབྱུང་ངོ་ཞེས་སྨྲས་པ་དང་། དེ་བུ་ལ་བརྩེ་བས་གསོད་མ་ནུས་སོ། ། ཡུལ་འཁོར་སྲུང་ནུས་པ་མེད་པར་གྱུར་པ་དང་།
འཐབ་དཀས་རྒྱལ་པོ་བྱས་སོ། ། དུས་གཅིག་གི་ཚེ་རྒྱལ་པོ་སྐྱབས་སེང་རི་དྭགས་ལ་ཆས་པ་དང་། དེའི་ཚེ་དྲང་སྲོང་ངན་འདུམ་ཞེས་བྱ་བ་རི་དྭགས་ཀྱི་གཟུགས་སུ་བསྒྱུར་ནས་རི་དྭགས་མོ་དང་ལྷན་གཅིག་འདོད་པ་སྤྱོད་པ་ན། སྐྱབས་སེང་གིས་ངོ་མ་ཤེས་པར་མདའ་བསྣུན་པ་དང་། དེའི་རྗེས་ཐོགས་ཉིད་ལ་དྲང་སྲོང་དེ་རང་གི་གཟུགས་སུ་གནས་ཏེ། ཁྲོ་བའི་དབང་གིས། ཇི་ལྟར་ཁྱོད་ཀྱིས་ང་དགའ་བ་སྤྱོད་པ་ན་དགའ་བ་ཉམས་སུ་མ་མྱོང་བ་ཉིད་དུ་འཇིག་རྟེན་གཞན་དུ་འགྲོ་བར་འགྱུར་བར་བྱས་པས། ཁྱོད་ཀྱང་དེ་བཞིན་དུ་འཆི་བར་གྱུར་ཅིག ཅེས་དམོད་པ་བཏབ་བོ། ། དྲང་སྲོང་གི་ཆུང་མས་ཀྱང་བདག་ཉིད་དྲང་སྲོང་དེ་བསྲེག་པའི་ཤིང་ལ་འཛེགས་ཏེ།
ཁྱོད་ཀྱི་ཆུང་མ་ཡང་ཁྱེད་བསྲེག་པའི་ཤིང་བརྩིགས་པ་ལ་བསྲེག་པར་གྱུར་ཅིག་ཅེས་དམོད་པའི་ཚིག་སྨྲས་སོ། ། སྐྱབས་སེང་ལ་ཆུང་མ། མ་ཏྲི་དང་། ཀུན་ཏི་ཞེས་བྱ་བ་གཉིས་ཡོད་པ་དང་། རྒྱལ་པོ་དམོད་པའི་འཇིགས་པས་དེ་དང་ལྷན་ཅིག་འདོད་པ་སྤྱོད་པ་མ་ནུས་སོ། ། དེའི་ཚེ་ཀུན་ཏིས་བསམས་པ། ངས་ནི་དྲང་སྲོང་གནས་ངན་ལས་རིགས་སྔགས་ཐོབ་ལ། དེས་ངའི་མངོན་པར་འདོད་པ་གཅིག་ནི་བསྒྲུབས་ཟིན་ལ། དེས་ནི་ད་དུང་ཡང་ལན་བཞིའི་བར་དུ་འདོད་པའི་དོན་བྱེད་པར་འགྱུར་གྱིས། གལ་ཏེ་རྒྱལ་པོས་གནང་ན་ངས་བུ་བསྐྱེད་པའི་བྱ་བ་བྱའོ་སྙམ་མོ། །
རྒྱལ་པོ་ཡང་ཐབས་གང་གིས་ང་ལ་བུ་ཡོད་པར་འགྱུར་སྙམ་དུ་སེམས་སོ། ། དེ་ནས་དེ་ཡང་དབེན་པར་སོང་སྟེ་རྒྱལ་པོར་དོན་དེ་སྨྲས་པ་དང་། དེ་ཐོས་པས་རྒྱལ་པོ་དགའ་སྟེ། དེ་ལ་རྗེས་སུ་གནང་བ་བྱིན་ནོ། ། དེ་ཁང་པར་ཞུགས་ནས་རིགས་སྔགས་བཟླས་ཏེ། ཆོས་ཞེས་བྱ་བའི་ལྷའམ་ང་བུ་དང་སྤྱད་པའི་ཕྱིར་འདིར་ཤོག་ཅིག་ཅེས་སྨྲས་པ་དང་། དེ་འོངས་ཏེ་དེ་དང་ལྷན་གཅིག་འདུས་པས། གཡུལ་ངོར་བརྟན་པ་སྐྱེས་སོ། ། དེ་བཞིན་དུ་རླུང་ལྷ་བཀུག་སྟེ་འདུས་པས་འཇིག་སྡེ། བརྒྱ་བྱིན་བཀུག་སྟེ་འདུས་པ་ལས་སྲིད་སྒྲུབ་སྐྱེས་སོ། །
ཇི་ཙམ་ན་མ་ཏྲི་ལ་བུ་མེད་པས་མྱ་ངན་གྱིས་ཡིད་གདུངས་ཏེ་ང་ནི་འཆི་བར་བྱའོ་ཞེས་སྨྲ་ཞིང་མྱ་ངན་བྱེད་ལ་ཞུམ་པའི་ཚིག་གིས་ཀུན་ཏི་ལ་གསོལ་བ་བཏབ་པ། རིགས་སྔགས་དེ་ང་ལ་ལན་གཅིག་བྱིན་ཅིག གལ་ཏེ་བདག་ལའང་བུ་སྐྱེ་བར་འགྱུར་རོ། ། ཞེས་སྨྲས་པ་དང་། དེས་སྐྱབས་སེང་ལ་དྲིས་ཏེ་རིགས་སྔགས་དེ་བྱིན་ནོ། ། དེས་ཀྱང་རིགས་སྔགས་བཟླས་ཏེ། ལྷའི་སྨན་པ་ཐ་སྐར་གཉིས་བཀུག་ནས་དེ་གཉིས་དང་འདུས་པ་ལས། ལྷར་བཅས་དང་ན་ཀུ་ལ་ཞེས་བྱ་བ་གཉིས་མཚེ་མར་དུས་གཅིག་ལ་སྐྱེས་སོ། ། འབྲོ་བའི་འགྲོས་ལས། ཕུ་བོ་རླུང་ལྟ་བུའི་འཇིགས་མེད་དེ་ཐོ་བ་མཁན།
དེའི་འོག་མ་ནི་ཉི་མའི་བུ་རྣ་ཆ་ཅན། དེའི་འོག་མ་སྲིན་པོའི་སྲིང་མོའི་བུ་བུམ་སྒྲེང་། དེའི་འོག་མ་སྲིད་སྒྲུབ། ནངས་ཀྱི་ཐ་ཆུང་ནག་པ་ཟེར་བ་ནི་ནོར་བའོ། ། བུམ་སྒྲེང་ནི་འཇིག་སྡེའི་བུ་ཡིན་པར་ལྷ་ལས་ཁྱད་འཕགས་བསྟོད་པའི་འགྲེལ་པར་བཤད་དོ། ། ཇི་ཙམ་ན་སྐྱབས་སེང་གིས་ས་ཆེན་པོ་ལས་རྒྱལ་བར་བྱས་ནས་ཡུལ་འཁོར་སྲུང་ལ་བྱིན་ནས་བདག་ཉིད་དང་ཆུང་མ་གཉིས་དང་བུ་ལྔ་ཁྱེར་ཏེ་རི་བོ་རྩེ་མོ་བརྒྱ་པར་ཕྱིན་ནས་ཚངས་པར་སྤྱོད་པ་ལ་གནས་པ་ན། དེ་ཡུན་རིང་པོར་ཚངས་པར་སྤྱོད་པ་སྤྱད་པ་དང་། མ་ཏྲི་གཟུགས་སྡུག་པར་མཐོང་ནས་ཆགས་པ་སྐྱེས་ཏེ། ཁོ་བོ་ཤི་བ་ནི་བླའི་འདི་དང་ལྷན་གཅིག་དགའ་བ་ཉེ་བར་ལོངས་མི་སྤྱོད་པ་ནི་དེ་ལྟ་མ་ཡིན་ནོ་སྙམ་ནས། དེ་དང་ལྷན་གཅིག་འདོད་པ་སྤྱོད་པར་བརྩམས་པ་དང་།
དེའི་ཚེ་ཉིད་དུ་དུས་ལས་འདས་པར་གྱུར་ཏོ། ། དེ་ནས་བསྟི་གནས་དེར་གནས་པའི་དྲང་སྲོང་ཆེན་པོ་དག་གིས་དེ་དག་དུ་ཁར་མཐོང་ནས་མགོན་མེད་པར་གྱུར་པའི་རོ་དང་། མ་ཏྲི་དང་། ཀུན་ཏི་དང་བུ་ལྔ་པོ་ཁྱེར་ཏེ། ཡུལ་འཁོར་སྲུང་ལ་གཏད། དེས་ཀྱང་ཇི་ཙམ་འཚམས་པའི་སྲེག་ཤིང་བརྩིགས་ཏེ། བསྙེན་བཀུར་ཆེན་པོས་སྟེང་དུ་བཞག་ནས་སྐྱབས་སེང་ལ་མཆོད་དོ། ། མ་ཏྲིས་ཀྱང་ཀུན་ཏི་ལ་བུ་གཉིས་གཏད་དེ། རོ་སྲེག་པར་བདག་ཉིད་དོར་རོ། ། དེ་ནས་ཇི་ཙམ་ན་འཐབ་དཀའ་ལ་སོགས་པ་དང་།
གཡུལ་ངོར་བརྟན་པ་ལ་སོགས་པ་འཕོངས་སློབ་པའི་གནས་སུ་ལྷན་ཅིག་འདུས་ཏེ། ཀྲི་བ་དང་། ཀྲོ་བ་ལ་སོགས་པའི་མཚོན་ཆའི་ཐབས་ཀྱི་རིག་པ་སློབ་པ་ན། རྣ་ཅན་ལ་འཁོན་ཚུགས་སུ་གྱུར་ཏེ། སྐྱབས་སེང་གི་བུ་ལྔ་རྒྱ་སྐྱེགས་ཀྱི་ཁང་པར་བཅུག་པ་དང་། དེ་ནས་མཚན་མོ་བྲོས་ཏེ། གྲོང་ཁྱེར་འཁོར་ལོ་གཅིག་པར་སོང་བ་ནས་རིམ་གྱིས་བརྒྱུད་དེ། གྲོང་ཁྱེར་ལྔ་ལེན་དུ་སོང་སྟེ། རྒྱལ་པོ་རྣམས་ཁྱོ་འདམ་པའི་སྐབས་སུ། ཏྲཽ་པ་ཏི་ཞེས་བྱ་བའི་ཆུང་མ་ཐོབ་པ་དང་།
སྤུན་ལྔས་སྤྱིར་བླངས་ནས་ལོ་གཅིག་འདུག་སྟེ། དབང་པོ་གནས་ཤེས་བྱ་བར་སོང་སྟེ་རྒྱལ་སྲིད་ཐོབ་བོ། ། ལོ་ཉི་ཤུ་རྩ་དགུའི་བར་རྒྱལ་སྲིད་བྱས་ནས་རྒན་པོས་སྦྱར་པ་ཞེས་བྱ་བ་ལ་སོགས་པའི་རྒྱལ་པོ་བསད་དེ། མཆོད་སྦྱིན་བྱས་ནས། འཐབ་དཀའ་དང་། གཡུལ་ངོར་བརྟན་པ་ལ་སོགས་པ་ཆོ་ལོང་རྩེ་བ་དང་། སྒྱུ་ཐབས་ཀྱིས་ཕམ་པར་བྱས། རྒྱལ་སྲིད་ནས་བདག་ཉིད་ཀྱི་བར་སྐུགས་ལ་ཤོར་རོ། ། ཇི་ཙམ་ན་བརྒྱ་བྱིན་གྱིས་བསམས་པ། ད་ནི་འཐབ་པའི་དུས་དང་ཉེ་བར་གྱུར་གྱི།
རྣ་ཅན་འདི་དང་སྲིད་སྒྲུབ་རྩོད་པ་བྱེད་པར་འགྱུར་རོ་སྙམ་ནས་བརྒྱ་བྱིན་བྲམ་ཟེའི་ཆ་བྱད་བྱས་ནས་རྣ་ཅན་གྱི་གནས་སུ་སོང་ངོ་། ། དེས་ཀྱང་ཅིའི་དོན་དུ་འོངས་ཞེས་ལན་གསུམ་གྱི་བར་དུ་དྲིས་ཤིང་མགྲོན་དུ་བོས་ཀྱང་གསལ་བར་སྨྲར་མ་འདོད་དོ། ། ཇི་ཙམ་ན་ལན་བདུན་གྱི་བར་དུ་ཅི་ཞིག་འདོད་ཅེས་དྲིས་པ་དང་། ཁྱེད་ཀྱི་གོ་ཆ་འདོད་དོ་ཞེའོ། ། དེས་སྨྲས་པ་ཅིའི་ཕྱིར་ཁྱོད་སྔར་མི་སྨྲ། ཐེ་ཚོམ་མེད་པར་ཁྱོད་ལ་སྦྱིན་པར་བྱའོ་ཞེས་སྨྲས་ནས། དེའི་འོག་ཏུ་རྡོ་རྗེའི་སྤུ་གྲི་བླངས་ནས་དེས་ལུས་ལས་གོ་ཆ་བཤུས་ཏེ་དེ་ལ་བྱིན་པ་དང་། བརྒྱ་བྱིན་ཡོངས་སུ་མགུ་ནས་སྨྲས་པ། གང་གིས་སློང་བ་མགུ་བྱའི་ཕྱིར། ། རང་གི་སྲོག་ལའང་མི་སྤྱོད་པར། །
རྣ་ཅན་ལྟ་བུའི་སྦྱིན་བྱེད་མེད། ། ང་དང་འདྲ་བའི་འཚེ་བྲལ་མེད། ། ཅེས་སྨྲས་སོ། ། དེ་ནས་འཐབ་ཏུ་ཉེ་བ་ན། ཁྱབ་འཇུག་གིས་དེ་དག་གང་རུང་གཅིག་གི་གྲོགས་བྱེད་ལ་གཅིག་ཤོས་འཕམ་པར་བྱའོ་སྙམ་སྟེ། འཐབ་ཀའི་དྲུང་དུ་སོང་སྟེ། ཁྱེད་དཔུང་ཚོགས་བཅུ་གཅིག་འཁྱེར་རམ། ནོར་ལྷའི་བུ་འཁྱེར་བྱས་པས། ནོར་ལྷས་ཅི་བྱ། དཔུང་ཚོགས་འཁྱེར་རོ། །
ཞེས་ཟེར་རོ། ། དེ་ནས་ཞེ་འདྲས་ཏེ་ཁྱབ་འཇུག་གིས་སྐྱབས་སེང་བུའི་གྲོགས་བྱས་ཏེ། བཅུ་གསུམ་ལ་ཀུ་རུའི་ཞིང་དུ་ཞུགས། དགྲ་ངན་པ་རྣམས་གནམ་སྟོང་ལ་ཞུགས་ཏེ་གཡུལ་འགྱེད་པར་རྩོམ་པ་ན། སྲིད་སྒྲུབ་ཀྱིས་ཀུན་ཏུ་བལྟས་ཏེ་སྨྲས་པ། ཁོ་བོས་ནི་ཉེ་དུའི་ཚོགས་གསོད་མི་ནུས་ཏེ། གང་གི་དོན་དུ་རྒྱལ་སྲིད་ཐོབ་པར་འདོད་པའི་ཉེ་དུའི་ཚོགས་ཏེ་ཇི་ལྟར་བསད་པར་བྱ། ཞེས་སྨྲས་ཏེ། འཐབ་པ་ལས་བཟློག་པར་འགྱུར་པ་དང་། ཁྱབ་འཇུག་གིས་སྨྲས་པ།
ཁྱེད་ནི་བླུན་པ་ཡིན་ཏེ། གང་གིས་མི་ནི་བསད་པ་དང་། ། གང་གིས་གསོད་པར་བྱེད་དེ་དག ། དེ་དག་གཉིས་ཀ་མི་དམིགས་ཏེ། ། གསོད་དང་གསོད་པ་པོ་ཡོད་མིན། ། ཞེས་སོགས་མེད་ལྟའི་ཚིགས་བཅད་མང་པོ་བཏོན་ཅིང་། འཐབ་དཀའ་དང་རྣ་ཅན་ལ་སོགས་པ་ང་ཡིས་གསོད། གཞན་རྣམས་གསོད་པའི་ཕྱིར་འབད་པ་གྱིས་ཤིག ཅེས་བསྐུལ་ནས། སྲིད་སྒྲུབ་ཀྱི་ཁ་ལོ་རང་ཉིད་ཀྱིས་བྱས་ཏེ་གཡུལ་བཀྱེ་བས།
འཐབ་དཀའི་རིགས་རྣམས་བརླགས་པར་གྱུར་ཏོ་ཞེས་གྲག་གོ ། རྒྱ་མཚོ་བསྲུབས་པའི་ལོ་རྒྱུས་ལ། སྔོན་ནམ་མཁའ་ལ་དུག་གི་ཆར་བབས་ཏེ་སེམས་ཅན་ལ་གནོད་པར་གྱུར་པ་ལ། ཚངས་པས་བསྒོས་པས་ཕྱོགས་གཅིག་ནས་ནི་ལྷ་རྣམས། ཕྱོགས་གཅིག་ནས་ནི་ལྷ་མ་ཡིན་རྣམས་འདུས་ནས། རི་མན་དྷ་རའི་སྟེང་ནས་ཁྱབ་འཇུག་གིས་བཟུང་། ཀླུ་ནོར་རྒྱས་ཀྱིས་བསྲུབ་ཐག་བྱས་འོག་ནས་རུས་སྦལ་གྱི་རྒྱབ་ཀྱིས་བརྟེན་ཏེ་འོ་མ་ཅན་གྱི་རྒྱ་མཚོ་ཆེན་པོ་བསྲུབ་པར་གྱུར་ཏོ། ། དེ་ནས་ཤིན་ཏུ་འཇིགས་སུ་རུང་བའི་དུག་གི་སྐྱེས་བུ་ནག་པོ་བརྩིགས་པ་བྱུང་བ་དང་། དེ་ཁྱབ་འཇུག་གིས་མིད་པས་དྲན་པ་སྟོར་ཏེ་ས་ལ་འགྱེལ་ནས་ཅང་མི་སྨྲ་བ་དང་། ལྷ་ཆེན་པོས་དེ་ལས་དྲངས་ཏེ་མགྲིན་པར་བཞག་པས་དེའི་མགྲིན་པ་སྔོན་པོར་གྱུར་ཏོ། །
དེ་ནས་ཟླ་ཚེས་བྱུང་བ་ལྷ་ཆེན་པོས་བླངས་ཏེ་མགོ་ལ་བཞག་གོ ། དེ་ནས་དཔལ་མོ་བྱུང་བ་ཁྱབ་འཇུག་གིས་བླངས་ཏེ་འདུས་སོ། ། དེ་ནས་རྟ་དང་ཡོངས་འདུ་སོགས་འབྱུང་བ་བརྒྱ་བྱིན་ལྷ་རྣམས་ཀྱིས་ཅི་རིགས་པར་ཁྱེར་རོ། ། དེ་ནས་བུད་མེད་ཤིན་ཏུ་ཡིད་དུ་འོང་བ་བཞི་བྱུང་བ་དང་། དེ་དག་ལ་ཁྱེད་གང་ཡིན་དྲིས་པས། ང་ནི་ཆང་ཞེས་བྱ་སྟེ། ང་འཐུངས་ན་མྱོས་པ་དང་། བརྒྱལ་བ་དང་། དྲེགས་པ་ལ་སོགས་པའི་རྣམ་འགྱུར་འབྱུང་བར་འགྱུར་རོ། ། ཞེས་སྨྲས་པ་དང་།
ལྷ་མ་ཡིན་རྣམས་འཇིགས་ནས་མ་འཐུངས་པ་དང་ལྷ་མ་ཡིན་ཞེས་བྱ་བར་གྱུར་ལ། ལྷ་རྣམས་ཀྱིས་འཐུངས་པས་ལྷ་ཞེས་བྱ་བར་གྱུར་ཏོ། ། བདུད་རྩི་བྱུང་བ་ན་སྣོད་ཆེན་པོ་བརྒྱད་གང་བ་ལྷ་མ་ཡིན་རྣམས་ཀྱིས་ཁྱེར་བ་དང་། ལྷ་རྣམས་ཤིན་ཏུ་ཡིད་མུག་པར་གྱུར་པ་ན། ཁྱབ་འཇུག་གིས་ཤིན་ཏུ་ཡིད་དུ་འོང་བའི་བུད་མེད་དུ་བསྒྱུར་ཏེ་དེར་སོང་ལ་བརྒྱ་བྱིན་ཡང་མི་སྣང་བའི་གཟུགས་ཀྱིས་བར་སྣང་ལ་འདུག་གོ ། དེའི་ཚེ་ལྷ་མ་ཡིན་རྣམས་ཀྱིས་འདི་ནི་ཁོ་བོ་ཅག་གི་བུད་མེད་ཡིན་ནོ་སྙམ་ནས་སྲུང་མར་བཞག་གོ ། རང་ཉིད་ནི་ཁྲུས་ལ་སོང་སྟེ། ཆོས་ཀྱི་བསྟན་བཅོས་ལས། མ་བཀྲུས་དྲི་མ་སྤྱོད་འགྱུར་བས། ། ཁྲུས་མ་བྱས་པར་ཟས་མི་ཟ། །
ཞེས་སྨོས་པའི་ཕྱིར། དེ་དག་ཁྲུས་ལ་སོང་ངོ་། ། སྐབས་འདིར་ཁྱབ་འཇུག་དང་བརྒྱ་བྱིན་གྱིས་བདུད་རྩི་བརྐུས་ཏེ་བརྒྱ་བྱིན་གྱི་ཁང་པར་ཁྱེར་རོ། ། དེ་རྣམས་ཁྲུས་བྱས་ནས་སླར་ལོག་པ་ན། བདུད་རྩི་མ་མཐོང་ནས་དེ་ཚོལ་བ་ལ་བརྩོན་པ་ན། ལྷ་རྣམས་ཀྱིས་ཁྱེར་རོ་ཞེས་ཐོས་ནས། ལྷ་རྣམས་ནི་སྟེང་དུ་འགྲོ་བ་ཡིན་པས། ལྷ་མ་ཡིན་པ་བདེན་ནོ་སྙམ་མོ། ། དེའི་ཚེ་ལྷ་རྣམས་བདུད་རྩི་ལ་ལོངས་སྤྱོད་པའི་ཕྱིར་འདུས་པ་དང་། སྒྲ་གཅན་འཛིན་ལྷའི་ཆ་ལུགས་སུ་བསྒྱུར་ཏེ།
དེར་ཞུགས་ནས་བདུད་རྩིའི་སྐལ་བ་ཐོབ་པ་དང་། ཉི་མས་མཐོང་སྟེ། ཁྱབ་འཇུག་ལ་འདི་སྒྲ་གཅན་འཛིན་ནོ་ཞེས་སྨྲས་པ་དང་། དེས་འཁོར་ལོས་མགོ་བཅད་པར་གྱུར་ལ། འོན་ཀྱང་བདུད་རྩི་ལ་ལོངས་སྤྱོད་ཅིང་ལྷགས་པས་མགོ་ནི་དིང་སང་ན་ཡང་གནས་ལ་ལུས་ལྷག་མ་རྣམས་ནི་ཤི་བར་གྱུར་ཏོ། ། དེ་ནས་སྒྲ་གཅན་འཛིན་དང་ཉི་མ་ཞེ་འགྲས་པར་གྱུར་པས། གང་གི་ཚེ་ཉི་མའི་དཀྱིལ་འཁོར་འགེབས་ཤིང་སྒྲིབ་པར་བྱེད་པ་ཡིན་ནོ། ། ཞེས་གཏམ་དུ་གྲག་གོ་ཞེས་ལྷ་ལས་ཕུལ་བྱུང་གི་བསྟོད་པའི་འགྲེལ་པ་ལས་བྱུང་ལ། གསུང་བགྲོས་ལ་སྒྲ་གཅན་གྱི་མོག་བོ་ལྷའི་བུ་ཟླ་བས་འཁོར་ལོས་བཅད། དེའི་ཚེ་སྒྲ་གཅན་གྱིས་ཁྱོད་ནམ་རྒྱས་པའི་ཚེ་ངས་ཟ་བར་གྱུར་ཅིག་ཅེས་སྨོན་ལམ་བཏབ་པས་ཟླ་བ་འཛིན་པ་བྱུང་ཞེས་སོ། །
རྟེན་འབྲེལ་གྱི་སྐབས་སུ། མངལ་དང་སྒོ་དང་ཕྱི་དབྱེ་བ་རྣམས་ལའོ། ། ཞེས་སོགས་སུ། མངལ་ཞེས་པ་ལུས། སྒོ་ཞེས་པ་ངག ཕྱི་ཞེས་པ་སེམས་ཡིན་ལ། དེའི་རྒྱུ་མཚན། བྱིས་པ་རྣམས་ཁུ་ཁྲག་ནས་བཟུང་ནས་སྐྲ་བ་སྤུའི་མཐར་ཡོངས་སུ་རྫོགས་པར་མངལ་དུ་འགྲུབ་པས་མངལ་དུ་སྐུ་རྡོ་རྗེར་འཇོག་པ་ཡིན་པའི་ཕྱིར་རོ། ། སྒོ་ཞེས་པ་མངལ་ནས་ཕྱི་རོལ་ཏུ་བཙས་མ་ཐག་རླུང་རྒྱུ་བར་བྱེད་ཅིང་། ངག་རྫོགས་ནས་གསུང་རྡོ་རྗེའི་གནས་སྐབས་སུ་འཇོག་པའི་ཕྱིར་རོ། །
ཕྱི་རོལ་ཞེས་པ་མངལ་ནས་བཙས་པའི་རྗེས་སུ་དབང་པོ་ཡུལ་ལ་འཇུག་ཅིང་ལས་དབང་བྱ་བ་ལ་འཇུག་པས་རྣམ་ཤེས་ཀྱིས་ཡུལ་འཛིན་པའི་ཕྱིར་ཐུགས་རྡོ་རྗེར་འཇོག་པའི་ཕྱིར་རོ། ། དེས་ན་ཐོག་མར་མངལ་འགྲུབ། མངལ་ནས་སྒོར་འབྱུང་། དེ་ནས་ཕྱི་རོལ་གྱི་དངོས་པོ་མཐའ་ཡས་པ་རིགས་པ་བཞིན། མངལ་དུ་ཞུགས་པ་ནས་བརྩམས་ཏེ་ཟླ་བ་བཅུ་གཉིས་ཀྱི་བར་ལ་ཟླ་བ་གསུམ་གསུང་རྡོ་རྗེ་ཡིན་ཞིང་། དེའི་ཕྱིར་དང་པོའི་ཟླ་བ་གསུམ་ཡེ་ཤེས་རྡོ་རྗེ། དེ་ལ་ལུས་ངག་ཡིད་གསུམ་གྱི་ཆ་གསུམ་དུ་ཕྱེ་ནས་མངལ་དུ་ཞུགས་མ་ཐག་གི་ཟླ་བ་ནི་ཡེ་ཤེས་རྡོ་རྗེའི་ལུས་ཏེ་བྱིས་པའི་མངལ་དུ་ལུས་འགྲུབ་པ་དང་འདྲ་བས་མངལ་ཞེས་བྱ་སྟེ་ཆུ་སྲིན་ནོ། ། དེ་ནས་ཟླ་བ་གཉིས་པ་ནི་ཡེ་ཤེས་རྡོ་རྗེའི་ངག་སྟེ། བྱིས་པ་མངལ་སྒོ་ནས་ཐོན་ནས་རླུང་རྒྱུ་བ་དང་འདྲ་སྟེ་སྒོ་ཞེས་བྱ་སྟེ་བུམ་པའོ། ། དེ་ནས་ཟླ་བ་གསུམ་པ་ནི་ཡེ་ཤེས་རྡོ་རྗེའི་སེམས་ཏེ།
བྱིས་པ་ཕྱི་རོལ་གྱི་དངོས་པོ་མཐའ་ཡས་པ་རིགས་པ་དང་འདྲ་བས་ཕྱི་རོལ་ཞེས་བྱ་སྟེ་ཉའོ། ། དེ་ལྟར་མངལ་སྒོ། ཕྱི་རོལ་གསུམ་གྱིས་བྱིས་པའི་ལུས་ངག་ཡིད་གསུམ་རྫོགས་པ་བཞིན། ཟླ་བ་གསུམ་གྱིས་ཡེ་ཤེས་རྡོ་རྗེ་རྫོགས་པ་ཡིན་ནོ། ། དེས་གཞན་གསུམ་ལའང་ཤེས་པར་བྱའོ། ། འོ་ན་འདིར་ཆུ་སྲིན་བུམ་པ་ཉ་ལ་ལུས་ངག་ཡིད་གསུམ་དུ་བྱས་པ་ལ། གོང་དུ་ཞེ་བཞི་པར། མུན་པ་དང་རྡུལ་དང་སྙིང་སྟོབས་སུ་བཤད་པ་དང་འགལ་ལོ་ཞེ་ན། འདིར་ཡེ་ཤེས་རྡོ་རྗེའི་དབང་དུ་བྱས་ནས་ལུས་ངག་ཡིད་གསུམ་དུ་བྱས། གོང་དུ་ཐུགས་རྡོ་རྗེའི་དབང་དུ་བྱས་ནས་སེམས་ངག་ལུས་གསུམ་དུ་བྱས་པ་ཡིན་ནོ། །
ལེའུ་ལྔ་པ་ལས་ཚིགས་སུ་བཅད་པ་བརྒྱ་བདུན་ཅུ་པས་གསུངས་པ་འདི་ལྟ་སྟེ་ཞེས་པར་བསྟན་པའི་ཚིགས་བཅད་འདི་དང་། གོང་དུ་ཚིགས་བཅད་བརྒྱ་གྱ་གཉིས་པས། ལོ་རྒྱུས་ཀྱི་ཆོས་རྣམས་རྫུན་པར་གསུངས་པ་ཞེས་པའི་སྐབས་ཀྱི་ཚིགས་བཅད་འདི་གཉིས་བསྡུས་རྒྱུད་ཀྱི་ཚིག་ཡིན་པར་བླ་མ་རྡོ་རྗེ་རྒྱལ་མཚན་པ་བཞེད་ཅིང་། དོན་ལ་ཡིན་པ་འདྲ་ནའང་བརྒྱ་བདུན་ཅུ་པ་དང་། སྟོང་ཕྲག་གཅིག་དང་བརྒྱད་ཅུ་རྩ་གཉིས་པའི་སྐབས་སུ་བཅུག་ན་དོན་གྱི་སྐབས་མ་འབྲེལ་བ་གཅིག་འོང་བར་སྣང་ངོ་། ། ཡེ་ཤེས་ལེའུའི་མདོར་བསྡུས་གསུམ་པའི་ཟིན་བྲིས་སོ། ། ཚིགས་བཅད་བརྒྱ་ཉེར་དྲུག་པར། ལྀ་སོགས་དབྱངས་བརྒྱད་སོགས་སུ། ཤོང་འགྱུར་ལ་ཨེ་དང་ཨཾ་གི་བར་དུ་ཨ་ལྷག མ་དང་མཿའི་བར་དུ་མཾ་ལྷག
ར་དང་རཾ་གྱི་བར་དུ་རཿལྷག་སྟེ། དེ་དག་རང་གི་སྡེ་ཚན་གྱི་ཐོག་མའི་ཨ་དང་ཨཾ་དང་ཨཿཡིན་པས་སོ། ། ཚིགས་བཅད་བརྒྱ་སོ་གཅིག་པར། མངལ་གྱི་ཟླ་བ་དྲུག་ལ་མངོན་པར་ཤེས་པ་ལྔའི་ཕྱིར་རོ། ། ཞེས་པ་ནི། མངལ་གྱི་ཟླ་བ་དྲུག་པ་ལ་རྩ་ནང་དུ་རླུང་གྲུབ་ནས་མངོན་ཤེས་དང་ཆ་འདྲ་བ་འབྱུང་བའི་དོན་ཡིན་པས་ཟླ་བ་དྲུག་པ་ཨ་ཞེས་ཤེས་པར་བྱའོ། ། དེ་ཡང་རྩ་ཆགས་པ་ནས་བརྩམས་པའི་འོ། ། ཚིགས་བཅད་བརྒྱ་སོ་གཉིས་པར། ཤར་གྱི་འདབ་མ་ནི་བདག་གི་གདན་ཞེས་སོགས་སུ། རྡོ་རྗེ་གདན་བཞིར་བདག་གདན།
གཞན་གདན། གསང་གདན། སྦྱོར་གདན་ཞེས་འབྱུང་བ་དང་མཐུན་ཏེ།

ཐབས། ཤེས་རབ། འདུས་པ། དབྱེར་མེད་རྣམས་རིམ་པ་བཞིན་ནོ། ། དཔེར་ན་མིག་ཤེས་བདག་གདན། གཟུགས་གཞན་གདན། མིག་གིས་གཟུགས་འཛིན་པ་སྦྱོར་གདན། དེ་རིག་ཅིང་མྱོང་བ་གསང་གདན་ནོ། ། དེ་བཞིན་དུ་ཤེས་བྱ་ཐམས་ཅད་གདན་བཞིར་སྦྱོར་བ་གཅིག་ཡིན་ནོ། ། ཞེས་སོ། ། མི་ཕྱེད་མ་དང་ཕྲ་གཟུགས་མ་སོགས་ནི།
དགྱེས་རྡོར་ནས་དཔྲལ་བ་ན་ཡོད་པར་བཤད། འདིར་གསང་གནས་སུ་བཤད་པ་འགལ་སྙམ་ན། རྩ་བ་དང་རྩེ་མོའི་ཁྱད་ཡིན་པས་སྐྱོན་མེད་དོ། ། དཔྲལ་བར་བདག་མེད་མ་ལ་སོགས་པ་བཅུ་དྲུག་གོ ། ཞེས་པར། བཅོ་ལྔ་ནི་ལྷ་མོ་ལ་རྣམ་དག་སྦྱར་ནས་གཅིག་ནི་དགྱེས་པ་རྡོ་རྗེ་ལ་དབུལ་བར་བྱའོ་ཞེས་པས་དེ་དང་ལྷན་ཅིག་བཅུ་དྲུག་གོ ། ཁ་ཅིག་སོ་གསུམ་པ་དང་བཅུ་དྲུག་པ་མེད་པར་འདོད་པ་མི་འཐད་དོ། ། རྩ་རྣམས་ཇི་སྙེད་པ་དེ་སྙེད་ཀྱི་མཁའ་འགྲོ་མ་རྣམས་ཏེ་སྲོག་དང་ཐུར་སེལ་རབ་ཏུ་རྒྱུ་བའི་ཕྱིར་རོ། ། ཞེས་པར། འདུས་པར་ཁྲག་དང་ཁུ་བ་ཞེས་གསུངས།
འདིར་སྲོག་དང་ཐུར་སེར་ཞེས་འབྱུང་སྟེ། སྔ་མ་གཙོ་ཆེ་ཆུང་། ཕྱི་མ་ཆ་ལྡན་དུ་ཡོད་པ་ལ་དགོངས་པས་མི་འགལ་ལོ། ། ཚིགས་བཅད་བརྒྱ་ཞེ་གཅིག་པར། ཞི་ལ་དཀར་པོའི་ཞལ་ཏེ་ཞེས་སོགས་ཀྱིས་སྔར་གོང་དུ་བཤད་པའི་ལས་བསྒྲུབ་པའི་ཁ་ལྟ་ཕྱོགས་དང་མི་མཐུན་པ་གཅིག་བསྟན་པར་སེམས་སོ། ། ཚིགས་བཅད་བརྒྱ་ཞེ་གསུམ་པར། ཟླ་བ་དང་ཉི་མའི་རྒྱུ་བ་རྣམ་པ་བཞི་སྟེ། མྱུར་བ་དང་དལ་བ་དང་འཁྱོག་པོ་དང་འབྱུང་བའི་རྐང་པ་རྣམས་ཀྱི་ཞེས་པར། ཁ་ཅིག་ཉི་ཟླ་ལ་འགྲོས་བཞི་མེད་དེ་ཉི་མ་དལ་བའི་འགྲོས་ཀྱིས་ཏེ། ། ཟླ་བ་རྟག་ཏུ་མྱུར་བར་རྒྱུ། །
ཞེས་པས་གསལ་ལོ། ། ཚིགས་བཅད་བརྒྱ་ཞེ་བཞི་པར། འཁོར་ལོ་དྲུག་པོ་རྣམས་སུ་དབུ་མ་ཨ་ཝ་དྷུ་ཏིའོ། ། ཞེས་པར། ཁ་ཅིག་རྩ་དབུ་མ་རྩ་གཟུགས་སུ་མེད་ཀྱི། འོད་བཞིན་དུ་དྭངས་པའོ་ཞེས་ཟེར། ཁ་ཅིག་སྲོག་པ་རྩ་ཡིན་ཟེར་བ་ལྟར་མ་ཡིན་ཏེ། ཡེ་ཤེས་ཐིག་ལེ་ལས། འཁོར་ལོ་དྲུག་གི་ལྟེ་བའི་དབུས། ། ཕྲ་མོའི་ལུས་ལྡན་རྩ་ནི་དྲུག །
ཐིག་ལེ་དང་བཅས་དེ་རྣམས་སྦྱོར། ། སྲོག་གི་དབྱུག་པའི་ནང་དུ་འོ། ། ཞེས་གསུངས་པའི་དོན། སྲོག་གི་དབྱུག་པ་ནི་སྲོག་པ་རྩ་སྟེ། ཀ་བའི་གཟུགས་ཀྱིས་འཁོར་ལོ་རྣམས་ཀྱི་དབུས་ན་གནས་པ། དེའི་ནང་དུ་རྩ་རོ་རྐྱང་ཨ་ཝ་དྷུ་ཏི་གསུམ་མོ། ། དེ་དག་གི་མིང་ཡང་རིམ་པ་བཞིན། རོ་མ་དང་། འཛིན་མ་དང་། རྟོག་མེད་མ་ཞེས་ཏེ།
དབུ་མར་རླུང་ཞུགས་པས་རྣམ་རྟོག་འགགས་པས་རྟོག་མེད་མའོ། ། དེ་དག་ལ་མདུད་པའི་གཙོ་བོ་དྲུག་སྟེ། སྤྱིར་ཟུར་གསུམ་པའི་རྣམ་པ་དེ་ནི་སྲོག་གི་དབྱུག་པའི་རྩ་བ། མགྲིན་པར་གཞོན་ནུ་མའི་དབྱིབས་ཅན་དེ་ནི་སྲོག་གི་དབྱུག་པའི་སྐེ། དེ་གཉིས་ཀྱི་བར་སོར་བཅུ་གཉིས་ཀྱི་ཚད་ནི་སྲོག་རྩ་མདུད་པ་མེད་པར་སེང་ངེ་འདུག་པའོ། ། སྙིང་གར་བའི་མིག་གི་རྣམ་པའི་མདུད་པ་དེ་ནི་སྲོག་གི་དབྱུག་པའི་སྙིང་། ལྟེ་བར་པདྨ་རྒྱས་པའི་རྣམ་པ་དེ་ནི་སྲོག་གི་དབྱུག་པའི་ལྟེ་བ། གསང་བར་རྡོ་རྗེའི་རྣམ་པ་ཅན་དེ་ནི་སྲོག་གི་དབྱུག་པའི་འདོམ། ནོར་བུའི་རྩེ་མོར་ཏིལ་གྱི་མེ་ཏོག་རྒྱས་པ་ལྟ་བུ་དེ་ནི་སྲོག་གི་དབྱུག་པའི་མཐའ། མགྲིན་པ་མན་ཆད་ཀྱི་མདུད་པ་དེ་དག་གི་བར་ནའང་མདུད་པ་ཡོད་པས།
གཙོ་བོ་དྲུག་དང་བསྡོམས་པས་བཅུ་དྲུག་སྟེ། དེ་ལས་ཨ་ཝ་དྷུ་ཏི་ལ་རོ་རྐྱང་གིས་གཡས་གཡོན་ནས་འཁྱུད་ཅིང་། ལུ་གུ་བརྒྱུད་དུ་བཅིངས་པའི་བྱེ་བྲག་གིས་མདུད་པ་བཅུ་དྲུག་པ་ཕྲག་གཉིས། དེ་ལ་ལྟེ་བའི་འོག་ཏུ་འཕོ་བ་བཅུ་དྲུག སྟེང་དུ་འཕོ་བ་བཅུ་དྲུག་གོ ། ཁ་ཅིག་སྲོག་གི་དབྱུག་པ་རྒལ་ཚིགས་ཡིན་ཟེར་བ་དང་། ཁ་ཅིག་སྲོག་པ་རྩ་ཉིད་ཨ་ཝ་དྷུ་ཏཱི་ཡིན་ཞེས་པ་མི་འཐད་དེ། སྲོག་གི་དབྱུག་པ་ཚངས་བུག་ལ་ཐུག་ཡོད། རྒལ་ཚིགས་མེད་པའི་ཕྱིར་དང་། འགྲེལ་པ་དགའ་བའི་སྤྱན་ལས།
འཛིན་མ་རོ་མ་རྟོག་མེད་མ། སའི་མྱུ་གུའི་རྣམ་པ་ལྟ་བུ། སྲོག་གི་རྩ་དང་ལྷན་ཅིག་སྐྲ་རྩེ་སྟོང་ཙམ་གྱིས་ཁ་གསལ་བར་བྱེད་དོ། ། ཞེས་སོ། ། ཡང་འགྲེལ་པར། ཚངས་པའི་རུས་པ་ནི་ཚིགས་པ་ནང་ཚན་ནོ། ། དབྱུག་པའི་སྙིང་པོ་ནི་སྲོག་གི་དབྱུག་པ་དང་རྩ་གསུམ་པར་ལྡན་པའོ། ། ཞེས་རྒལ་ཚིགས་པའི་ནང་རོལ་ན་སྲོག་པ་རྩ། དེའི་ནང་ན་རྩ་གསུམ་ཡོད་པར་བཤད་པས་སོ། ། ཕྱག་ཆེན་ཐིག་ལེར་ཡང་།
སུམ་ཅུ་རྩ་གཉིས་མདུད་དང་ལྡན། ། ཞེས་པ་སུམ་ཅུ་རྩ་གཉིས་ནི་སྔར་བཤད་པ་བཞིན་ཡིན་ལ། མདུད་པ་གཉིས་གཉིས་ཀྱི་བར་དུ་དགའ་བ་རེ་རེ་སྐྱེ་བར་བཤད་དོ། ། བཞིའི་སྡེ་ཚན་ནི་བཅུ་དྲུག་སྟེ། ཞེས་པར། ལྟེ་བའི་ཁྱིམ་གྱི་ཟླུམ་སྐོར་གྱི་ཕྱི་ན་རྩ་འདབ་བཅུ་དྲུག་པ་གཅིག་བཤད། ལྔ་པའི་སྡེ་ཚན་ནི་ཉེར་ལྔ་སྟེ་དེ་རྣམས་ནི་དཔྲལ་བར་ཟླ་བའི་རྐང་པ་རྣམས་སོ། ། ཞེས་པས་དཔྲལ་བའི་བཅུ་དྲུག་པའི་ཕྱི་ན་རྩ་འདབ་ཉེར་བཞི་པ་གཅིག་བཤད། ལྟེ་བའི་ཟླ་བའི་རྐང་པའི་ཟླུམ་སྐོར་གྱི་ཕྱི་རོལ་ཏུའོ་ཞེས་པས་ལྟེ་བའི་བཅུ་དྲུག་པའི་ཕྱི་ན་ཉེར་བཞི་པ་གཅིག་བཤད། གཟའི་སྐྱེ་གནས་ཀྱི་རྩ་ནི་ལྟེ་བའི་རྩ་ཆེན་བཅུ་གཉིས།
འདིའི་ཟླ་རྐང་གི་རྩ་ནི་གཡས་གཡོན་དུ་བཅུ་གཉིས་ཏེ། གཅིག་མཇུག་རིང་གི་སྐྱེ་གནས་ཡིན་ནམ་སྙམ་མོ། ། དུས་དང་དུས་དང་དུས་དང་། ཞེས་པ་རྣམས་བོད་སྐད་ལ་ཁྱད་མེད་པར་ཡོད་ཀྱང་། སྐད་དོད་སོ་སོར་ཡོད་པས་དོན་མི་གཅིག་སྟེ། ཀ་ལ་ཞེས་པ་བསྒྱུར་པ་དུས་གསུམ་ལ་འཇུག ཡུ་ཀ་ཞེས་བསྒྱུར་པ་བཞི་ལ་འཇུག་པའི་དུས། རི་ཏུ་བསྒྱུར་པ་དྲུག་ལ་འཇུག་པའི་དུས་སོ། ། ཚིགས་བཅད་བརྒྱ་ལྔ་བཅུ་པར། དཀྱིལ་འཁོར་ལྔ་པོ་རྣམས་ལ་སྟོང་ཕྲག་སུམ་ཅུ་རྩ་ལྔ་ལྷག་པའི་འབུམ་ཕྲག་གཅིག་བཟུང་ནས་དབུ་མའི་དུས་སོ། །
ཞེས་པ་ནི། གཡས་གཡོན་གྱི་དཀྱིལ་འཁོར་ལྔ་ཀའི་ཡེ་ཤེས་ཀྱི་ཆ་ཕྱོགས་གཅིག་ཏུ་བསྡོམས་པའི་ལོ་གྲངས་ཏེ། ལོ་འབུམ་ཕྲག་ཞེ་གསུམ་དང་ཉི་ཁྲི་ལ་དང་པོ་ཆས་བགོས་པས་དེ་ཙམ་ཞིག་ཐོབ་པའི་ཕྱིར་རོ། ། དེ་ལྟར་ཡེ་ཤེས་ཀྱི་ཆ་གཉིས་ཕྱོགས་གཅིག་ཏུ་བསྡོམས་པའི་དགོས་པ་ཡང་། སྒྲ་གཅན་གྱི་ཡེ་ཤེས་ཀྱི་ཆ་རྟོགས་པའི་དོན་ཡིན་ཏེ། ཉི་མའི་བུ་ལོན་གཉིས་འགྱུར་སྒྲ་གཅན་ལ་ཡོད་པས་སྒྲ་གཅན་གྱི་བཅུ་དྲུག་ཆ་བུ་ལོན་དུ་འགྱུར་བའི་ཕྱིར་ཏེ། དེ་ཡང་དཀྱིལ་འཁོར་ལྔའི་ལོ་གྲངས་འབུམ་ཕྲག་ཉི་ཤུ་རྩ་གཅིག་དང་དྲུག་ཁྲི་ལ་བཅུ་དྲུག་གིས་བགོས་པས་འབུམ་ཕྲག་གཅིག་དང་། སྟོང་ཕྲག་སུམ་ཅུ་རྩ་ལྔ་ཐོབ་པའི་ཕྱིར་རོ། ། ཚིགས་བཅད་བརྒྱ་རེ་ལྔ་པར། གཅིག་ནི་ནམ་མཁའ་ལ་བརྟན་པའི་སྐར་མ་བཞིན་དུ་ཞེས་པ་ནི།
བྱང་ངོས་འདི་ན་སྐར་མ་གཅིག་ལ་གསུམ་གྱིས་བསྐོར་བ་སྐར་ཁོངས་གཅིག་ཙམ་འགྲོ་བའི་ནུབ་མི་འགྲོ་བ་ཞིག་ཡོད་པ་ཞིག་ཡོད་དོ། ། ཚིགས་བཅད་བརྒྱ་རེ་བརྒྱད་པར། སྲོག་དང་ཐུར་སེལ་ལ་སོགས་པ་བཅུ་ཡིས་སོ། ། ཞེས་པ་ནི་ཕྱི་འཇིག་རྟེན་གྱི་ཁམས་དབྱིབས་ཀྱི་རླུང་ལ་སྲོག་ལ་སོགས་པ་བཅུར་ཕྱེ་བ་སྟེ་ནང་གི་རླུང་མ་ཡིན་གྱི་འདི་ནི་ཕྱི་རོལ་གྱི་རླུང་ངོ་། ། ཚིགས་བཅད་བརྒྱ་དོན་གཉིས་པར། བཞི་ཡིས་མགྲིན་པའོ། ། ཞེས་མགྲིན་པ་ལ་སོར་བཞིར་བྱས་པ་ནི་སངས་རྒྱས་ཀྱི་དབང་དུ་བྱས། སྐབས་གཞན་དུ་མགྲིན་པ་སོར་དྲུག་ཏུ་བཤད་པ་ནི་མི་ཕལ་པའི་དབང་དུ་བྱས་ཏེ། མགྲིན་པ་རིང་བ་ནི་མཚན་ངན་པའི་ཕྱིར་རོ། ། སྐབས་འདིར་མི་ཕལ་པའི་འདོམ་ལ་སོར་གོ་དྲུག
དཔངས་སུ་བརྒྱད་ཅུ་རྩ་བཞི། སངས་རྒྱས་ཀྱི་སྐུའི་དཔངས་ལ་སོར་བརྒྱ་དང་ཉེར་ལྔ། འདོམ་ལའང་དེ་དང་མཉམ་པར་བཤད་པས། ཁྲུ་རེ་ལ་རང་སོར་ཉི་ཤུ་རྩ་ལྔ། དེའི་སོར་ནི་མི་ཕལ་པའི་སོར་ལས་གཉིས་འགྱུར་དུ་བྱས་པ་སྟེ། དེ་ལྟར་བྱས་ན་འདུལ་བ་ནས་མི་ཕལ་པ་བས་སངས་རྒྱས་ཀྱི་སྐུ་གསུམ་འགྱུར་གྱིས་ཆེ་བར་བཤད་པ་དང་ཕལ་ཆེར་མཐུན་ནོ། ། ཚིགས་བཅད་བརྒྱ་དོན་བརྒྱད་པར། འདིར་སྒོ་ནི་མི་མཚུངས་ཏེ་འཁོར་ལོ་ལས་ལྔ་ཆའོ་ཞེས་པར། གདན་བཞི་ལས་སྒོ་འཁོར་ལོའི་ལྔ་ཆར་བཤད། དཀྱིལ་འཁོར་གྱི་འཁོར་ལོ་བཀོད་པའི་རྒྱུད་ལས་བཅུ་ཆར་བཤད།
སྦྱོང་རྒྱུད་ལས་དགུ་ཆར་བཤད། གཞན་མང་པོ་ནས་བརྒྱད་ཆར་བཤད་པས་མཐའ་གཅིག་ཏུ་མི་བཟུང་ངོ་། ། ཚིགས་བཅད་བརྒྱ་གོ་གཅིག་པར། དེའི་མཐའ་མར་མཇུག་རིང་པོ། ཞེས་གཞུའི་ཁྱིམ་གྱི་མཐར་མཇུག་རིང་སྐྱེས་པར་བཤད་པ་དང་། མཇུག་རིང་ཉི་མ་དང་ལྷན་གཅིག་ཡོད་པ་འགལ་ཏེ། ཉི་མ་ཀརྐ་ཊའི་ཁྱིམ་དུ་སྐྱེས་པས་སྐྱེ་ས་ཐ་དད་པས་སོ་ཞེ་ན། སྐྱོན་མེད་དེ། ཉི་མ་ཀརྐ་ཊའི་ཁྱིམ་དུ་སྐྱེས་ནས་གཞུའི་ཁྱིམ་གྱི་མཇུག་ཏུ་སླེབས་པའི་ཚེ་མཇུག་རིང་སྐྱེས་ལ་དེ་ནས་ཉི་མ་དང་ལྷན་ཅིག་རྒྱུ་བ་ཡིན་པས་སོ། ། དེ་བཞིན་དུ་གཟའ་གཞན་ལའང་རིགས་པ་བསྒྲེའོ། །
ཚིགས་བཅད་ཉིས་བརྒྱ་གཅིག་པར། ཀཀྵི་ཞེས་པ་ནི་མཐིང་ངོ་། ། ཚིགས་བཅད་ཉིས་བརྒྱ་སོ་དྲུག་པར། དང་པོའི་ཚིགས་ནི་སྙིང་སྟོབས་ཀྱི་ཡིན་ནོ། ། ཞེས་སོགས་ཀྱིས་སོར་ཚིགས་དང་པོ་སྙིང་སྟོབས། གཉིས་པ་རྡུལ། གསུམ་པ་མུན་པའི་ཡོན་ཏན་དུ་བྱས་པ་ནི། ནང་ལེར་སོར་ཚིགས་ཚེས་ལ་སྦྱར་བའི་སྐབས་དང་། གཙོ་བོའི་སོར་ཚིགས་ཀྱི་ཁ་དོག་དང་འགལ་ཞེ་ན། སྐྱོན་མེད་དེ།
འདིར་བཤད་པ་མུ་སྟེགས་རིགས་ཀྱི་ལུང་དབང་བཙན་དུ་བྱས། གོང་དུ་བཤད་པ་རང་ལུགས་ཡང་ན་སྔར་བཤད་པ་སྐྱེ་རིམ། འདིར་འཆི་རིམ་གྱི་དབང་དུ་བྱས་པའོ། ། ཚིགས་བཅད་ཉིས་བརྒྱ་ཞེ་བརྒྱད་པར། རྡོ་རྗེ་བཞི་པ་དང་ཡི་གེ་ལྔ་སྟེ། ཞེས་པ་ནི། བཞི་པ་ནི་རྡོ་རྗེ་དང་ཡི་གེ་ལྔ་སྟེ་ཞེས་འགྱུར་བཅོས་ལ་བཤད་དེ། བཞི་པ་ནི་སྐུ་བཞི་པ་ལྷན་ཅིག་སྐྱེས་པའི་སྐུ་སྟེ། དེ་ནི་རྡོ་རྗེ་དང་རྡོ་རྗེ་འཛིན་པ་གཉིས་ཀྱི་ནང་ནས་རྡོ་རྗེ་ཡིན་ཏེ་ཕུང་པོ་ལྔ་ལ་སོགས་པའི་ཆོས་སྒྲིབ་པ་དང་བྲལ་བ་ཡེ་ཤེས་ལྔའི་རང་བཞིན་ཡིན་པའི་ཕྱིར་རོ། ། ཡིག་ལྔ་ཡིག་དྲུག་གི་ནང་ནས་ཡི་གེ་ལྔ་པ་ཡིན་ཏེ་ཕུང་པོ་ལྔ་ལ་སོགས་པ་འགགས་པ་མི་འགྱུར་བ་ཡིན་པའི་ཕྱིར་རོ། །
དེའི་རྟེན་དུ་གྱུར་པའི་ཕུང་པོ་ཁམས་སོ་དྲུག་གམ། ཁམས་དྲུག་སྒྲིབ་བྲལ་དུ་གྱུར་པའི་སྐུ་གསུམ་པ་ཆོས་ཀྱི་སྐུ་ཆོས་འབྱུང་ཞེས་བརྗོད་པ་དེ་ནི་རྡོ་རྗེ་དང་རྡོ་རྗེ་འཛིན་པ་གཉིས་ཀྱི་ནང་ནས་རྡོ་རྗེ་འཛིན་པ་ཡིན་ཏེ་སྔར་གྱི་རྡོ་རྗེའི་རྟེན་དུ་གྱུར་པ་ཡིན་པའི་ཕྱིར་རོ། ། ཡིག་ལྔ་ཡིག་དྲུག་གི་ནང་ནས། ཐིག་ལེ་སྟོང་པ་ཡི་གེ་དྲུག་ཡིན་ཏེ། ཁམས་དྲུག་རོ་མཉམ་དབྱེར་མེད་དུ་འདྲེས་པ་ཡིན་པའི་ཕྱིར་རོ། ། ལྷན་གཅིག་སྐྱེས་པ་དང་ཆོས་ཀྱི་སྐུ་འདི་དག་གི་རྫུ་འཕྲུལ་སྣ་ཚོགས་སྟོན་པར་བྱེད་པ་ནི་སྤྲུལ་སྐུ་ཡིན་ལ། ཞེས་སྟོན་པར་བྱེད་པའི་སྒྲ་ནི་ལོངས་སྤྱོད་རྫོགས་པའི་སྐུ་ཡིན་ནོ། ། འགྱུར་མངས་སུ། བཞི་པ་རྡོ་རྗེ་སྟེ་ཡི་གེ་ལྔའོ། ། ཞེས་བསྒྱུར་ཏེ་དོན་སྔ་མ་བཞིན་ནོ། །
ཚིགས་བཅད་ཉིས་བརྒྱ་ང་གཅིག་པར། ཉམས་པ་གང་ཡིན་གང་ཞིག་རྩ་གསུམ་དག་ལ་གནས་པའི་རླུང་ནི་མཐའ་ཡས་དུས་སུ་བསད་པའོ། ། ཞེས་པ་ནི་དགག་སྒྲ་མ་ཐོན་པའི་སྐྱོན་ཡོད་པས། མ་ཉམས་གང་ཡིན་ཞེས་བསྒྱུར་དགོས་ཏེ། རྒྱ་དཔེར་ཀོརྜན་ཥྚ་ཞེས་ཡོད་པས་སོ། ། གཞན་དུ་ན་ཚིག་དེ་ཉིད་ཀྱི་སྔ་ཕྱི་འགལ་བར་འགྱུར་རོ། ། ཡེ་ཤེས་ལེའུའི་མདོར་བསྡུས་བཞི་པ་སྟེ། ཡེ་ཤེས་ལེའུའི་ཟིན་བྲིས་སོ། ། དེ་དག་གིས་ནི་བུ་སྟོན་རིན་པོ་ཆེའི་གསུང་གི་ཟིན་བྲིས་ལས་འབྱུང་ཚུལ་བཤད་ཟིན་ནས། གཉིས་པ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་གསུང་བགྲོས་བཀོད་པའི་ལེགས་བཤད་ཀྱི་ཡི་གེ་ལས་འབྱུང་ཚུལ་བཤད་པ་ནི།
འགྲོ་བའི་མགོན་པོ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་རང་ཉིད་ཀྱིས་མཛད་པའི་ཊཱིཀ་ཆེན་གྱི་སྟེང་ནས་དཔལ་དུས་ཀྱི་འཁོར་ལོའི་བཤད་བཀའ་རྒྱས་པར་གནང་བའི་དུས་སུ། བླ་མ་དཔལ་ལྡན་ཚུལ་ཁྲིམས་ཀྱིས་ཆོས་རྗེའི་གསུང་རྒྱུན་ཇི་ལྟ་བ་བཞིན་བཀོད་པའི། རྒྱུད་འཆད་པ་ལ་ཉེ་བར་མཁོ་བའི་ལེགས་བཤད་ནོར་བུའི་ཕྲེང་བ་ཞེས་བྱ་བ་ལས་འདི་ལྟར་འབྱུང་སྟེ། དེ་ལ། ཆོས་རྗེ་དུས་གསུམ་གྱི་སངས་རྒྱས་ཐམས་ཅད་ཀྱི་མཁྱེན་བརྩེ་འཕྲིན་ལས་གཅིག་ཏུ་བསྡུས་པའི་ངོ་བོ་མཚུངས་མེད་བླ་མ་དམ་པ་མཐོང་བ་དང་ཐོས་པ་དང་དྲན་པ་ཙམ་གྱིས་ཀྱང་སྲིད་པ་མཐའ་ཅན་དུ་མཛད་པ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་ཞལ་སྔ་ནས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཚེ་གཅིག་ལུས་གཅིག་ལ་ཐོབ་པར་བྱ། དེའི་དོན་དུ་ཟབ་མོའི་ཆོས་ཟབ་མོ་མཉན་པ་ཉམས་སུ་བླང་སྙམ་པའི་བྱང་ཆུབ་ཀྱི་སེམས་གསལ་བཏབ། ཕུན་སུམ་ཚོགས་པ་ལྔ་སོགས། ལོངས་སྐུ་གདུལ་བྱ་ལ་སྣང་ཚུལ་ལ་སློབ་དཔོན་ཡེ་ཤེས་གྲགས་པ་དང་། ངག་དབང་གྲགས་པ་དང་།
ཆོས་ཀྱི་བཤེས་གཉེན་ལ་སོགས་པ་ས་བཅུའི་བྱང་སེམས་ཁོ་ན་ལ་སྣང་བར་འདོད། ཟླ་གྲགས་དང་། སེང་བཟང་དང་། ཨ་བྷ་ཡ་ལ་སོགས་པ་ས་ལ་གནས་པའི་བྱང་སེམས་ཐམས་ཅད་ལ་སྣང་བར་འདོད། མདོ་སྡེ་པ་དང་། གྲུབ་མཐའ་ཕལ་ཆེར་མཐུན་པར་འདོད་པའི་བྱང་སེམས་ཁ་ཅིག ལྷའི་དབང་པོ་བརྒྱ་བྱིན་སྔ་མ་འཆི་འཕོ་བ་དང་། དེ་ཤུལ་དུ་གསར་པ་སྐྱེ་བ་འཁོར་གྱི་ལྷ་རྣམས་ཀྱིས་མི་ཤེས་པ་ལྟར། ལོངས་སྤྱོད་རྫོགས་སྐུའང་མྱ་ངན་ལས་འདས་མོད་དེ་འཁོར་གྱིས་མི་ཤེས་སོ་ཞེས་སྨྲ་བ། སློབ་དཔོན་སེང་གེ་བཟང་པོས་བརྒྱད་སྟོང་འགྲེལ་ཆེན་དུ་སྐྱོབས་གནས་སུ་མི་རུང་བར་ཐལ་བ་ལ་སོགས་པ་རིགས་པ་དང་།
གཏན་དུ་གནས་པའི་རྒྱུ་ལྡན་པ་སོགས་ལུང་དུ་མས་བཀག་གོ་གསུངས། སྤྱིར་བསྐལ་པ་གང་ལ་སངས་རྒྱས་འབྱོན་ཚུལ་གྱི་རྣམ་གཞག་འདི། འཕགས་པ་ཀླུ་སྒྲུབ་ཀྱི་མདོ་ཀུན་ལས་བཏུས་ནས་བཤད་པ་ཚད་མར་བྱ། མདོ་རང་ལ་བལྟས་ན་སྐྱེ་འདྲེ་བྱ་ས་ཡོད་གསུངས། སངས་རྒྱས་སྟོང་འབྱོན་ཚུལ་གྱི་སྐབས་སུ། སྤྱིར་པད་དཀར་གསུམ་ཡོད་དེ། དམ་ཆོས་པད་དཀར་གྱིས་ཉན་ཐོས་བྱང་ཆུབ་ཏུ་ལུང་སྟོན། སྙིང་རྗེ་པད་དཀར་གྱིས་སངས་རྒྱས་ཀྱི་སྐྱེས་རབས་བྲམ་ཟེ་རྒྱ་མཚོའི་རྡུལ་གྱི་རྣམ་ཐར་སྟོན། སྙིང་རྗེ་ཆེན་པོ་པད་དཀར་གྱིས་སངས་རྒྱས་ཀྱི་ཞལ་ཆེམས་སྟོན་གསུངས། འཇིག་རྟེན་འདི་ཆུས་འཇིག་པའི་ཚེ་ཞེས་པར།
འདིའི་གོང་དུ་ཆགས་པའི་སྣོད་ཀྱི་འཇིག་རྟེན་བསམ་གཏན་གཉིས་པ་མན་ཆད་ཆུས་ཞིག་པ་ཡིན་ཡང་། ཆོས་མངོན་བའི་ལུགས་ཀྱིས་འཇིག་སྟོངས་ཆགས་གནས་བཞི་ལ་བསྐལ་ཆེན་གཅིག་ཏུ་བྱེད་པས་སྔ་མའི་འཇིག་པ་ཕྱི་མ་ལ་མར་ཐེ་བས་དེའི་དབང་དུ་བྱས། ད་ལྟ་ཆགས་པའི་སྣོད་འདི་མེས་འཇིག་པར་མྱང་འདས་ལས་བཤད་གསུངས། མདོ་སྐལ་བཟང་ལའང་སེམས་བསྐྱེད། རྒྱས་བཤད། སྡོམ་ཚིག་གསུམ་ཡོད་པའི་གསུམ་ཀ་བསྒྲིགས་ན་སངས་རྒྱས་སྟོང་དང་ལྔ་ཡོད་གསུངས། སྐུ་གདུང་རྒྱས་པར་འགྱུར་བ་ཐུབ་པ་ཆེན་པོའི་ལྟ་བུ་སྟེ་དང་པོར་སྐུ་གདུང་ཆ་བརྒྱད་མཆེ་བ་བཞི་སྟེ་བཅུ་གཉིས་སུ་གྱེས། དེ་ནས་སྐུ་གདུང་ཆ་བདུན་ལས་བྱེ་བའམ་བརྒྱད་ཁྲི་བཞི་སྟོང་དུ་གྱེས་པ་ལྟ་བུའོ། ། རིལ་པོ་གཅིག་ཏུ་འདུག་པ་སྟོན་པ་འོད་སྲུང་གི་ལྟ་བུ་སྟེ། གདུང་ཡེ་མ་ཉམས་པར་ཆུ་བོ་གངྒཱའི་འགྲམ་བཞུགས་པ་བཅོམ་ལྡན་འདས་ཀྱིས་འཁོར་རྣམས་ལ་ལན་གཉིས་བསྟན་པར་བཤད་པ་ལྟ་བུའོ་གསུང་།
ཐུབ་པ་ཆེན་པོ་འབྱོན་ཚུལ་གྱི་ཚོགས་བསགས་ཚུལ་གྱི་སྐབས་སུ། རྣམ་གཟིགས་མར་མེ་རིན་ཆེན་གཙུག་ཅེས་པ་འདི་ལུང་བར་མའི་རྗེས་སུ་འབྲངས་པ་ཡིན། ལུང་བར་མ་བོད་དུ་མ་འགྱུར། ད་ལྟ་འདུལ་བ་ལུང་ལས་འབྱུང་བ་འདི་ལུང་རིང་པོ་ཡིན་གསུངས། ཚོགས་ལམ་གྱི་ལྷག་མ་ནི་དབུགས་འབྱུང་རྔུབ། མཐོང་སྒོམ་ལམ་གྱི་སྐད་ཅིག་མ་སོ་བཞི་ནི་བདེན་པ་མངོན་རྟོགས་ཀྱི་སེམས་སྐད་ཅིག་བཅུ་དྲུག ཐུབ་པ་ཆགས་བྲལ་སྔོན་སོང་ཡིན་པས་སྲིད་རྩེ་སྤོང་བྱེད་ཀྱི་བར་ཆད་མེད་ལམ་དགུ་རྣམ་གྲོལ་དགུ་པོ་གསུངས། ཡི་གེའི་སློབ་དཔོན་སྲིན་བུའི་གོ་ཆ་ཞེས་པ་འདུལ་བ་ལུང་དུ་གསུངས་གསུངས། འཇམ་དཔལ་རྩ་རྒྱུད་དུ་མཛད་པ་བཅུ་གཉིས་བཤད་དེ། ཕྱི་མཚན་ཉིད་དང་མཐུན་པར་ཡོད།
རྣམ་སྣང་མངོན་བྱང་གི་རྒྱུད་ཀྱི་འགྲེལ་པར་སློབ་དཔོན་སངས་རྒྱས་གསང་བས་སྤྱོད་རྒྱུད་ཀྱི་ལུས་ཡོ་ག་དང་མཐུན་པར་བཤད་གསུངས། བཅོམ་ལྡན་འདས་བསྐལ་པ་བསམ་གྱིས་མི་ཁྱབ་པར་མངོན་པར་རྫོགས་པར་སངས་རྒྱས་ནས་ཤཱཀྱའི་རིགས་སུ་སྐྱེ་བ་སྟོན་པར་མཛད་དོ། ། ཞེས་གསུངས་པ་ན། ཞེས་པར། ཡབ་སྲས་མཇལ་བའི་ལུང་དྲངས་ནས། ཤཱཀྱ་བཤེས་གཉེན་ལ་དགག་པ་བྱེད་པ་ཡིན་གསུང་། གསང་བ་འདུས་པ་ཁ་ཅིག་ཅེས་པར། ལོ་ཙཱ་བ་ཆེན་པོ་རིན་ཆེན་བཟང་པོ་ཀོ་ས་ལའི་རྒྱན་ལ་ཞེན་ཆེ་བས། གསང་འདུས་ཀྱི་ཆོས་འབྱུང་དུའང་། ཤཱཀྱ་བཤེས་གཉེན་དང་མཐུན་པར་མཛད་གསུང་།
དུས་འཁོར་བའི་ལུགས་ཀྱི་སྐབས་སུ། བླ་མ་ཤེས་རབ་སེང་གེ་བས་དུས་ཀྱི་ངེས་པ་ཤེས་དཀའ་བས་རྡོ་རྗེ་གདན་དུ་སངས་རྒྱས་པའི་དུས་དེ་ཉིད་དུ་ཟེར་ཏེ། འདི་པའི་ལུགས་ལ་ཤིན་ཏུ་གསལ་ཏེ། སྔར་ས་བཅུ་གཉིས་ཀྱི་དབང་ཕྱུག་ཏུ་གྱུར་པ་ཞེས་སྔོན་ནས་སངས་རྒྱས་པ་ཞིག་འདིར་ཟས་གཙང་གི་སྲས་སུ་འཁྲུངས་ནས་སངས་རྒྱས་པའི་ཚུལ་སྟོན་པ་མཛད་པ་ཡིན་གསུང་། བསྡུ་བ་དང་པོ་དང་བར་པ་ལུང་ན་གསལ། གསུམ་པ་འདི་འོད་ལྡན་གྱི་ལུགས་ཡིན་གསུང་། བཀའ་བསྡུ་ཚུལ་གྱི་སྐབས་སུ། ཟླ་གྲགས་ཀྱིས་ཀུན་དགའ་བོ་དང་ཕྱག་རྡོར་གཅིག་པའི་ཤེས་བྱེད་དུ་ཀུན་ཏུ་བཟང་པོ་ནི་གནས་བརྟན་ཀུན་དགའ་བོར་གྱུར་ཏོ། ། ཞེས་གསུངས་པ་འདྲེན། རྒྱུད་རྣམས་ན་ཕྱག་རྡོར་ལ་ཀུན་ཏུ་བཟང་པོའི་བཤད་པ་བྱས་པའང་ཡོད།
ཕྱི་མཚན་ཉིད་དུ་ནི་དེ་གཉིས་ཉེ་བའི་སྲས་བརྒྱད་ཀྱི་ཡ་གྱལ་ཐ་དད་གཉིས་ཡིན་གསུང་ངོ་། ། དོན་གཅིག་ན་ཡང་ཞེས་པར། ཁ་ཅིག་དོན་གཅིག་པ་ལྟ་བ་གཅིག་པ་ལ་འདོད་པ་མི་འཐད་དེ། ཁོང་རང་གི་འབྲས་བུ་གཅིག་ལ་བཤད། བླ་མ་དཔྱལ་པས་འབྲས་བུ་མི་གཅིག་སྔགས་ལས་སངས་རྒྱས་པ་བཟང་ཟེར་བ་སྔགས་ཀྱི་གནད་མ་ཤེས་གསུང་། ཛྙཱ་ན་ཤྲཱིའི་སྔགས་མཚན་ཉིད་ཀྱི་ཁྱད་པར་བཅུ་གཅིག་གི་ཡེ་ཤེས་བླ་ན་མེད་པ་ནི་མཆོག་ཏུ་མི་འགྱུར་བའི་བདེ་བས་ཁྱད་པར་དུ་བྱས་པའི་བདག་མེད་གཉིས་རྟོགས་པའི་ཡེ་ཤེས། བྱིན་གྱིས་རླབས་མྱུར་བ་ནི་མཁའ་འགྲོ་མའི་བྱིན་གྱིས་བརླབས་པའི་སྟོན་ཐོག་ལྟ་བུ། ཉོན་མོངས་པ་སྤོང་པས་ནི་རང་བཞིན་ཤེས་པས་སོ། ། བསམ་པ་བླ་ན་མེད་པ་ནི་སྣང་བ་ཐམས་ཅད་ལྷའི་རང་བཞིན་དུ་ཤེས་པས་སོ་གསུང་། བླ་མ་ཤེར་སེང་བ་བར་དོར་མཆོག་འགྲུབ་པར་གསུངས་པ་དེ་སངས་རྒྱས་དངོས་མིན།
སངས་རྒྱས་འགྲུབ་པའི་རྟེན་ཁམས་དྲུག་དང་ཚོགས་གཉིས་ལྡན་གྱི་མི་ལ་བཤད་གསུངས་པའང་གཙོ་ཆེ་ལ་དགོངས་པར་ཤེས་དགོས། གཞན་དུ་ན་འོག་མིན་དུ་སངས་རྒྱས་པ་མི་སྲིད་པར་ཐལ་བས་སྐྱོན་ཡོད་གསུང་། མདོར་བསྡུས་དང་པོར། དཔལ་ལྡན་དུས་འཁོར་ལ་ཕྱག་འཚལ། ཞེས་པ་ཕྱིར་བཤད་ན་ལག་པ་ཐལ་མོ་སྦྱར་བ་དཔྲལ་པར་བཞག པུས་མོ་ས་ལ་བཙུགས་ངག་གིས་བསྟོད་པ་བརྗོད། ཡིད་ཀྱིས་དོན་བསྒོམ། ཡེ་ཤེས་ཀྱི་དོན་རྟོགས་པའི་ཚུལ་གྱིས་ཕྱག་འཚལ། དེ་ནང་ངེས་པའི་དོན་དུ་གཡས་གཡོན་གྱི་རླུང་བཅུ་དབུ་མར་བཅུག་པ་ལག་པ་ཐལ་མོ་སྦྱར་བ། དཀར་ཆ་དཔྲལ་བར་བསྟན་པ་ཐལ་མོ་སྦྱར་བ་སྤྱི་བོར་བཞག་པ།
དམར་ཆ་གསང་གནས་སུ་བསྟན་པ་པུས་མོ་ས་ལ་བཙུགས། རླུང་ཕྱིར་མི་འགྲོ་བ་ནི། ངག་གིས་བསྟོད་པ་བརྗོད་པ་བཟུང་བ་གྱེན་དུ་དྲངས་པ་ནི་ཡིད་ཀྱིས་དོན་བསྒོམ་པ། དེ་ལས་དྲི་མ་མེད་པ་ཉིད་ཐོབ་ཅིང་། གང་ལ་ཕྱག་བཙལ་བར་བྱ་བའི་ཡུལ་བཅོམ་ལྡན་འདས་ཀྱི་ཡེ་ཤེས་དང་། གང་གིས་ཕྱག་འཚལ་བ་སྤྱན་རས་གཟིགས་ཀྱི་ཡེ་ཤེས་གཉིས་དབྱེར་མེད་དུ་རྟོགས་པ་ནི་ཡེ་ཤེས་ཀྱི་དོན་རྟོགས་པའོ། ། བསྟོད་པའི་གོ་རིམ་སྒྲིབ་བྲལ་གྱི་ཕུང་པོ་བསྐྱེད་རིམ་དང་བསྟུན་ནས་རྣམ་ཤེས་སྒྲིབ་བྲལ་ནས་བརྩམས་པ་ཡིན། གསང་འདུས་པ་ལ་ལས་དང་པོ་པའི་སྐབས་སུ་སྒོ་གསུམ་གུས་པའི་ཕྱག སྒྱུ་ལུས་ཀྱི་སྐབས་སུ་ཀུན་རྫོབ་སྒྱུ་མའི་ཕྱག འོད་གསལ་གྱི་སྐབས་སུ་རྟོགས་པ་ཞལ་མཇལ་གྱི་ཕྱག
ཟུང་འཇུག་གི་སྐབས་སུ་ཁམས་སུ་རྒྱ་ཐེག་གི་ཕྱག་བྱ་བ་ཡོད་གསུང་། བཞད་པ་ལ་སོགས་བདེ་བ་སྤངས་ཞེས་པར། འདི་དགོད་པ་ལྟ་བ་ལག་བཅངས་གཉིས་གཉིས་འཁྱུད་པ་ལས་བྱུང་བའི་འཛག་བདེ་སྤངས་པར་སྟོན་པ་ཡིན་པས་དགོད་པ་ཞེས་བསྒྱུར་ན་བདེ་ཞེས་ཐར་ལོ་གསུང་གསུངས། སྲིད་འདས་འབྱོར་པ་ཞེས་པར། འདིའི་སྐད་དོད་ག་ཏ་བྷ་ཞི་བ་བྷ་ཝཱ་ཞེས་པའི་བི་བྷ་ཝ་ན་སེམས་ཀྱི་ཡོན་ཏན་གྱི་སྟེང་དུ་འབྱོར་པ་ལ་འཇུག་ཀྱང་འདིར་དགག་ཚིག་ཏུ་ཐོབ་པས་སྲིད་དང་སྲིད་བྲལ་སོང་བ་ཞེས་བསྒྱུར་དགོས་གསུང་། རི་བ་ལི་རྗེས་སུ། ཡང་སྟོན་གཟུངས་བྱ་བ་ཁྲོ་ཕུ་བ་ཞིག་གིས། ཆོས་རྗེ་ཀུན་སྤངས་ཆེན་པོ་ལ་སྒོམ་ཞུས་པས། སྦྱོར་དྲུག་ཇོ་ནང་དུ་བཏབ་པ་ལ་བཟང་པ་སྐྱེས། དུས་ཕྱིས་རྫོགས་ཆེན་ཞུས་པས།
བླ་མ་དེ་ན་རེ། ཁྱོད་ཀྱི་སྔར་གྱི་དེ་སྒོམ་མིན། ངའི་འདི་སྒོམས་ཤིག་ཟེར། ཁོས་དེ་བསྒོམས་ཀྱང་སྔར་གྱི་ཉམས་རྟགས་རྣམས་བྱུང་པས། ཁོ་ཚིག་པ་ཟོས་ཏེ། བླ་མ་དང་ཆོས་གཉིས་ཀ་ལ་ཡང་ཡང་སྨད་པས། ཇི་ཞིག་ནས་ཉམས་བརྟགས་རྣམས་རྒྱུན་ཆད། བཤང་གཅི་ཁ་ནས་འདོན་པའི་ནད་བྱུང་བས་ཤི ཁོས་བྱེད་ལུགས་དེ་ལ་འཆི་ལུགས་དེ་ཙམ་གཅིག་འོས། ཤི་ནས་ཀྱང་དམྱལ་བར་སྐྱེས་ཡོད་ཡོང་།
དེས་ན་ཚིགས་བཅད་དང་པོས་ཇི་སྲིད་བརྟན་པ་ཐོབ་ཐོབ་ཀྱི་བར་སྡིག་གྲོགས་སྤང་བར་བསྟན་ནས། གཉིས་པས་དགེ་བའི་བཤེས་གཉེན་བསྟེན་དགོས་པར་བསྟན། རྒོད་ཚང་པའི་གསུང་གིས་ལས་དང་པོ་པས་ཆོས་རྒྱུད་མི་གཅིག་པའི་མི་དང་ལྷན་ཅིག་འགྲོགས་སུ་མི་རུང་གསུངས་ཏེ་གདམ་ངག་ཟབ་གསུང་། དཔའ་བོ་རིམ་པ་བདག་བྱིན་རླབས་པ་ཡི། ། རིམ་པ་དག་ཀྱང་ཐར་པའི་ལམ་མ་ཡིན། ། ཞེས་པར། བྲམ་ཟེ་ཙ་ན་ཀྵཿཞེས་བྱ་བས་གཤིན་རྗེའི་གཤེད་ཀྱི་ཞལ་མཐོང་གྲུབ་པ་ཐོབ་ཀྱང་སེམས་ཅན་དུ་མ་ལ་གནོད་པའི་དྲག་ལས་བྱས་པས་དམྱལ་བར་སྐྱེས། དེར་གཤིན་རྗེའི་གཤེད་ཀྱི་ཐུགས་རྗེ་ལས་དམྱལ་བ་ལས་ཐར་ནས་ཡི་དྭགས་སུ་སྐྱེས། དེ་ལས་ཐར་ནས་ད་ལྟ་ཀླུ་གདུག་པར་སྐྱེས་སོ་ཞེས་འཇམ་དཔལ་རྩ་རྒྱུད་ནས་བཤད། གཞན་ཡང་བྲམ་ཟེ་མཆོག་སྲེད་དང་།
བོད་དུ་གཉན་ཆུང་ལོ་ཙཱ་དང་། ཕ་ནག་པོ་རོ་ཟན་གྱི་གཏམ་རྒྱུད་ལྟ་བུའོ་གསུང་། མདོར་བསྡུས་གསུམ་པར། ཁྱབ་འཇུག་སྦས་པ་ཞེས་པར། འདིས་ཁ་ཆེར་བྱོན། ལྷ་ཁང་དང་རྡོའི་མཆོད་རྟེན་ཆེན་པོ་བཞེངས་ཆོས་གསུངས། རྒྱ་ནག་ཏུ་བྱོན་ཕག་མོ་ལྷ་བཅུ་གསུམ་མའི་སྒྲུབ་ཐབས་མཛད་དེ་བོད་དུའང་འགྱུར་གསུངས། སྤྱིར་དཔལ་དུས་ཀྱི་འཁོར་ལོ་འདི་རྒྱ་གར་དུ་བྱོན་པ་བས་རྒྱ་ནག་ཏུ་བྱོན་པ་སྔ། པཎ་ཆེན་ཤཱཀྱ་ཤྲཱིས་སོལ་ནག་ཐང་ཆེན་དུ་རྩིས་གཞི་མཛད་པའི་དུས་ན་རྒྱ་གར་དུ་དུས་འཁོར་བྱོན་ནས་དྲུག་ཅུ་སྐོར་གསུམ་སོང་། ལང་ཀར་གཤེགས་པའི་མདོའི་འགྲེལ་པ་སྙིང་པོའི་རྒྱན་ཞེས་བྱ་བ་རྒྱ་ནག་གི་མཁན་པོ་ཞིག་གིས་མཛད་པ་བསམ་ཡས་རྒྱལ་པོའི་དུས་སུ་འགྱུར་བ།
འགྱུར་བཟང་པོ་ཞིག་ཡོད་དེ་ན་འགྲེལ་ཆེན་གྱི་ལུང་དྲངས་པ་ཡོད་དེ། ད་ལྟ་རྒྱུད་འགྲེལ་ན་བཞུགས་པ་ཇི་ལྟ་བ་བཞིན་དྲངས་འདུག་གསུང་། གྲགས་པ་རིགས་ལྡན་དེ་ནས་སླར། ། ཞེས་པར་སྔར་གྱི་རིགས་ལྡན་གྲགས་པ་དེ་ཉིད་སླར་ཡང་མཐའ་ཡས་རྣམ་རྒྱལ་དེའི་སྲས་རིགས་ལྡན་དྲག་པོར་སྐུ་འཁྲུངས་པ་ཡིན་ཏེ་སྨྲ་མཁས་ཞེས་གསུངས་པའི་ཕྱིར་རོ། ། རྟ་མཆོག་ཏིང་ངེ་འཛིན་ཞེས་པར། རྡོའི་རྟ་ཆིབས་ཉི་ཟེར་གྱི་གདུང་རྣམས་གསུང་། མ་ལ་ཡའི་སྐྱེད་མོས་ཚལ་ཏེ་རྒྱར་དཔག་ཚད་བཅུ་གཉིས་པ་ཞེས་པར། འདིས་ཁ་ཅིག་དཔག་ཚད་ལྔ་བཅུར་འདོད་པ་བཀག་གོ་གསུང་། ལྷ་དང་ལྷ་མོའི་བདག་ཉིད་ཡོངས་སུ་གྲུབ་པ་ཞེས་པའི་སྐབས་སུ། ཁ་ཅིག་ལྷ་རང་དུ་ཡོད་ཟེར་ཏེ།
འཇིག་རྟེན་མཐུན་འཇུག་དགོས་པ་རིན་ཆེན་ལས་གྲུབ་པའི་གཟུགས་བརྙན་ཡིན་མཆི་གསུང་། ཀླ་ཀློའི་ལྷ་བི་ཤི་མི་ལླཱའི་སྔགས་ཀྱིས། ཞེས་པར། མཁན་པོ་ས་དམར་བ་ན་རེ། བི་ཤི་མི་ལླཱ་མ་དག་པ་འདྲ། ཁོ་པ་པིཥྨནྟ་བླཱ་ཟེར་གྱིན་འདུག་ཟེར་གསུང་། རྒྱུད་ཀྱི་རྒྱལ་པོ་ལས་ཕྱུང་བ་ཞེས་པར། ལེའུ་གཅིག་ལོགས་སུ་ཕྱུང་བ་ལྟ་བུ་མིན་གྱི་ཚིག་བསྡུས་ནས་དོན་མ་ཚང་བ་མེད་པར་ཕྱུང་བའོ། ། གསུང་ངོ་། མདོར་བསྡུས་བཞི་པར།
དགོངས་པའི་སྐད་དེ་དེ་བཞིན་མིན། ། ཞེས་པ་སྒྲ་མཐའ་ལ་བརྟན་པ་སྟེ། དོན་ཆོས་ཀྱི་དེ་ཉིད་ཟབ་མོ་གཅིག་ཉིད། སྐལ་ལྡན་དབང་རྣོན་ལ་དགོངས་པ་ཅན་ཏེ་འགལ་བའི་ཚིག་གིས་བསྟན། སྐལ་ལྡན་དབང་རྟུལ་ལ་དགོངས་མིན་གྱི་དྲང་པོར་བསྟན་པས་དོན་གཅིག་སྒྲ་ཐ་དད་པས་སོ། ། ཇི་བཞིན་སྒྲ་དང་དེ་བཞིན་མིན། ། ཞེས་པ་སྒྲ་དོན་གཉིས་ཀ་ལ་བརྟན་པ་སྟེ། བསྟན་བྱའི་དོན་ཡང་ཐ་དད་སྟོན་བྱེད་ཀྱི་སྒྲ་ཡང་ཐ་དད་པས་སོ། ། དྲང་བའི་དོན་ཡང་ངེས་དོན་ཏེ། ། ཞེས་པ་ནི་དོན་མཐའ་ལ་བརྟེན་པ་སྟེ་ཚིག་གཅིག་ལ་དོན་གྱི་བཤད་པ་གཉིས་ཡོད་པས་སོ་གསུང་།
རིགས་བཞི་རྣམས་ཀྱི་མཉན་པར་བྱའི། ། ཞེས་པར། དེ་རྣམས་ལ་མཉན་པའི་དབང་ཡོད་ཀྱི་བསླབ་ཅིང་བཤད་པར་མི་དབང་ལོ་གསུང་། མདོར་བསྡུས་ལྔ་པར། མཛད་པ་དང་བཞི་ངེས་པར་བྱམས་པས་གསུངས་པ། ཞེས་པར། མཛད་པའི་སྐད་དོད་ཀཱརྒྱ་ཞེས་པ་ཀཱ་ཡ་དང་འཁྲུལ་ནས་སྐུ་བཞི་རུ་ལ་ལས་བསྒྱུར་པ་ཡང་ཡོད་ཡོང་པར་འདུག རྭ་འགྱུར་ན་བདེ་མོ་མིན་པ་གཅིག་ཡོད། དེ་ལ་བརྟེན་ནས་མཁན་པོ་སྤྱི་བོ་ལྷས་པས་དུས་འཁོར་འགྲེལ་པ་བྱེད་མཁན་སྤྱན་རས་གཟིགས་ཨེ་ཡིན་ཐེ་ཚོམ་ཟ་ཟེར་ཏེ་འགྱུར་ཉེས་ལ་བལྟས་པས་ལན་གསུང་། ཀ་ཡིག་གསལ་བྱེད་ཐམས་ཅད་ཀྱི་གཙོ་བོར་རིག་པར་བྱ་སྟེ་དང་པོར་བསྟན་པའི་རྡུལ་གྱི་ངོ་བོ་ཉིད་ཡིན་པའི་ཕྱིར།
ཞེས་པར་ཀ་ཡིག་རྡུལ་གྱི་ངོ་བོ་ཡིན་པའི་རྒྱུ་མཚན། ཨརྐ་ཉ་མ་ལ་འཇུག་ཅིང་། རི་ཏུཀ་ཟླ་མཚན་ལ་འཇུག་པས་ཀ་ཡིག་རྡུལ་གྱི་ངོ་བོ་ཡིན་པའམ། ཡང་ན་རྡུལ་ནི་བསྡུད་བྱ་ཡིན་ཞིང་། བསྡུད་རིམ་གྱི་གྲལ་མགོ་ཀ་ཡིག་ནས་རྩོམ་པས་ཀ་ཡིག་རྡུལ་གྱི་ངོ་བོ་ཡིན་ཟེར་དགོས། ཀ་ལ་སོགས་པ་ཟེར་ན་འབྲུ་མནན་པ་བླ་བ་ཡིན་ཏེ། ཀ་ཡིག་ཅེས་འབྱུང་ཅུང་དཀའ་བར་གདའ་གསུང་། བསོད་ནམས་ཀྱི་ཚོགས་དང་དཀྱིལ་འཁོར་གྱི་འཁོར་ལོའི་གཟུགས་བསྒོམས་པའི་སྟོབས་དང་ཞེས་པར་དཀྱིལ་འཁོར་གྱི་འཁོར་ལོའི་གཟུགས་བསྒོམས་པའི་སྟོབས་དཀྱིལ་འཁོར་རྒྱལ་མཆོག་དང་ལས་རྒྱལ་མཆོག་ལ་ངོས་བཟུང་ནས་བྱིན་གྱིས་བརླབས་པ་སྒོམ་པ་ཕྲ་ཐིག་གི་རྣལ་འབྱོར་འདི་པའི་ལུགས་ཀྱི་བསྐྱེད་རིམ་རྒྱུད་དེ་གཞན་རྫོགས་རིམ་དུའང་བཤད་པའི་བསྐྱེད་མ་རྫོགས་དེ་ལ་ངོས་བཟུང་། དཔལ་བོའི་རིམ་པ་ལྷ་དྲག་པོ་བསྒོམ་པ། བྱིན་གྱིས་བརླབས་པའི་རིམ་པ་ལྷ་ཞི་བ་བསྒོམ་པའོ་གསུང་ངོ་། །
མདོར་བསྡུས་དྲུག་པར། དེ་ནི་མུ་སྟེགས་གཞུག་པའི་ཕྱིར་རང་བཞིན་དང་སྐྱེས་བུ་བརྗོད་དོ། ། ཞེས་པར་མུ་སྟེགས་གཞུག་པའི་ཕྱིར་ཁོ་དང་དོན་མི་གཅིག་ཀྱང་ཐ་སྙད་མཐུན་པར་བསྟན་པ་མང་པོ་ཡོད། ཉི་མའི་ཤིང་རྟ་དེ་གྲངས་ཅན་པ་ཡིན་པ་འདྲ། འདིར་གྲངས་ཅན་དང་ཐ་སྙད་མཐུན་པར་བསྟན་པ་མང་བས་གསུང་། ཕྱི་ལུས་དང་གཞན་ལ་ཡང་ཉི་ཤུ་རྩ་ལྔའི་བདག་ཉིད་གྲུབ་སྟེ། ཞེས་པར། ཉི་ཤུ་རྩ་ལྔ་ཕྱི་ནང་གཞན་གསུམ་ལ་སྦྱར་ནས་འཆད་པ་ལ། ནང་ལ་སྦྱར་ན། རྩ་བའི་རང་བཞིན་སེམས་ཅན་གྱི་བཞི་པའི་གནས་སྐབས་སྐྱེད་བྱེད་ཁུ་བ་ནམ་མཁའི་ཁམས་ནས་མཆོག་གི་དབང་པོའི་བར་ཉེར་བཞི་རང་བཞིན་རྣམ་འགྱུར་ཉེར་བཞིའོ། །
ཕྱི་ལ་སྦྱར་ན་ཁམས་ལྔ་ནས་རོ་དྲུག་གི་བར་ཉེར་བཞིའོ། ། རྩ་ལྔ་པ་ཤེས་རིག་ནི་དེ་རྣམས་ཀྱི་རང་བཞིན་རྣམ་ཀུན་མཆོག་ལྡན་གྱི་སྟོང་ཉིད་གདོད་མ་ནས་འོད་གསལ་བ་ནང་ལེ་ནས་བཤད། གཞན་ལ་གཙོ་བོའི་ཕྱག་མཚན་ཉེར་བཞི་ཉེར་ལྔ་པ་ཤེས་རིག་ནི་གཙོ་བོ་བཅོམ་ལྡན་འདས་སོ་གསུང་། མཆོག་མཐའ་དགའ་བྲལ་དང་པོ་ཅན། ། ཞེས་པ་ལ། ལྷན་ཅིག་སྐྱེས་དགའ་དེ་མཆོག་དགའི་མཐའ་ན་ཡོད་དེ། འོན་ཀྱང་དགའ་བྲལ་ཁོང་ནའི་དང་པོར་ཡོད་པ་ཅན་ནོ། ། ཞེས་བཤད་པ་རྣམས་གསལ་པོ་མཛད་པས་ནཱ་རོ་པ་དབང་ལ་འཁྲུལ་པ་རང་མེད། མཻ་ཏྲི་པའི་གཞུང་ནས་འདིའི་ཆོས་སྐད་བག་རེ་འབྱུང་པ་ལ་དཔགས་ན་མར་པ་ལོ་ཙཱ་བས་ནཱ་རོ་མཻ་ཏྲི་གཉིས་ཀ་ལ་མཉན་པའི་གསུང་བགྲོས་ནོར་བ་འདྲ་གསུང་། འདིའི་སྐབས་སུ་དྲངས་པའི་ལུང་ན།
གཞན་གྱི་ནོར་དང་ཆུང་མ་ལ། ། སྲེད་སྐྱེད་ནས་ནི་དམྱལ་བར་གཏོང་། ། ཞེས་པར། རུ་མཚམས་སུ། བླ་མ་ཁང་གསར་བ་ཀུན་སྤངས་ཆེན་པོ་དེ་ཡིན་ཟེར་བའི་བླ་མ་བརྫུན་ཆེན་པོ་གཅིག་བྱུང་སྟེ་ཁོ་ཡོན་བདག་མོ་ལ་ལོག་པར་འཇུག་པའི་སྙད་ལ་ཁོ་ཕུག་གཅིག་ཏུ་བསྡད་ནས་ཐམས་ཅད་གོས་ཕུད་ལ་དབང་ཞུ་རུ་ཤོག ཡོན་བདག་མོ་ཀ་རུ་འཛིན་པ་ཡང་དོར་མ་ཕུད་ལ་དབང་ཞུ་རུ་ཤོག་ཟེར་ལོ་གསུང་། འཕགས་པའི་ཡུལ་གང་དུ་མཁས་པའི་མངོན་པའི་ང་རྒྱལ་གྱིས་གླེགས་བམ་མཐོང་ནས་དབང་བསྐུར་མེད་པར་རྡོ་རྗེ་ཐེག་པ་སྟོན་པར་བྱེད། ཅེས་པར་པཎྜི་ཏ་ཨུ་མཱ་པ་ཏི་བོད་དུ་འགྲོ་འདོད་པ་ན། ཁམས་པ་དགེ་འདུན་བཟང་པོས་གདན་དྲངས་པས་ཁོང་གི་སློབ་མ་མུ་སྟེགས་པ་རྣམས་ཀྱིས་མཐུ་བཏང་བས་བལ་པོར་མ་སླེབ་ཙམ་དུ་དགེ་འདུན་བཟང་པོ་ཤི་ནས་ཡང་ཕར་ལོག མཁན་ཆེན་ཐར་པ་ལོ་ཙཱ་བས་ཏི་ར་ཧོ་ཏིར་བྱོན་ནས་ཨུ་མཱ་པ་ཏི་ལ་ཆ་རོག་གཅིག་ཕྱག་རྟེན་བྱས་ནས་མཇལ།
ཅི་ཤེས་ཟེར། ཚད་མ་རྣམ་ངེས་ཤེས་བྱས་པས། དཔེ་ག་རེ་ཟེར། དཔེ་བསྟན་པས་སྔར་དཔེ་མཐོང་མ་མྱོང་ཡང་རྩལ་གྱིས་བཤད་པ་བྱས་བྱུང་། བརྩེ་བས་དེའི་ལུགས་ཞེས་པའི་དེའི་ལུགས་ཀྱི་སྐད་དོད་ཏནྣཱི་ཏ་བུད་མེད་ཀྱི་ཚང་ར་ལ་འཇུག་པའི་སྐབས་ཡོད་པས་དེའི་བཤད་པ་བྱས་བྱུང་། དེ་ནོར་བྱས་ནས་སྐྱེ་འདྲང་བྱས་པས་ལེགས་པར་ཐུལ་གསུང་། ཕྱིས་ཤབ་རིང་གིས་གདན་དྲངས་ནས་བལ་པོར་བྱོན། ཁྱོད་ཀྱི་སྒྲ་འདི་གཅིག་པུས་བོད་མི་ཐུལ། དབང་བསྐུར་འདྲའང་ཞུས་པ་དྲག བཙུན་པ་གཅིག་ཀྱང་བྱས་པ་དྲག་བྱས་པས།
ཨ་བྷི་ཥེ་ཀྟ་ཀུ་ཀུ་ར་གུ་ཎ་ཧོ་ཟེར། བཙུན་པ་བྱ་དགོས་པ་བདེན་ཟེར་ནས་བྲག་ཕུག་གཅིག་ན་ཐུབ་པའི་རྡོ་སྐུ་བྱིན་རླབས་ཅན་གཅིག་ཡོད་པའི་དྲུང་དུ་སྡོམ་པ་བླངས་པས། ཐང་བི་ཧར་གྱི་དགེ་འདུན་རྣམས་ཀྱིས་འདི་རང་རྟགས་རང་གིས་བླངས་པ་ཡིན་ཟེར་ནས་གྲལ་དུ་མ་བཅུག དེར་ཐང་བི་ཧར་གྱི་མཁན་པོ་ལ་དགེ་ཚུལ་ཞིག་ཞུས། དེའི་དུས་སུ་བལ་པོ་ན་རཱ་མ་ཨཱ་ཙརྻ་བྱ་བའི་མཁས་པ་ཞིག་དང་། མ་ད་ན་ཨཱ་ཙརྻ་བྱ་བའི་སྔགས་པ་གྲོང་ཆོག་པ་གཅིག་ཡོད་པ་ལ་བོད་ལ་སོགས་པའི་སློབ་མ་དུ་མ་བྱུང་། ཁོང་ལ་མ་བྱུང་བས་དེར་མ་ད་ནའི་ཕ་རྒན་པོ་གཅིག་འདུག་པ་ལ་དབང་བསྐུར་གཅིག་གཉིས་ཞུས་ཏེ། ཕྱིས་མུརྒ་ཧོ་ཟེར་ནས་བླ་མ་དང་མཁན་པོ་ལ་ཕྱག་མི་འཚལ། བོད་དུ་སླེབས་ནས་ངས་དབང་ཐམས་ཅད་ཨ་ཡ་ལ་ཐོབ་ཟེར་ཁོའི་ཕ་མུ་སྟེགས་རྒན་པོ་གཅིག་ལ་དབང་བསྐུར་ག་ལ་ཡོད་གསུང་། རང་བྱིན་གྱིས་བརླབས་པའི་རིམ་པ་ཡང་བླ་མ་བརྒྱུད་པའི་རིམ་པས་འོངས་པ་མ་ཡིན་པ་བཞིན་ནོ། །
ཞེས་པར། བང་སོ་འདག་ཆར་བས་ཨེ་རུ་ཆོས་རྗེ་རིན་རྩེ་ལ། སྦྱོར་དྲུག་དང་རྒྱུད་འགྲེལ་ཐོབ་ཙམ་མཛད་ནས་རྒྱུད་འགྲེལ་ལ་བལྟ་རྟོག་མཛད་ཅིང་བསྒོམས་པས་གྲུབ་པ་ཐོབ་ནས་རི་ཕཾ་ཀ་ཚུ་ཀ་ལ་ཕར་འཕུར་ཚུར་འཕུར་བྱེད་ནང་དུ་ཡོང་ཙ་ན་བྲང་ཁང་གི་ལོགས་ལ་ཕར་ཐིམ་གྱིས་གཤེགས་པའི་བགྲོས་གསུངས། མདོར་བསྡུས་བདུན་པར། ཞེས་པ་ཉིན་མོ་སྟེ་བསམ་པའི་དབྱེ་བས་ཐབས། ཞེས་སོགས་སུ། ལུས་བསམ་ཟེར་བ་འདི་དུས་འཁོར་བའི་རྫོང་ཡིན་ཏེ། སྐབས་དོན་རང་གི་ངོ་བོས་བཞག་པ་ལུས། ལྟོས་ནས་བཞག་པ་བསམ་པ་ཡིན་གསུངས། མདོར་བསྡུས་བརྒྱད་པའི་སྐབས་སུ།
དེའི་ཕྱིར་ཚད་འདི་ལ་སངས་རྒྱས་པའི་མཛོད་མཐོང་ནས་འཁྲུལ་པ་འདི་མི་བྱ་སྟེ་ཞེས་པར། ཁ་ཅིག་བྱེ་བྲག་ཏུ་བཤད་མཛོད་ལ་ཟེར་བ་མི་འཐད་དེ། སློབ་དཔོན་འདུས་བཟང་གིས་བྱེ་བྲག་ཏུ་བཤད་མཚོ་ཞེས་གསུངས་པའང་རྒྱ་མཚོ་ཞེས་གཟུགས་ཅན་གྱི་རྒྱན་དུ་སྦྱར་བ་ཡིན་གྱི། མིང་བྱེ་བྲག་ཏུ་བཤད་པ་རང་ཡིན། དེས་ན་སློབ་དཔོན་དབྱིག་གཉེན་གྱིས་མཛད་པའི་མཛོད་ལ་ཟེར་དགོས། འོ་ན་དེ་དུས་ན་མཛོད་མེད་དོ་ཞེ་ན། སྐྱོན་མེད་དུས་གསུམ་མཁྱེན་པས་མ་འོངས་པ་ལུང་སྟོན་པའི་དབང་དུ་མཛད་ནས་གསུངས་པས་མི་འགལ། དཔེར་ན་རྒྱུད་ཕྱི་མར། མ་འོངས་པ་ན་འབྱུང་པ་མང་པོ་ལུང་བསྟན་པ་དང་། འཕགས་པ་ཀླུ་སྒྲུབ་ཀྱིས་མཛད་པའི་མདོར་བྱས་ཀྱི་མཆོད་བརྗོད་ངོ་བོ་ཉིད་སྐུའི་བསྟོད་པ་དང་།
སྐུ་གསུམ་གྱི་བསྟོད་པ་ཆོས་སྐུ་སོགས་ཀྱི་བསྟོད་པར་སྦྱར་ཏེ་ལུང་དྲངས་པ་བཞིན་ནོ་གསུངས། དེ་ནས་གདོང་ལ་ལྔ་བཅུ་ལྷུན་པོའི་གདོང་དང་། ཞེས་པར། ནམ་མཁའི་ཁམས་གཟུགས་ཁམས་ཀྱི་གནས་གཞན་ཡོད་པ་དེ་ལ་ཟེར་གྱི་གཞན་ལྷུན་པོ་ལ་གདོང་དང་མགྲིན་པ་མེད་གསུངས། དེའི་ཕྱི་རོལ་སྟོང་པ་གཅིག་པུ་སྲིད་པ་གསུམ་བྲལ་ཡོན་ཏན་མེད་ཅིང་དེ་ཉིད་ཀྱིས་དམན། ཞེས་སོགས་ཀྱི་སྐབས་སུ། དེའི་ཕྱི་རོལ་ནི་གོང་དུ་བཤད་པའི་འཇིག་རྟེན་གྱི་ཁམས་དཔག་ཚད་འབུམ་ཕྲག་བཞི་པོ་དེའི་ཕྱི་རོལ་ལོ། ། སྟོང་པ་གཅིག་པུ་ནི་རྡུལ་ཕྲན་ཕན་ཚུན་མ་འབྱར་བ། ཁམས་ལྔ་པ་ཞེས་པ་ས་ཆུ་མེ་རླུང་ནམ་མཁའི་ཁམས་རྣམས་ཀྱི་རྡུལ་ཕྲན་ཚང་བ་མ་འབྱར་མ་འདྲེས་པར་གནས་པ། སྲིད་པ་གསུམ་བྲལ་ཞེས་པ་ནི་གནས་དེ་དག་སེམས་ཅན་གྱིས་མ་བཟུང་བས་ཁམས་གསུམ་གང་ཡང་མིན་པས་སོ། །
ཡོན་ཏན་མེད་ཅེས་པ་ནི་དྲི་ལ་སོགས་པའི་ཡོན་ཏན་མེད་པས་འཇིག་རྟེན་གྱི་ཁམས་ཆགས་པའི་དུས་སུའང་སྟོང་པ་གཅིག་པུ་བའི་རྡུལ་ཕྲན་དེ་དག་ཕན་ཚུན་འབྱར་བའི་ནུས་པ་མེད་པའོ། ། དེ་ཉིད་ཀྱིས་དམན་པའི་སྟོང་པ་གཅིག་བུའི་རྡུལ་དེ་རྣམས་ལ་སའི་དེ་ཉིད་སྲ་བ་སོགས་མེད་པའོ། ། ནམ་མཁའ་ནི་མ་ཡིན་ཏེ་ཞེས་པ་ནམ་མཁའ་ནི་ཀུན་ལ་ཁྱབ་ཅིང་ངོ་བོ་ཡང་ནམ་མཁའི་རྡུལ་ཕྲན་མ་གཏོགས་མེད་པ་ཡིན་ལ། སྟོང་པ་གཅིག་པུ་བ་ནི་ཀུན་ལ་མ་ཁྱབ་ཅིང་ངོ་བོ་འབྱུང་བ་ལྔ་ཀའི་རྡུལ་ཕྲན་ཡོད་པས་ནམ་མཁའ་དང་སྟོང་པ་གཅིག་པུ་བ་མི་འདྲ། འོ་ན་སྟོང་པ་གཅིག་པུ་བའི་ཚད་ཇི་ཙམ་ཞེ་ན། ཚད་དངོས་སུ་གསལ་བར་གསུངས་པ་མི་སྣང་། ཡེ་ལེར་སྡོམ་ཆེན་གྱི་སྐབས་ནས་འཇིག་རྟེན་གྱི་ཁམས་འབུམ་ཕྲག་ལྔར་གསུངས་པའི་ནམ་མཁའ་འབུམ་ཕྲག་གཅིག་ཏུ་གསུངས་པས་དེ་དང་སྦྱར་དགོས་སམ་སྙམ། དེ་ནང་ལུས་ལ་སྦྱར་ན་མ་ཟིན་པའི་ཕུང་པོའི་སྐྲ་དང་སེན་མོ་ལ་སྦྱར། གཞན་དཀྱིལ་འཁོར་ལ་དག་པར་རིམ་པ་གསུམ་སྦྱར་བའི་ཕྱི་མ་གཉིས་ཀྱི་ཚངས་ཐིག་ཟད་མཚམས་ནས་རྟ་བབས་ཀྱི་རྩེ་མོའི་བར་གྱི་གནས་དང་ཕྱིའི་འོད་ཟེར་ཕྲེང་བའི་གནས་ཀྱི་ས་ལ་སྦྱར་དགོས་སམ་སྙམ་གསུངས། དེ་ལྟར་ན་གཟུགས་ཅན་རྣམས་ཀྱི་བསྐལ་པ་བཅུ་དྲུག་སྟེ།
ཞེས་པར། འོ་ན་གཟུགས་མེད་པ་ལས་ཚེ་རིང་བར་འགྱུར་རོ་ཞེ་ན། སྐྱོན་མེད་དེ་གཟུགས་མེད་ལ་བསྐལ་ཆེན་བཞི་ལ་སོགས་པ་ཡོད་ལ། གཟུགས་ཁམས་པ་ལ་བསྐལ་པ་འབྲིང་པོ་བཅུ་དྲུག་སོགས་ལས་མེད་པས་སོ་ཞེས་འགྲེལ་ཆུང་པདྨ་ཅན་ལས་བཤད་གསུངས། དེ་ལྟར་འཁོར་ལོ་གཉིས་ཀ་ཡོངས་སུ་འཁོར་བས་སྐྱེས་བུ་གཉིས་ཀའི་ཚེ་ཟླ་བ་གཉིས་དང་དུས་གཅིག་གོ ། ཞེས་པར། ཕྱིའི་ཆུ་ཚོད་དང་ནང་གི་དབུགས་ཆོས་མཐུན་པར་འཕོ་ཆེན་གཉིས་ལ་དབུགས་སུམ་སྟོང་དྲུག་བརྒྱ། དེ་ནང་གི་ཟླ་བ་གཉིས། ལོ་གཅིག་ལ་དུས་དྲུག་ཏུ་བྱས་པའི་དུས་གཅིག ཕྱིར་དུས་སྦྱོར་གཉིས་སུ་འགྱུར།
ཕྱི་རུ་ཆུ་ཚོད་སུམ་སྟོང་དྲུག་བརྒྱས་ཕྱིའི་ཟླ་བ་གཉིས་དང་། ལོ་གཅིག་ལ་དུས་དྲུག་ཏུ་བྱས་པའི་དུས་གཅིག་ཏུ་འགྱུར། དེ་ལྟ་བུ་དེ་ལུས་སྐྱེས་ནས་གཙོ་བོའི་བར་ཀུན་ལ་འགྲེའོ། ། དཀྱིལ་འཁོར་ལྔ་ལ་གཟའ་ཐམས་ཅད་རང་རང་གི་སྐྱེས་པའི་གནས་སྟོང་པ་ལ་འཇུག་གོ ། ཞེས་པར། དུས་བཞི་ཆེན་པོའི་ལོ་གྲངས་ཀྱི་ཕྱེད་ལ་གཙོ་བོའི་དཀྱིལ་འཁོར་ལྔ། དུས་བཞི་ཆེན་པོའི་ལོ་གྲངས་དང་གཙོ་བོའི་དཀྱིལ་འཁོར་བཅུའི་དབུགས་གྲངས་མཉམ་པ་ནི་གཙོ་བོ་ཆུང་བ་ཡིན། མིའི་ལོ་སྟོང་ཉིས་བརྒྱ་ལ་གཙོ་བོ་ཆུང་བའི་དབུགས་གཅིག་འོང་། གོང་འདིར་མི་ལོ་ཉི་ཁྲི་ཆིག་སྟོང་དྲུག་བརྒྱ་ལ་གཙོ་བོའི་དབུགས་གཅིག་ཏུ་བྱས་པ་ནི་གཙོ་བོ་ཆེ་བ་འདུ་ཤེས་མེད་མིན་སྐྱེ་མཆེད་པའོ་གསུངས། མདོར་བསྡུས་འདི་སླ་ཤོས་ཡིན་གསུང་ངོ་། །
མདོར་བསྡུས་དགུ་པར། གཉིས་བསྲེས་ཞེས་པ་ནི་བྱེད་པ་ལ་ལྟོས་པ་བསྲེས་པའོ། ། ཞེས་པར། སྙེ་མདོ་བ་འདི་བྱེད་རྩིས་སུ་འདོད་པ་མི་འཐད་གསུང་། འདིར་སྟེང་དུ་སྐར་མའི་ཚོགས་དང་འོག་ཏུ་སྐར་མའི་ཆུ་ཚོད་ཀྱི་ཚོགས་སོ། ། ཞེས་པར། འདི་དགོད་བྲོ་བ་གཅིག་ཡོད་དེ། ཡང་ན་འདི་ནས་བཤད་པའི་རྩིས་འདི་མི་བདེན་ཟེར་དགོས་ཏེ་གཟས་འཛིན་སོགས་ཀྱིས་གསལ་བར་སྟོན། བདེན་ན་དཔྱིད་ཐའི་ཟླ་བ་སྐར་མ་རྒྱལ་གྱིས་ཉ་བ་ཡང་མདོ་ནས་བཤད་པ་ཡང་ཡོད་གསུང་། ཚོགས་ཀྱི་གནས་སུ་གཉིས་སྦྱིན་པར་བྱ་བར་འགྱུར།
ཞེས་པར། ཡང་གི་སྒྲས་ཆ་ཤས་སུ་གཅིག་སྦྱིན་ནོ་ཞེས་པ་རྒྱ་དཔེ་ལ་ལ་ན་དཀྱུས་ལའང་འདུག་གསུང་། སུམ་ཅུའི་ཆས་ཐོབ་ཟླ་ལོངས་སྤྱོད། ། ཅེས་པར། ཤོང་པས་འདིའི་དཀྱིལ་འཁོར་ཚོལ་བའི་འབད་པ་མ་མཛད། སྒྲ་ཚད་པས་འབད་པ་ཆེན་པོ་མཛད་འདུག་སྟེ་ལྷག་མང་པོ་ལས་པས་རྣམ་པར་དག་པ་མ་རྙེད། པཎ་ཆེན་བི་བྷུ་ཏིས་ཀྱང་འབད་པ་མཛད་དེ། ཞག་ཉེར་བདུན་དང་ཆུ་ཚོད་བརྒྱ་ལས་མ་རྙེད། འདི་གཞན་དང་མི་འདྲ། གཞན་ལ་དཀྱིལ་འཁོར་གྱི་རྟག་པའི་ལོངས་སྤྱོད་ཚོལ་བ་ཡིན་ཏེ།
འདི་རྟག་པའི་ལོངས་སྤྱོད་ཐོག་མར་བཙལ་ནས་དེས་དཀྱིལ་འཁོར་ཚོལ་བ་གཅིག་བྱུང་གསུང་། ལོངས་སྤྱོད་ཀྱིས་ནི་ཆུ་ཚོད་བསྒྱུར་ལས། ཞེས་པར་འདིར་ཡང་ཆུ་ཚོད་ཟེར་ཡང་སྲང་དབུགས་ཆ་ཡང་བསྒྱུར་དགོས་སོ་གསུང་། ལན་ཚའི་རྒྱ་མཚོ་འགོང་ནས་ཉིན་མོར་བྱེད་པ་དག་ནི་ལྷོ་རུ་མེ་ཡི་བར་དུ་འགྲོ་བར་བྱེད། ། ཅེས་པར། འདིར་ཡང་གདུང་བྱེད་འགྲོ་བར་བྱེད་དགོས། ཡེ་ལེའི་གོ་སླའི་སྐབས་སུ། ཉི་མ་ལྷོར་ཆུའི་དཀྱིལ་འཁོར་གྱི་བཞི་གསུམ་གྱི་བར། བྱང་དུ་སའི་དཀྱིལ་འཁོར་གྱི་ཕྱེད་ཀེ་ལ་ཤའི་ཐད་ཀའི་བར་དཔག་ཚད་སྟོང་ཕྲག་ལྔ་བཅུའི་བར་ལ་ཕར་འགྲོ་ཚུར་འགྲོ་བྱེད་པར་བཤད་དེ། དེའང་མེའི་བར་དུ་གདུང་བྱེད་འགྲོ་བའི་རྒྱབ་ཏུ་ཡོང་གསུང་།
ལྷུན་པོའི་ལྷོའི་དུམ་བུ་འདིར་ལུག་ལ་ཉི་མ་གནས་པས་དཔྱིད་ཀྱི་དུས་སུ་ས་གའི་ཟླ་བ་བྱེད་དོ། ། མེའི་གཟུར་གྱི་ཕྱེད་གཉིས་པར་སྣྲོན་ཟླ་བ་བྱེད། ཅེས་པར། ཟླ་བ་དེ་ལ་དབྱར་ར་བྱེད་ཟེར་བ་ཡིན་གྱི་དེར་དེའི་ཚེ་སྣྲོན་གྱི་ཉ་ཟེར་བ་མིན་ཏེ། དེའི་ཉ་ལ་ས་ག་དང་འགྲོགས་པས་གསལ། དེ་བཞིན་དུ་ཆུ་སྟོད་སོགས་ལའང་འགྲེ་སྟེ་ཉི་ཟླ་གཡོན་སྐོར་དུ་འགྲོ་ཡང་དུས་གཡས་སྐོར་དུ་ཡོང་བ་ཡིན། འདིར་ཤོང་པས་སྐད་དོད་དང་བསྟུན་ནས་སྐར་མའི་མིང་འདོགས་མཛད། རྭ་འགྱུར་ན་དོན་འགྱུར་དུ་བྱས་ན་དབྱར་ཟླ་ར་བ་བྱེད་དོ་ཞེས་སོགས་སུ་འབྱུང་སྟེ་དེ་འཁྲུལ་གཞི་ཆུང་གསུང་། དུམ་བུ་སོ་སོར་རི་དང་མཉམ་པ་ལྷུན་པོ་ལ་མངོན་དུ་ཕྱོགས་པས་ཉི་མ་བགྲོད་པ་ནི་བྱང་དང་ལྷོ་དག་གོ ། ཞེས་པར་འདི་ལ་བརྟེན་ནས་བླ་མ་དཔལ་ལྡན་པ་གླིང་དུམ་བུ་བཅུ་གཉིས་སུ་ལྷོ་བགྲོད་བྱང་བགྲོད་མཐར་ཐུག་པ་རེ་རྒྱུན་དུ་འབྱུང་བས་དགུན་ཉི་དང་དབྱར་ཉི་མི་བཟློག་པའི་དུས་ཡེ་མེད་གསུང་ངོ་། །
དབུགས་དེ་དག་ལོ་བརྒྱའི་ཉིན་ཞག་སྟོང་ཕྲག་སུམ་ཅུ་རྩ་དྲུག་གིས་བསྒྱུར་བ་དེ་དག་ནི་ལོ་བརྒྱའི་དབུགས་ཀྱི་ཚད་དུ་འགྱུར་རོ། ། ཞེས་སོགས་སུ། ཉི་མའི་ཡེ་ཤེས་ཆ་འབྲིང་དུ་བརྩིས་པ་པོ་ཆོས་ཕྱུང་བས་ཞག་དང་ཟླ་བའི་དྲུག་ཅུ་རྩ་བཞིའི་ཆ་ཕྱུང་བས་ཆུ་ཚོད་ཕྱུང་བ་དགོས་གསུང་། གཙོ་བོའི་དུས་སྦྱོར་གཉིས་གཡོན་དང་གཡས་ཀྱི་རྩའི་དཀྱིལ་འཁོར་ཡང་དག་པར་རྒྱུ་བ་ལས་སོ། ། ཞེས་པར། བླ་མ་ཤེར་སེང་བ་ན་རེ་འདི་ནས་བཤད་པ་འདི་གཙོ་ཆུང་གི་དབང་དུ་བྱས་སྔར་གྱི་གཙོ་ཆེན་གྱི་དབང་དུ་བྱས་གསུང་ངོ་། ། ངེས་པར་ཡོན་ཏན་གྱིས་བསྒྱུར་ཞེས་པར། ཨ་ཨཱ་ཨི་ཨཱི་ཞེས་པའི་ཨ་ཨཱ་གཉིས་པོ་དབྱངས་རང་བྱུང་ཡིན། ཨ་ཨེ་ཨར་ཞེས་པའི་ཨ་ཐུང་ཨེ་རུ་སོང་། ཨེ་ཨར་སོང་།
ཚིག་མཐར་ཡང་ཝ་ལ་སོགས་ཕྱིས་པས་ཨ་བྱུང་བ་ཡིན། ཨ་ཨེ་ཨར་ཞེས་པའི་ཨཱ་རིང་འདི་འཕེལ་བ་ཨེ་རུ་སོང་། ཨེ་ཨ་ཡར་སོང་ཚིག་མཐར་ཡ་ཕྱིས་པས་ཨ་བྱུང་བས་དེ་རྣམས་ཀྱི་ཁྱད་པར་དེ་ཡིན་གསུང་། མདོར་བསྡུས་བཅུ་པར་ཉིན་ཞག་བཅུ་གཉིས་ཀྱི་ཕྱོགས་ཀྱི་དབྱེ་བའོ། ། ཞེས་པར། ཉིན་ཞག་བཅུ་གཉིས་པོ་ཕྱོགས་དང་ཉེ་བས་ཕྱོགས་སུ་གདགས་གསུང་། དེ་བཞིན་དུ་ཉིན་ཞག་བདུན་བཅུ་རྩ་གཉིས་ལ་ཟླ་བ་འཆར་བ་ཡང་དེ་དང་ཉེ་བས་བཏགས་པའོ་གསུང་། འདིར་མི་དགེ་བ་ནི་ལྷ་འཚམས་དང་ཉི་མའོ། ། ཞེས་པར། འདི་ན་དགོད་བྲོ་མོ་ཡོད་དེ།
གཟའ་འདས་པ་དང་ད་ལྟར་བ་གཉིས་གཅིག་གི་འགྲུབ་སྦྱོར་ལ་གཅིག་གི་འཆི་སྦྱོར་ཡོང་བར་གདའ་གསུང་། ཐུན་ཕྱེད་སྒྲ་གཅན་འཆར་བའི་སྐབས་སུ། རེ་གཟའ་སྤེན་པ་ལ་ཡོད་པའི་ཉིན་མོ་སྔ་དྲོའི་ཐུན་བྱེད་ལ་གནོད་སྦྱིན་ལ་གནས་ནས་དེ་ནས་བདེན་བྲལ་དུ་འཇུག་པ་སོགས་བྱེད། དེའི་མཚན་མོ་ཐུན་ཕྱེད་དང་པོ་ལ་དབང་ལྡན་དུ་གནས་ནས་དེའི་མཐར་ཆུ་རུ་འགྲོ་བ་སོགས་བྱེད་ཀྱི་སྒྲ་གཅན་གྱི་སྐལ་བ་ལ་སྤེན་པའི་ཐོབ་སྐལ་ལ་ཕྱེད་དགོས་བྱེད་པ་མ་གཏོགས་ཁོ་རང་ཉིན་ཞག་རངས་པ་ལ་འཇུག་རྒྱུ་མེད་གསུང་། སྒྱོགས་ཀྱི་སྐབས་སུ། གཏོང་བའི་དུས་སུ་རྡོ་བ་སུ་ལ་རེག་པར་འགྱུར། ཞེས་པར། བོད་འཁྲུག་གི་དུས་སུ་སྒྱོགས་བཏེགས་པའི་དུས་ཀྱི་བགྲོས། དཔོན་ཆེན་མོ་དེ་ཀ་ཡོད་དོ། ། ཕུག་རོན་དག་གི་མའི་འཁུན་པ།
བྱེའུ་སྦུ་གུའི་འཆི་ས་དེ་ག་རང་ན་ཞེས་སོགས་གསུང་། ཤིང་རྟའི་སྐབས་སུ་བུག་པ་དེ་དག་ཏུ་འཁོར་ལོའི་རྩིབས་བཅུག་ནས། ཞེས་སོགས་གཞུང་མཐོ་གང་པོ་འདིའི་འབྲུ་མི་ནོན་པར་འདུག འདིའི་གནད་གཅིག་འཁོར་ལོའི་མུ་ཁྱུད་ལ་ལྕགས་ཀྱི་འཁྲུལ་ཤིང་གཡོ་བ་མེད་པ་སྟེ་ཞེས་པ་འདི་ལ་ཡོད་པ་འདྲ་སྟེ་མི་ཤེས་པ་འདུག་གསུང་། ཆུའི་འཁྲུལ་འཁོར་གྱི་སྐབས་སུ། མཉམ་པའི་ས་ལ་གང་དུ་དྲངས་པ་དེར་ནི་འགྲོ་བར་འགྱུར། ཞེས་པར། བར་དུ་གྲོག་པོའམ་རི་ཆུང་ལ་སོགས་པས་ཆོད་ཀྱང་འདྲོངས་པས་ཁྱད་པར་འཕགས་པ་ཡིན་གསུང་། ནང་གི་ལེའུའི་མཆོད་པར་བརྗོད་པའི་སྐབས་སུ། དང་པོའི་སངས་རྒྱས་རྫུ་འཕྲུལ་ཆེ་ལྡན་སྤྱོད་པ་དག་སྟེ་སྐྱོབ་པ་དེ་ལ་ཕྱག་འཚལ་ལོ་ཞེས་པར།
དྲང་དོན་དུ་ཐལ་མོ་སྤྱི་བོར། པུས་མོ་ས་ལ་བཙུགས་ངག་གིས་བསྟོད་པ་བརྗོད། ཡིད་ཀྱི་དོན་བསྒོམ་ཡེ་ཤེས་ཀྱིས་དོན་རྟོགས་པའི་ཚུལ་གྱིས་སོ། ། ངེས་དོན་དུ་རླུང་བཅུ་དབུ་མར་གཅིག་ཏུ་སྦྱར་བ་ནི་ཐལ་མོ་སྦྱར་བ་རླུང་དང་བྱང་སེམས་དཔྲལ་བར་བརྟན་པ་ནི་ཐལ་མོ་སྦྱར་བ་དཔྲལ་བར་བཀོད་པ། དམར་ཆ་གསང་གནས་སུ་བརྟན་པ་ནི་པུས་མོ་ས་ལ་བཙུགས་པ། རླུང་ཕྱིར་མི་འགྲོ་བ་ནི་ངག་གིས་བསྟོད་པ་བརྗོད་པ། བཟུང་བ་གྱེན་དུ་དྲངས་པ་ནི་ཡིད་ཀྱིས་དོན་བསྒོམ་པ། ཕྱག་འཚལ་བའི་ཡུལ་དང་པོའི་སངས་རྒྱས་དང་ཕྱག་འཚལ་བ་པོ་སྤྱན་རས་གཟིགས་ཀྱི་ཡེ་ཤེས་གཉིས་ཆུ་ལ་ཆུ་བཞག་གམ་མར་ལ་མར་བཞག་ལྟར་དབྱེར་མེད་དུ་རྟོགས་པ་ནི་ཡེ་ཤེས་ཀྱི་དོན་རྟོགས་པ་སྟེ། གསང་འདུས་སུ། ཕྱག་འཚལ་འདུད་ཅིང་ཕྱག་འཚལ་འདུད། །
ཕྱག་འཚལ་ཕྱག་འཚལ་ཕྱག་འཚལ་འདུད། ། ཇི་ལྟར་ཆུ་ལ་ཆུ་བཞག་དང་། ། མར་ལ་མར་ནི་རྗེས་ཞུགས་ལྟར། ། རང་གིས་རང་གི་ཡེ་ཤེས་ནི། ། ལེགས་མཐོང་གང་ཡིན་འདིར་ཕྱག་ཡིན། ། ཞེས་གསུངས་པ་བཞིན་ནོ་གསུངས། གསང་བའི་པདྨ་དེ་ལ་ཆུ་ཡིས་བསྡུད་དོ་ཞེས་པར། འདི་དག་མའི་མངལ་གྱིས་ཆུ་སོགས་ཡིན་གསུང་། གསལ་བར་ལྕི་ཞིང་སྲ་བ་ཉིད་བྱེད་དོ། ། ཞེས་པར་འདི་དག་ས་བོན་རང་གི་ས་སོགས་ཀྱི་ཡིན་གསུང་།
རྐང་ལག་གདོང་གི་གནས་ཀྱི་རྒྱུའི་སླད་དུ་གྱེན་དུ་བསྐྱོད་པར་བྱེད་པ་སྟེ། ཞེས་པར། གྱེན་དུ་བསྐྱེད་པ་སྟེ་གྱེན་དུ་རྒྱུ་སོགས་ཀྱི་རླུང་འདི་ནི་ཕྱི་ནང་། ནང་གི་ཕྱིའི་རླུང་། བྱིས་པའི་ལུས་མངལ་དུ་རིམ་པ་བཞིན་སྐྱེད་པར་བྱེད་མཁན་གྱི་རླུང་གཅིག་ཡིན་གྱི། བྱིས་པ་རང་གི་སྙིང་ཁའི་རྩ་བཅུ་ལ་རྒྱུ་བར་བྱེད་པའི་རླུང་ནི་མ་ཡིན། དེས་ན་ཕྱི་འཇིག་རྟེན་གྱི་ཁམས་སྐྱེད་བྱེད་ཀྱི་རླུང་བཅུ་ནི་ཕྱིའི་རླུང་བཅུ་ཡིན། མངལ་དུ་ལུས་བསྐྱེད་པའི་ལས་བྱེད་མཁན་གྱི་རླུང་བཅུ་ནི་ཕྱིའི་ནང་། ནང་གི་ཕྱིའི་རླུང་བཅུ་ཡིན། ནང་སེམས་ཅན་སོ་སོའི་སྙིང་ཁ་ན་བྱེད་པ་བཅུ་ལྡན་གྱི་རླུང་བཅུ་གནས་པ་དེ་ནང་གི་རླུང་བཅུ་ཡིན་གསུངས།
རོ་འཛིན་ཏེ་ལྕེའི་དབང་པོ་སྐྱེད་པའི་སླད་དུ་ཞེས་པར། འདིར་འགྱུར་ཅུང་ཟད་ནོར་བ་ཡིན། ལྕེའི་དབང་པོ་སྐྱེས་པའི་ཕྱིར་སྔར་གྱི་མིག་ལ་སོགས་པ་སྲ་བ་ཉིད་དུ་འགྱུར་ཟེར་དགོས་གསུངས། ཁམས་དང་ཕུང་པོ་རྣམས་རབ་ཏུ་འབྱུང་བ། ཞེས་པར། རུས་པ་ཕྲ་མོ་གྲུབ་པ་ནས་ཁམས་རྫོགས་དེའི་ཚེ་ས་སོགས་ཁམས་ལྔ་དང་གཟུགས་སོགས་ཕུང་པོ་ལྔ་གྲུབ་པར་བཞག་གསུངས། གང་དུ་རླུང་ཡང་དག་པར་རྒྱུ་བ་དེ་དང་ལྷན་ཅིག་འགྲོའོ། ། ཞེས་པར། རླུང་གི་རེག་བྱ་གྲང་བ་ནི་ཆུའོ་གསུངས། འཁོར་ལོ་བཅོ་བརྒྱད་ཀྱི་ངེས་པ་ཞེས་པར།
གཙུག་ཏོར་ལ་སོགས་པ་འཁོར་ལོ་དྲུག རྐང་ལག་གི་ཚིགས་ཆེན་བཅུ་གཉིས་ལ་རྩ་འདབ་སུམ་ཅུ་པའི་འཁོར་ལོ་བཅུ་གཉིས་དེ་བཅོ་བརྒྱད་དོ་གསུངས། མདོར་བསྡུས་གཉིས་པར། སྤྲུལ་སྐུའི་རྟེན་གྱི་ཡོན་ཏན་ཆུ་སྟེ་རྟེན་དང་བརྟེན་པའོ། ། ཞེས་པར། ལྷན་ཅིག་སྐྱེས་སྐུའི་རྟེན་གྱི་ཡོན་ཏན་ས་ཡིན་དེའི་དབང་གིས་གཙོ་བོའི་རྒྱབ་ཞལ་སེར་པོ་སའི་ཁམས། ཆོས་སྐུའི་རྟེན་གྱི་ཡོན་ཏན་རླུང་དེས་ཤར་ཞལ་ནག་པོ། ལོངས་སྐུའི་རྟེན་གྱི་ཡོན་ཏན་མེ་དེས་ལྷོའི་ཞལ་དམར་པོ། སྤྲུལ་སྐུའི་རྟེན་གྱི་ཡོན་ཏན་ཆུ་དེས་བྱང་ཞལ་དཀར་བའོ་གསུངས། གྲངས་བཞིན་དུ་ཡུམ་གྱི་རིགས་གསུམ་སྟེ་གཙོ་བོ་ཞེས་པ་ཡབ་ཀྱི་རིགས་ཀྱང་ངོ་། །
ཞེས་པར། ཆུ་རླུང་ནམ་མཁའ་ཡབ་ཀྱི་སྐུ་གསུང་ཐུགས། ། ས་མེ་ཡེ་ཤེས་ཡུམ་གྱི་སྐུ་གསུང་ཐུགས། ། གསུངས། འཆི་མེད་རི་བོ་མཆོག ཅེས་པར་འཆི་མེད་ནི་ལྷའི་མངོན་བརྗོད། རྡོ་རྗེ་ནི་སྙིང་ལ་སྒྲ་སྟེ། ཞེས་པར། རྡོ་རྗེའི་སྒྲ་ནི་འབྲུག་ཐོག་གོ་གསུངས། འདིར་འཕོ་བ་སོ་སོའི་འདབ་མ་གནས་ལྔར་འགྱུར་ཏེ་ཞེས་པར།
ལྟེ་བའི་འཁོར་ལ་དཀྱིལ་ན་འདབ་མ་བཞི། དེའི་ཕྱི་ན་བརྒྱད། དེའི་ཕྱི་ན་འདབ་མ་བཅུ་གཉིས། དེ་རེ་རེ་ལ་ཡལ་ག་ལྔ་ལྔ་ཡོད་པའི་རེ་རེའི་ནང་ནས་དཀྱིལ་འཁོར་རེ་རེ་འབབ་དེ་ཡང་ལྔ་ཚོམས་རེའི་ཕྱོགས་ཀྱི་ངེས་པ་ནི་ཉི་མ་འཆར་བ་ཤར་དུ་འགྱུར་ཏེ་ཞེས་པའི་རིགས་པས་ཤེས་པར་བྱ་གསུངས། དེ་ནི་སྲོག་ཅེས་པ་ལ་སོགས་པས་སྲོག་ལ་སོགས་པའི་བྱ་བ་གསུང་སྟེ། ཞེས་པར། རླུང་བཅུ་དང་དེའི་བྱེད་ལས་འགྲེལ་བར་དགོངས་ནས་གནས་པ་བརྒྱ་པ་ཕྱེད་མར་གཤགས་ནས་རླུང་གི་བྱེད་ལས་སྟོན་པ་གནས་པ་བཅུ་པ་སྲོག་ལ་སོགས་པ་རླུང་གི་བྱ་བའི་ངོ་བོ་ཉིད་ཀྱིས་གནས་པ་བར་དུ་བཅུག་ནས་བསྟན་པ་ཡིན་གསུངས། ཉི་མའི་ལམ་ནི་དམར་སེར་དང་ར་ས་ནའོ། ། ཞེས་སོགས་སུ། དེའི་ལམ་ན་གནས་པ་བྱ་བ་འདུག་པ་འདིས་ཁ་ཅིག་འདི་དག་འདབ་མར་མི་འདོད་པ་ཡོད་པ་བཀག་གསུངས།
མདོར་བསྡུས་གསུམ་པར། མངོན་པར་བརྗོད་པར་འགྱུར་ཏེ་དུས་ཀྱི་འཁོར་ལོའི་བདག་པོ་ཟུང་དང་ལྷན་ཅིག་བདུན་ཅུ་རྩ་གཉིས། ཞེས་པར། བདག་པོ་ཟུང་ཐབས་རྒྱུད་ཀྱི་ལྷག་མས་ཁ་བསྐང་། རྒྱུ་སྐར་གྱི་དཀྱིལ་འཁོར་དང་པོའི་སངས་རྒྱས་ཞེས་པར། རྒྱུ་སྐར་ཉེར་བདུན་གྱི་ཆུ་ཚོད་སྟོང་དྲུག་བརྒྱ་ཉི་ཤུ་རྣམ་པར་དག་པ་དཀྱིལ་འཁོར་གྱི་ལྷ་སྟོང་དྲུག་བརྒྱ་ཉི་ཤུ་ཡོད་པས་དེ་སྐད་ཅེས་བརྟེན་པ་ལྷའི་ངོས་ནས་བཏགས། དབང་ལེར། སྨིན་དྲུག་ལ་སོགས་པས་ཁྱེར་ཏེ་འོངས་པའི་ཀ་བ་ཉི་ཤུ་རྩ་བརྒྱད་བཙུགས་པས་རྒྱུ་སྐར་གྱི་དཀྱིལ་འཁོར་ཞེས་རྟེན་གྱི་སྒོ་ནས་བཏགས་པ་ཡིན་གསུངས། མདོར་བསྡུས་བཞི་པར། ཆུ་ཚོད་བཅོ་ལྔ་རབ་ཏུ་རྒྱུ་བས་ཚེ་ལོ་བཅུ་བཞིའི་ཞེས་པར།
འདི་མན་ཆད་བདེ་མཆོག་སྡོམ་ཆུང་དང་རྡོ་རྗེ་མཁའ་འགྲོར་ཡང་བཤད་དེ་བཞུགས་པ་ལ་ལྡེམ་དགོངས་སུ་བྱ་དགོས་མཆི་གསུངས། སྙིང་ཁའི་པདྨ་དང་དཔྲལ་བར་འབྱུང་བ་ཕྱོགས་དང་ཉིན་ཞག་ཅེས་པར། སྙིང་ཁའི་པདྨ་དང་དཔྲལ་བ་དང་ལོངས་སྤྱོད་ལྟེ་བར་ལྔ་དང་བཅུ་དང་བཅོ་ལྔ་དང་བཅུ་དགུ་ཞེས་སྦྱར་དགོས་གསུངས། མདོར་བསྡུས་ལྔ་པར། ཐམས་ཅད་དུ་ཁམས་ལྔ་དང་ལས་ཀྱི་དབང་པོ་ལྔ་དང་ཡུལ་ལྔ་ནི་རྣམ་པར་འགྱུར་བ་སྟེ་ཞེས་པར། ཡི་གེ་ཨ་ཨི་རི། ཨུ་ལྀ་སོགས་དང་སྦྱར་བ་མི་འགྲིག་སྟེ་ཨ་ཨི་སོགས་ཕུང་པོའི་ས་བོན་ཡིན་ཡང་བསམ་པའི་དབང་གིས་ཁམས་ཀྱི་ས་བོན། ཨ་ཨེ་སོགས་དབང་པོའི་ས་བོན་ཡིན་ཡང་ལས་དབང་བྱ་བ་ལ་འཇུག་པའི་རྒྱུ་ཡིན་པས་ལས་དབང་གི་ས་བོན་དུ་བཞག ཧ་སོགས་ལས་དབང་གི་ས་བོན་ཡིན་ཡང་བསམ་པའི་དབང་གིས་དེར་བཞག་གསུངས། མདོར་བསྡུས་དྲུག་པར།
ལྟེ་བའི་པདྨ་སྙིང་མགྲིན་དང་། ། དཔྲལ་བ་གཙུག་ཏོར་འདམ་སྐྱེས་ལ། ། ས་ཆུ་མེ་རླུང་སྟོང་པ་རྣམས། ། ཞེས་སོགས་སུ། འདིར་སྙིང་ཁ་ཆུ། དཔྲལ་བ་རླུང་དུ་བྱས་པ་དེ་ཁམས་རང་གི་ངོ་བོའི་སྒོ་ནས་ཡིན། གོང་འོག་ཏུ་དཔྲལ་བ་ཆུ་དང་སྙིང་ཁ་རླུང་དུ་བྱས་པ་ནི་ཁུ་བ་ཆུའི་དཔྲལ་བ་ན་གནས་རླུང་བཅུ་སྙིང་ཁ་ན་གནས་པས་བརྟེན་པའི་དབང་དུ་བྱས་པ་ཡིན་ཞེས་བླ་མ་རྡོ་རྗེ་རྒྱལ་མཚན་པ་གསུངས་གསུངས། ལྕགས་དང་ག་པུར་དག་གི་ཡང་ངོ་ཞེས་པར། སྐད་དོད་ལོ་ཧ་ཞེས་པ་འགྱུར་མ་སུ་གུར་གུམ་དུ་བསྒྱུར་ཏེ་དེ་ལ་དམར་པོ་ལ་ལོ་ཧི་ཞེས་པ་དགོས་པས་མི་ལེགས། རྭ་པས་ཨ་ཀ་རུ་ཞེས་བསྒྱུར་བ་ལགས་ཏེ།
ཨ་ཀ་རུའི་མིང་གི་རྣམ་གྲངས་ཞེས་བཤད། ཤོང་པས་ལྕགས་སུ་བསྒྱུར་བ་སྐད་དོད་ཇི་ལྟ་བ་བཞིན་ཡིན་གསུངས། མདོར་བསྡུས་བདུན་པར། རང་དང་གཞན་གྱི་ལྟ་བའི་འདོད་པ་རྣམ་པར་བཞག་པ་གསུངས་པ། ཞེས་པར། དབུས་པ་བློ་གསལ་གྲུབ་མཐའ་དང་ལྟ་བ་གཅིག་ཏུ་འདོད་པ་མི་འཐད་དེ། ལྟ་བ་ནི་ཤེས་རབ་ཡིན། གྲུབ་མཐའ་འདོད་པ་ཡིན་པ་དེ་འདུན་པ་ཡིན་པས་རྫས་ཐ་དད་ཡིན་པས་སོ་གསུངས། ཞེས་པ་ནི་ཞི་བ་པའི་འདོད་པ་ངེས་པའོ། ། ཞེས་པར།
དབང་ཕྱུག་ཆེན་པོ་རལ་པ་དང་བཅས་ཤིང་ལྷ་མ་ཡིན་རྣམས་གསོད་པའི་དུས་ན་དྲག་པོ་ཞེས་ཟེར། རལ་པ་བྲེགས་ཤིང་རི་གངས་ཅན་ལ་དཀའ་བ་སྤྱོད་པའི་དུས་ན་ཞི་བ་ཞེས་ཟེར་དེ་གཉིས་གང་ཟག་གི་རྒྱུད་གཅིག་ཡིན་ཞེས་པཎྜི་ཏ་སུ་མ་ནཿཤྲཱིས་གསུང་གསུང་། ལས་ཀྱི་རྣམ་སྨིན་དག་ཀྱང་མེད། ། ཅེས་པར། དྲང་སྲོང་སྤྱང་ཀིའི་རྗེས་དང་མཚུངས་ཤིང་། འདིར་སྦྱིན་པ་བཏང་བས་ཕྱི་མར་ལོངས་སྤྱོད་ཆེན་པོ་ཡོང་བ་སོགས་རྣམས་དགེ་སྦྱོང་དང་བྲམ་ཟེ་ལྟོ་མ་ཕྱིད་པ་དག་གིས་སྨྲས་པའོ། ། ཞེས་ལོ་ཀ་ཨ་མ་ཉེ་ཞེས་པ། འཇིག་རྟེན་པའི་ཡང་དག་པའི་ལྟ་བ་ལས་རིང་དུ་སོང་བས་ན་རྒྱང་འཕེན་པ་རྣམས་ཟེར་གསུང་། ཟད་བྱེད་པ་རྣམས་ཀྱི་འདོད་པ་གསུངས་པ་ཞེས་པར་འདི་མུ་སྟེགས་པ་རྣམས་ཀྱི་ཇོ་བོ་བཟང་ཤོས་ཡིན་གསུངས། དབང་ལེའི་མདོར་བསྡུས་དང་པོར།
རྫས་ལ་བརྐམ་པ་ཡང་སྟེ། དགེ་འདུན་དང་མཆོད་རྟེན་གྱི་རྫས་ལ་སོགས་པ་ལྕི་བའི་རྫས་ཞེས་པར། དཀོར་ལ་དགེ་འདུན་གྱི་ཀ་ལྕི། དེ་ལའང་ཕྱག་ཏུ་འདུ་བའི་དཀོར་ལས་ཀྱང་ཞལ་དུ་འདུ་བའི་དཀོར་ལྕི། དེ་ཟོས་ན་ཉེ་བའི་མཚམས་མེད་དུ་འགྱུར། སྔོན་བཅོམ་ལྡན་འདས་འོད་སྲུང་གི་བསྟན་པ་ལ་དགེ་འདུན་གྱི་ཞལ་ཏ་པ་གཅིག་གིས་རང་གི་སྤུན་ཡ་མི་སྐྱ་གཅིག་ལ་དགེ་འདུན་གྱི་རྫས་ནས་ཨ་མྲ་བཅུ་གསུམ་བྱིན། དེས་དེ་ཟོས་པས་ཤི་མ་ཐག་ཉི་ཚེ་བའི་དམྱལ་བ་དང་ཡི་དྭགས་གཉིས་ཀའི་སྡུག་བསྔལ་དང་ལྡན་པར་སྐྱེས། དེ་བཅོམ་ལྡན་འདས་ཤཱཀྱ་ཐུབ་པས་དགེ་འདུན་རྣམས་ལ་བསྟན་ནས་དེ་ལ་རང་གི་ལས་ཀྱི་རྒྱུ་གང་ཡིན་སྨྲོས་ཤིག་གསུངས་པ་སོགས་ཀྱི་གཏམ་རྒྱུད་གསུངས། དེས་ན་དགེ་འདུན་གྱི་དཀོར་འདི་ཤིན་ཏུ་ལྕི་སྟེ་ད་ལྟར་བླ་མ་སློབ་དཔོན་ཇི་རིགས་གཅིག་དངོས་གྲུབ་ཏུ་རྩི་བར་གདའ་ཤིན་ཏུ་སྙིང་རྗེ་གསུངས། འདི་ལྟ་སྟེ་འཇིག་རྟེན་སྨོད་པ་སྤང་བའི་ཕྱིར། །
ཞེས་པའི་སྐབས་སུ། རྗེ་བཙུན་རྒ་ལོ་ལ་རིན་པོ་ཆེ་ཁྲོ་ཕུ་བས་ཕྱག་མཛད་པས། ཚོང་འདུས་པ་ཀུན་ན་རེ། ཝ་མ་ར་རིན་པོ་ཆེ་པ། རྣལ་འབྱོར་པ་རྒན་པོ་ཁྱི་ཐུལ་ཅན་དེ་འདྲ་ལ་ཕྱག་འཚལ་བ་ཟེར་ཏེ་འཕྱ་བའི་བགྲོས་གསུངས། རྗེ་བཙུན་ཆེན་པོ་ན་རེ། བླ་མ་མ་བྱས་གོང་དཔོན་སློབ་ཀྱི་རྟེན་འབྲེལ་བརྟགས་པའི་སྐབས་སུ་དེ་ལྟར་ཡིན་ནའང་བླ་མར་བྱས་ནས་རྣམ་པ་ཀུན་ཏུ་ཕྱག་བྱ་དགོས་གསུང་གསུངས། འོ་མའི་ཤིང་རྣམས་ཞེས་པར་ཐང་ཆུ་ཡོད་པས་མི་ཕན། རྒྱ་གར་ན་འོ་མ་རང་འཛག་པ་ཡོད་ཟེར། རྒུན་འབྲུམ་ཤིང་འདི་དབུས་ནའང་ཡོད་ཟེར་གསུངས།
ལས་ཐམས་ཅད་པ་ལྗང་ཁུ་སྟེ། དཀར་པོ་དང་ནག་པོའམ། དམར་པོ་དང་སེར་པོ་ལྗང་ཁུ་དང་བཅས་པའོ། ། ཞེས་པའི་སྐབས་སུ། འདིར་ལས་ཐམས་ཅད་པ་ལ་ལྗང་ཁུར་བཤད་པ་དེ་དཀར་ནག་བསྲེས་པས་སྔོ། དམར་སེར་བསྲེས་ན་དུད་ཁ། སྔོན་པོ་དང་དུད་ཁ་བསྲེས་པས་ལྗང་ཁུར་འོང་བས་ལྗང་ཁུ་ལ་ཚོན་བཞི་ཀ་ཚང་ཟེར་བའི་དོན་ཡིན། འོག་ཏུ་ལས་ཐམས་ཅད་པ་ལ་དཀར་པོར་བཤད་ཡོད་དེ་དཀར་པོ་མདོག་དེ་དག་ཏུ་བསྒྱུར་དུ་རུང་བས་སོ་གསུངས། བཅོམ་ལྡན་འདས་ཀྱི་ཞལ་ཀྱི་དབྱེ་བས་ཞེས་པར། འདི་པའི་ལུགས་ལ་ཐབ་ཀྱི་དབུས་མ་གཏོགས་ཕྱོགས་ཚོན་མི་འགྱུར་བར་བཤད་གསུངས།
མཛོད་སྤུའི་གནས་སྙིང་ཁའི་བར་རམ་གདོང་གི་ཞེང་གི་ཆས་སོ། ། ཞེས་པའི་སྐབས་སུ། དགང་བླུགས་ཡུ་བ་ལ་ཁྲུ་གང་། སྙིམ་པའི་རྣམ་པ་རྡོ་རྗེ་དང་བཅས་པ་ལ་མཐོ་གང་བྱ། སྲེག་བླུགས་སྨིན་མཚམས་ནས་སྙིང་ཁའི་བར་ཁྲུ་གང་གདོང་གི་ཞེང་གི་ཆས་རྣ་བའི་རྩ་བ་ནས་རྣ་བའི་རྩ་བའི་བར་ལ་སྡོམ་འབྱུང་ནས་བཤད་པ་ལྟར་སོར་བཅོ་བརྒྱད་དོ་གསུང་། གདུག་པའི་སློབ་དཔོན་རྣམས་ཡོངས་སུ་ངལ་བ་ཙམ་ཉོན་མོངས་པ་འབའ་ཞིག་གོ ། ཞེས་པར་གྲུ་རྡོར་སེང་ལ་རྣལ་འབྱོར་པ་གཅིག་གིས་མཛེ་བཅོས་པའི་བཟང་ལན་དུ་ཁྱི་ནག་པོ་སྤུ་དཀར་པོ་གཅིག་ཀྱང་མེད་པའི་རེ་དགོས་ཟེར་ཏེ་བཙལ་བས་རྙེད། དེར་ཞག་ཉེར་གཅིག་གི་བར་དུ་དཔོན་སློབ་རྣམས་ཀྱིས་མི་སྣང་བ་བསྒྲུབས་པས་མ་གྲུབ་པར་ཚིག་པ་ཟོས་ནས་རྫས་ཀུན་རྒྱ་ལམ་དུ་བརྡབས་ནས་བཞག་པའི་བགྲོས་གསུངས། དེ་ཀུན་ཡང་གྲག་སྟེ། དགེ་བྲག་པའི་སྒོམ་ཆེན་པ་གཅིག་གིས་བླ་མ་བྲག་དམར་བ་ལ་མིག་མཐོང་གི་མན་ངག་ཞུས་ཏེ་མིག་ལ་རྫས་བསྐུས་ཤིང་འཕང་ལོའི་བུག་པ་ནས་བལྟས་པས་མིག་མཐོང་མ་བྱུང་།
མིག་འགྲིབ་པ་དེ་ཀ་འདྲ་བྱུང་ཉེན་ཡོད་གསུངས། མདོར་བསྡུ་གཉིས་པར། དེ་ནས་ཁང་པ་བརྩེགས་པ་ཁྲུ་ཉིས་བརྒྱ་པ་བསྒོམ་ཞེས་པར། འདི་གཞལ་ཡས་ཁང་མིན་སྲུང་འཁོར་ཡིན་གསུངས། དེ་ནས་བརྩེགས་པའི་ཕྱི་རོལ་ཏུ་ཚངས་རིགས་པ་སོགས་པའི་ཟད་པར་ས་ལ་སོགས་པ་རྣམས་སྤྲོ་བར་བྱའོ། ། ཞེས་པའི་སྐབས་སུ། འདི་རྣམས་ཀྱི་ཕྱག་མཚན་ལ། ཤོང་པས་སོ་སོའི་དཀྱིལ་འཁོར་རམ་ཞེས་པ་དང་། བྷི་བྷཱུ་ཏིས་གྲི་གུག རྭ་ཆོས་རབ་ཀྱིས་ཚངས་མ་སོགས་ཀྱི་ལག་ཆ།
བླ་མ་ཤེར་སེང་ཁྲོ་མོ་བཅུའི་ལག་ཆ། ཡེ་རིན་ལས་ཀྱི་ལྷ་མོའི་ལག་ཆ། ལྷོ་པ་གྲུབ་ཟམ་མཉམ་གཞག་གི་ཕྱག་རྒྱ་ཅན་སོགས་འདོད་ཀྱང་། རང་ལུགས་ཚངས་པའི་ཡུལ་སར་ཞེས་སོགས་ཟད་པར་ལྔ་ཡུམ་ལྔ་ལ་རྣམ་དག་སྦྱར་ཡོད་པས་ཡུམ་ལྔའི་ཕྱག་མཚན་འཛིན་པ་ལ་འདོད་གསུངས། གཤེགས་སུ་གསོལ་བའི་ཆོ་ག་རྫོགས་ནས་དེའི་འོག་ཏུ་འཆད་པར་འགྱུར་བའི་ས་ཡོངས་སུ་བཟུང་ཞེས་པའི་སྐབས་སུ་འདིས་བསྡུས་ན་སྲུང་འཁོར་བསྒོམས་ནས་ས་ཆོག་ལ་འཇུག་ཏུ་རུང་བར་བསྟན། འོག་ཏུ་བདག་བསྐྱེད་ཡན་ལག་བཞི་རྫོགས་བསྒོམས་ནས་ས་ཆོག་ལ་འཇུག་པར་བསྟན་པ་རྒྱས་པར་བྱེད་པའི་དབང་དུ་བྱས་པ་ཡིན། ཁ་ཅིག་དཀྱིལ་འཁོར་ཆོ་ག་རྫོགས་རྫོགས་གཤེགས་གསོལ་མི་བྱེད་བར་ཆད་བསྲུང་བ་ལ་དགོངས་ཟེར་བ་ནི་གཞུང་གསལ་ཁ་ཅན་འདི་དང་འགལ་གསུངས། འདིར་གསོལ་བ་གདབ་པ་ནི། གང་དག་ཕྱོགས་རྣམས་ཀུན་ན་ཞེས་པའི་སྐབས་སུ། འདི་རྒྱུད་སྡེ་གཞན་ནས་འཇིག་རྟེན་ལས་འདས་པ་ལ་ས་བསླངས་པ་ཟེར་བ་ཡོད་པ་དེའི་དོད་ཡིན་གསུངས།
བཅུ་གཉིས་པ་ལ་ཐིག་གདབ་པར་བྱའོ་ཞེས་པར། འདིར་བཅུ་གཅིག་ལ་འདི་བྱའི་གསལ་ཁ་མ་བྱུང་སྟེ་སྟ་གོན་བྱེད་པ་འོས་མེད་ཀྱི་རིགས་པས་ཐོབ་གསུངས། དང་པོར་ཡུལ་དང་གྲོང་གི་བདག་པོ་ལ་གཏོར་མ་སྔགས་ཀྱི་ཚིག་འདི་དག་གིས་སྦྱིན་པར་བྱའོ། ། ཞེས་པར། རྒྱུད་གཞན་ནས་གསུངས་པ་དང་ཅུང་མི་འདྲ། འོག་ནས་མི་བསྐྱོད། དོན་ཡོད་གྲུབ་པ་རྒྱལ་མཆོག་བཅས་ཞེས་དང་མི་བསྐྱོད་པ་ནི་གཅིག་གོ་ཞེས་སོགས་བདུད་རྩི་ལྔ་ཡབ་ལ་རྣམ་དག་སྦྱར། ཁྱི་རྟ་བ་གླང་ཞེས་སོགས་དང་ཁྱི་ནི་སྒྲོལ་མའོ་ཞེས་སོགས་ཤ་ལྔ་ཡུམ་ལ་རྣམ་དག་སྦྱར་ཡོད་པས། དང་པོར་བསང་སྦྱངས་སྟོང་པའི་ངང་ལས་ཡྃ་ལས་རླུང་རྃ་ལས་མེ། བླ་མ་ཤེར་སེང་གི་འདི་འབྱུང་བ་རིམ་བརྩེགས་སུ་འདུག་ཝྃ་ལས་བྱུང་བའི་བུམ་པ་བདུད་རྩིས་གང་བའི་སྒྱེད་པུས་ཆུ་ཐོད་པས་ས་མཚོན་ཟེར་ཏེ་དེ་འདྲ་བཤད་པ་མེད་པས་ཨུ་ཚུགས་ཡིན།
ཨ་ལས་བུམ་པ་བདུད་རྩིས་གང་བས་སྒྱེད་བུའམ། མི་མགོའི་སྒྱེད་བུ། དེའི་སྟེང་དུ་ཨོཾ་མྃ་ཀྃ་ལས་བྱུང་བའི་ཐོད་པར། དབུས་དང་ཕྱོགས་བཞིར་ཨ་ཨི་རྀ་ཨུ་ལྀ་ལས། རིགས་ལྔའི་ངོ་བོ་བདུད་རྩི་ལྔ། མཚམས་བཞི་དང་དབུས་སུ་ལཱི་ཨཱུ་རཱྀ་ཨཱི་ཨཱ་ལས་ཡུམ་ལྔའི་རང་བཞིན་ཤ་ལྔ་བསྐྱེད་དོ། ། ད་གདོད་ཨོཾ་ཨོཾ་བཛྲ་ཙཎྜ་སོགས་ཀྱིས་སོ་གསུངས། གོང་དུ་གསུངས་པའི་སྲུང་འཁོར་གྱི་ལྷ་ལ་གཏོར་མ་འབུལ་བའི་སྔགས་དེ་གཏོར་མ་དྲུག་ཡོད་པའི་དབང་དུ་བྱས་པ་ཡིན། གཏོར་མ་གཅིག་ལས་མེད་ན་མགོར་ཨོཾ་ཨཱཿཧཱུྃ་ཧོཿདང་མཇུག་ཏུ་ས་པ་རི་ཝ་རེ་བྷྱཿ མན་ཆད་བཏགས་ནས་དྲུག་ཅུ་པོ་ཐམས་ཅད་ལ་སོ་སོར་འབུལ་བ་གོང་མ་རྣམས་ཀྱི་ཕྱག་ལེན་ལ་ཡོད་གསུངས།
དེ་ནས་ཕུར་བུ་རྣམས་བསྲུང་བའི་དོན་དུ་ཁྲོ་བའི་རྒྱལ་པོ་བཅུ་པོ་རྣམས་སྔར་གསུངས་པའི་ཆོ་གས་བགོད་པར་བྱའོ། ། ཞེས་པར་བགེགས་རིགས་སྣ་ཆད་མ་ཞེས་བྱ་བ་ཕུར་པ་མོ་མཚན་གྱིས་བཏོན་ནས་བར་ཆད་བྱེད་དུ་ཡོང་དེ་བསྲུང་བའི་དོན་དུ་བགོད་པ་ཡིན། དེ་བྱུང་ན་བརྡུང་བ་དང་ཧཱུྃ་ཧཱུྃ་ཕཊ྄་ཕཊ྄་བྱས་པས་མོ་འགྲོར་མི་ཉན། སྣ་ཆད་མ་འོངས་སམ་འོངས་པ་ལེགས་སོ་འདིར་སྡོད་ཅིག་བྱས་པས་མོ་ངོ་ཚ་ནས་འགྲོ་བར་རིག་པ་མཆོག་ནས་གསུངས། དེ་ནས་རྡོ་རྗེ་བུམ་པ་ལྷག་པར་གནས་པར་བྱ་སྟེ། ཞེས་པའི་སྐབས་སུ། བུམ་པ་བཅུ་དཀར་པོར་བྱས་མཚན་མ་བྱས། མགུལ་ཆིངས་ཕྱོགས་མདོག་ཏུ། སཱ་དྷུ་པུ་ཏྲས་བཤད་པ་ལ་སྐུད་པའི་དྲ་བ་བྲེ། རྡོ་རྗེ་ལ་བརྟེན་པའི་ཆུས་དགང་།
བུམ་རྫས་རྣམས་ནོར་བར་བཅུག འབྲས་བུ་ཅན་གྱི་ཤིང་གིས་ཁ་བརྒྱན། འབྲོ་བའི་ཕྱག་ལེན་གྱི་བུམ་པ་ཁ་རྒྱན་མགུལ་ཆིངས་བུམ་རྫས་ཆུ་ལ་སོགས་པ་ཐམས་ཅད་གུ་གུལ་གྱིས་བདུག ཡུངས་ཀར་གྱིས་བྲབ། བདུད་རྩིས་བསངས་ལེགས་པར་བཅས། དེ་གདོད་ཧྃ་ཧཱྃ་ཧིཾ་ཧཱིཾ་སོགས་བཅུ་ལས་བསྐྱེད་པ་ཡིན། འདི་ན་འདི་འདྲ་བའི་གསལ་པོ་ཡོད་པ་བཞག་ནས་ལ་ལ་གཞན་ནས་བཾ་ལ་སོགས་པ་གཡར་པོ་བྱེད་པ་གདའ་སྟེ། འོ་སྐོལ་དེ་འདྲ་མི་བྱེད་གསུངས། དེ་ནས་རྣམ་རྒྱལ་ཆེན་པོ་དུང་ཆོས་སུ་དཀྱིལ་འཁོར་ཡོངས་རྫོགས་བསྒོམ་དགོས་པའི་རྒྱ་གཞུང་ཆ་གསུམ་བཞི་མཐོང་བས། ཡོངས་རྫོགས་འབྲི་ན་ཡོངས་རྫོགས།
ཐུགས་དཀྱིལ་འབྲི་ན་ཐུགས་དཀྱིལ་གྱི་ལྷ་རྫོགས་པར་བསྐྱེད། བུམ་པ་གཞན་སོ་སོར་རིགས་སོ་སོའི་ལྷ་བསྐྱེད་ཡེ་ཤེས་པ་བཅུག རྒྱས་བཏབ། དབང་བསྐུར་བཟླས་པ་བྱས་མཆོད་ཡོན་ཕུལ་མེ་ཏོག་དཀར་པོ་བཅུག སྤོས་ཀྱི་བདུགས་པས་ཞུ་བས་ཡེ་ཤེས་ཀྱི་ཆུར་བསམ། དྲི་སོགས་ཕུལ་ནས་ཕྱོགས་མ་འཆོལ་བར་བགོད་གསུངས། ཐིག་སྐུད་སོ་སོ་ལྷ་སོ་སོར་བསྐྱེད། བསྒྲིལ་དུས་དམར་སེར་གཉིས་གཅིག་ཏུ་བསྡོམ། ལྗང་ནག་གཉིས་གཅིག་ཏུ་བསྡོམ། དཀར་པོ་དང་གསུམ་བསྒྲིལ་བྱེད་པ་ཡིན་གསུངས།
རྡུལ་ཚོན་ལ་ཧྃ་ཡྃ་རྃ་ཝྃ་ལྃ་ལས་རྡུལ་ཚོན་ཁ་དོག་ལྔ་བསྐྱེད། དེ་དག་ལ་ཨ་ཨིཾ་རིཾ་ཨུྃ་ལིཾ་བཀོད་པ་ལྷར་བསྐྱེད་པ་སོགས་བྱ། རྡོ་རྗེ་དུས་འཁོར་དུ་བསྐྱེད་པ་སོགས་བྱ་རྡོ་རྗེའི་ལྟེ་བ་ལ་ཞལ་མེད་ན། མགོའི་ཕྱོགས་ལ་མཚན་མ་བཏགས་ལ་དབུ་ཞབས་མ་ལོག་པར་བྱེད་པ་བླ་མ་ཡུ་མོའི་ཕྱག་ལེན་ནོ། ། ཨོཾ་ཨྃ་ཨརྡྷ་ནི་ཤྭ་ར། ཞེས་པར་ཕྱེད་པ་མི་མོའི་དབང་ཕྱུག་ཅེས་པ་དབང་ཕྱུག་ཆེན་པོ་ལུས་ཕྱེད་བུད་མེད་དུ་བྱིན་རླབས་ཡོད་གསུངས། ཝཱ་སུ་ཀི་ཞེས་པར་ཝའི་རིང་ཆ་བུ་རྒྱུད་ཀྱི་རྐྱེན་ཡོད་པས་ནོར་རྒྱས་ཀྱི་བུ་ཟེར་དགོས་གསུངས། བཟླས་པ་འབུམ་ཕྲག་བཅུ་དང་། སྦྱིན་སྲེག་ཁྲི་ཕྲག་བཅུ། ཞེས་པར།
ད་ལྟ་བསྙེན་པ་འདི་ཚད་བཞིན་འཁྱོལ་བ་དཀའ་གསུངས། མདོར་བསྡུས་གསུམ་པར། བྱང་དུ་དགུ་བཅུ་རྩ་དྲུག་དང་། ཤར་དུ་དགུ་བཅུ་རྩ་དྲུག་དང་། ནུབ་ཏུ་དགུ་བཅུ་རྩ་དྲུག ཅེས་པར། ཤར་དུ་དགུ་བཅུ་རྩ་དྲུག་ཅེས་པ་འདི་ཤོང་བའི་རྒྱ་དཔེ་དང་འགྱུར་སྟན་ལ་ཆད། དཔེ་གཞན་ཅི་རིགས་ལའང་ཆད། པཎ་ཆེན་བི་བྷཱུ་ཏིའི་ཕྱག་དཔེའི་རྒྱ་དཔེ་ལ་ཆད་པ་པཎྜི་ཏས་བསབས་པ་ནུབ་ཀྱི་གོང་དུ་བཅུག་འདུག་སྟེ་མ་ཤེས་པ་ཡིན་སྔར་གྱི་རིགས་པས་ནུབ་ཀྱི་རྗེས་ལ་ཡོང་དགོས་སོ་གསུངས། གཞན་གྱིས་ནི་ལོགས་སུ་འགྱུར་རོ། །
ཞེས་པ་ལོགས་གཞན་དུ་ཡང་འགྱུར་ཞེས་འགྱུར་བཅོས་གསུངས། འདི་ཁ་ཁྱེར་ནི་དཀར་པོ་སྟེ་དེ་ཡང་གཟུགས་ཀྱི་སྣམ་བུའོ། ། ཞེས་པར་འདི་ཀས་ཐང་སྐུའམ་རྡུལ་ཚོན་གང་བྱེད་རྐྱ་ཕྱག་ཏུ་བཏང་ནས་སྐྱུག་བྲོ་བར་རེ་ཡོང་གིན་འདུག སྒོ་ཁྱུད་དང་ཀ་བའི་མཚམས་སུ་རིན་པོ་ཆེས་སྤྲས་པ་ཞེས་སོགས་སུ་སྒོ་ཁྱུད་ལའང་རིན་པོ་ཆེས་སྤྲས། ཀ་བ་ལའང་རིན་ཆེན་སྤྲས་པ་ཟེར་གྱི་དེ་གཉིས་ཀྱི་བར་དུ་ཟེར་བ་མིན་ནོ་གསུངས། དེ་ནི་གསུང་དང་སྐུའི་དཀྱིལ་འཁོར་གྱི་ལྷའི་སྣམ་བུའི་ཁ་དོག་གསུངས་པ། དཀར་པོའི་མདོག་ཅེས་པ་སྟེ། ཕྱིར་འདོད་མ་ལ་སོགས་འི་སྣམ་བུ་ནི་དཀར་པོའི་མདོག་ཏུ་འགྱུར། ཞེས་སྐབས་སུ། ཨ་བྷ་ཡ་དང་སཱ་དྷཱུ་པུ་ཏྲས་ཐུགས་གསུང་སྐུ་གསུམ་ཀའི་སྣམ་བུ་དཀར་པོར་བཞེད།
བླ་མ་རྡོ་རྗེ་རྒྱལ་མཚན་ཕྱོགས་མདོག་བཞེད། ཐང་སྟོན་ལོ་ཙཱ་བས་གསུང་དཀར་པོ་ཐུགས་སྐུ་གཉིས་ཕྱོགས་མདོག་ཏུ་བཞེད། བླ་མ་ཨུ་རྒྱན་པས་ཤོང་བློ་བརྟན་ལ་ངའི་ཐང་ཀ་འདི་ལ་སྐྱོན་ཟུངས་ཟེར། སྣམ་བུ་འདི་དམར་པོར་བྱས་གདའ་བ་བྱས་པས་དམར་པོ་ཀ་མིན་ནམ་གསུངས། རྒྱུད་འགྲེལ་ནས་དཀར་པོར་བྱས་གདའ་བྱས་ལྷ་རིས་པ་ལ་ངས་འདི་དཀར་པོར་གྱིས་བྱས་ནས་དམར་པོར་བྱས་ནས་ཟེར་བེར་ཀ་བརྒྱབ་པའི་བགྲོས་གསུངས། རང་ལུགས་དེ་བཞིན་དུ་འཆི་མེད་ཅེས་པ་ཡང་དཀར་པོའི་མདོག་ཅེས་པ་དང་སྦྲེལ་དགོས་པས་ཐམས་ཅད་དཀར་པོར་བཞེད་གསུངས། རྟ་བབས་ཀྱི་མཐར། སའི་དཀྱིལ་འཁོར་ཞེས་སྐབས་སུ། རང་ལུགས་རྟ་བབས་ཀྱི་རྩེ་མོ་ནས་སའི་ཁོར་ཡུག་བྲི་གསུངས། ཕན་ཚུན་རྡུལ་ཚོན་རྣམ་པར་འདྲེས་པས་སྦྱིན་བདག་གི་རྒྱུད་སློབ་དཔོན་གྱི་རྒྱུད་ཀྱི་རིགས་རྒྱུད་འཆད་ཅེས་སྐབས་སུ།
དུས་ཚོད་ད་ལྟ་རབས་མ་ཆད་རིགས་འཆད་པ་འགའ་རེ་གདའ་སྟེ་འདི་ཚོ་རྡུལ་ཚོན་འདྲེས་པ་ཀ་ཡིན་ཡོང་གསུངས། གང་གི་ཕྱིར་མཚན་མ་དེ་ནི་བདུད་ཀྱི་མཚན་མར་འགྱུར་ཏེ། ཞེས་སྐབས་སུ་བླ་མ་སྤྲུལ་སྐུ་ལ་སྟོན་བཟུང་གིས་དཀྱིལ་འཁོར་ཅི་འདྲ་གཅིག་བྲི་གང་བྲིས་ན་དྲག་གམ། པདྨ་འདབ་བརྒྱད་གཅིག་བྲིའམ་བྲིས་སམ། ད་གང་བྲི། གང་བྲིས་ན་དྲག་གམ། འཁོར་ལོ་རྩིབས་བརྒྱད་བྲིའམ་བྲིས་སམ། པདྨ་འདབ་མ་བདུན་ལས་མ་བྱུང་། དེ་ལ་ཚེགས་མེད་ཟེར་སྤང་ལེབ་གཅིག་གི་སྟེང་དུ་པད་འདབ་བྲིས། རྡུལ་ཚོན་གྱི་ཚོན་ཐག་བཏགས་ཡོད་པར་འདུག
དེ་འདྲ་མིན་པ་གཅིག་དགོས་གསུང་། ད་ནི་གཙུག་ཏོར་ཞེས་པ་ལ་སོགས་པས་སྟེང་འོག་རྣམ་པར་དག་པ་གསུངས་ཏེ། ཞེས་པར་གཞལ་ཡས་ཁང་གི་རྒྱའི་ཕྱེད་དཔངས་སུ་ཡོད་པས་དཔངས་ལ་ཁྲུ་བཞིར་སོར་གསུམ་གྱིས་ཆད་པ་ཡོད། སོར་གསུམ་པོ་སྟེང་གི་ཐོག་དང་ཏོག་ལ་ཚང་དུ་བཅུག་པས་འཇིག་རྟེན་གྱི་ཁམས་འབུམ་ཕྲག་བཞི་དང་། ལུས་ཁྲུ་བཞི་དང་དཀྱིལ་འཁོར་ཁྲུ་བཞིའི་དང་གསུམ་མཉམ་པར་རྣམ་པར་དག་པར་གསུངས། དེ་བཞིན་དུ་རྩ་བའི་རྒྱུད་ལས་གསུངས་པའི་རྣམ་པར་དག་པ་གཞན་བརྗོད་པར་བྱ་སྟེ། ཞེས་པར་འདིར་ཁྲུ་དོ་དང་དཀྱིལ་འཁོར་རྣམ་དག་སྦྱར་བ་འདུལ་བ་ལུང་སོགས་ནས་སངས་རྒྱས་ཀྱི་སྐུ་དང་མི་ཕལ་པའི་ལུས་སུམ་འགྱུར་དུ་བཤད་པ་དང་། འདིར་སངས་རྒྱས་ཀྱི་སྐུ་ལ་རང་ཁྲུ་ལྔ་ཁྲུ་སོར་ཉེར་ལྔ་མི་ཕལ་པ་ཕལ་ཆེ་བ་ལ་རང་ཁྲུ་ཕྱེ་དང་བཞི། ཁྲུ་སོར་ཉེར་བཞིར་བཤད་ཅིང་སོར་འདབ་ཏུ་བཤད་པ་གཉིས་རྩིས་སོར་གཉིས་མ་གཏོགས་དགའ་རབ་འགྲིག་པར་ཡོད་པས་སངས་རྒྱས་ཀྱི་དབང་དུ་བྱས་ནས་སངས་རྒྱས་ཀྱི་སྐུ་ལ་རྣམ་དག་སྦྱར་ནས་ཁྲུ་དོ་ལ་སྦྱར་བ་ཡིན། སྙིང་གི་ནང་ན་གནས་པའི་ཡེ་ཤེས་སོ་ཞེས་པར།
ཡེ་ཤེས་ལ་རྣམ་པ་མང་སྟེ། ད་རེས་འདི་རླུང་ལ་ཟེར། གཞན་དུ་ཨ་ཐུང་དུ་བཤད་པའང་ཡོད་གསུངས། ཐུགས་རྡོ་རྗེ་ལ་སྲིད་པ་དང་སྐྱེ་བ་དང་རྒ་ཤི་སྟེ་ཐིག་ལེའི་གཟུགས་ཀྱི་དབང་གིས་སོ། ། ཞེས་པར། ཐིག་ལེའི་གཟུགས་ཀྱི་དབང་གིས་ཞེས་པ་འདིས་འགལ་སྤོང་བསྟན་པ་ཡིན་གསུངས། ཕྱག་རྒྱ་མཚན་མ་རྣམས་ཀྱི་ཁ་དོག་མཐའ་དག་རྡོ་རྗེ་ཅན་གྱི་ཞལ་གྱི་དབྱེ་བ་དག་གིས་འགྱུར། ཞེས་པར། ཁ་ཅིག་འདི་སློབ་དཔོན་ཨ་བྷ་ཡས་ཁྱབ་འཇུག་ནག་པོ་གཤིན་རྗེ་དམར་པོ་སོགས་སུ་བྱས་པ་ལ་སྐྱོན་མེད་པའི་སྒྲུབ་བྱེད་དུ་འདོད་པ་མི་འཐད་དེ། ཐུགས་དཀྱིལ་དུ་རྡོ་རྗེ་ཅན་གྱི་ཞལ་གྱི་དབྱེ་བས་འགྱེད་ཀྱང་ཤར་དུ་ཀུན་བཟང་སྔོན་པོ་དང་།
ལྷོར་ཕྱག་རྡོར་ལྗང་ཁུར་བཤད་པ་དང་འདྲ་གསུངས། སྒོ་བསྲུང་བའི་སློབ་མ་གསུངས་ཏེ་དེ་ནས་མངོན་པར་དབང་བསྐུར་ཞིང་རྗེས་སུ་གནང་བ་ཞེས་པར། དམ་ཚིག་ཉམས་པར་དོགས་པ་ཡི། ། སློབ་མ་མིན་པ་གཞུག་མི་བྱ། ། ཞེས་གསུངས་པས། འདི་དག་རང་གིས་དབང་བསྐུར་བ་མེད་ན་སློབ་མ་ལྷག་གནས་ཙམ་བྱས་པ་དགོས་གསུངས། མདོར་བསྡུས་བཞི་པར། དེ་བཞིན་དུ་གཟའ་སོ་སོ་རྣམ་པར་དག་པ་ལས་སོ་སོར་རེ་རེ་ལ་ཞལ་གཅིག་པའོ། ། ཞེས་པར། རེས་གཟའ་རེས་ཞག་རེ་དག་པས་ཞལ།
སྤེན་པ་མཇུག་རིང་ལོངས་སྤྱོད་ཕྱེད་ཕྱེད་ལས་མི་དབང་བས་ཕྱག་གཉིས་པའོ། ། གོས་མགྲིན་པར་བྱས་ནས་སློབ་དཔོན་གྱིས་ཞེས་པར། འདིར་འགྱུར་ཅུང་ཟད་འཆུགས་པ་ཡིན། ཁ་ཡལ་འདབ་དང་བཅས་པ་སློབ་དཔོན་གྱིས་གཞག་པར་བྱའོ་ཟེར་གསུངས། རྡོ་རྗེ་པདྨ་ལས་སྐྱེས་ཞེས་པ་བླངས་ཏེ་ཁྲོ་བོས་ཡེ་ཤེས་པ་སྤྱན་དྲངས་ཏེ་བདག་ཉིད་ལ་བཅུག་རྡོ་རྗེའི་ལམ་ནས་ལྷ་མོའི་པདྨར་དལ་བསྐྱེད་མངལ་ནས་ཕྱུང་། ཛཿཧཱུྃ་བཾ་ཧོཿས་རྡུལ་ཚོན་ལ་དགུག་གཞུག་བཅིང་མཉེས་བྱ་གསུངས། སྔར་བརྗོད་པའི་ཆོ་གས་མཆོད་ཡོན་ནས་ཨོཾ་ཨཱཿཧཱུྃ་ཧོ་ཏྲཱཻ་དྷཱ་ཏུ་ཞེས་པར་འདིའི་གོང་དུ་མེ་ལྷའི་སྐབས་སུ་པྲ་ཝ་ར་ཟེར་བ་དེ་མིན་སོང་བ་མེད་འོག་འདི་ན་གྲིཧྣ་གྲྀཧྣ་ཞེས་སོགས་ལྷ་སོ་སོའི་སྔགས་ཀྱི་མཇུག་ཏུ་སྦྱར་བ་མཆོད་པའི་མཆོད་ཡོན། འདི་གསོལ་བ་འདེབས་པའི་མཆོད་ཡོན་ཡིན་གསུངས། མེ་ཏོག་འདོར་བའི་སྐབས་སུ་ནཱ་རོ་པས་ཐང་སྐུ་ལ་འདོར་བ་བཤད་དེ་ལེགས་གསུངས། ཨོཾ་ཨ་ར་ར་ར་ར་ལ་ལ་ཞེས་པར་ཨ་འབེབས་པའི་ས་བོན།
ར་མེའི་ས་བོན། ལ་སའི་ས་བོན། ས་དང་མེ་བསྲེས་པས་འབེབས་པ་འགྲུབ། སྐུ་གསུང་ཐུགས་ཡེ་ཤེས་བཞི་ཡོད་པས་བཞི་བཞིའོ། ། གསང་འདུས་སུ། སློབ་མ་འོད་དཔག་མེད་དུ་བསྐྱེད་ནས་ཡེ་ཤེས་འབེབས་པར་བཤད། དེའི་རྗེས་སུ་འབྲངས་ནས་འགའ་ཞིག་དེ་ལྟར་བྱེད་དེ། འདིར་ཁྲོ་བོའི་དབང་པོ་ཞེས་གསལ་པོ་བཤད་པ་བཞིན་བྱ་གསུངས། ཨོཾ་དྭཱ་ད་ཤཱ་ག་ཞེས་པར། བླ་མ་ས་སྐྱ་པ་སྔར་དཀྱིལ་འཁོར་མ་མཐོང་པའི་བརྡར་མིག་དར་འཆིང་བར་བཞེད།
སློབ་དཔོན་སངས་རྒྱས་གསང་བའི་རྣམ་སྣང་མངོན་བྱང་གི་རྒྱུད་འགྲེལ་དུ་དཀྱིལ་འཁོར་ཆེན་པོ་མི་མཐོང་བའི་མ་རིག་པའི་མིག་དགག་པའི་དོན་དུ་བཞེད་པ་འདིའི་སྔགས་དོན་དང་མཐུན་གསུངས། མེ་ཏོག་ཅིག་དེའི་ལག་པའི་པདྨ་སྦྱར་བར་ཀུན་ཏུ་སྦྱིན། ཞེས་པར། བླ་མ་ཤེར་སེང་བ་ན་རེ། རིགས་ལ་གཅིག་གི་ཚིག་ཡིན་ཕྲེང་བ་རང་པོ་འདོར་བ་ཡིན་གསུངས། རྒྱ་གཞུང་རྣམས་སུ་ཡང་ཞིང་མ་རྙིང་པའི་མེ་ཏོག་གཅིག་བཏོན་ནས། ཞེས་གསུངས་པས་མེ་ཏོག་ཉེར་གཅིག་སོགས་བརྒྱུས་པའི་ཕྲེང་བའི་ནང་གཅིག་བཏོན་ནས་མཎྜལ་དུ་དོར། དེ་ནས་ཡང་སྔར་གྱི་ཟླ་ལ་བརྒྱུད་པ་ཡིན་གསུངས། དེ་བཞིན་དུ་ལྕགས་རྣམས་ནི་ཞེས་པར། འདི་རྣམས་ཀྱིས་ལྕགས་དང་རིན་པོ་ཆེ་གཉིས་ཀའི་གོ་ཆོད་པ་ཡིན་གསུངས།
མདོར་བསྡུས་ལྔ་པར། རྒྱུད་བསྟན་པའི་དོན་དུ་གསུང་ངམ་རྗེས་སུ་གནང་བ་སྦྱིན་པར་བྱའོ། ། ཞེས་པར། རྡོ་རྗེ་སློབ་དཔོན་གྱི་དབང་གི་སྐབས་སུ་རྗེས་གནང་རྒྱས་པ་བྱེད་པ་འདིས་ཟིན་པར་བཞེད་པ་ཡིན་གསུངས། རལ་གྲི་དང་སྣག་ཚ་འཚོང་བ་ཞེས་པར། རྒྱལ་པོའི་ཡིག་མཁན་དང་དམག་དཔོན་ནོ་ཞེས་བླ་མ་ཤེར་སེང་གསུངས། དབང་གི་དོན་དུ་དྲུག་དང་བཞི་སྟེ། ཞེས་པར་འདི་གསུམ་སྟེ་ཟེར་དགོས་ཏེ་དེའི་རྒྱུ་མཚན་ལོ་བཅུ་གཅིག་མ་རླུང་ཁམས་མངལ་རྡུལ་མི་འབབ་པའི་ཕྱིར་གསུངས། ཨོཾ་ཡིག་ལ་སོགས་པ་རྣམས་ཀྱིས་རིགས་ལྔའི་ཆ་དང་ལྡན་པར་བྱས་ནས་ཞེས་པར། ཨོཾ་ཨཱཿཧཱུྃ་སྭཱ་ཧཱ་ཞེས་སོགས་པའོ་གསུངས།
ད་ནི་བདག་གིས་ཅི་ཞིག་བགྱི་ཞེས་པར། དབང་བདུན་ལ་བླ་མ་ལ་སློབ་མས་ནན་ཏན་དུ་གསོལ་བ་འདེབས། སློབ་དཔོན་གྱི་དབང་དང་གོང་མ་ལ་སློབ་མས་ནན་ཏན་དུ་གསོལ་བ་མི་འདེབས། བླ་མས་རྒྱུད་ཚོད་བརྟགས་ནས་སྟེར་བ་འཇིག་རྟེན་པའི་བུ་ལ་ཆུང་མ་ལེན་པ་དང་འདྲ་གསུངས། བུ་དང་ཆུང་མ་སོགས་བཅས་པ་ཞེས་པར། མཁན་ཆེན་ཐར་ལོ། རབ་བྱུང་ཡིན་ན་བདག་དང་སློབ་མར་བཅས་པ་ཞེས་སམ། དེ་འདྲ་མེད་ན་བདག་དང་འབྲེལ་བར་བཅས་རྣམས་ཞེས་འདོན་པ་བསྒྱུར་གསུངས་ཏེ་དེ་ལེགས་གསུངས། སློབ་མའི་མིག་བཅིངས་ཏེ། ཞེས་པར།
ཕན་ཚུན་ངོ་ཚས་བཅིངས་ནས་བདེ་བ་ངོས་མ་ཟིན་དུ་དོགས་པ་ཡིན་གསུངས། བུ་ཁྱོད་ཉོན་ཅིག་ཀུན་རྫོབ་ཇི་ལྟ་བ་བཞིན་དུ། ཞེས་པར་ཀུན་རྫོབ་འཛག་བཅས་དེ་བཤད་པར་འདིས་ཤེས་གསུངས། ཕྱག་རྒྱ་རྣམས་ལས་ཏེ་སྔ་མ་དང་ཕྱི་མ་དང་དགུ་པོ་རྣམས་ལས་ཞེས་པར་སྔ་མ་མ་ལ་སོགས་པ་དྲུག ཕྱི་མ་སྐུ་ལ་སོགས་པ་གསུམ་མོ་གསུངས། སློབ་དཔོན་སངས་རྒྱས་ཡེ་ཤེས་ཞབས་ཀྱང་སློབ་དཔོན་སེང་གེ་བཟང་པོ་ལ་ཕར་ཕྱིན་བསླབས། ཕྱི་མཚན་ཉིད་ཀྱི་པཎྜི་ཏ་ཆེན་པོར་གྱུར། ས་ཧི་བ་དང་ཆོས་ཀྱི་རྡོ་རྗེ་དང་། རབ་ཏུ་འགྱིང་བའི་རྡོ་རྗེ་ལ་སོགས་པ་ལ་བསྟེན་ནས་སྤྱིར་གསང་སྔགས་དང་། ཁྱད་པར་གསང་འདུས་བསླབས་པས་སྒྲོ་འདོགས་མ་ཆོད།
རྒྱ་ནག་རི་བོ་རྩེ་ལྔར་འཇམ་དབྱངས་ཀྱི་དྲུང་དུ་འགྲོ་སྙམ་ནས་ཕྱིན་པས་རྒྱ་གར་ལྷོ་ཕྱོགས་སུ་སློབ་དཔོན་འཇམ་དཔལ་བཤེས་གཉེན་དགེ་སློང་བྱི་བའི་ཤ་འདབས་ཅན་བྱ་བ་ཞིག་རྨོད་ཆུང་མས་རོ་ནང་ནས་འབུ་འཐུ་བ་གཅིག་འདུག དེར་བསྡད་པས་ཁོང་གསང་འདུས་ལ་གང་མ་བདེ་བ་ནས་བཙུན་མ་དེས་ཤར་ཤར་འདོན་གྱི་འདུག ཁྱོད་ཀྱིས་ཤེས་སམ་བྱས་པས་ངས་མི་ཤེས་ཏེ་སློབ་དཔོན་འདིས་ཤེས་ཟེར། དེར་བདག་རྗེས་སུ་འཛིན་པར་ཞུ་བྱས་པས་དེ་བཞིན་བྱ་གསུངས། ནང་དུ་ཁྲིད་ཟ་མ་བྱིན་གསུངས། འབུ་སྡེར་གང་ལ་ཁྱི་མོའི་སྐྱུགས་པ་བླུགས་ནས་བྱིན་སྐྱུག་བྲོ་ནས་མ་ཟོས་པས་དཀར་གསུམ་བྱིན། དེར་རེ་ཞིག་ནས་དབང་ཞུས་པས་བླ་མས་གསང་འདུས་འཇམ་པའི་རྡོ་རྗེའི་དཀྱིལ་འཁོར་མངོན་སུམ་དུ་བསྟན་ནས་ང་ལ་ཞུའམ་དཀྱིལ་འཁོར་ལ་ཞུ་གསུངས། དཀྱིལ་འཁོར་ལ་ཞུ་བྱས་པས་བླ་མ་མི་སྣང་པར་སོང་ནས་དཀྱིལ་འཁོར་གྱི་གཙོ་བོས་དབང་བཞི་ཡོངས་སུ་རྫོགས་པར་གནང་། ལུང་གིས་ཟིན་པའི་ཆོས་བཅུ་བཞིའི་གདམ་པ་གནང་། ཁྱོད་ཀྱིས་བླ་མ་ལ་མ་དད་པ་དང་དམ་རྫས་ལ་རྟོག་པ་བྱས་པས་ཚེ་འདིར་མཆོག་གི་དངོས་གྲུབ་ཐོབ་པའི་སྐལ་བ་མེད་ཀྱི་བར་དོར་འགྲུབ།
སློབ་མ་མཆོག་གི་དངོས་གྲུབ་ཐོབ་པ་བཅུ་བཞི་འབྱུང་ངོ་ཞེས་ལུང་བསྟན། དམ་ཚིག་ཏུ་བླ་མ་ལ་མཐོང་ཕྱག་འབུལ་བར་དམ་བཅས་ནས་ཡུལ་དབུས་སུ་ཡོང་། འཁོར་མང་པོ་ལ་ཆོས་བཤད་ཀྱིན་ཡོད་པའི་མདུན་ན་ཚུར་བླ་མ་བྱོན་བྱུང་། ཕྱག་བྱེད་པ་ངོ་ཚ་ནས་མ་མཐོང་པ་ལྟར་བྱས། ཕར་སོང་བའི་རྗེས་ན་ཕར་ཕྱིན་ཏེ་ཕྱག་ཕུལ་ཁྱོད་ད་ཇི་མདུན་དུ་ཡོངས་ཙ་ན་ཕྱག་མི་འཚལ་བ་ཅི། མ་མཐོང་ལགས། མཐོང་ན་ཁྱོད་ཀྱི་མིག་ས་ལ་ལྷུངས་ཤིག་གསུངས་པས་མིག་གཉིས་ཀ་ལྷུངས། བཤགས་བསྡོམས་བྱས་གསོལ་བ་བཏབ་པས་ཉིན་མཚན་ཁྱད་མེད་དུ་མཐོང་བར་མཛད་པ་དང་། སློབ་དཔོན་ཨ་བྷ་ཡས་ཀྱང་དམ་ཚིག་གི་རྫས་ལ་རྟོག་པ་བྱས་ནས་མ་བླངས། དེ་མ་ཐག་དྲན་ཏེ་འགྱོད་ནས་བཤགས་པ་བྱས་པས་རྡོ་རྗེ་ཕག་མོས་རྨི་ལམ་དུ་ཁྱོད་ཀྱིས་དམ་ཚིག་གི་རྫས་ལ་རྟོག་པ་བྱས་པས་ཚེ་འདིར་མཆོག་གི་དངོས་གྲུབ་ཐོབ་པའི་སྐལ་བ་མེད།

དེའི་བཤགས་པར་རྒྱུད་སྡེ་བརྒྱ་རྩ་ལ་འགྲེལ་པ་རྩོམས། བར་དོར་འགྲུབ་བོ་ཞེས་ལུང་བསྟན་ནས་སྃ་པུ་ཊིའི་འགྲེལ་པ་བརྩམས་པ་ཡིན་གསུངས། གཞན་ཡང་མཻ་ཏྲི་པས་ཀྱང་དཔལ་རི་ཁྲོད་དབང་ཕྱུག་གིས་རི་དྭགས་བསད་ནས་ཤ་བྱིན་པ་ལ་རྟོག་པ་སྐྱེས་པས་དངོས་གྲུབ་འགྱངས་པའི་བགྲོས་གསུངས་སོ། ། སེན་མོ་ཉི་ཤུ་དང་པོ་སུམ་ཅུ་རྩ་གཉིས་དང་། རྩ་འབབ་པའི་དབྱེ་བས་ཐོད་པ་དུམ་བུ་བཅུ་གཉིས་རྣམས་ཏེ། ཞེས་པར། རྐང་ལག་བཞི་ཕྱིར་འབྱུང་བཞི་ནང་ལུས་ངག་ཡིད་ཡེ་ཤེས་བཞི། དེ་ཁམས་ལྔའི་ཡེ་ཤེས་ལྔས་ཕྱེ་བས་ཉི་ཤུ། སོ་སུམ་ཅུ་རྩ་གཉིས་ལ་སྟེང་འོག་ཐབས་ཤེས་རབ་གཉིས་ལ་འབྱུང་བཞིས་བསྒྱུར་བས་བརྒྱད། དེ་གནས་སྐབས་བཞིའམ་སྐུ་གསུང་ཐུགས་ཡེ་ཤེས་བཞིས་ཕྱེ་བས་སུམ་ཅུ་རྩ་གཉིས། ཐོད་པ་དུམ་བུ་བཅུ་གཉིས་ནི་རྩ་འབབ་པའི་དབྱེ་བས་ཏེ།
རྩ་རོ་རྐྱང་དབུ་མ་གསུམ་གྱི་དབྱེ་བས་གསུམ། དེ་སྐུ་གསུང་ཐུགས་ཡེ་ཤེས་སམ་གནས་སྐབས་བཞིས་ཕྱེ་བས་བཅུ་གཉིས་སོ་གསུངས། དགེ་བ་མ་སྐྱེས་པ་རྣམས་སྤོང་བའི་དགེ་བ་བསྐྱེད་པ་ནི་དབང་ཕྱུག་མའོ། ། ཞེས་པར། དགེ་བ་མ་སྐྱེས་པ་རྣམས་བསྐྱེད་པའི་ཡང་དག་སྤོང་བ་ཟེར་དགོས། དགེ་བ་མ་སྐྱེས་པ་རྣམས་སྤོང་བ་ཟེར་བ་མིན། སྤོང་བ་ཞེས་པ་ཡང་དག་སྤོང་བཞི་ཡིན་པས། དེ་ལྟར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱིས་རྣམ་པར་སྦྱངས་པའི། ཞེས་པར། འདི་ལ་བདེ་མཆོག་པ་རྣམས་ལམ་དང་རྣལ་འབྱོར་མ་ཕར་དག་ཚུར་དག
གཞི་དང་ལམ་འབྲས་ཡར་དག་མར་དག་རྩི་བ་ཡིན་གསུངས། མདོར་བསྡུས་དྲུག་པར། སྣང་བ་མཐའ་ཡས་ཀྱི་ཏིང་ངེ་འཛིན་གྱི་ཕྱག་རྒྱའོ། ། ཞེས་པར། ཡོ་ག་ནས་མཐེ་བོང་ལྟོ་སྤྲད་པའང་བཤད་དེ་འདིར་རྩིང་པོ་ལས་མ་མཛད། མན་ངག་གི་གཏམ་རྒྱུད་ལ་རྗེ་བཙུན་མི་ལས་ཀྱང་མཉམ་གཞག་གི་ཕྱག་རྒྱ་ལ་མཐེ་བོང་ལྟོ་སྤྲོད་པ་མ་མཁྱེན་པ་རས་ཆུང་པས་ཏེ་ཕུ་པ་ལ་ཞུས་པས། དེ་ཤེས་ན་ང་འདི་རྐྱང་པ་ལ་རྒྱ་གར་དུ་འགྲོ་རིན་ཆོག་བྱུང་ཟེར་གསུངས། མངོན་པའི་ང་རྒྱལ་དང་རྩོད་པ་བྱེད་ན་དེའི་ཚེ་རང་གི་ཁྱིམ་ནས་དབྱུང་བར་བྱའོ། ། ཞེས་པར། སྤྱན་དྲངས་པ་པོས་དབང་ཁྲལ་འདབ་བཅལ་ནས་རུ་ལུའི་སྒྲུབ་པ་ལ་ཞུགས།
རུ་ལུ་མི་བགྲང་བར་སུམས་སེ་བགྲངས་པས། བླ་མས་ཐོན་བྱས་པས་ཁྱོད་ཀྱིས་ཁྲལ་མ་བསྡུས་པར་གྲགས་ཚད་ཟ་བ་ཁྱོད་ཐོན་བྱས་ནས་བླ་མའི་ལག་པ་ནས་འཐེན་པ་དང་། སྐྱི་འཁར་བང་མ་མཚེར་གྱི་ར་ཕོ་དར་ཡེ་ཡོན་བདག་གིས་བརྡུངས་པ་དང་། སློབ་དཔོན་རོ་སྙོན་གྱིས་སེང་གེ་རྫོང་དུ་བསམ་སྡིངས་པའི་སྒོམ་ཆེན་ལ་སྐྱུར་འགོང་བཙོངས་པའི་བགྲོས་གསུངས་ནས་དེ་འདྲ་མ་བྱུང་པ་འཚལ་ལོ་གསུངས། དཀྱིལ་འཁོར་ལ་བཀོད་པའི་ལྷ་ཀུན་རང་གི་ལུས་ལ་བསྡུད་པ་འདི་དང་གསང་འདུས་པ་སོགས་ཀྱི་ལུགས་ཡིན་གསུངས་སོ། ། ཕུར་པ་བསྡུད་པའི་སྔོན་དུ་ཕུར་པ་བསྲུང་བའི་དོན་དུ་བཀོད་པའི་ཁྲོ་བོ་རྣམས་རང་གི་ལུས་ལ་བསྡུས་ལ་དེ་ནས་ཕུར་པ་ཕྱུང་བ་རྣམས་བྱའོ་གསུངས་སོ། ། སྒྲུབ་ལེའི་མདོར་བསྡུས་དང་པོར། གང་གི་རོལ་པས་མནན་ཞེས་པར་གཡས་འགྱིང་ལ་ཟེར་གྱི་རོལ་པའི་སྟབས་ཀྱིས་བཞུགས་ཟེར་བ་མིན་ནོ་གསུངས། འདི་ལྟར་སྐུ་སྔོན་པོ་སྟེ་ཞེས་པར། འདི་འདྲའི་གསལ་བ་དང་འོག་འདི་ཀ་བ་སྔོན་པོར་ཡོང་བའི་རྒྱུ་མཚན་དང་བཅས་པ་བསྟན་བཞིན་དུ་བླ་མ་ཤེར་སེང་བ་ལ་སོགས་རྒྱུ་རྡོ་རྗེའི་འཆང་མི་བསྐྱོད་པ་ཡིན་པས་ལྗང་ཁུ་ཡིན་ཞེས་སོགས་འདོད་པ་ནི་ཧ་ཅང་རིགས་པས་དཔྱད་དྲགས་པའོ་གསུངས།
རང་གི་ཕྱག་རྒྱ་དང་བཅས་པ་སྟེ་རྡོ་རྗེ་སེམས་དཔའ་རྫོགས་པའོ། ། ཞེས་པར། ཡུམ་རྣམས་རྡོར་སེམས་ཀྱི་རིགས་ཡིན་པས་དེ་རྫོགས་པས་རྡོ་རྗེ་སེམས་དཔའ་རྫོགས་པའོ་གསུངས། མི་བསྐྱོད་པ་ལ་སོགས་པའི་རྒྱལ་བའི་ཚོགས་རྣམས་དང་། ཞེས་སོགས་སུ། སིབ་ལྷུགས་སུ་འཇུག་སྟེ་བདེ་གཤེགས་རྣམས་ཕུང་པོ་དྲུག་ལ། ཡུམ་རྣམས་ཁམས་དྲུག་ལ། སེམས་དཔའ་རྣམས་དབང་པོ་དྲུག་ལ། སེམས་མ་རྣམས་ཡུལ་དྲུག་ལ། ཁྲོ་བོ་ལས་དབང་ཁྲོ་མོ་བྱ་བ་ལ་འཇུག་པ་སོགས།
ལུས་ནས་སྤྲོ་བ་ནའང་གནས་སོ་སོ་ནས་ལྷ་སོ་སོ་སྤྲོ་སྣ་ཚོགས་ཡུམ་ལ་འཇུག་པ་དང་སྤྲོ་བ་ནའང་ཚུལ་སྔ་མ་བཞིན་ནོ། ། མདོར་བསྡུས་གཉིས་པར། དེ་བཞིན་དུ་སྐྲ་དང་བ་སྤུ་རྣམ་པར་དག་པའི་ཕྱེད་དང་བཅས་པའི་དབྱེ་བ་ཕྲག་གསུམ་ཞེས་པར། རྭ་འབྲོ་གཉིས་ཀའི་བགྲོས་ལ། སྐྲ་ཉི་ཁྲི་ཆིག་སྟོང་དྲུག་བརྒྱ། བ་སྤུ་བྱེ་བ་ཕྲག་ཕྱེད་དང་བཞི་ཟེར་ཏེ། སྐྲ་ཉི་ཁྲི་ཆིག་སྟོང་གིས་མི་ཚད་པ་གཅིག་ཡོད་པའི་རིགས་སུ་འདུག ང་བུ་ཚའི་དུས་ན། རྒད་པོ་གཅིག་གི་སྐྲ་དཀར་སྟོང་ཕྲག་རེ་ཙམ་བཏོགས་པ་ལན་མང་པོ་བྱས་ཏེ་ཉུང་དུ་འགྲོ་རྒྱུ་མི་འདུག་གསུངས། འོག་ཏུ་བཤང་བ་དང་གཅི་བའི་རྩའི་རང་བཞིན་ཞེས་པར་བདུད་རྩི་མ་དང་འབྲས་བུ་མ་འོག་ཏུ་བཀོད་པའི་འགལ་སྤོང་གོང་དུ་བཤད་པ་དྲན་པར་བྱ་གསུངས།
མདོར་བསྡུས་གསུམ་པའི་སྐབས་སུ། འདིར་བསྐུལ་བ་རྣམ་པ་གཉིས་ཏེ། གཅིག་ནི་སྲོག་རྫོགས་པའི་སླད་དུ་ཡིན་ལ། གཉིས་པ་ནི་ལོ་བཅུ་དྲུག་གི་མཐར་བདེ་བ་རྫོགས་པའི་སླད་དུའོ་ཞེས་པར་སྲོག་རྫོགས་པའི་སླད་དུ་མངལ་ནས་ཕྱི་རོལ་ཏུ་བསྐུལ་བའི་སྦྱོང་བྱེད་བསྐྱེད་རིམ་ལ་ལས་རྒྱལ་མཆོག་གི་སྐབས་སུ་ཞུ་བ་གླུས་བསྐུལ། ལོ་བཅུ་དྲུག་གི་མཐར་བདེ་བ་རྫོགས་པའི་དོན་དུ་བསྐུལ་བའི་སྦྱོང་བྱེད་རྫོགས་རིམ་ལ་རྗེས་དྲན་གྱི་སྐབས་སུ་དགའ་བ་བཞིའོ་གསུངས། སྒོ་ང་ལས་སྐྱེས་པ་དེ་ནི་འཇིག་རྟེན་གྱི་ཁམས་སྐྱེ་བ་སྟེ་ཞེས་པར། རྒྱུད་སྡེ་གཞན་དུ་སྒོང་སྐྱེས་ཀླུ་ནི་མེད་པའོ་ཞེས་བཤད། འདིར་དྲོད་གཤེར་སྐྱེས་ཀྱི་རྣམ་གཞག་མ་གསུངས་གཞན་དུ་པདྨ་ཉི་མ་ཧཱུྃ་ཡིག་གམ། པད་ཟླ་ཧཱུྃ་ཡིག་ལས་བསྐྱེད་པ་དྲོད་གཤེར་སྐྱེས་སྦྱོང་བྱེད་དུ་བཤད་གསུངས། ཟླ་བའི་ཆ་ཐིག་ལེའི་གཟུགས་ཅན་མ་ཞེས་པར།
ཟླ་བའི་ཆ་དང་ཐིག་ལེའི་གཟུགས་ཅན་མ་ཟེར་དགོས། འོག་ཏུ་རྣམ་དག་ཐ་དད་དུ་བཤད་ཡོད་གསུངས། ཆོས་ཀྱི་སྐུ་ལ་ཉིད་ཀྱང་ཞེས་པར་འདིའི་སྦྱང་གཞིའི་གཉིད་ལོག་པའི་གནས་སྐབས་བྱ་བ་མངལ་དུ་ཞུགས་ནས་ཟླ་བ་དྲུག་གི་བར་རྣམ་ཤེས་བརྒྱལ་བ་བཞིན་དུ་གྱུར་པའི་སྐབས་དེ་ལ་ཟེར་གསུངས་སོ། ། མདོར་བསྡུས་བཞི་པར། དེའི་ཕྱིར་ས་ཐོབ་པས་དམན་པ་ལ་སོགས་པའི་དབྱེ་བར་འགྱུར་ཏེ་ཞེས་པར། བྱིས་པ་སོ་སྐྱེ་ལམ་ཐམས་ཅད་མངལ་གྱི་གནས་སྐབས། ས་བདུན་པ་མན་ཆད་དམན་པའི་བྱིས་པ། ས་བརྒྱད་པ་འབྲིང་པོའི་བྱིས་པ། ས་དགུ་པ་གཞོན་ནུ། བཅུ་པ་བཅུ་གཅིག་པ་དར་མ་སྟེ་དེ་ལྟར་ཡིན་པར་དབང་བསྐུར་གྱིས་ང་རྒྱལ་འཛིན་པའི་སྔགས་དོན་ལས་ཤེས་སོ་གསུངས།
བགེགས་མཐར་བྱེད་པའི་ལྟ་བ་ཞེས་པར་སྦྱོར་བ་ཡན་ལག་དྲུག་དང་བསྙེན་སྒྲུབ་ཡན་ལག་བཞི་ལ་ལྟ་སྟངས་བཞི་ལས་འདིར་གཉིས་དངོས་སུ་བསྟན་གཉིས་སྦས་ནས་བསྟན་གསུངས། ཡང་གྲོའི་ཐོ་ཕྱི་དེ་ཤེད་དུ་སློབ་དཔོན་གཅིག་ལ་གཞི་བདག་གདུག་པ་གཅིག་གིས་གནོད་པ་ཀ་བསྐྱལ། དེར་སློབ་དཔོན་གྱིས་དྲག་པོའི་སྦྱིན་སྲེག་བྱས་པས་སྡིག་པ་ར་ཙའི་ཕྲུ་གུ་གཅིག་ཐབ་ནང་དུ་འགྲོ་ཡིན་འདུག་པས། དེ་ཚིག་གིས་དོགས་ནས་ཕྱིར་སྐྱུར་བཏང་བས། རེ་ཞིག་ན་སློབ་དཔོན་གྱིས་དཀར་པོ་ནག་པོ་ཤིང་གི་ཡུལ་ཟེར་བ་དེར་བདུན་ཚིགས་གཅིག་ལ་ཕྱིན་ནས་འཁོར་ཡོང་ནས་གཙང་པོ་བརྒལ་བ་ན་གཡག་ནག་པོ་གཅིག་གིས་ཀོ་བའི་འོག་ཏུ་ཞུགས་ནས་ཀོ་བ་རྭ་རྩེས་བཟློག་པ་མངོན་སུམ་དུ་མཐོང་བ་བྱུང་ནས་ཀོ་མཁན་མ་གཏོགས་ཐམས་ཅད་ཤི་འོ། ། དེས་ན་དྲག་པོའི་ལས་ལ་བདག་གཞན་བརྗེ་བའི་བྱང་ཆུབ་ཀྱི་སེམས་སྔོན་དུ་བཏང་ནས། དངོས་གཞིའི་དུས་སུ་སྙིང་རྗེའི་སེམས་མེད་པར་ཁྲོ་བོའི་ང་རྒྱལ་བརྟན་པོས་བྱ་དགོས་གསུངས། མདོར་བསྡུས་ལྔ་པར། ནང་དུ་ལ་ལ་ནཱ་དང་ར་ས་ནཱ་དང་ཨ་ཝ་དྷཱུ་ཏི་གཅིག་ཏུ་འདྲེས་པར་གྱུར་པ་སྙིང་ཁའི་པདྨ་སྟེ་ཞེས་པར། འདིར་སྙིང་ཁར་རྩ་གསུམ་འདྲེས་པ་གསལ་པོར་བསྟན་ཡོད་དོ་གསུང་།
སྔོན་གྱི་སྐྱེ་བ་ལ་བསྒྲུབ་ན་བཀླགས་པས་འགྲུབ་ཅེས་པར། བླ་མ་ཤེར་སེང་པས་གཡུས་དགའ་ལྡན་དུ་ཆོས་གཞི་མཛད་དུས། ཡུལ་མི་རི་བོང་གཤོར་བ་བརྡུངས་པས། རྒན་མོ་གཅིག་ནི་འགྲོན་བཙུན་ངན་པ། འོ་ཅག་གི་ལུང་པར་ཁོའི་རི་རྒྱ་མི་དགོས། ཐམས་ཅད་རྒྱུག་ལ་ཐོན་ཟེར་ནས་ཡུལ་མིས་དམག་བྱས། བླ་མ་པ་ཁྲོས་ཏེ་ཐལ་མོ་གཅིག་བརྡབས་པས་རྒན་མོ་དེ་མ་ཐག་སྣ་ཁྲག་ཕྲུལ་ལེ་ཤི དེ་སོགས་ནུས་པ་འཇིགས་སུ་རུང་བ་ཡོད་དེ་ཚེ་འདི་ལ་ནི་སྔགས་ཙམ་རང་མི་བགྲང་ཟེར་གསུང་། སྐྱེ་བ་འདི་ལ་བསྒྲུབས་ན་ཡང་འགྲུབ་ཅེས་པར། གྲུབ་ཆེན་ཟེ་དམར་བ་ཀུན་གྱི་སྐྱེ་བ་འདི་ལ་འབད་པ་སྟོན་པས་དཔལ་གཤིན་རྗེའི་གཤེད་དམར་པོའི་ཞལ་མངོན་སུམ་དུ་གཟིགས་ནུས་པ་བསམ་གྱིས་མི་ཁྱབ་པ་མངའ་བ་ལྟ་བུ་འོ་གསུང་།
འཚོ་བར་ཕོ་ཉ་དེ་ནི་འཚོ་ལ་ཞེས་པར་རླུང་རྒྱུ་བའི་སྣ་བུག་གི་ཕྱོགས་སུ་གནས་ནས་འདྲི་ན་འཚོ། ནམ་མཁའི་ཕྱོགས་སུ་གནས་ན་ཞེས་པ་རླུང་མི་རྒྱུ་བའི་ངོས་སུ་གནས་ནས་འདྲི་ན་མི་འཚོ། མདུན་དྲང་པོར་གནས་ནས་འདྲི་ན་ཐེ་ཚོམ་མོ་ཞེས་གདན་བཞི་ནས་བཤད། བླ་མ་བསོད་ནམས་འོད་ཟེར་སྟེང་གི་མཐོང་ཁུང་ནས་འདྲི་ན་མི་འཚོ་ཟེར་བ་རྣམ་པ་མ་ཤར་གསུངས། ལྟེ་བ་ལ་དབུས་སུ་ལྷག་པའི་ལྷ་ཡའོ། ། བསང་པ་ལ་མའོ། ། ཞེས་སོགས་སུ། ལས་ཀྱི་དབང་གི་དབུས་ཀྱི་ཡི་གེ་འཕོ་བ་འདི་གཤིན་རྗེ་གཤེད་དམར་ནག་གི་རྒྱུད་རྣམས་སུ་མ་བཤད། གཤེད་དམར་བ་རྣམས་འདི་དྲངས་ནས་བྱེད་གསུང་། ནུས་མ་གང་ཞིག་ཅེས་སོགས་ཚིགས་བཅད་གཉིས་པོ་འདིས་དོན་གསུམ་བསྟན་ཏེ་མཆོག་གི་གྲོང་ཁྱེར་དག་ཏུ་འགྲོ་བར་འགྱུར།
ཞེས་པས་འཕོ་བ་བསྟན། མངོན་ཤེས་ལྔའི་རང་བཞིན་དུ་འགྱུར་ཞེས་པས་མཁའ་སྤྱོད་བསྒྲུབ་པ་བསྟན། སྣ་ཚོགས་ཡུམ་ཞེས་པས་མཆོག་བསྒྲུབ་པ་བསྟན་གསུང་། གཅེར་བུ་མགོ་ཟླུམ་རལ་པ་ཅན་ཞེས་སོགས་སུ་སྔོན་འདས་པའི་དུས་སུ་སངས་རྒྱས་ཤིག་གི་བསྟན་པའི་མཇུག་ཏུ་དགེ་སློང་ཤིན་ཏུ་བཟང་པོ་ཞིག་ནགས་ན་གནས་པ་ཆོམ་རྐུན་གྱིས་གོས་སོགས་བཤུས་བཀྱིགས་ནས་ཤིང་ལ་བཀལ་བ་མུ་སྟེགས་ཀྱིས་མཐོང་བ་དང་། དེ་ཕྱུགས་རྫི་ཞིག་གིས་བཀྲོལ་ཏེ་བཏང་བས་ཆུ་འགྲམ་དུ་ཁྲུས་བྱས་མགོ་བོའི་རྨའི་མཐའི་སྐྲ་བཏོགས་པ་དང་། གཅེར་བུར་བྱས་པ་དང་། དེ་ནས་ཤིང་ལོ་གྱོན་པ་སོགས་ཀྱི་སྤྱོད་ལམ་དེ་དག་མུ་སྟེགས་ཀྱིས་མཐོང་བ་ལས་མུ་སྟེགས་ཀྱི་སྤྱོད་པ་རྣམས་བྱུང་བར་སོར་མོའི་ཕྲེང་བའི་མདོ་ལས་བཤད་གསུངས། ཞིང་དང་འཇུག་ངོགས་ཞེས་པར། མུ་སྟེགས་བྱེད་ཀྱི་ལྟ་སྤྱོད་ཕྱིན་ཅི་ལོག་ཐམས་ཅད་མངོན་ཤེས་མཐའ་མ་ཆོད་དམན་པ་ལས་བྱུང་བར་མདོ་མྱང་འདས་ལས་བཤད་གསུངས། ཤའི་མིག་གིས་མཐོང་ངོ་ཞེས་པར་འདི་ལམ་གྱི་ཚད་འཛིན་ཤིན་ཏུ་གལ་ཆེ་བ་གཅིག་ཡིན་ཏེ།
ཤའི་མིག་ཚོགས་ལམ་ན་ལྷའི་མིག་དྲོད་རྩེ་བཟོད་པ་གསུམ་ན། སངས་རྒྱས་ཀྱི་སྤྱན་མཆོག་ན། ཤེས་རབ་ཀྱི་སློབ་པའི་ལམ་ས་བཅུ་གཅིག་ན། ཡེ་ཤེས་ཀྱི་སྤྱན་ས་བཅུ་གཉིས་པ་སངས་རྒྱས་ཀྱི་ས་ནའོ་གསུང་ངོ་། འདིར་སོ་སོར་བསྡུད་དང་བསམ་གཏན་དང་སྲོག་རྩོལ་དང་འཛིན་པའི་སྟོབས་ཀྱིས་རང་སེམས་བརྟན་པ་སྐྱེས་པར་གྱུར་པ་ན་དེ་ནས་ཞེས་སོགས་ཀྱི་སྐབས་སུ་འདིར་འཛིན་པ་ཡན་ཆད་རྫོགས་ནས་ལོ་གསུམ་ཕྱོགས་གསུམ་གྱི་བྱང་སེམས་འགྱུར་བ་མེད་པར་གསུངས་པ་ནི། སྔར་གྱི་ལོ་གསུམ་གྱིས་ཡེ་ཤེས་ཀྱི་ལུས་འགྲུབ་པར་བཤད་པ་དང་འགལ་བའི་སྐྱོན་མེད་དེ། འདིར་འཛིན་པ་ཡན་ཆད་བརྟན་ནས་ཏིང་ངེ་འཛིན་ཐོབ་པ་ལོ་གསུམ་ཕྱོགས་གསུམ་དགོས་པར་བཤད། གོང་དུ་ཏིང་ངེ་འཛིན་ཐོབ་ནས་ལོ་གསུམ་ཕྱོགས་གསུམ་གྱི་ཡེ་ཤེས་ཀྱི་ལུས་གྲུབ་པར་བཤད་པས་ལོ་གསུམ་ཕྱོགས་གསུམ་གྱི་མིང་འདྲ་ཡང་དོན་མི་འདྲ་གསུང་ངོ་། ། ཡེ་ཤེས་ལེའུའི་མདོར་བསྡུས་དང་པོར། དེ་ལྟར་ངེས་པར་སྐུ་རྡོ་རྗེ་ཁམས་དྲུག་གི་བདག་ཉིད་ས་ལ་སོགས་པའི་དབྱེ་བས།
ཞེས་པར་འདི་སྔ་མའི་དོན་བསྡུའང་ཡིན། ཕྱི་མའི་མདོར་བསྟན་ཡང་ཡིན་པས་སྦྱར་བ་ཡིན་གསུང་། ཤེས་རབ་གཙོ་མོར་དཀྱིལ་འཁོར་ལ་མཛོད་ཅིག་ཅེས་པར། སྔར་དཀྱིལ་འཁོར་སྐུ་རྡོ་རྗེ། ལྷ་ཚོགས་གསུང་རྡོ་རྗེ། གཙོ་བོ་ཐུགས་རྡོ་རྗེ་བསྟན་ནས། གཙོ་མོ་ཡེ་ཤེས་རྡོ་རྗེའི་འོག་ནས་ཡོང་བར་ཡོད་ཟེར་བ་དེ་འདི་ཡིན་གསུང་། དེའི་དབུས་སུ་ལྷུང་བ་ནི་དེ་སྨོས་པས་བཟུང་བའི་ཕྱིར་རོ། ། ཞེས་པར། འདི་སྒྲ་མདོའི་ཚིག་ཏུ་གདའ།
གང་མ་རུ་ལུང་དུ་དྲངས་པའི་གྲངས་ཅན་པ་གཅིག་གདའ་སྟེ་ཀཱ་ལ་པ་དང་ཙནྟྲ་པ་ན་མི་འདུག་གསུང་། དང་པོར་གསལ་བྱེད་ཀ་གཙོ་བོ་ཡིས་ཀ་རྡོ་རྗེའི་རྒྱུད་གསུངས་ཏེ་ཞེས་པའི་སྐབས་སུ། སྔར་འཇིག་རྟེན་ཁམས་ལེར། ཕྱི་ཆོས་ཐམས་ཅད་ཡི་གེར་བཀོད། ནང་ལེར་ནང་གི་ཆོས་ཐམས་ཅད་ཡི་གེར་བཀོད། སྒྲུབ་ལེར་གཞན་ལྷ་ཐམས་ཅད་ཡི་གེར་བཀོད་པས་ཕྱི་ནང་གཞན་གསུམ་སྦྱར་བའི་གནད་ཆེན་པོ་ཡོད། འདིར་ཡང་ཀ་རྡོ་རྗེ་ཁ་རྡོ་རྗེ་ཞེས་སོགས་ཀྱི་དོན། སྤྱིར་ཀ་སྡེ་ནམ་མཁའི་ཡི་གེ་མི་བསྐྱོད་པའི་རིགས། དེ་ལ་ང་གྷ་ག་ཁ་ཀ་ལྔ། རིམ་པ་བཞིན་ནམ་མཁའ་རླུང་མེ་ཆུ་ས་ཡིན་པས།
ང་མི་བསྐྱོད་པའི་མི་བསྐྱོད་བ། གྷ་མི་བསྐྱོད་པའི་དོན་གྲུབ་སོགས་ཡིན། དེས་གཞན་ལའང་འགྲེ་གསུང་། འདིར་རྩ་བའི་རྒྱུད་ལ་ཐིག་གི་མཚན་ཉིད་ནི་ཞེས་པར། སྙེ་འདོ་བ། བདེ་མཆོག་གི་ཐིག་ལ་སྦྱོར་ཞིང་གཉིས་དང་ཞེས་སོགས་ཆ་ཕྲན་བཞི་ལ་ཆ་ཆེན་གཅིག་ཏུ་བརྩིས་པའི་ལུགས་སུ་བྱེད་དེ་མི་འཐད། འདིར་སོར་ཕྱེད་དྲུག་ལ་སྒོ་ཚད་དུ་བྱས་པའི་ལུགས་བྱེད་དགོས་འདིའི་དུས་ཞེས་པ་བཞི་ལ་འཇུག་པར་ཡོད་པས་རང་ལུགས་ལ་སྒྱུ་འཕྲུལ་དྲ་བའི་ཐིག་ལ་སྦྱར་དགོས་ཏེ་འདི་ལའང་ཁྲོ་བོའི་གནས་ནང་སེམས་དཔའ་བཅུ་དྲུག་གི་གནས་ཕྱིར་ཡོང་བ་འདི་ལ་དཔྱད་དགོས་པར་འདུག་གསུངས། སྒོ་བརྒྱད་ཀྱི་བར་རྣམས་སུ་དུར་ཁྲོད་ཀྱི་འཁོར་ལོ་རྣམས་ཏེ་ཞེས་པར། ལ་ལ་སྒོའི་ཕྱིའི་བར་དུ་དུར་ཁྲོད་ཡིན་ཟེར་ནའང་། སྒོའི་ནང་གི་བར་དུ་ཡིན་པར་འདོད་གསུངས།
མཁའ་འགྲོ་མ་རྣམས་ཐུང་བའི་དངོས་པོ་རི་བོང་འཛིན་པའི་ཞལ་ཞེས་པར། སྙེ་མདོ་བ་བོང་ཐུང་པ་ལ་སྦྱོར་གྱིན་འདུག་སྟེ། རང་རེ་ས་བོན་གྱི་ཡི་གེ་ཐུང་པ་ལ་ཟེར་གསུངས། ཀྃ་ཀཱ་ལ་ད་ནི་གཙོ་བོའི་གདན་གསུངས་པ་གཙོ་བོའི་ཞེས་པ་ལ་སོགས་པ་སྟེ། ཞེས་པར། འདིར་དཀའ་མོ་གཅིག་ཀྱང་ཡོད་ཟབ་པོ་གཅིག་ཀྱང་ཡོད་དེ། ལ་ཀྃ་ངོ་ཞེས་པར། འདི་རྣམས་ཀྱི་མིང་དང་པོ་ས་བོན་དུ་འགྲོ་བ་དེ་ཤེས་པར་བྱ་བའི་དོན་དུ་མ་བསྒྱུར་བ་ཡིན་གསུང་། འཁོར་ལོ་སྡོམ་ཆེན་གྱི་འཁོར་ལོ་དྲུག་གི་ལྷ་མོ་བཞི་བཅུ་རྩ་བརྒྱད་པོའི་གདན་རྩ་འཁོར་ལོ་དྲུག་ལ་འཁོར་ལོ་རྩིབས་བརྒྱད་པ་དྲུག་ཡོད་པ་དང་རྣམ་དག་སྦྱར་ནས་འདིར་གཙོ་བོའི་གདན་རྡོ་རྗེ་ནོར་བུའི་རྩེ་མོར་ལྷན་གཅིག་སྐྱེས་པའི་ཐིག་ལེ་སྒྲིབ་བྲལ་དུ་འགགས་པས་བསྐྱེད་པའི་སྒྲིབ་བྲལ་གྱི་སྐུ་བཅུ་དྲུག་གམ་རྣམ་པར་དག་པར་དག་པ་གཙོ་བོའི་གདན་གྱི་པདྨ་འདབ་མ་བཅུ་དྲུག་ཏུ་དག་པ་སྟོན་པ་ཡིན་གསུང་། ཐུན་དང་པོའི་མངོན་མཚམས་ལ་རྒོད་པའི་རྒྱུད་དོ་ཞེས་པར།
འདིར་རྒྱུད་སྡེ་ལྔར་བསྟན་ཞེས་ཟེར་བ་འདི་ན་བཞི། འོག་འདི་ཁ་ན་འདོད་པ་ན་སྤྱོད་པ་རྣམས་ཀྱི་སྙོམས་པར་འཇུག་པ་ནི་གཉིས་གཉིས་སྦྱོར་བའོ་ཞེས་པ་འདི་དང་ལྔ་ཡིན་གསུང་། འདིར་བཤད་པའི་འདོད་ཁམས་པ་ཐམས་ཅད་ལ་དབང་པོ་གཉིས་སྤྲོད་ཡོད་པར་བཤད་པ་མདོ་སྡེ་པ་དང་མཐུན། བྱེ་བྲག་སྨྲ་བ། གཉིས་གཉིས་འཁྱུད་དང་ལག་བཅངས་དང་། ། དགོད་དང་བལྟས་པས་འཁྲིག་པ་ཡིན། ། ཞེས་འདོད་པ་ལ། མདོ་སྡེ་པས་དེ་ནི་འཁྲིག་པའི་རྫོགས་ཚད་བསྟན་པ་མིན་གྱི་གཞན་དབང་པོ་གཉིས་སྤྲོད་གཞན་འཕྲུལ་དབང་བྱེད་ཀྱི་བར་འདོད་ཁམས་ཀུན་ན་ཡོད་ཟེར་གསུངས། རྩའི་ཀུན་ཏུ་སྤྱོད་པ་ནི་ནང་གི་ལེའུའི་ལས་སྔར་གསུངས་སོ། ། ཞེས་པར།
གཞན་རྣམས་ནང་ལེར་གསུངས་གསང་གནས་ནས་རྩ་གསུམ་བཀྱོགས་ནས་འགྲོ་བ་འདི་སྔར་མ་བསྟན་གསུངས། མདོར་བསྡུས་གཉིས་པར། ད་ནི་སྐུ་བཞི་རྣམས་ཀྱི་རབ་ཏུ་དབྱེ་བ་བཅུ་དྲུག་གསུངས་པ་འདོད་པ་ཞེས་སོགས་སུ། འདི་ནས་གསུངས་པའི་སྐུ་བཅུ་དྲུག་གི་འབྱེད་ལུགས་འདི་སྔར་གསུངས་པའི་འབྱེད་ལུགས་དང་མི་འདྲ་བ་གཅིག་བྱུང་གསུང་ངོ་། ། མདོར་བསྡུས་གསུམ་པར། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། ཞེས་སོགས་སུ། འདིར་ཟབ་མོའི་དོན་མ་སྦས་པར་གསལ་བར་བསྟན་པ་བཞེད་ནས་མཆོད་བརྗོད་རྣམས་ཀྱང་ལྷུག་པར་མཛད་པ་ཡིན་གསུང་། འགྱུར་མེད་ལས་བྱུང་སྐུ་ལ་ནི། ། ཧཱུྃ་ཡིག་ལ་སོགས་མི་འདོད་དོ། །
ཞེས་པར། འདི་དང་ཀྱེ་རྡོ་རྗེར། ཡི་གེ་ལས་བྱུང་སྐུ་ལ་ནི། ། ཧཱུྃ་ཡིག་རྣམ་པ་འདོད་མི་བྱ། ། ཞེས་པ་གཞུང་གཅིག་ཡིན་བསྐྱེད་རིམ་འགོག་པ་ཡིན་པ་ལ་རྗེ་བཙུན་ཆེན་པོས་ཀྱང་འདི་ལ་མཉམ་སྦྱོར་དང་མི་མཉམ་སྦྱོར་ལ་སོགས་པ་བསྐྱེད་རིམ་བཅུའི་རྣམ་གཞག་མཛད་དེ། གཞུང་གི་དགོངས་པ་དང་རྒྱབ་བསྣོལ་རང་དུ་སོང་། རྒྱ་འགྲེལ་ཁ་ཅིག་ནས་ཀྱང་དེ་ལྟར་བཤད་དེ། མཚོ་སྐྱེས་ལ་སོགས་གྲུབ་ཐོབ་རྣམས་ཀྱིས་འདི་དང་མཐུན་པར། རྫོགས་རིམ་དུ་བཤད་གསུང་། དེའི་ཕྱིར་འགྱུར་བ་མེད་པ་ལས་སྐྱེས་པ་རྣམ་པ་ཐམས་ཅད་པའི་ཐིག་ལེ་ལྷན་ཅིག་སྐྱེས་པའི་སྐུ་ཞེས་པར།
གྲུབ་ཆེན་མན་ལུངས་པའི་ཞལ་ནས་སྟེང་དུ་རླུང་ཞག་གཅིག ཟླ་ཕྱེད་ཟླ་གཅིག ལོ་ཕྱེད་ལོ་གཅིག འགོག་ནུས་ན། ཐིག་ལེ། དཔྲལ་བ། མགྲིན་པ། སྙིང་ཁ། ལྟེ་བ། གསང་བ་རྣམས་སུ་རིམ་པ་བཞིན་འཛིན་ནུས་གསུང་།
ཚོགས་ཁང་དང་གཙུག་ལག་ཁང་དང་བླ་མའི་རྫས་ཉེ་བར་ལོངས་སྤྱོད་པ་ལས་ཕྱི་རོལ་ཏུ་གྱུར་པ་ཞེས་པར་འདི་ལ་མངོན་ཤེས་དགོས་པར་གདའ། གྲུབ་ཆེན་མན་ལུང་པ་མཚུར་ཕུར་བྱོན་དུས། དཀོན་གཉེར་དེ་དད་ནས་བསྙེན་བཀུར་ལ་གདན་དྲངས་པས་འབྱོན་མ་འདོད། ཁོས་ཀྱང་དེ་ཤེས་ནས་གཞན་གཅིག་ལ་བཅའ་པོ་གཏད་ནས་འདྲེན་རོགས་བཅོལ་བས་དེར་ཡང་འབྱོན་མ་ཉན་ཟེར་གསུངས། སྔོན་ཁ་ཆེ་ཟླ་བ་མགོན་པོས་འགྱུར་མཛད་དུས་མཆོག་མི་འགྱུར་སྦས་ནས་ཡེ་ཤེས་ལེའུ་མདོར་བསྡུས་གསུམ་ལས་མེད་པ་གཅིག་མཛད། དེ་རྗེས་པཎྜི་ཏ་ལྷ་ས་ན་བཞུགས་པའི་དུས་ཤེད་ན། འབྲོ་ལོ་ཙཱ་བས་བལ་བོར་བྱོན་པས། ཕམ་མཐིང་པའི་མཆེད་ཟླ་མཻ་ཏྲི་བའི་ཕྱག་ན་དུས་འཁོར་རྒྱུད་འགྲེལ་གྱི་དཔེ་འདུག་པ་བལྟས་པས་མཆོག་མི་འགྱུར་མཐོང་ནས་དེ་ཞུས་ནས་འབད་པས་བྲིས་ཏེ་བོད་དུ་བྱོན། པཎྜི་ཏ་དང་མཇལ། བླ་མ་པ།
འོ་སྐོལ་གྱི་དུས་འཁོར་ལ་མེད་པའི་ཟབ་ཆོས་ཁྱད་འཕགས་གཅིག་གདའ་ཞུས་པས་སྟོན་དང་གསུངས། བསྟན་པས་ཞལ་འཛུམ་མཛད་ནས་དེ་ང་ལའང་ཡོད་ཁྱེད་བོད་རྣམས་ཀྱི་བློ་ངོར་མ་ཤོང་དོགས་ནས་སྦས་པ་ཡིན་གསུངས་ནས་ལེགས་པར་གྲིལ་དར་ལྗང་ཁུ་གཅིག་གིས་བཏུམས་ནས་ན་བཟའི་གོང་ང་ལ་བཙེམས་འདུག་པ་བསྟན་བྱུང་། ད་བསྒྱུར་བ་ཞུ་ཞུས་པས་ད་ཁྱོད་མི་དགོས་ངས་བོད་སྐད་མཁས་པོ་ཤེས་གསུངས་ནས་རང་འགྱུར་མཛད། རང་འགྱུར་འགྱུར་བཟང་ཟེར་བའི་གྲགས་པ་ཡོད་དེ། པཎྜི་ཏ་བོད་སྐད་ལེགས་པར་མ་རྫོགས་པའི་འགྱུར་ག་ན་བཟང་། འགྱུར་ལོ་པཎ་གཉིས་ཀ་འཛོམས་པ་དེ་ཀ་བཟང་པ་གཅིག་ཡོང་གསུངས། དེ་བཞིན་དུ་ཀུན་ཏུ་འོད་ཉི་མའི་དཀྱིལ་འཁོར་ཆེན་པོ་མཛེས་པའི་ས་དང་ཞེས་སུ། ས་འདི་རྣམས་ཕྱི་མཚན་ཉིད་ཀྱི་ཐེག་པར་རབ་ཏུ་དགའ་བ་ཞེས་སོགས་འབྲས་བུ་ཡོན་ཏན་གྱི་སྒོ་ནས་བསྟན། མ་རྒྱུད་བདེ་མཆོག་སོགས་སུ་གནས་དང་ཉེ་བའི་གནས་ཞེས་སོགས་སྐྱེད་བྱེད་རྒྱུའི་སྒོ་ནས་བསྟན། འདི་དང་གསང་འདུས་ནས་རང་གི་ངོ་བོ་དཔེའི་སྒོ་ནས་བསྟན་པ་ཡིན་གསུངས།
བདུད་རྩིར་མ་བྱས་པའི་རྣམ་པར་སྣང་མཛད་ལ་སོགས་པ་རྣམས་བཟའ་བར་བྱེད་དོ་ཞེས་པར་བདུད་རྩི་ལྔའི་ངེས་དོན་མི་ཤེས་པར་ཁྱི་ཕག་བཞིན་དུ་ཟོས་པས་ཆོག་པ་མིན། སློབ་དཔོན་ལྷ་རྒྱལ་གྱིས་བསམ་སྡིངས་སུ། མི་གཙང་བ་ཆང་ལ་སྦྱར་ནས་ཁོ་རང་ཡང་འཐུང་རྩ་ན་ཡོད་པའི་སྒོམ་ཆེན་ཀུན་ཡང་འཐུང་དུ་བཅུག་ཟེར། དེས་སངས་རྒྱས་ཀྱི་ཡོན་ཏན་ཐོབ་ན་ནངས་ཀྱི་སྔོན་ལ་ཁྱི་ཕག་གིས་ཐོབ་ཡོང་མོད་གསུངས། ཡི་དྭགས་དང་དམྱལ་བའི་སྐྱེ་བ་འབྱུང་བ་ཞེས་པར། མ་དག་པའི་དཔོན་ཡོན་ཏན་འབུམ་ན་རེ། ངེད་མ་དག་པ་ལ་དགོན་པ་གླིང་གསུམ་པ། བླ་མ་མངོན་སུམ་པ། མ་གཅིག་ས་གསུམ་མ་བྱ་བ་ཡོད་དེ། འབར་ས་བླ་མ་ལས་མེད།
བཟའ་ས་དཀོར་ལས་མེད། འགྲོ་ས་དམྱལ་བ་ལས་མེད་པས་ཟེར་བ་དེ་བཞིན་གསུངས། མ་དག་པའི་དུག་ལ་སོགས་པ་ཟོས་པས་འཆི་བར་འགྱུར། ཞེས་པར། རྟོགས་ལྡན་ཚ་ཆུང་བས་ཆུ་ལ་མཆོངས། དབུས་པའི་གཅོད་མཁན་གཅིག་གིས་ཀྱང་མཆོངས་པས་ཐར། ཚ་ཆུང་པས་བོ་ང་ནག་པོ་ལ་ཕུག་ཙམ་གཅིག་ཟོས་པས་དབུས་པ་ན་རེ་ང་ལའང་ཕྱིན་ཟེར། ང་ལ་ནི་ཉམས་འོག་ཏུ་ཆུད་པ་ཡོད་ཁྱོད་རང་མ་ཟ་བྱས་པས་མ་ཉན། ཅུང་ཟད་ན་ཕ་འབོད་མ་འབོད། དེ་ནས་ལུས་པོ་ཚལ་པར་གས་ནས་ཤི་ལོ། །
དེ་ཡང་ཨེན་དྲགས་མ་ཤི་ཙམ་རེ་བྱུང་ན་ང་རྒྱལ་འཆག་པ་ཡིན། རྒུ་མོར་སྟོན་པ་གཞོན་ཚུལ་བྱ་བས་འདྲེ་ཅན་གཅིག་ལ་དབང་ཞུས་པས་ཁོ་སྨྱོ་ནས་ང་གྲུབ་ཐོབ་ཡིན་ཟེར། གྲུབ་ཐོབ་ཡིན་ན་དུག་དང་མེ་དང་ཆུ་ལ་སོགས་གནོད་པས་མི་ཚུགས་བྱས་པས་དེར་ཁོས་དུག་ཟོས་པས་འཆི་ལ་ཁད་པ་དང་མཁན་པོ་སངས་རྒྱས་དཔལ་བས་སྔགས་རེམ་ནས་བཏབ་པས་དུག་ཐམས་ཅད་བསྐྱུགས་ནས་མ་ཤི་ཙམ་བྱུང་། དེ་ནས་གྲུབ་ཐོབ་ཀྱི་སྐད་ཆག་ཟེར་དེ་ཙམ་རན་གསུང་། ད་ནི་བླ་མ་དམ་པ་མ་ཡིན་པའི་མན་ངག་ལས་ཞེས་པར་འགྱུར་བསྟན་ལ་འགྲེང་བུ་ཆད་པ་ཡིན་དེ་ནི་ཟེར་དགོས་གསུང་། ལུས་འདི་ནི་ཁམས་ཀྱི་ཚོགས་སུ་མཐའ་དག་རོ་དྲུག་ཅེས་པར། འདི་ལ་བཤད་པ་མཛད་དགའ། དེ་མིན་གོང་དུ་ཡེ་ཤེས་ལེའུར་བཤད་པར་བྱ་གསུངས་པ་རྣམས་ལ་བཤད་པ་ཙམ་མི་གདའ་གསུང་། གྱ་ནོམ་སྣང་དང་འོག་མིན་ཞེས་པར། སྔར་ལེའུ་དང་པོར་ཤིན་དུ་མཐོང་བསྟན་ནས་གྱ་ནོམ་སྣང་མ་བསྟན།
འདིར་ཤིན་ཏུ་མཐོང་མ་བསྟན་པ་དེ་གཉིས་ཕན་ཚུན་གཅིག་ཏུ་གཅིག་འདུས་པར་བསྟན། གཟུགས་ཁམས་གནས་རིགས་བཅུ་དྲུག་ཏུ་བསྟན་པའི་དོན་དུ་སྟེ་དེའང་ཟད་པར་རླུང་མེ་ཆུ་ས་བཞི་དང་བཞི་བཞི་སྦྱར་བའི་དོན་དུ་ཡིན་གསུངས། ཁུར་ཁུར་བའི་གང་ཟག་ཡོད་དོ་ཞེས་པར། སྔོན་མུ་སྟེགས་པ་དུ་མ་ཞིག་གྲོས་བྱས་ཏེ། དགེ་སྦྱོང་གོ་བོ་ཏ་མ་འདི་བདག་ཁས་ལེན་ན་ཁོ་གྲགས་བསོད་ཆེ་བས་དེའི་རྗེས་སུ་སློབ། བདག་ཁས་མི་ལེན་ན་མི་འཇུག་གོ་ཟེར་ནས། བཅོམ་ལྡན་འདས་ལ་བདག་ཡོད་མེད་ཞུས་པས། བཅོམ་ལྡན་འདས་ཀྱིས་ཁུར་ཡོད་མེད་སོགས་དགོངས་ཏེ་གསུངས་པས་བདག་ཁས་ལེན་པར་གོ་ནས་ཞུགས་པ་ལས་གནས་མའི་བུའི་སྡེ་པ་བྱུང་གསུངས། གཞན་དག་གིས་རྣ་བའི་ཤ་ཟ་མོ་བསྒྲུབས་ཞེས་པར། ཁྲོ་ཕུར་ལྷ་ཕྲུག་ཟེར་བ་གཅིག་ལ་རྐུན་མ་བྱུང་ནས།
དྲི་ཟ་སྒྲ་སྒྲོགས་བསྒྲུབས་པས་འགྲམ་པ་ལ་ཏོག་ཐོན་པ་གཅིག་བརྒྱབ་ནས་ཡོང་བ་ཡོད་པས་ཆོག་མོད་ཟེར་བའི་བགྲོས་གསུངས། མ་མོ་རྣམས་བསྒྲུབས་ཞེས་པར། བོ་རའི་རིན་པོ་ཆེ་དར་བྱང་གིས་ཚོང་འདུས་སུ་བདུན་ཚིགས་ལ་བྱོན། སྔགས་པ་མང་པོས་རྔ་བཟངས་བརྡུངས། ཁོང་གཙུག་དགུ་པས་དྲིལ་བུ་བསིལ་བས་ཡོན་བདག་ཀུན་མ་དད་ཡོད་པར་འདུག དེར་ཁོ་ན་རེ། འོ་ཅག་གི་མཆོག་ག་དེ་ཁོ་འདྲ་ལ་བྱས་མ་བྱས་མི་འདུག་གིས་གཏོར་ཆུང་གཅིག་བཤོམ་པ་ལ་ཉོལ་ལ་སྡོད་གསུངས། དེ་ལྟར་བྱས་པས། ཡུགས་ས་མོ་ལ་སྟུར་ཁྱི་མོ་བབས་ནས་སུས་ཀྱང་མ་ཐུལ། ཐབས་བརྡུགས་པ་དང་།
ཁོང་གིས་གཏོར་མ་བཏང་། བྱིན་རླབས་བྱས་པས་སོང་། དེར་ཁོ་ན་རེ། སློབ་དཔོན་སྔགས་པ་ཀུན་རྔ་ཀྱང་པས་ལན་པའང་མིན་ནོ་ཟེར་བའི་བགྲོས་གསུངས། འགའ་ཞིག་གིས་རིངས་པར་བྱེད་ཅེས་པར། དམར་རྡོ་རྗེ་རྩེ་མོའི་སློབ་མ་དགེ་བཤེས་ཤཱཀྱ་འཕེལ་བྱ་བས་སློབ་དཔོན་མ་གྲོངས་པ་ལ་ན་བཟའ་ཝ་ཐུལ་བཤུས། བཞུགས་འབོལ་བཏོན་ནས་ཁྱེར། དེའི་རྣམ་སྨིན་གྱིས་ཧོར་དམག་གིས་སྒྲོག་རུས་པ་ལ་ཐག་པ་བཏགས་ནས་རྩིབས་ལོགས་ཟད་ཟད་རྟའི་འཕྲ་ལ་དྲུད་པས་མ་ཤི་བར་སྙིང་ཁར་ཨོ་ང་བཏང་ནས་བསད། ཤི་ནས་འདྲེར་སྐྱེས་པ་གཅིག་ཡོད་པ་དེས། ཁྲོ་ཕུའི་མདའ་ན་བུད་མེད་ལྡེམ་ཆོག་བྱ་བ་ལ་ཆགས་ནས།
མོའི་ཁྱོ་བོའི་སྙིང་དུ་ཞུགས་པ་དེས། རིན་པོ་ཆེ་ཁྲོ་ཕུ་བ་དང་ལམ་དུ་མཇལ། དེར་རིན་པོ་ཆེའི་ཆིབས་པ་གསེར་ཡིག་པས་ཕྲོགས། དེར་ཁོས་བྱེ་མ་ལ་སྔགས་བརྒྱབ་ནས་རྟའི་ཕྱོགས་སུ་སྟོར་བས་རྟ་ལ་གྲི་ཚོག་བྱས་ཀྱང་འགྲོ་མ་ཤེས་པར་བཞག་ནས་སོང་། དེར་ཁོ་ན་རེ། དགེ་བཤེས་ལའང་འོག་རྟ་ཐུབ་ཙམ་གྱི་ནུས་པ་རེ་དགོས་ཟེར་ལོ་གསུངས། སྲོག་ནི་ཞི་བ་ཅན་ནི་རྣམ་པར་ཤེས་པ་ནི་རྡོ་རྗེ་ཅན་དུ་འགྱུར་རོ་ཞེས་པར། འདི་ནན་ཏར་དཀའ་མོ་གཅིག་འདུག་སྟེ་བཏགས་པ་ལ་ཟེར་རམ་མནོ་གསུང་། རིག་བྱེད་ཀྱི་ཆོས་ཕུ་བོ་དང་། ཕྱི་ནས་ཐམས་ཅད་མཁྱེན་པའི་ཆོས་ནུ་བོ་ཞེས་པར།
སྔོན་ཆོས་རྒྱལ་ཁྲི་སྲོང་ལྡེ་བཙན་གྱི་རིང་ལ་བོན་ཚུར་ཕོ་བའི་བགྲོས་གསུང་། མདོར་བསྡུས་བཞི་པར། འདིར་ཡང་ལྟེ་བ་ལ་སོགས་པ་དང་ཡོན་ཏན་ལྔ་ལ་སོགས་པའི་ངེས་པས་སྲོག་ནི་ཞེས་པར། ལྟེ་གསང་ནོར་བུའི་རྩེ་མོར་རྡུལ་མུན་སྙིང་སྟོབས་ཀྱི་ཡོན་ཏན་གྱིས་འོག་ཏུ། ས་ཆུ་མེ་རླུང་ནམ་མཁའི་ཡོན་ཏན་གྱིས་སྟེང་དུ་ཞེས་པའམ། ཡང་ན་ལྟེ་བའི་སོགས་ཁོངས་ནས་གཙུག་ཏོར་གྱི་བར་ཡོན་ཏན་ལྔའི་སོགས་ཁོངས་ནས་ཡོན་ཏན་བཞི་ལ་སོགས་པ་སྟེ་ལྟེ་བར་ས་ཡོན་ཏན་ལྔ། སྙིང་ཁར་ཆུ་ཡོན་ཏན་བཞི། ཞེས་སོགས་སོ་གསུངས། འདིར་ལི་ཡིག་གི་དབྱེ་བ་ནི་འདི་ལྟ་སྟེ། ཞེས་སོགས་ཀྱི་སྐབས་སུ།
ལི་ཡིག་བརྒྱད་བྲི། གཉིས་པ་ཕན་ཆད་དེ་རེ་རེའི་ཕྱི་རུ་ཨུ་རི་ཨྀ་ཨ་ཨྃ་ཨཿ ཨཱྃ་རྣམས་སྤེལ་ཏེ་བྲི། ལི་ལི་ཡི་གེ་ལའོ་ཞེས་པས་ལི་ཕྱི་མ་རྣམས་ལ་རུ་བསྒྱུར། གསལ་བྱེད་དབྱངས་མེད་པ་ཕྱི་རོལ་གྱི་ཡི་གེར་དྲང་ངོ་ཞེས་པས་དབྱངས་དང་སྦྱར། ལཱྃ་ཕྱེད་མར་བགོས་པའི་ལ་དབྱངས་མེད་དང་བརྒྱད་དེ། དེ་ལ་ལི་ས་ལུ་ཆུ། ལིར་མེ། ལི་རླུང་། ལ་ནམ་མཁའ།
ལམ་སྙིང་སྟོབས། ལཿརྡུལ། ལཱྃ་ནི་མུན་པའི་ཡོན་ཏན་དེ་ཕྱེད་མར་བགོས་པ་ལའོ། ། དེ་བཞིན་དུ། ཨུ་ཝ་རི་ར། ཨི་ཡུ་རུ་བསྒྱུར་ནས་དབྱངས་དང་སྦྱར་བ་སོགས་སྔར་གྱི་རིགས་པས་ཤེས། ཤོང་འགྱུར་ལ་ཨེ་དང་ཨྃ་གི་བར་གྱི་ཨ་ལྷག་མ་དང་མཿའི་བར་གྱི་མྃ་ལྷག རྃ་དང་རཱྃ་གྱི་བར་གྱི་རཿལྷག ཧཿདང་ཧའི་བར་གྱི་ཧ་ལྷག་གསུང་ངོ་། ། རྐང་པ་དང་བཅས་པའི་ལྔ་བཅུ་རྩ་དྲུག་གོ །
དེ་བཞིན་དུ་རིང་པོ་དང་ཞེས་པར་འདི་མི་མཉམ་པའི་དུས་སྦྱོར་ལ་སྐྱེས་པའི་དབང་དུ་བྱས་ནས་བསྟན། མཉམ་པ་ལ་སྐྱེས་ན་རིང་པོ། འཕོ་མཚམས་སུ་སྐྱེས་ན་ས་བོན་ན་ཤིན་ཏུ་རིང་པོའོ་གསུངས། ཡེ་ཤེས་རྣམ་ཤེས་སྦྱར་བ་ལས། ལྟེ་བའི་དབུས་ན་གནས་པའི་སེམས། ཞེས་སྐབས་སུ། ཡེ་ཤེས་ཏེ་ནཱ་ད་སྒྲ་ཙམ་དུ་གནས་པ་རྣམ་ཤེས་དང་ལྷན་ཅིག་འབྲལ་མི་ཤེས་སུ་གནས་པ་གཅིག་ཡིན། བླ་མ་ཡུ་མོས་མ་རིག་པ་གཞོམ་མེད་དུ་མིང་བཏགས་པ་དེ་ཡིན། རྣམ་ཤེས་ཀུན་གཞི་རྣམ་ཤེས་སོ་གསུང་། དེ་བཞིན་དུ་ཟླ་བ་ཡང་ཁམས་དྲུག་གི་དབྱེ་བས་ཡེ་ཤེས་ཀྱི་ཁམས་ཀྱི་མཐར་ཐུག་པར་ཟླ་བ་དྲུག་པའོ། །
ཞེས་པར་སྤྱིར་ཉི་མ་གཟས་འཛིན་པའི་མཚམས་ཟླ་བ་དྲུག་ཡིན་ཡང་། ཟླ་ཤོལ་བྱུང་ན་ཟླ་གྲངས་སུ་བརྩིས་པའི་ཟླ་བ་ལྔ་ནས་འཛིན་པ་ཡོད་དེ། སྔར་བུ་སྟོན་པ་རོང་དུ་དུས་འཁོར་སློབ་ཏུ་གཤེགས་པའི་དུས་སུ། ས་མོ་ལུག་ལོའི་དཔྱིད་ཟླ་ར་བའི་ཉ་ལ་ཀུན་དགའ་འོད་ཟེར་བྱ་བས་ཟླ་བ་འཛིན་བྱས། དེའི་ཕྱོགས་འཛིན་པ་བླ་མ་རྡོ་རྗེ་རྒྱལ་མཚན་པ་བྱུང་། གཞན་མི་འཛིན་ཟེར་བ་དུ་མ་བྱུང་། ཇོ་གདན་གསེར་ཁ་བ་བྱ་བས་མི་འཛིན་ཟེར་ཁོང་གཉིས་རྒྱལ་བྱས། ཀུན་དགའ་འོད་ཟེར་གྱིས་མཁར་རྔ་བཟུང་རི་ཟུར་མཐོན་པོ་ནས་བསྒུགས་པས་སྤྲིན་གྱི་གོ་བར་ནས་བཟུང་བ་མཐོང་ཙམ་བྱུང་ནས་རྒྱལ་ཐོབ་ངས་རོང་དུ་སླེབ་ཙ་ན་དེ་པའི་ཡི་གེ་ལན་བཏབ་པ་ཀུན་མ་བཤུས་པར་འདུག ཡང་རེས་དེ་ལ་མི་འཛིན་སྔ་མ་བཟུང་བ་ནས་བགྲངས་པའི་བཅུ་གཅིག་ན་འཛིན་པའང་ཡོང་གིན་འདུག་གསུང་། ཟླ་བ་དང་ཉི་མའི་རྒྱུ་བ་རྣམ་པ་བཞི་སྟེ།
མྱུར་བ་དང་དལ་བ་དང་འཁྱོག་པོ་དང་འབྱུང་བ་ཞེས་པར། འདི་འདྲའི་གསལ་པོ་གསུངས་ཡོད་པ་སེམས་ལ་ཟུངས་ཤིག འགའ་ཞིག་ཉི་ཟླ་ལ་འགྲོས་བཞི་མེད་ཟེར་བ་འདིས་བཀག་གོ་གསུང་། བཞིའི་སྡེ་ཚན་བཅུ་དྲུག་སྟེ་དེ་རྣམས་ནི་དཔྲལ་པ་དང་ལྟེ་བའི་འཁོར་ལོའི་ཁྱིམ་གྱི་ཞེས་པར་འདི་ནས་ལྟེ་བར་རྩ་འདབ་བཅུ་དྲུག་གསུངས་ཡོད་དོ་གསུང་། དེ་ནས་དབུ་མ་ལ་འཇུག་སྟེ་དཀྱིལ་འཁོར་ལྔ་པ་རྣམས་ལས་སྟོང་ཕྲག་སུམ་ཅུ་རྩ་ལྔ་པའི་འབུམ་ཕྲག་གཅིག་བཟུང་ཞེས་སྐབས་སུ་སྔར་གྱིས་རྣམས་ཀྱི་འདིའང་བསླབས་ཀྱང་མི་ཤེས་པའི་ཟླ་ལ་བགྲངས་ཏེ། གཡས་གཡོན་གྱི་དཀྱིལ་འཁོར་ལྔའི་ཡེ་ཤེས་ཀྱི་ཆ་ཕྱོགས་གཅིག་ཏུ་བསྡོམས་པའི་ལོ་གྲངས་འབུམ་ཕྲག་བཞི་བཅུ་རྩ་གསུམ་དང་ཉི་ཁྲི་ལ་སོ་ཆས་བགོས་པས་དེ་ཙམ་ཞིག་ཐོབ་པའི་ཕྱིར་རོ། ། དེ་ལྟར་ཡེ་ཤེས་ཀྱི་ཆ་གཉིས་ཕྱོགས་གཅིག་ཏུ་བསྡོམས་པའི་དགོས་པ་སྒྲ་གཅན་གྱི་བུ་ལོན་རྟོགས་པའི་དོན་ཏེ། ཉི་མའི་བུ་ལོན་གཉིས་བསྒྱུར་སྒྲ་གཅན་ལ་ཡོད་པས་སྒྲ་གཅན་གྱི་བཅུ་དྲུག་ཆ་བུ་ལོན་དུ་འགྱུར་བའི་ཕྱིར་ཏེ། དེའང་དཀྱིལ་འཁོར་ལྔའི་གྲངས་འབུམ་ཕྲག་ཉི་ཤུ་རྩ་གཅིག་དང་དྲུག་ཁྲི་ལ་བཅུ་དྲུག་གིས་བགོས་པས། འབུམ་ཕྲག་གཅིག་དང་སྟོང་ཕྲག་སུམ་ཅུ་རྩ་ལྔ་ཐོབ་པའི་ཕྱིར་གསུངས་སོ། །
ཉི་ཤུ་ཡིས་དཔུང་པའོ། ། བཅུ་དྲུག་གིས་ཉེ་བའི་དཔུང་པའོ་ཞེས་པར། མི་ལ་བར་ལྷུ་ཐུང་། ལག་ངར་རིང་། སངས་རྒྱས་ཀྱི་དཔུང་པ་རིང་། ཉེ་བའི་དཔུང་པ་ཐུང་བའོ་གསུངས། དེ་བཞིན་དུ་ལྷའི་ལྕགས་ཀྱང་ངོ་ཞེས་པར། འགྱུར་འགའ་ཞིག་ལ་འདི་མེད་པའང་འདུག་སྟེ་སྐད་དོད་དང་བསྟུན་ན་ཟླ་བ་ཆུ་ཤེལ་བཞུ་བ་ལས་བྱུང་བའི་ལྕགས་ལ་ཟེར་བ་འདྲ་བ་གཅིག་འདུག་གསུང་། དང་པོའི་ཚིགས་ནི་སྙིང་སྟོབས་ཀྱི་ཡོན་ཏན་ནོ། ། དབུ་མའི་ཚིགས་ནི་རྡུལ་གྱི་ཡོན་ཏན་ནོ། །
མཐའི་ཚིགས་བཅད་ནི་མུན་པའི་ཡོན་ཏན་ནོ། ། ཞེས་པར། འདི་ནས་བཤད་པའི་ཚིགས་ཀྱི་རྣམ་གཞག་མུ་སྟེགས་དྲང་བའི་ཕྱིར་དེ་དང་མཐུན་པར་བྱས། ནང་ལེར། སོར་ཚིགས་ཚེས་ལ་སྦྱར་བའི་ཚིགས་ཀྱི་རྣམ་གཞག་རང་ལུགས་སུ་བྱས་གསུངས་སོ། ། དེ་དག་གིས་ནི་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་གསུང་བགྲོས་བཀོད་པའི་ལེགས་བཤད་ཀྱི་ཡི་གེ་ལས་འབྱུང་ཚུལ་བཤད་ཟིན་ཏེ། དེ་ཡན་གྱིས་རྒྱུད་འཆད་པ་ལ་ཉེ་བར་མཁོ་བའི་ལེགས་བཤད་བསྟན་ཟིན་ཏོ། ། ད་ནི་མན་ངག་ཉམས་སུ་ལེན་པ་ལ་ཉེ་བར་མཁོ་བའི་ལེགས་བཤད་འཆད་པ་ལ་གསུམ། མ་རྒྱུད་ཀྱཻ་རྡོ་རྗེའི་སྦྱོར་བ་ཡན་ལག་དྲུག་པའི་བསྒོམ་དོན་བཤད་པ། བུ་སྟོན་ཐམས་ཅད་མཁྱེན་པའི་གསུང་རྒྱུན་ལས་འབྱུང་པའི་སྔོན་འགྲོ་དང་བཅས་པའི་ཐོག་མཐའ་བར་དགེའི་ཁྲིད་འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་བསྟན་བཅོས་བཤད་པ།
དེ་ལས་འཕྲོས་པའི་ལེགས་བཤད་བསྟན་པའོ། ། དང་པོ་མ་རྒྱུད་ཀྱཻ་རྡོ་རྗེའི་སྦྱོར་བ་ཡན་ལག་དྲུག་པའི་བསྒོམ་དོན་བཤད་པ་ནི། དཔལ་ས་སྐྱ་པ་ཆེན་པོ་ཀུན་དགའ་སྙིང་པོས་གྲུབ་ཐོབ་རྒ་ལོ་ལས་གསན་པའི་ཀྱཻ་རྡོ་རྗེའི་རྒྱུད་ལ་བརྟེན་པའི་སྦྱོར་བ་ཡན་ལག་དྲུག་པའི་མན་ངག་གི་ཡིག་སྣ་ལས་འདི་ལྟར་འབྱུང་སྟེ། བླ་མ་དམ་པ་རྣམས་ལ་ན་མོ། ། སོ་སོར་བསྡུད་དང་ཅེས་སོགས་དང་། ། ཡན་ལག་དྲུག་སྒོམ་རྣལ་འབྱོར་པ། ། དགའ་བྲལ་མཐར་ཡང་དེ་བཞིན་ནོ། ། དེ་ལྟར་སོར་བསྡུད་བསྒོམ་པ་ལ་གཉིས། ཉིན་མོའི་རྣལ་འབྱོར་རྟགས་ལྔས་བསྡུས་པ་ནི་དང་པོ་ནས་ཁང་དཔངས་དམས་ན་ཁམས་ལ་གནོད་པས་དཔངས་མཐོན་པོའམ་ཕྱེད་ཕུབ་སྟན་བདེ་བ་ལ་འདུག སྔར་བཞིན་རླུང་ཉི་ཤུ་རྩ་གཅིག་ལ་སོགས་པ།
རབ་དྲུག་ཅུའི་བར་དུ་སྦྱངས། གལ་ཏེ་བདེ་སྟོང་གི་ཏིང་ངེ་འཛིན་འཆར་ན་མི་དགོས། མཉམ་བཞག་དང་སྐྱིལ་ཀྲུང་གིས་འདུག བལྟ་སྟངས་བཞི་ལས་གཙུག་ཏོར་འཁོར་ལོའི་བསྒྱུར་བའི་བལྟ་སྟངས་ཡན་ལག་བཞིའི་ཚུལ་དུ་བསྒོམ། རླུང་ཅུང་ཟད་ནང་དུ་རྔུབས་ལ་མིག་འབྲས་གྱེན་བཟློག་སྟེ། མིག་གི་ཡན་ལྤགས་ཕྱེད་ནུབ་པ་ཙམ་དུ་བྱས་ལ་བལྟ། དེའང་བལྟ་སྟངས་ཡན་ལག་བཞི་སྟེ། ལུས་མི་འགུལ་བའི་ཡན་ལག་ལུས་རྣམ་སྣང་གི་འདུག་སྟངས་སོགས་མི་འགུལ་བའོ། ། མིག་མི་འཛུམ་པའི་ཡན་ལག་རྡོ་རྗེ་གཙུག་ཏོར་ལ་སོགས་པའི་བལྟ་སྟངས་ཀྱིས་ཅེར་རེ་བལྟའོ། ། རྟེན་མི་འགྱུར་བའི་ཡན་ལག་མདུན་གྱི་ནམ་མཁའ་ལ་བརྟན་པོར་ཅེར་རེ་བལྟའོ། །
ཡིད་འཛིན་པ་མེད་པའི་ཡན་ལག སེམས་སྒོམ་རྒྱུ་དང་གཏད་པ་མེད་པར་ཧད་དེ་བཞག་ནས། ལུས་སེམས་ལྷོད་གློད་ནས་ཏིང་ངེ་འཛིན་མ་ཡེངས་པར་སྒོམ། བལྟ་སྟངས་ཀྱི་ཡན་ལག་དེ་དག་འགྱུར་བ་མེད་པར་བྱུང་ན། ལས་རྒྱ་དང་སྙོམས་འཇུག་བྱས་ཀྱང་ཐིག་ལེ་མི་འཕོ་གསུང་། དེ་ལྟར་བསྒོམས་ཀྱང་བདེ་སྟོང་གི་ཏིང་ངེ་འཛིན་ཉམས་ཆུང་ཞིང་རྟགས་མ་བྱུང་ན། ཡང་ནམ་མཁའ་དྲི་མེད་ཀྱི་བལྟ་སྟངས་ཀྱིས་ཡན་ལག་བཞི་བསྒོམ། དེ་ཡང་མིག་མི་འགྱུར་བར་ནམ་མཁའ་དྲི་མ་མེད་པ་ལ་སྤྲིན་སོགས་མེད་པའི་སྔོ་སེང་ངེ་བ་ལ་རྩེ་གཅིག་ཏུ་བལྟའོ། ། དེས་ཀྱང་མ་བྱུང་ན་བདུད་རྩི་འཁྱིལ་པའི་བལྟ་སྟངས་ཀྱིས་མིག་འབྲུ་ཚུགས་སུ་ཐད་ཀར་སྔར་བཞིན་སྒོམ། སེར་པོའི་ཕྱོགས་སུ་མི་སྒོམ།
དེ་དག་གིས་མིག་ན་ནས་མཆི་མ་བྱུང་ན་ལག་མཐིལ་མཉེས་ལ་དྲོད་ཚ་བུན་པ་དེས་མིག་ལ་བདུགས་པས་ཕན་གསུང་། དེ་ལྟར་བསྒོམས་པས་གཡས་ཉི་མའི་རླུང་ལྔ་བརྟན་རྟགས་ཕྱི་རོལ་ཏུ་རྟགས་ལྔ་འབྱུང་། ས་རླུང་བརྟན་རྟགས་སུ་ཕྱི་རོལ་ཏུ་དམིགས་པའི་ཡུལ་སོགས་དུ་བ་ལྟ་བུ་སྔོ་སྐྱ་བུན་ནེ་བ་ལོང་ངེ་བ་ན་རེ་བ་འབྱུང་། ཆུ་རླུང་གི་མིག་ལམ་དུ་ཆུའི་རྣམ་པ་ལྟ་བུའི་སྨིག་རྒྱུ། མེ་རླུང་གི་སྲིན་བུ་མེ་ཁྱེར། དམར་རྩེག་པའམ་དཀར་རྩེག་གེ་པའི་སྣང་བ་འབྱུང་། རླུང་གི་རླུང་ལ་མར་མེ་ལྟར་དམར་ཝལ་ཝལ་བ་འབྱུང་། དེ་རྣམས་ཇི་ཙམ་གསལ་བ་བཟང་གསུངས། དེ་ནས་ནམ་མཁའི་རླུང་བརྟན་རྟགས་སུ་སྤྲིན་མེད་པའི་ནམ་མཁའ་ལྟ་བུ་འབྱུང་སྟེ། ནམ་མཁའ་སྔོ་སེང་བའམ་སྔོ་ཕུག་གེ་བ་དངོས་སུ་སྣང་བའོ། །
རེས་རྟགས་རྣམས་མི་སྣང་བ་འབྱུང་ངོ་། ། རྟགས་དེ་དག་ནི་ནང་དུ་བདེ་སྟོང་བསྒོམས་པས་རླུང་བརྟན་པ་དང་། ཕྱི་རོལ་ཏུ་སྟོང་ཉིད་ཀྱི་གཟུགས་བརྙན་ཤར་བ་ཡིན་གསུངས། དེ་ནི་གཡས་ཀྱི་ཉི་མའི་རླུང་བརྟན་རྟགས་ཡིན་པས་ཉིན་མོའི་རྣལ་འབྱོར་པ་ལ་འབྱུང་ངོ་། ། མཚན་མོ་སྣ་བུག་གཡོན་པའི་རླུང་ལྔ་བརྟན་རྟགས་ནི། རླུང་ལྔ་པོ་འདི་བརྟན་པ་དཀའ་བས་ཡུན་རིང་དུ་གོམས་པས་གང་དུ་གཡོན་པའི་ཟླ་བའི་རླུང་ལྔ་ལུགས་བཟློག་ཏུ་བརྟན་པ་འབྱུང་སྟེ། དེ་ཡང་། ནམ་མཁའི་རླུང་བརྟན་རྟགས་སུ་འབར་བ་འབྱུང་སྟེ། མེ་འབར་བའི་འོད་ཟེར་འཕྲོ་བ་འབྱུང་། དེ་ནས་ནང་དུ་རླུང་བརྟན་རྟགས་སུ་ཟླ་བའི་འོད་ཟེར་ལྟ་བུའམ།
དེ་ནས་མེ་ལ་ཉི་མའི་འོད་ལྟར་དམར་ལམ་ལམ་པ་འབྱུང་། མུན་པ་ཡོད་ཀྱང་ཐ་ན་རྡུལ་ཕྲ་རབས་ཙམ་ཡང་མཐོང་སྣང་འབྱུང་། དེ་ནས་ཆུ་རླུང་གི་སྒྲ་གཅན་གྱིས་ཉི་ཟླ་ཟོས་པའི་སྣང་བ་འབྱུང་། དེ་ནས་ས་རླུང་བརྟན་རྟགས་སུ་གློག་ལྟ་བུ་ལ་སོགས་པའི་སྣང་བ་འབྱུང་ངོ་། ། དེ་ནས་དེ་བཞིན་དུ་གོམས་པས་རྣམ་ཤེས་འོད་གསལ་སྟོང་པ་ལ་བརྟན་རྟགས་སུ་ནམ་མཁའི་མཐོངས་ལ་སོགས་པར་ཐིག་ལེ་ལྗང་ཁུ་གཅིག་མཐོང་བའམ། འཇའ་ཚོན་གྱི་རྣམ་པ་ལྟ་བུ་འབྱུང་བར་འགྱུར་རོ། ། དེ་ཙམ་ན་ནུས་པ་ངག་གི་མཆོག་འགྲུབ་པར་འགྱུར་རོ། ། ཞེས་བརྗོད་ཀྱང་། སྐྱིད་པ་དང་ཕྱུག་པ་ལ་སོགས་དང་། ཕྲིན་ལས་བཞི་གང་བསམ་པ་རྣམས་འགྲུབ་པ་འབྱུང་ངོ་། །
དེ་ལྟ་ན་ཉིན་མཚན་གྱི་རྟགས་ལྔ་ལྔ་ཐིག་ལེ་ལྗང་གུའི་རྟགས་ཏེ་བཅུ་པོ་སོར་བསྡུད་སྒོམ་པའི་ཡན་ལག་གོ ། བསམ་གཏན་ནི། ཡང་དེ་བཞིན་བསྒོམས་པས་ཕན་ཡོན་ལྔ་དང་། མངོན་ཤེས་དྲུག་འབྱུང་སྟེ། རྟོགས་པ། དཔྱོད་པ། དགའ་བ། བདེ་བ། ཤེས་རབ་ཀྱི་སྐྱེ་བའི་ཕན་ཡོན་ནོ། ། དང་པོ་སྔར་བཞིན་གོམས་པས་ཐིག་ལེ་ལྗང་གུ་རེས་ཆུང་དུ་འབྱུང་།
རེས་ཤིན་ཏུ་རྒྱ་ཆེ་བ་འབྱུང་ངོ་། ། ཡང་ཐག་རིང་ཐུང་མེད་པར་སྣང་སྟེ། དེའི་ནང་དུ་རང་གི་ཡི་དམ་དཀྱིལ་འཁོར་དང་དཔའ་བོ་གཅིག་པ་ལ་སོགས་པ་དངོས་སུ་སྣང་བ་ལྟ་བུ་དང་དེ་རྙེག་ཏུ་འགྲོ་བ་མཉམ་བྱེད་པ་ལ་སོགས་པ་འབྱུང་སྟེ། དེ་དག་ནི་དོན་དུ་རྟོག་པས་ན་རྟོག་པའོ། ། དོན་དེ་རྣམས་རང་གི་སེམས་ལས་ལོགས་ཤིག་ཏུ་གྱུར་པར་འཇལ་ཞིང་དཔྱོད་པས་ན་དཔྱོད་པའོ། ། དེ་ཙམ་ན་སེམས་བདེ་སྟོང་གི་དགའ་བ་ཁྱད་པར་ཅན་སྐྱེ་བས་ན་དགའ་བའོ། ། ཡང་དེ་ཙམ་ན་ལུས་དེའི་བ་སྤུ་རྣམས་ལ་དངོས་པོ་གང་གིས་རེག་ཀྱང་དེས་བདེ་རྐྱེན་བྱས་ནས་བདེ་བ་སྐྱེས་པས་ན་བདེ་པའོ། ། གླིང་གཞན་ལ་སོགས་པ་སྣང་བར་འདོད་ནའང་དེ་དག་མཐོང་བའི་ཤེས་པ་སྐྱེ་བས་ན་ཤེས་རབ་བོ། ། དེའི་སྟེང་དུ་མངོན་ཤེས་དང་པོ་ལྔ་འབྱུང་བས་ན་ཡང་དེ་དག་ནི་འབྲས་བུའོ། ། གལ་ཏེ་ཐིག་ལེ་ལྗང་ཁུ་དེ་མི་སྣང་བར་སོང་ན།
ནམ་མཁའ་དྲི་མེད་ཀྱི་བལྟ་སྟངས་བོར་ལ་བདུད་རྩི་འཁྱིལ་པས་བལྟས་ཤིང་ཡན་ལག་བཞི་བསྒོམ་པས། ཡང་མདུན་དུ་སྣང་སྟེ། དེ་ནང་རང་གི་ལྷའི་ཕྱག་རྒྱ་དང་། དེའང་རང་ཡི་དམ་གང་བྱེད་ཀྱི་ལྷ། བདག་མེད་མའམ་ཕག་མོ་ལ་སོགས་སྣང་ངོ་། ། དེ་ཙམ་ན་འཁོར་ལོ་ལྔའི་རྩ་གཡས་གཡོན་གྱི་རླུང་ལྔ་སྟེ། རླུང་བཅུ་བརྟན་པས་བསམ་གཏན་གྱི་ཆོས་བཅུ་ཡིས་བསྡུས་པའོ། ། སྲོག་རྩོལ་ནི་སྐྱིལ་ཀྲུང་མཉམ་གཞག་གི་ཕྱག་རྒྱ་ཡིས་སངས་རྒྱས་གཙོ་བོ་ཡི་གཟིགས་སྟངས་ཀྱིས་ཡན་ལག་བཞི་ལྡན་གྱི་བལྟ་སྟངས་བྱ། དེའང་རང་གི་མཉམ་གཞག་གི་ཕྱག་རྒྱ་ལ་མིག་ཟིམ་གྱིས་རང་རེའི་ཐད་ཀར་གཟིགས་ཚུལ་སྔར་ཅེར་རེ་བལྟས་པས། ཐིག་ལེ་ལྗང་ཁུ་དེ་གསང་གནས་རྡོ་རྗེའི་ནང་ན་གནས་པ་མཐོང་།
དེ་ནས་ཐིག་ལེ་འཇའ་ཚོན་ལྟ་བུའི་ཁ་དོག་ལྔའི་རླུང་ལངས་ནས་རྩ་གཡས་པ་ན་ཡར་ཞུགས་འཁོར་ལོ་ལྔ་ལ་འཁྲིལ་གྱིན་འོངས་ནས་གསང་གནས་ཀྱི་ཐིག་ལེ་ལ་ཐིམ་མོ། ། དེ་དུས་སུ་གཡས་གཡོན་གྱི་རླུང་བརྟན་ཏེ་མཉམ་གཞག་གི་དུས་སོ། ། དེ་ཙམ་ན་ལུང་སྟོན་པ་དང་། དབུགས་འབྱིན་པའི་སྤྲུལ་སྐུ་དགེ་བཤེས་གཅིག་བྱོན་ཏེ། ཞལ་བསྟན་ནས། རིགས་ཀྱི་བུ་འདི་ནི་ཡང་དག་པའི་ལམ་མོ། ། ཞེས་སམ། ལོག་པའི་ལམ་མོ་ཞེས་སོགས་སྟོན་པ་འབྱུང་ངོ་། ། འདི་ན་གཡས་གཡོན་གྱི་རླུང་བཅུ་བརྟན་པས་འབྱུང་བ་དེ་ཆོས་བཅུས་བསྡུས་པའོ། ། འཛིན་པ་ནི་དེ་ལྟར་བསྒོམས་པས་རླུང་བརྟན་ནས་ལས་རྒྱ་བརྒྱ་དང་སྙོམས་འཇུག་བྱས་ཀྱང་།
བྱང་སེམས་མི་འཕོ་བར་བརྟན་པར་གྱུར་ནས་གནས་པའོ། ། དེ་ནས་ས་དང་པོ་ནོན་པ་དང་རླུང་སྟོང་བརྒྱད་བརྒྱ་པ་ཕྲག་གཅིག་བརྟན་པའི་རྟགས་སུ་ཐིག་ལེ་དེ་གསང་བའི་རྡོ་རྗེའི་ཕྱེད་ཙམ་དུ་འོང་གསུངས་ཏེ་དོན་ལ་གསང་གནས་ཀྱི་འཁོར་ལོར་འབྱུང་བའོ། ། དེ་ནས་ལྟེ་བ་སྤྲུལ་པའི་ཕྱེད་ཙམ་ཐིག་ལེ་དེས་ཕྱིན་པའི་དུས་སུ་རླུང་སྟོང་བརྒྱད་བརྒྱ་པ་ཕྲག་གཅིག་བརྟན་པ་དང་ས་གཉིས་པ་དང་གསུམ་པ་ནོན་པའི་རྟགས་སོ། ། དེ་ནས་ལྟེ་བའི་འཁོར་ལོ་ནས་སྨིན་མཚམས་སུ་ཐིག་ལེ་དེ་འཁོར་ལོ་རྣམས་ལ་མཐོ་དམན་རིམ་གྱིས་སྣང་ནས་མཐོང་བའི་དུས་སུ། རླུང་སྟོང་བརྒྱད་བརྒྱ་བཅུ་གཉིས་བརྟན་པ་དང་ས་བཅུ་གཉིས་ནོན་པའི་རྟགས་སོ། ། དེ་ཙམ་ན་སྨིན་མཚམས་ཀྱི་ཐིག་ལེ་ལ་བརྟེན་ནས་སྤྲུལ་སྐུ་དཔག་ཏུ་མེད་པའི་ཞལ་མཐོང་བ་དང་། རང་གི་ལུས་ལ་འོད་ཀྱིས་བསྐོར་བ་ལ་སོགས་ཡོན་ཏན་བཅུ་འབྱུང་། ཡང་ཆགས་པ་བཅུ་སྐྱེ་སྟེ། འོ་བྱེད་པ་དང་འཁྱུད་པ་དང་དགོད་པར་འདོད་པ་ལ་སོགས་པའོ། ། རྗེས་དྲན་ནི་དངོས་སུ་སྤྱོད་པ་བྱེད་པ་སྟེ།
དེའང་སྤྲོས་བཅས་ཡིན་ན། ལས་བརྒྱ་བརྒྱ་དང་། སྤྲོས་མེད་བཅུ། ཤིན་ཏུ་སྤྲོས་མེད་ཡིན་ན་གཅིག་དང་སྤྱོད་པ་བྱས་ནས་འགྲོགས་ཏེ། སྙོམས་པར་འཇུག་པའི་རྐྱེན་དང་རྒྱུ་ཞིང་སྔར་ལྟར་བསྒོམས་པས་རླུང་བཅུ་སྤྱི་བོ་དང་སྨིན་མཚམས་སུ་བརྟན་པས་དབུའི་གཙུག་ཏོར་དང་མཛོད་སྤུ་འབྱུང་ངོ་། ། ཡང་འདོམ་གྱི་སྦ་བ་སྦུབས་སུ་ནུབ་པ་ལ་སོགས་པ་འབྱུང་སྟེ། རླུང་སེམས་དབུ་མར་བརྟན་པར་གྱུར་པ་མཐར་ཐུག་པའི་རྟགས་སོ། ། ཁྲོ་བོ་ལ་སྤྱན་གསུམ་མངའ་བའང་ནང་གི་གནད་ཀྱིས་འབྱུང་བའོ། ། དེ་དག་བསྡུས་པའོ། ། འབྲས་བུ་ནི་ཏིང་ངེ་འཛིན་ཏེ་དེ་ཙམ་ན་ཏིང་ངེ་འཛིན་གསུམ་འབྱུང་སྟེ།
སྐུ་གསུང་ཐུགས་རྡོ་རྗེའི་ཏིང་ངེ་འཛིན་ནོ། ། དེའང་དང་པོ་རྩ་གསུམ་གནས་གྱུར་ནས་ལུས་འཇའ་ཚོན་གྱི་རྣམ་པ་ལྟ་བུའི་སྤྲུལ་སྐུར་གྱུར་ཏེ། འགྲོ་དྲུག་ལ་གང་དང་གང་གིས་འདུལ་བ་ལ་དེ་དང་དེའི་རྣམ་པས་སངས་རྒྱས་སོ། ། གསུང་རྡོ་རྗེ་ནི། རླུང་གནས་གྱུར་ལོངས་སྐུའི་ངོ་བོ་ཟག་མེད་བདེ་བ་ལོངས་སྤྱོད་པའི་སེམས་དཔའ་རྣམས་ཀྱི་ཡུལ་དུ་འགྱུར་རོ། ། ཐུགས་རྡོ་རྗེ་ནི་བྱང་སེམས་གནས་གྱུར་ཏེ། དཔག་བསམ་གྱི་ཤིང་དྲུང་དུ་ཆོས་སྐུ་རྣམ་པར་མི་རྟོག་པའི་ཚུལ་དུ་སངས་རྒྱས་སོ། ། དེ་གསུམ་ཡང་སེམས་ཡེ་ཤེས་ཀྱི་སྣང་བ་དབྱེར་མེད་དུ་གྱུར་པའམ་རོ་གཅིག་པས་ན་ངོ་བོ་ཉིད་ཀྱི་སྐུ་མངོན་སུམ་དུ་གྱུར་པའོ། ། དེ་ལྟར་སྔ་མ་རྣམས་ན་རྒྱུ་ལ། དོན་ལ་སོར་བསྡུད་ཉིད་ལམ་དུ་བྱེད་པ་ཡིན་ལ་ལྷག་མ་རྣམས་ནི་གནས་སྐབས་ཀྱི་ཆོས་སོ། །
སྒོམ་པའི་ཐབས་སྦྱོར་བ་ཡན་ལག་དྲུག་གི་ཞལ་གདམས་ཡི་གེར་བྲིས་པ་རེ་ཞིག་རྫོགས་སོ། ། རྒྱུད་ཀྱི་རྒྱལ་པོ་དུས་ཀྱི་འཁོར་ལོ་ཡི། ། བཅུད་ཕྱུང་སྦྱོར་བ་ཡན་ལག་དྲུག་པ་ནི། ། སྐལ་ལྡན་སྐྱེས་བུ་རྣམས་ཀྱིས་ཉམས་སུ་བླངས་གྱུར་ན། ། རྟགས་རྣམས་རིམ་པར་འབྱུང་བར་རྒྱུད་ལས་གསལ། ། བླ་མ་ས་ཆེན་གྱིས་རྒ་ལོ་ལ་ཞུས་པའི་སྦྱོར་བ་ཡན་ལག་དྲུག་པ་རྫོགས་སོ། ། དེ་དག་གིས་ནི་མ་རྒྱུད་ཀྱེ་རྡོ་རྗེའི་སྦྱོར་བ་ཡན་ལག་དྲུག་པའི་བསྒོམ་དོན་བཤད་ཟིན་ནས། གཉིས་པ་བུ་སྟོན་ཐམས་ཅད་མཁྱེན་པའི་གསུང་རྒྱུན་ལས་འབྱུང་བའི་སྔོན་འགྲོ་དང་བཅས་པའི་ཐོག་མཐའ་བར་དགེའི་ཁྲིད་འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་བསྟན་བཅོས་བཤད་པ་ནི། མཁས་གྲུབ་ཀྱི་དབང་པོ་བུ་སྟོན་རིན་ཆེན་གྲུབ་དེ་ཉིད་ཀྱིས། གསང་སྔགས་ཟབ་མོའི་རྫོགས་རིམ་ཀུན་གྱི་ཡང་རྩེ་དཔལ་དུས་ཀྱི་འཁོར་ལོའི་སྦྱོར་བ་ཡན་ལག་དྲུག་པའི་མན་ངག་གི་ཁྲིད་རྒྱས་པར་སྩལ་བའི་དུས་སུ།
ཕྱག་ལེན་ཞལ་ཤེས་དཀའ་གནས་རྣམས་གསུང་བགྲོས་སུ་ཇི་ལྟར་བྱོན་པ་བཞིན། རྗེ་དེ་ཉིད་ཀྱི་ཁྲིད་གཉེར་ལོ་བདུན་མཛད་པའི་ཆོས་རྗེ་རྒྱལ་བ་མཆོག་གྲུབ་ཀྱི་ཟིན་བྲིས་སུ་བཏབ་པའི་ཀུན་མཁྱེན་ཞལ་གྱི་བདུད་རྩི་ཞེས་བྱ་བའི་མན་ངག་གི་བསྟན་བཅོས་ལས་འདི་ལྟར་འབྱུང་སྟེ། འདིར་སྦྱོར་བ་ཡན་ལག་དྲུག་གི་སྔོན་འགྲོའི་ཁྲིད་ཐུན་མོང་གསུམ་དང་། དངོས་གཞི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། ངོ་སྤྲོད་རྣམས་ཀྱི་ཐད་ཀ་ཐད་ཀའི་ཞལ་ཤེས། གནད་ཀྱི་ཕྱག་ལེན། གསུང་བགྲོས་ཟིན་ཚད་བཀོད་པ་ལ། ཁུངས་བཙུན་ཞིང་བྱིན་རླབས་འཇུག་པ་དང་ཡིད་ཆེས་པར་བྱ་བའི་ཕྱིར།
བླ་མ་བརྒྱུད་པའི་ལོ་རྒྱུས་རྒྱས་པ་ནི་དུས་འཁོར་ཆོས་འབྱུང་དུ་ཤེས་ལ། འབྲིང་པོའི་ལོ་རྒྱུས་ནི། པཎ་ཆེན་ལུགས་ཀྱི་སྦྱོར་དྲུག་ནི། པཎ་ཆེན་བཞག་སྟེ། པཎ་ཆེན་གྱི་བླ་མ་བི་ཁྱ་ཏ་དཱེ་ཝ་ལ། བི་བྷུ་ཏི་རང་གིས་ཐུག་པར་འདུག་པས་དེས་ན་མར་བརྡས་ཀྱང་ཆོག་ལ། ལར་བི་བྷུ་ཏི་ལ། ཙི་ལུ་པའི་ལུགས་དང་བྱས་པས་ལུགས་གསུམ་གྱི་བརྒྱུད་པ་ཐུག་པ་ཡིན་ཏེ། བླ་མ་བི་བྷུ་ཏི་ཉིད་ལ། དུས་འཁོར་བཤད།
མན་ངག་གི་རྒྱུད་པ་དང་བཅས་པ་ངོ་མཚར་ཆེ་བ་རྣམས་ཡོད་པ་ལས། ཕྱིས་བལ་པོ་ཐང་སྦ་ན་་་་་་ཀ་བའི་གཙུག་ལག་ཁང་རིར་དུས་འཁོར་བཤད་པ་མཛད་ཀྱིན་བཞུགས་ཡོད་པའི་ཐད་དུ། བླ་མ་བི་བྷུ་ཏིའི་ཐུགས་ལ། ང་ཡིས་དུས་འཁོར་བཤད་བཀའ་དང་། ལྷག་པར་མན་ངག་གི་བཀའ་འདི་དར་བ་གཅིག་བྱ་དགོངས་པ་དང་། ལྷག་པར་བོད་དུ་ཕན་ཐོགས་ཆེ་བར་འོང་བར་དགོངས་ནས། བོད་ཀྱི་བྱ་བྲལ་བ་རྣམས་ལ། བོད་ལ་དགེ་བའི་བཤེས་གཉེན་སྙན་པ་དང་གྲགས་པ་སུ་ཆེ་དྲིས་པས། བོད་ན་གྲུབ་ཐོབ་ཀོ་བྲག་པ་བྱ་བའི་གྲགས་པ་ཆེ་བར་གསན་ནས། བལ་པོ་ཐང་བི་ན་རི་ནས།
པཎ་ཆུང་གཅིག་ལ་གསུང་ཤོག་བསྐུར་བ་ལ། ངས་བོད་ན་དགེ་བའི་བཤེས་གཉེན་སྐུ་བསོད་སུ་ཆེ། སྙན་པ་དང་གྲགས་པ་སུ་ཆེ་མཉན་ཅིང་དྲིས་པས། ཀོ་བྲག་པ་ཁྱེད་ལ་གྲུབ་ཐོབ་ཀྱི་གྲགས་པ་དང་། སྙན་པ་དང་། སྐུ་བསོད་ཆེ་བར་ཡོད་པར་འདུག་པས། ཁྱེད་ཀྱིས་སེམས་ཅན་ལ་ཕན་ཐོགས་ཆེ་བར་ཡོང་པར་ཡོད་པས། ངེད་ལ་དཔལ་དུས་ཀྱི་འཁོར་ལོའི་བཤད་བཀའ་དང་། དབང་བཀའ་ཁྱད་པར་མན་ངག་གི་བཀའ་ཁྱད་པར་འཕགས་པ་ཡོད་པས། ངས་སྦྱིན་གྱིས་ཁྱེད་བལ་པོར་ཐག་རིང་བ་ལ་མ་རྩེག་པར་ཤོག་གསུངས་པའི་གསུང་ཤོག་དང་།
དེའི་རྟེན་དུ་ཐུབ་པ་རྡོ་སྐུ་མཛད་པ་བརྒྱད་ཀྱིས་བསྐོར་བ་གཅིག བལ་པོ་ལུགས་ཀྱི་ཟ་འོག་ཕུག་གཅིག ཀ་རའི་གླང་པོ་གཅིག་རྣམས་བསྐུར་ཏེ། གླང་ཀོར་དུ་བྱུང་། དེར་ཀོ་བྲག་པས་བླ་མ་པཎ་ཆེན་གྱིས་གསུང་ཤོག་གནང་སྦྱིན་དང་བཅས་པ་ཐུགས་ལ་བརྟགས། དེར་ངེད་གཅིག་པུ་བལ་པོར་འོངས་པས་སེམས་ཅན་ལ་ཕན་ཐོགས་ཆེ་རྒྱུ་མ་མཆིས་པས། བླ་མ་པཎ་ཆེན་ཉིད་བོད་དུ་བྱོན་ན། དགེ་བའི་བཤེས་གཉེན་གཞན་ཕན་ཅན་འདྲ་བདོག་པས། སེམས་ཅན་ལ་ཕན་ཐོགས་ཆེ་བར་མཆིས་པས། ཅིས་ཀྱང་བོད་དུ་འབྱོན་པ་གཅིག་ཐུགས་ལ་འདོགས་པར་ཞུ།
ཞེས་པའི་ཞུ་ཡིག་དང་། ཡི་གེའི་རྟེན་དུ་པཎ་ཆེན་ལ་བེར་བཟང་བ་གཅིག པཎ་ཆུང་རྣམས་ལ་བོད་ཀྱི་ན་བཟའ་ཆབ་པ་རེ་རེ་བསྐུར་ཏེ་གདན་འདྲེན་ལ་མི་བདུན་ལ་ཚུར་ལ་འབྱོན་པའི་ཆས་ཀ་ལྡང་བ་དང་བཅས་པ་བསྐུར་ཏེ། པཎ་ཆེན་གདན་འདྲེན་དུ་བལ་པོ་ཐང་བི་ན་རིར་བཏང་ངོ་། ། དེ་ནས་པཎ་ཆེན་འབྱོན་གྱིན་ཡོད་ཅེས་པའི་གཏམ་སླེབས་བྱུང་། དེར་སྐྱིད་གྲོང་ཐུབ་བསུ་བ་ལ་ཀོ་བྲག་པས་གཙོ་མཛད་གླང་ཀོར་ནས་མང་པོས་བྱོན། ཕྱོགས་ཐམས་ཅད་དུ་ཡང་པཎ་ཆེན་འབྱོན་གྱིན་ཡོད་ཅེས་པའི་གྲགས་པ་སྒྲོག་ཏུ་བཅུག དེར་གླང་ཀོར་དུ་ཕེབས་པ་དང་། བོད་ཀྱི་དགེ་བའི་བཤེས་གཉེན་མང་པོ་ཡང་འདུས་སོ། ། དེ་རྣམས་ལ་གདམས་པས་ཚིམ་པར་མཛད་དོ། །
དེ་ནས་གླང་ཀོར་དུ་དགེ་བའི་བཤེས་གཉེན་དེ་རྣམས་ཀྱི་ནང་ནས་དགེ་བའི་བཤེས་གཉེན་ཀོ་བྲག་པ་་་་་་བསོད་ནམས་རྒྱལ་མཚན་དང་། དཔྱལ་་་་་་པད་མོ་ཅན་ཡང་ཟེར་ཨ་མོ་གྷ། ལྷོ་པ་ཚུལ་གཞོན། མར་སྟོན་གཡང་འབར་ལ་སོགས་པ་བདུན་ལ་སྦྱོར་བ་ཡན་ལག་དྲུག་གི་གདམས་པ་གསུངས། དེར་གླང་ཀོར་དུ་ཁོང་རྣམས་ལ་དུས་ཀྱི་འཁོར་ལོའི་དབང་བཀའ་བཤད་བཀའ། མན་ངག་གི་བཀའ་དང་བཅས་པ་གནང་། ཁྱད་པར་དུ་དུས་ཀྱི་འཁོར་ལོའི་དབང་ཡོངས་སུ་རྫོགས་པ་ཚར་གསུམ་གླང་སྐོར་དུ་མཛད་པའི་རྟིང་མ་ལ། བླ་མ་པཎ་ཆེན་ལ་བསྙུང་གཞི་དྲག་པོ་གཅིག་བྱུང་། དེ་ལ་ཀོ་བྲག་པས་གེགས་སེལ་གྱི་གདམས་པ་མཛད་པས། པཎ་ཆེན་མཉེས་ཏེ།
གྲུབ་ཐོབ་ཀོ་བྲག་པ་ལའང་པཎ་ཆེན་གྱིས་ཆོས་ཞུས་ཡོད་པར་འདུག་གསུང་ངོ་། ། ལར་པཎ་ཆེན་བི་བྷུ་ཏིའི་བོད་དུ་ལན་གསུམ་བྱོན་པའི་ཐ་མ་ཡིན་པར་འདུག་གསུང་། འབྱོན་ཐེངས་སྔ་མ་ལ་པཎ་ཆེན་ཤཱཀྱ་ཤྲཱིའི་ཕྱག་ཕྱི་མཛད་ནས་པཎ་ཆུང་ལ་བྱོན་དུས། དབུས་ཀྱི་དྲང་སྲོང་སྲིན་པོ་རི་ལ་བྱོན་ཏེ། བདེ་མཆོག་གི་སྐུ་ལྡེར་སྐུ་བཞེངས་ཡོད་གསུང་། ལར་བོད་དུ་ལན་གསུམ་བྱོན་བའི་རྟིང་མ་ལའང་སྲིན་པོ་རིར་བྱོན་ཡོད་པར་འདུག་གསུང་། དེ་ལྟ་བུའི་གདམས་པ་དེ་བི་བྷུ་ཏིས་ཀོ་བྲག་པ་ལ། དེས་གོ་ལུང་པ་གཞོན་ནུ་དཔལ་ལ། དེས་མཁན་ཆེན་ཐར་ལོ་་་་་་ཉི་མ་རྒྱལ་མཚན་ལ། དེས་ཆོས་རྗེ་ཐམས་ཅད་མཁྱེན་པ།
ཡང་བླ་མ་དཔྱལ་པ་ལ་ཆོས་སྐུ་འོད་ཟེར་གྱིས་ཞུས། བླ་མ་མར་སྟོན་གཡར་འབར་ལ། བླ་མ་སེང་འབུམ་གྱིས་ཞུས། བླ་མ་དེ་གཉིས་ལ་ཞང་སྐུ་སྤངས་་་་་་ཐུགས་རྗེ་བརྩོན་འགྲུས་པས་ཞུས། དེ་ལ་ཀུན་མཁྱེན་འཕགས་པས་ཞུས། དེས་ཆོས་རྗེ་ཐམས་ཅད་མཁྱེན་པ་བུ་སྟོན་ལའོ། ། ཡིད་ཆེས་ཤིང་ཁུངས་བཙུན་པའི་ལོ་རྒྱུས་སོ། ། སྔོན་འགྲོ་རྡོར་སེམས་ཀྱི་ཐད་དུ། འདིར་དཔལ་སྦྱོར་བ་ཡན་ལག་དྲུག་གི་ཁྲིད་བྱེད། དེ་ལ་ཁྲིད་གང་ཁྲིད་ན།
རང་གི་སེམས་གདོད་མ་ནས་རང་བཞིན་གྱིས་རྣམ་པར་དག་པ་བླུན་པོས་མ་བསླད། མཁས་པས་མ་བཅོས་པ་དྲང་ཐལ་ལེ་བ་དེའི་སྣ་མོ་ནས་འཁྲིད། གང་གིས་འཁྲིད་ན་བླ་མས་ལམ་ཟབ་མོའི་རྟེན་འབྲེལ་བསྒྲིགས་ཏེ་མཆོག་ཏུ་མི་འགྱུར་བའི་བདེ་བ་ཆེན་པོར་འཁྲིད་གསུངས། དེ་ལ་གསང་སྔགས་པ་འདི་ནན་ཏར་ཉེས་ལྟུང་གི་འབྱུང་སྒོ་མང་སྟེ། དབང་བཞི་ཐོབ་ནས་མིག་སྔར་དུ་དངོས་པོ་སྣང་བ་ལ། དཔེར་ན་བུམ་པ་ལྟ་བུ་གཅིག་ལའང་དངོས་པོ་ཕལ་པར་གཟུང་ན་དེ་ཀ་ལ་ལྟུང་བ་འབྱུང་། དེ་ལ་སོགས་ཏེ། ཉེས་ལྟུང་གི་འབྱུང་སྒོ་བསམ་གྱིས་མི་ཁྱབ་པ་ཡོད་དེ། ཇོ་བོ་ཆེན་པོ་རྗེ་ཨ་ཏི་ཤས་གསུང་གི ས་ཕྱོགས་རྡུལ་ཤིན་ཏུ་ཆེ་བ་གཅིག་ཏུ་མཎྜལ་གཅིག་ཕྱིས་ཏེ་བཞག་ན་དེ་ཀ་ལ་རྡུལ་ཁད་ཁད་དུ་ཆགས་འོང་བ་དང་འདྲ་བ་ཡིན་གསུང་།
འོ་ན་སངས་རྒྱས་པ་རང་དཀའ་བ་གདའ་ཞུས་པས། དེའི་གཉེན་པོར་གསང་སྔགས་པ་ལ་སྡིག་པ་འདག་ཐབས་ཁྱད་པར་ཅན་རྡོ་རྗེ་སེམས་དཔའི་བཟླས་བསྒོམས་བྱས་པས་འཕྲལ་དུ་སོར་ཆུད་འགྲོ་བའི་ཁྱད་ཆོས་ཡོང་གསུངས་སོ། ། དེས་ན་ཉམས་སྒྲིབ་དག་པར་བྱེད་པ་ལ་རྡོ་རྗེ་སེམས་དཔའི་བཟླས་བསྒོམ་བྱ་དགོས་གསུངས། དེ་ལ་དང་པོ་བདུད་རྩིའི་འོ་རྒྱུན་གྱི་དམིགས་པ་ལ་དང་པོ་སྨིན་མཚམས་ཡན་ཆད་གང་བ་ལ་སེམས་གཏད། དེ་ནས་རིམ་གྱིས་མིག་དང་སྣ་དང་། དེ་ནས་ཁ་མགྲིན་པ་དཔུང་པ་སོགས་རྐང་སོར་གྱི་མཐར་རིམ་གྱིས་གང་ཞིང་སྡིག་སྒྲིབ་ཀྱང་རིམ་གྱིས་ནག་བུན་ནུ་ནུ་བདས་ཏེ་མཐར་ལུས་ཤེལ་གོང་ལྟར་དུ་སྡིག་སྒྲིབ་དག་པར་བསམ་གསུངས། གཞན་སྔོན་འགྲོར་བལྟའོ། ། བླ་མའི་རྣལ་འབྱོར་དང་མཎྜལ་གྱི་སྐབས་སུ་འདིར་བླ་མའི་རྣལ་འབྱོར་དང་མཎྜལ་གྱི་ཁྲིད་བྱེད། དེ་ཡང་གསང་སྔགས་ཀྱི་ལུགས་ཀྱིས། གསང་སྔགས་ཀྱི་ལམ་ཐམས་ཅད་བླ་མ་ལ་བརྟེན་ནས་བགྲོད།
ཡོན་ཏན་དང་མཆོག་ཐུན་མོང་གི་དངོས་གྲུབ་ཐམས་ཅད་བླ་མ་མཉེས་པ་ལ་བརྟེན་ནས་འབྱུང་བས་རྟེན་འབྲེལ་ཐམས་ཅད་འདི་ནས་བསྒྲིག་དགོས། བྱིན་རླབས་ཀྱི་འཇུག་སྒོ་ཐམས་ཅད་ཀྱང་བླ་མ་ལ་བརྟེན་ནས་འབྱུང་བ་ཡིན་པས། དེས་ན་བླ་མའི་རྣལ་འབྱོར་དང་མཎྜལ་གྱི་ཁྲིད་འདི་གསང་སྔགས་པའི་གལ་ཆེ་ཤོས་མེད་ཁ་མེད་གཅིག་ཡིན། དེ་ལ་སྐད་གཅིག་གིས་རང་ཡི་དམ་ལྷར་ལམ་གྱིས་བསྒོམས་པའི་སྤྱི་བོར་སེང་གེ་བརྒྱད་ཀྱིས་བཏེགས་པའི་སྟེང་དུ་རིན་པོ་ཆེའི་ཁྲི། དེའི་སྟེང་དུ་དར་གྱི་གློ་བརྟན་ཏེ་གདན་ཕྱར་དོད་ཡིན་གསུངས། དེའི་སྟེང་དུ་པདྨ་ཟླ་བ་ཉི་མའི་གདན་ཏེ་དྲུག་རྩེག་གི་སྟེང་དུ། བླ་མ་དེ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡེ་ཤེས་ཐམས་ཅད་གཅིག་ཏུ་བསྡུས་པའི་ངོ་བོ་ལོངས་སྤྱོད་རྫོགས་པའི་སྐུ། རིགས་ཐམས་ཅད་གཅིག་ཏུ་བསྡུས་པའི་བདག་ཉིད་ཡིན་པས་ན་དྲུག་པ་རྡོ་རྗེ་འཆང་ཡིན་ངེས་སྙམ་དུ་ཐག་ཆོད་པར་བསྒོམས། གཞན་ན་སྐུ་མདོག་སྔོན་པོ་བྱས་པའང་ཡོད་དེ། དེ་བླ་མ་སྤྲུལ་སྐུ་ཡིན།
ད་རེས་འདིར་བླ་མ་ལོངས་སྐུ་སྐུ་མདོག་རྡོ་རྗེ་སེམས་དཔའ་དང་འདྲ་བ་ལ་རྡོ་རྗེ་སྐྱིལ་ཀྲུང་དུ་བཞུགས་པར་བསྒོམས་པ་དེ་ཉིད་ཀ་བླ་མ་ཀུན་འདུས་ཀྱི་བདག་ཉིད་ཡིན་མོད་ཀྱིས། རང་གི་བློ་ཐག་བཅད་པའི་ཕྱིར། བླ་མའི་དཔྲལ་བར་ཨོཾ། མགྲིན་པར་ཨཱཿཐུགས་ཀར་ཧཱུྃ། ལྟེ་བར་ཧོ་བསམ་པའི་ཐུགས་ཀའི་ཧཱུྃ་ལས་འོད་ཟེར་འཕྲོས། རང་གི་རྩ་བ་དང་བརྒྱུད་པའི་བླ་མ་རྣམས་དང་། གཞན་བསྒྲུབ་བརྒྱུད། བཤད་བརྒྱུད། ལུང་མན་ངག་མཉན་པའི་ཚེ་འདིར་ཆོས་འབྲེལ་ཡོད་པའི་བླ་མ། ཆོས་ཚིག་བཞི་པ་གཅིག་ཞུས་པ་ཡན་ཆད་སྤྱན་དྲངས་ལ།
རྩ་བའི་བླ་མ་དེ་ལ་རྡོ་ཚན་ལ་ཁ་བ་བབས་པ་བཞིན་ཐིམ་པར་བསམ། ཡང་མི་འགའ་རེའི་སྐྱོ་མ་ལ་སོགས་པའི་བྱེད་ལས་དང་། རང་རེའི་ཀུན་ཏུ་སྤྱོད་པ་འགའ་རེ་ལ་བརྟེན་ནས། བླ་མ་དེའང་རང་ལ་མཉེས་རྒྱུ་མེད་སྙམ་བྱེད་པ་དང་རང་ཡང་དེ་ལ་མོས་རྒྱུ་ཙམ་མེད་པ་དེ་འདྲ་ཡོད་ན། དེ་འོད་ཟེར་གྱི་སྣ་ལ་ལན་གཉིས་ལན་གསུམ་གྱི་བར་དུ་སྤྱན་དྲངས་ལ་རྩ་བའི་བླ་མ་དེ་ལ་བསྟིམ་ལ་གསོལ་བ་གདབ་སྟེ། བླ་མ་ལ་ཉེ་རིང་བྱས་པའམ་དམ་སེལ་ཞུགས་ན་གསོལ་བ་བཏབ་ཀྱང་ཐེབས་པའི་དུས་མི་འོང་། བྱིན་རླབས་ཞུས་ཀྱང་འཇུག་པའི་དུས་མི་འོང་བས། དཔེར་ན་སྦལ་པ་རྨ་ཅན་བཞིན་ནོ། ། དེ་ལྟར་ཉེ་རིང་མེད་པར་སྤྱན་དྲངས་ལ་རྩ་བའི་བླ་མ་དེ་ལ་ཐིམ་པར་བསམ། དེ་རྣམས་ཚེ་འདིའི་བླ་མ་རྣམས་ཡིན།
དེར་མ་ཟད་དེ་སྔར་འདས་པ་དང་མ་བྱོན་པའི་བླ་མ་རྣམས་ཀྱང་སྤྱན་དྲངས་དགོས་ཏེ། ལ་ལ་རྣལ་འབྱོར་པའི་ཆ་བྱད། ལ་ལ་རྣལ་འབྱོར་མའི་ཆ་བྱད། ལ་ལ་ཁྱིམ་པའི་ཆ་བྱད། ལ་ལ་ཉན་ཐོས་ཀྱི་ཆ་བྱད། ལ་ལ་གྲུབ་ཐོབ་ཀྱི་ཆ་བྱད། ལ་ལ་རིག་འཛིན་གྱི་ཆ་བྱད། ལ་ལ་དགྲ་བཅོམ་པའི་ཆ་བྱད། ལ་ལ་རང་རྒྱལ་གྱི་ཆ་བྱད། ལ་ལ་བྱང་ཆུབ་སེམས་དཔའི་ཆ་བྱད།
ལ་ལ་སངས་རྒྱས་ལོངས་སྤྱོད་རྫོགས་པའི་ཆ་བྱད་ཅན་དུ་ཕྱོགས་ཐམས་ཅད་ནས་ཆོས་འཁོར་ལ་འབྱོན་པ་ལྟ་བུ་གྲལ་ཁྲིག་ཁྲིག་ཏུ་འབྱོན་པ་དང་། སྟེང་ནས་ཆར་བཞིན་དུ་འབྱོན་པ་དང་། འོག་ནས་ས་རླངས་འཐུལ་བ་བཞིན་དུ་ཕྱོགས་དང་མཚམས་ཐམས་ཅད་ནས་བུན་བུན་དུ་བྱོན་ནས་རྩ་བའི་བླ་མ་དེ་ལ་ཐིམ་པར་བསམ་པས་བླ་མ་ཀུན་འདུས་སུ་འགྱུར་བའི་གནད་ཡིན་གསུངས། འོ་ན་དེ་དང་ཡིན་ཏེ། ང་ལ་ཡི་དམ་གཅིག་ཀྱང་བསྒྲུབ་དགོས་པ་ཡོད་སྙམ་ན། ཡང་བླ་མའི་ཐུགས་ཁ་ནས་འོད་ཟེར་འཕྲོས། རང་ཡི་དམ་གང་བྱེད་དཔའ་བོ་གཅིག་པའམ། དཀྱིལ་འཁོར་གྱི་རྣམ་པ་ལྟ་བུ་ལ་སོགས་པ་ཕྱོགས་བཅུ་དུས་གསུམ་གྱི་སངས་རྒྱས་བྱང་སེམས། ཡི་དམ་དཀྱིལ་འཁོར་གྱི་ལྷ་ཚོགས། བྱ་རྒྱུད།
སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་ལྷ་ཚོགས། ལྷ་ཕོ་རང་མོ་རང་། ཡབ་ཡུམ་ཞལ་སྦྱོར་ལ་སོགས་པའི་ལྷ་ཚོགས་དཔག་ཏུ་མེད་པ་སྤྱན་དྲངས་ནས་བསྟིམས་པས་ཡི་དམ་ཀུན་འདུས་སུ་འགྱུར་བ་ཡིན་གསུངས། ཡང་འོད་ཟེར་འཕྲོས་པས་དམ་པའི་ཆོས་ཐམས་ཅད་ཡི་གེ་ཨཱ་ལི་ཀཱ་ལིའི་རྣམ་པར་སྤྱན་དྲངས་ལ་བླ་མའི་མགྲིན་པར་བསྟིམས། ཡང་འོད་ཟེར་འཕྲོས་པས་ཕྱོགས་བཅུའི་བྱང་ཆུབ་སེམས་དཔའ་འཕགས་པ་ཉན་ཐོས་ཀྱི་དགེ་འདུན་རྣམས་སྤྱན་དྲངས་ལ་བླ་མའི་ཐུགས་ཀར་བསྟིམས། ཡང་འོད་ཟེར་འཕྲོས་པས་ཕྱོགས་བཅུའི་མཁའ་འགྲོ་ཆོས་སྐྱོང་སྲུང་མ་རྣམས་སྤྱན་དྲངས་ལ་བླ་མའི་ཞབས་དང་གདན་ལ་ཐིམ་པས་རྩ་བའི་བླ་མ་དེ་བླ་མ་ཡི་དམ་དཀོན་མཆོག་གསུམ། མཁའ་འགྲོ་ཆོས་སྐྱོང་ཀུན་འདུས་ཀྱི་བདག་ཉིད་ཡིན་ངེས་སྙམ་དུ་ཞེ་ཐག་པ་ནས་བསྒོམས་ལ། བརྒྱུད་པའི་གསོལ་འདེབས་བྱ་ཞིང་མོས་གུས་དུང་དུང་པ་བྱས་ལ།
དེ་ནས་མཎྜལ་དབུལ་ནས་འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ཅེས་པའི་བར་དོན་དྲན་བཞིན་པས་བརྗོད་ལ། དེའི་རྗེས་སུ་རིགས་ལྔའི་སྡོམ་བཟུང་བྱས་ཀྱང་ཆོག་གསུངས། དེ་ནས་གདུང་བ་ཆེན་པོས་འདོད་དོན་ལ་གསོལ་བ་གདབ་པ་ནི། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག ཅེས་པ་ནས་སྔོན་འགྲོ་བཞིན། དཔལ་ལྡན་བླ་མ་དམ་པ་ཞེས་པ་ནས་བྱིན་གྱིས་བརླབ་ཏུ་གསོལ་གྱི་བར་བྱ། དེ་ནས་བླ་མའི་སྐུ་གསུང་ཐུགས་ལས་འོད་ཟེར་འཕྲོས་སངས་རྒྱས་བྱང་སེམས་ཐམས་ཅད་ལ་མཆོད་པ་ཕུལ་ཏེ།
སྐུ་མྱ་ངན་ལས་མི་འདའ་བར་སེམས་ཅན་གྱི་དོན་མཛད་པར་གསོལ་བ་བཏབ་པར་མོས་པ་བྱ། ཡང་འོད་ཟེར་འཕྲོས་སེམས་ཅན་ཐམས་ཅད་ལ་ཕོག་ངན་སོང་གསུམ་གྱི་དུཿཁ་སྡིག་སྒྲིབ་ཐམས་ཅད་བསལ། དེ་རྣམས་ལ་སྟོང་ཉིད་སྙིང་རྗེའི་རྟོགས་པ་ཁྱད་པར་ཅན་རྒྱུད་ལ་སྐྱེས་པར་བསྒོམས། ཡང་འོད་ཟེར་འཕྲོས་ཏེ་བདག་གི་གནས་དེ་རྣམས་སུ་ཕོག་ཅེས་པ་ནས། བདེ་སྟོང་གི་རྟོགས་པ་ཁྱད་པར་ཅན་སྐྱེས་པའི་བར་སྔོན་འགྲོ་བཞིན་བསྒོམས་ལ། དེའི་ངང་ལ་སེམས་གནས་ཚད་འཇོག དེ་ལ་མི་གནས་པ་དང་། ཨོཾ་ཨཿཧཱུྃ་མུཿཞེས་པས་མཎྜལ་ཕྱིས་ལ། ཡང་སྐྱར་ནས་དེ་བཞིན་དུ་བདུན་ནམ། ཉི་ཤུ་རྩ་གཅིག་ལ་སོགས་པ་ཁམས་དང་བསྟུན་ནས་བྱ།
ཐུན་འཇོག་ཁར་བླ་མ་ལ་དབང་བཞི་ཞུ་བ་ནི། བླ་མའི་དཔྲལ་བའི་ཨོཾ་ལས་འོད་ཟེར་དཀར་པོ་འཕྲོས། རང་གི་སྨིན་མཚམས་སུ་ཕོག ལུས་ཐམས་ཅད་འོད་ཟེར་དཀར་པོས་ཁེངས་ལུས་ཀྱི་སྡིག་སྒྲིབ་དག སྐུ་རྡོ་རྗེ་བུམ་པའི་དབང་ཐོབ། སྤྲུལ་སྐུའི་ས་བོན་བཞག་པར་བསྒོམས། དེ་བཞིན་དུ་བླ་མའི་མགྲིན་པའི་ཨཿལས་འོད་ཟེར་དམར་པོ་བྱུང་རང་གི་མགྲིན་པར་ཕོག ངག་གི་སྡིག་སྒྲིབ་དག གསུང་རྡོ་རྗེ་གསང་བའི་དབང་ཐོབ། ལོངས་སྐུའི་ས་བོན་བཞག་པར་བསྒོམས།
ཡང་ཐུགས་ཁའི་ཧཱུྃ་ལས་འོད་ཟེར་སྔོན་པོ་འཕྲོས། རང་གི་སྙིང་ཁར་ཕོག ཡིད་ཀྱི་སྡིག་སྒྲིབ་དག ཐུགས་རྡོ་རྗེ་ཤེས་རབ་ཡེ་ཤེས་ཀྱི་དབང་ཐོབ། ཆོས་སྐུའི་ས་བོན་བཞག ལྟེ་བའི་ཧོ་ལས་འོད་ཟེར་སེར་པོ་འཕྲོས། རང་གི་ལྟེ་བར་ཕོག་འོད་ཟེར་སེར་པོས་གང་། ལུས་ངག་ཡིད་གསུམ་གྱི་སྡིག་སྒྲིབ་དག ཡེ་ཤེས་རྡོ་རྗེ་ཚིག་དབང་གི་དབང་ཐོབ། ངོ་བོ་ཉིད་སྐུའམ་རྣམ་པར་སྨིན་པའི་ས་བོན་བཞག་པར་བསྒོམས།
དེ་ལྟར་དབང་བཞི་ཐོབ་པས་དམ་ཚིག་གི་ཉམས་ཆག་རྣམས་སོར་ཆུད་ཉེས་ལྟུང་སོགས་དག་སྟེ་སོར་ཆུད་པར་བསམ་ལ། བླ་མ་དགེས་ཏེ་འོད་དུ་ཞུ་བའམ། བདུད་རྩིའི་རང་བཞིན་དུ་རང་གི་སྤྱི་བོ་ན་མར་ཐིམ་པས་བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་འདྲེས་པར་བསམ་ལ། སེམས་མ་བཅོས་པའི་ངང་ལ་གནས་ཚད་འཇོག དེ་ནས་བསྔོ་བ་སྨོན་ལམ་རྣམས་བྱས་ལ་སྤྱོད་ལམ་ལ་འཇུག གཞན་སྔོན་འགྲོར་བལྟའོ། ། དུས་འཁོར་ལྷན་སྐྱེས་ཀྱི་སྐབས་སུ་རྒྱུད་ལས་སུ་རུང་བར་བྱ་བ་ལ་སྔོན་འགྲོའི་ཁྲིད་ཐུན་མོང་བ་རྣམ་པ་གསུམ་བྱ་བ་བྱེད། དེ་ལ་བླ་མའི་རྣལ་འབྱོར་དང་མཎྜལ་ཡན་ཆད་ཐལ། ད་ཡེ་ཤེས་སྐྱེ་བར་བྱེད་པ་ལ་དུས་འཁོར་ལྷན་སྐྱེས་ཀྱི་ཁྲིད་བྱེད། དེ་ལ་སྐྱབས་འགྲོ་དང་རྡོ་རྗེ་སེམས་དཔའ་ནས་བླ་མའི་རྣལ་འབྱོར་མཎྜལ་རྣམས་ཐུན་མ་ཆག་ཙམ་སྔོན་དུ་བྱས་ལ།
དེ་ནས་སྐྱབས་སུ་འགྲོ་ཞིང་ཚད་མེད་པ་བཞི་བསྒོམས་ལ། ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧྃ་གིས་སྟོང་པར་བསྒོམས། སྟོང་པའི་ངང་ལས་སྐྲོངས་ཀྱིས་དུས་འཁོར་དུ་བསྒོམས་ཏེ། གསང་བ་འདུས་པར། ཇི་ལྟར་དྭངས་པའི་ཆུ་རླུང་ལས། ། ཉ་དག་མྱུར་དུ་འཕར་བ་ལྟར། ། དེ་བཞིན་སྟོང་པའི་འོད་གསལ་ལས། ། སྒྱུ་འཕྲུལ་དྲ་བ་བཞེངས་པར་འགྱུར། ། ཞེས་དང་། བདེ་མཆོག་དྲིལ་བུ་པའི་གཞུང་ལས།
སེམས་ཅན་རྫུས་ཏེ་སྐྱེ་བ་ལྟར། ། ས་བོན་མེད་པར་བསྐྱེད་པར་བྱ། ། ཞེས་གསུངས་པས། ས་བོན་ཨ་དང་ཧཱུྃ་ལ་སོགས་པ་མེད་པར་ཆུ་ལས་ཉ་ལྡང་པའི་ཚུལ་ལྟར་སྔར་བཞིན་དུ་སྐྲོངས་ཀྱིས་བསྒོམ་ལ། དེ་ནས་རིམ་གྱིས་སྣ་ཚོགས་པདྨ་ནས་གཙུག་ཏོར་གྱི་རྡོ་རྗེ་རྩེ་མོ་ཐུབ་གསལ་གདབ། སློབ་དཔོན་རོལ་པའི་རྡོ་རྗེས་མཛད་པའི་རྡོར་སེམས་ཀྱི་སྒྲུབ་ཐབས་སུ་ཡེ་ཤེས་དགུག་གཞུག་མེད་པས་མེད་ཀྱང་ཆོག་ལ། བྱེད་པ་ལ་སྤྲོ་ན་དེ་ནས་ཉི་མའི་དཀྱིལ་འཁོར་གྱི་ཧཱུྃ་སྔོན་པོ་ལས་འོད་ཟེར་ལྔ་འཕྲོས། རང་བཞིན་གྱི་གནས་ནས་དུས་འཁོར་ལྷན་སྐྱེས་གཅིག་མདུན་གྱི་ནམ་མཁར་སྤྱན་དྲངས་ལ། མཆོད་པ་ལྔས་མཆོད་ལ་ཛཿཞེས་པས་སྤྱི་བོར་བྱོན། ཧཱུྃ་ཞེས་པས་རང་ལ་ཐིམ་པར་བསམ།
བཾ་གྱིས་དབྱེར་མེད་དུ་བཅིང་། ཧོཿས་མཉེས་པར་བསམ། ཧི་ཞེས་པས་དམ་ཚིག་པ་དང་ཡེ་ཤེས་པ་གཉིས་སུ་མེད་པར་འདྲེས་པར་བསམ། ཡང་ཧཱུྃ་ལས་འོད་ཟེར་ལྔ་འཕྲོས་དེ་བཞིན་གཤེགས་པ་རྣམས་མཆོད། དེ་རྣམས་ཀྱི་ཐུགས་ཁ་ནས་ལྷ་མོ་ཡེ་ཤེས་ཀྱི་བདུད་རྩིས་གང་བའི་བུམ་པ་ཐོགས་པ་རྣམས་ཀྱིས། ཇི་ལྟར་བལྟམས་པ་ཙམ་གྱི་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིན། ། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ།
ཞེས་པས་དབང་བསྐུར་བས་རང་གི་སྡིག་སྒྲིབ་དག ཆུ་ལྷག་མ་སྤྱི་བོར་ལུད་པ་ལས་མི་བསྐྱོད་པས་དབུ་བརྒྱན། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གིས་སྐུ་གསུང་ཐུགས་བྱིན་གྱིས་བརླབས་སོ། ། ཡང་ཧཱུྃ་ལས་འོད་འཕྲོས། སངས་རྒྱས་བྱང་སེམས་མཆོད། དེ་རྣམས་ཀྱི་ཐུགས་ཁ་ནས་འོད་ཟེར་འཕྲོས། ཕྱི་སྣོད་ཀྱི་འཇིག་རྟེན་ཐམས་ཅད་དག་པ་ལྷའི་གཞལ་ཡས་ཁང་དུ་གྱུར། ནང་བཅུད་ཀྱི་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས།
དུས་ཀྱི་འཁོར་ལོའི་སྐུ་བསམ་གྱིས་མི་ཁྱབ་པ་བསྒོམས་པའི་ངང་ལ་སེམས་ཇི་ཙམ་གནས་ཀྱི་བར་གསལ་བར་བསྒོམས། དེ་རྣམས་མངས་ནས་དམིགས་པ་མི་གསལ་ན་རང་གི་མདུན་དུ་ལྷན་སྐྱེས་གཅིག་བསམ་ལ། དེ་ལ་གཏད་དེ་བསྒོམས། དེ་གསལ་པོ་གཅིག་བྱུང་པ་དང་རང་ལྷན་སྐྱེས་སུ་བསྒོམས་ལ་དེ་ལ་དམིགས་པ་གཏོད་དེ་ལྟར་རེ་མོས་སུ་བྱས་པའི་ངང་ལ་སྐྱོ་ན། དེ་ཐམས་ཅད་འོད་གསལ་དུ་གཞུག་པ་ནི། ནང་བཅུད་ཀྱི་སེམས་ཅན་ཐམས་ཅད་ལྷན་སྐྱེས་སུ་བསྒོམས་པ་དེ་རྣམས་གཅིག་ལ་གཅིག་རིམ་གྱིས་ཐིམ་གཅིག་ཏུ་གྱུར། དེ་ཡང་རང་ལྷན་སྐྱེས་སུ་བསྒོམས་པའི་ཡུམ་ལ་ཐིམ། ཡང་ན་ནང་བཅུད་ཀྱི་སེམས་ཅན་རྣམས་མདུན་གྱི་ལྷན་སྐྱེས་གཅིག་བསྒོམས་པ་དེའི་ཡུམ་ལ་ཐིམ། ཕྱི་སྣོད་ཀྱི་གཞལ་ཡས་ཁང་འོད་དུ་མེར་གྱིས་ཞུ་ཡུམ་ལ་སྟིམ། ཡུམ་ཡང་ཡབ་ལ་ཐིམ་པར་བསྒོམ།
དེ་ནས་ཡབ་དམ་ཚིག་སེམས་དཔའ་དེའི་དབུའི་གཙུག་ཏོར་དང་། མས་མཐར་པད་གདན་ནས་མས་དང་ཡས་རིམ་གྱིས་མེ་ལོང་ལ་ཧས་བཏབ་པ་བཞིན་དུ་འུབ་ཀྱིས་བསྡུས་ཏེ། ཐུགས་ཁའི་ཡེ་ཤེས་སེམས་དཔའ་ལ་བསྟིམ། དེ་ཉི་དཀྱིལ་ལ་བསྟིམ། དེ་ཏིང་ངེ་འཛིན་སེམས་དཔའ་ཞེས་པ་ཉི་དཀྱིལ་གྱི་དཀྱིལ་གྱི་ཧཱུྃ་ལ་ཐིམ། ཧཱུྃ་གི་ཞབས་ཀྱུ་ཁོག་པ་ལ་བཞུགས་པ་ནས། ནཱ་ད་ལ་ཐིམ་པའི་བར་བསྒོམས། དེའང་ཇེ་ཕྲ་ཇེ་ཕྲ་ལ་མཐར་སྤུ་གྲིའི་སོ་ལྟར་དམིགས་ལ་ཡུན་རིང་དུ་བསྒོམས། མཐར་དེ་ཡང་མེ་ལོང་ལ་ཧས་བཏབ་པ་བཞིན་སྟོང་པར་ཐིམ་པའི་ངང་ལ་ཇི་ཙམ་སེམས་གནས་ཀྱི་བར་འཇོག དེའི་ངང་ལ་རྣམ་རྟོག་གཅིག་སྐྱེ་སྙིང་འདོད་ན།
རྣམ་རྟོག་གི་མགོ་ནན་གྱིས་མནན་ལ་ཡུན་རིང་དུ་བསྒོམས། དེ་ནས་རྣམ་རྟོག་ཧ་ཅང་སྤུན་ལངས་ཡོང་ཡོང་འདྲ་ན། མི་རྟོག་པ་དེའི་ངང་ལས་ཟུང་འཇུག་གི་སྐུར་ལྡང་སྟེ། སྐད་གཅིག་གིས་སྔར་བཞིན་དུ་ལྷན་སྐྱེས་སུ་སྐྲོང་བསྐྱེད་ལ། ཡས་དང་མས་གང་རུང་ནས་གསལ་འདེབས་ཏེ། ཡས་ཤར་སྣ་ཚོགས་རྡོ་རྗེ་ནས་བྱེད་དམ། ཡང་ན་མས་ཤར་པད་གདན་ནས་སྔར་ལྟར་གསལ་གདབ། ཐུན་འཇོག་ཁར་དགེ་བའི་རྩ་བ་འདི་ལ་བརྟེན་ནས་དུས་ཀྱི་འཁོར་ལོའི་གོ་འཕང་མྱུར་དུ་ཐོབ་པར་གྱུར་ཅིག་ཅེས་སོགས་སྨོན་ལམ་བྱས་ལ་སྤྱོད་ལམ་ལ་འཇུག་གོ ། འདིའི་བསྐྱེད་རིམ་རྫོགས་རིམ་གཉིས་ཀར་གྱི་གོ་ཆོད་གསུང་ངོ་། ། གཞན་རྣམས་ཁྲིད་ཡིག་ན་གསལ་ལོ། །
རྣལ་འབྱོར་པ་མཆོག་ཏུ་མི་འགྱུར་བའི་བདེ་ལ་མངོན་པར་དགའ་བ་ཞེས་སོགས་ཀྱི་སྐབས་སུ། རྗེ་བཙུན་མན་ལུང་གུ་རུ་དེ་ཉིད་རྣལ་འབྱོར་པ་མཆོག་ཏུ་མི་འགྱུར་བའི་བདེ་བ་བསྒྲུབ་པ་ལ། མངོན་པར་དགའ་བ་ཞེས་པ་ནས་དཀྱིལ་འཁོར་འཁོར་ལོ་ལ་སོགས་པའི་རྣམ་པར་རྟོག་པའི་བསྒོམས་པ་ཡོངས་སུ་སྤང་པ་ཞེས་སོགས་འདི་རྣམས་ཤོག་རིལ་དུ་མཛད་ནས་གོང་ཁུག་ཏུ་བཅུག་སྟེ་ཆོས་ཤ་མ་གཅིག་བྱེད་པ་ལ་འདི་ཁོ་ནས་ཆོག་པ་ཡིན་ཞེས་རྗེ་བཙུན་མན་ལུང་གུ་རུ་གསུངས་སོ། ། གཉོས་ཀྱི་ཁུང་པས་ལོ་བཞི་བཅུའི་བར་དུ་འབད་དེ་བསྒོམས་ཀྱང་ཞེས་པའི་ཐད་དུ། གཉོས་ཀྱི་ཁུང་པ་དེ་ཉིད་རྒྱུད་བཀའ་གདམས་པ་ཡིན། ཁོང་གིས་བྱང་རས་སྒྲང་དུ་ལོ་བཞི་བཅུའི་བར་དུ་བསྒོམས་ཀྱང་རྟོག་པ་ཅི་ཡང་མ་སྐྱེས་པར། དེ་དུས་ན་གྲུབ་ཐོབ་ཡུ་མོ་འུ་ཡུག་རྒྱལ་ཁབ་ན་བཞུགས་དུས་ཡིན་ཏེ། དེ་ནས་གཉོས་ཀྱིས་རས་སྒྲེང་ནས་འུ་ཡུག་རྒྱལ་ཁབ་ཏུ་བྱོན། དེར་གཉོས་ཀྱིས་གྲུབ་ཐོབ་ཡུ་མོ་ལ་གདམ་པ་མ་ལུས་པར་ཐོབ་པས་བོགས་ཆེན་པོ་བྱུང་ཡོད་པར་འདུག་གསུང་ངོ་། ། ཁྱད་པར་ལམ་ཟབ་མོ་བསྒོམ་པ་ལ་གེགས་བྱེད་པའི་གདུག་པའི་གྲོགས་པོ་ཡོངས་སུ་སྤང་བ་ཞིག་དགོས་ཏེ་ཞེས་པའི་ཐད་དུ།
ཆོས་ཤ་མ་གཅིག་བསྒྲུབ་ན་གྲོགས་པོ་ཡང་གལ་ཆེ་བ་གཅིག་ཡིན་ཏེ། གྲོགས་དམ་ཉམས་སྡོམ་ཉམས་དང་འགྲོགས་ན། ཆེ་སྟེ་སྲོག་འཕྲོག་ཅིང་། ཉམས་བཟང་པོ་སྐྱེར་མི་སྟེར་ཞིང་ཉམས་པར་བྱེད་པས་དམ་ཉམས་སྡོམ་ཉམས་དང་བླ་གབ་གཅིག་གི་འོག་ཏུ་ཡང་ཉལ་བར་མི་བྱ། སྤྱིར་ཡང་དམ་ཚིག་གི་དང་སྡོམ་པ་གནས་པར་བྱེད་པ་གལ་ཆེ་གསུངས། དེར་མ་ཟད་འཇིག་རྟེན་གྱི་སྣང་ཤས་ཅན་གྲོགས་དང་འགྲོགས་སུ་མི་བཏུབ་སྟེ། དང་པོ་ལམ་ལ་འཇུག་མི་སྟེར། ཞུགས་ནས་བཟློག་པའི་ཐབས་སྣ་ཚོགས་བྱེད་དུ་འོང་། གྲོགས་ཁོ་རང་དང་མཐུན་པའི་སྤྱོད་པ་འདི་འདྲ་གྱིས་དང་ཟེར་དུས་དེ་འདྲ་བྱར་མི་རུང་བྱས་ནས། འོ་དེ་ལས་མེད་ན་ཁྱེད་རིང་བསྲེལ་ཕ་ཚིས་བསྐྱེད་ཀྱིས་ཟེར་ཞིང་ལས་རྒྱུ་འབྲས་ཁྱད་དུ་གསོད་པའི་གྲོགས་པོ་དེ་འདྲ་ཡང་།
སྤང་བར་བྱ་ཞིང་། གྲོགས་དམ་ཚིག་དང་སྡོམ་པ་གཙང་ཞིང་ཆོས་ཁོ་ན་དོན་དུ་གཉེར་བ་དང་འགྲོགས་ཤིང་དེ་འདྲ་བསྟེན་པར་བྱ་གསུངས། ཆོས་བརྒྱུད་མི་གཅིག་པའི་མཆེད་གྲོགས་ཉམས་རྟོགས་རྣལ་མ་དང་མི་ལྡན་པ་དང་འགྲོགས་པ་སྤངས་ལ་ཞེས་པའི་སྐབས་སུ། ཇོ་མོ་ནང་པའི་སྒོམ་ཆེན་གཅིག་གིས་ལྷ་ས་སྐོར་དུ་ཕྱིན་མར་རེས་ཁྲིད་མོ་སྒང་དུ་ཚ་བ་བཏབ། ཆང་པི་ཤུ་གང་ཉོས་འཐུང་གིན་ཡོད་ཙ་ན། སྣར་ཐང་པའི་སྟོན་པ་གཅིག་བཤད་པར་ཕྱེད་པའི་ཇ་དང་འབུལ་ཆས་རྣམས་བོང་བུ་གཅིག་ལ་བཀལ་ནས་ཚོང་དུས་ནས་འོངས་པ་དང་གཉིས་དེར་འཕྲད། དེར་སྒོམ་ཆེན་པ་དེས་སློབ་དཔོན་པ་གང་ནས་བྱོན། གང་དུ་གཤེགས་དྲིས་པས། སྟོན་པ་དེ་ན་རེ་སྣར་ཐང་ངོས་ནས་འོངས། བཅོམ་ལྡན་རལ་གྲིའི་སློབ་མ་ཡིན།
ཚོང་དུས་སུ་བཤད་པར་བྱེད་པའི་ཅ་པོ་བསྒྲུབ་ཏུ་ཕྱིན་པ་ཡིན། ད་ཡར་ལ་འགྲོ་བ་ལགས་ཟེར། གོ་ལགས། བཤད་པར་མཛད་པ་དེ་ངོ་མཚར་ཆེ། སྟོན་པ་མཉེལ་གྱིན་བདོག འདིར་བཞུགས་ཕུད་གཅིག་གསོལ་ཟེར་ཏེ་ཆང་དེ་ནས་མཚན་ཉིད་པ་དེ་ལ་དྲངས། མཚན་ཉིད་པ་དེས་ཀྱང་སྒོམ་ཆེན་པ་དགའ་དགའ་འདྲ་ག་ནས་བྱོན། གར་གཤེགས་དྲིས་པས། ཇོ་ནང་ནས་འོངས་ལྷ་ས་སྐོར་དུ་འགྲོ་བ་ལགས་ཟེར་ལོ། གོ་ལགས་སོ། །
མཚར་ཆེ་ཟེར་ལོ། ། དེར་ཆང་པེ་རྐྱན་གང་ཡོད་པ་དེ་ཟད། མཚན་ཉིད་པ་དེས་ཀྱང་ཁ་ལན་གཅིག་ཉོས། སྒོམ་ཆེན་པ་དེ་ན་རེ་འོ་སྐོལ་གྱི་བཅོམ་ལྡན་རལ་གྲི་དེ་ཤཱཀྱ་ཐུབ་པ་གཉིས་པ་ལྟ་བུ་གཅིག་ཡོད་པར་གདའ་བ་ཟེར། མཚན་ཉིད་པ་དེ་ན་རེ། དེ་བདོག ཇོ་ནང་པ་ཞང་ཀུན་སྤངས་པ་དེའང་རྡོ་རྗེ་འཆང་གཉིས་པ་ལྟ་བུ་གཅིག་ཡོད་པར་གདའ་ཟེར་ཞིང་སྔོན་ལ་བསྟོད་ར་སྟོང་རེས་བྱས་དེར་རྟིང་ཆང་ཉོ་རེས་བྱས་འཐུངས་པས་གཉིས་ཀར་ཆང་གིས་བཟི་སོང་སྟེ་ཚིག་ཚེགས་འདྲ་ཤོར་བ་དང་། སྒོམ་ཆེན་པ་དེས་ཁྱེད་ཀྱི་བཅོམ་ལྡན་རལ་གྲིའི་ཆོས་ཀྱིས་སངས་རྒྱ་རིའི་ཟེར་ནས་མནའ་བསྐྱལ། མཚན་ཉིད་པ་དེས་ཀྱང་ཞང་ཀུན་སྤངས་པའི་ཆོས་ཀྱིས་སངས་རྒྱ་རིའི་ཟེར་མནའ་བསྐྱལ། དེར་གཉིས་ཀར་གྱིས་ཆོས་སྤོང་གི་ལས་ཆེན་པོ་རེ་བསགས་ཏེ་ལངས་སོང་ལགས་སོ། །
འོ་ཆོས་བརྒྱུད་མི་གཅིག་པ་གཅིག་དང་འགྲོགས་ན་ཉེན་ཆེན་པོ་དེ་ལྟ་བུ་ཡོད་པ་ཡིན་ནོ་གསུང་། ཚོགས་ཁང་དང་དགེ་འདུན་གྱི་སྤྱི་རྫས་དང་། དཀོན་མཆོག་གི་གཙུག་ལག་ཁང་གི་རྫས་དང་། བླ་མའི་རྫས་ལ་ཉེ་བར་ལོངས་སྤྱོད་པ་ནི་ཤིན་ཏུ་ལྕི་བས་ཉམས་རྟོགས་མི་སྐྱེ། སྐྱེས་ཀྱང་ཉམས་པར་བྱེད་པས་ཞེས་པའི་སྐབས་སུ། དགྲ་བཅོམ་པ་རྣམས་ཀྱིས་འདོད་པ་ལ་འདོད་ཆགས་དང་བྲལ་ཞིང་ཉོན་མོངས་པ་སྤངས་པ་ཡིན་ཀྱང་། ལུས་གནས་པའི་དོན་དུ་འཚོ་བ་གཙང་མ་བག་ཙམ་བརྟེན་དགོས་པས། དེས་ན་ཆོས་བྱེད་པ་ལ། འཚོ་བ་གཙང་མ་གལ་ཆེ་བ་ཡིན་ཏེ། དགེ་འདུན་གྱི་རྫས་ལ་ལོངས་སྤྱོད་ན་མྱོང་བར་ངེས་པའི་ལས་སུ་འགྱུར་ཞིང་།
ད་ལྟ་འཇིག་རྟེན་ན་མི་བསད་ན་ཁོ་མི་དོང་པོ་ཡིན་ཟེར་ནས་སྡིག་ཆེ་བར་བྱེད་པར་གདའ་སྟེ། ཕ་མ་དང་འཕགས་པ་མ་གཏོགས་པའི་མི་ཕལ་པ་བསད་ཀྱང་མྱོང་བར་མ་ངེས་པའི་ལས་བྱ་བ་ཡིན། དགེ་འདུན་གྱི་རྫས་ནི་ཤིན་ཏུ་ལྕི་དེའི་ནང་ནས་ཀྱང་དགེ་འདུན་གྱི་ཞལ་དུ་འདུ་བའི་སྒོ་འཕྲོག་པ་ལྕི་སྟེ་མྱོང་བར་ངེས་པའི་ལས་ཡིན། མདོ་སྡེ་ཉི་མའི་སྙིང་པོར། དགེ་འདུན་གྱི་ཞལ་ལྟ་བ་གཅིག་གིས་ཁོ་རང་གི་བཤེས་གཅིག་ལ་ཨ་མྲ་རྡོག་པོ་བདུན། བོད་ཀྱི་ཡིན་ན་པུ་ཤུ་ཁམ་བུ་ལྟ་བུའི་ཤིང་ཏོག་གཅིག་ཡིན་པར་འདུག དེ་འདྲ་བདུན་བྱིན་པས། ཁོ་ཉི་ཚེ་བའི་དམྱལ་བར་སྐྱེས་པར་བཤད། གཞན་ཡང་གཤིན་རྗེའི་གྲུབ་ཐོབ་གཅིག་གིས་དགེ་འདུན་གྱི་རྫས་ལས་འབྲས་ཉག་མ་བདུན་གཞན་ལ་བྱིན་པས་གྲུབ་ཐོབ་ཡི་དྭགས་སུ་སྐྱེས་པ་དང་། དགེ་འདུན་གྱི་རྫས་ལ་བླངས་ཏེ་སྐྱིར་བཏང་བ་ལས་ཉི་ཚེ་བའི་དམྱལ་བར་སྐྱེས།
ལུས་ལ་ཕྱི་ནས་མེ་འབར་ཞིང་ནང་ནས་སེམས་ཅན་གྱི་སྡེར་མོས་བྲད་པས་སྡུག་བསྔལ་བར་གྱུར་པ་ལ་སོགས་པ་ཐུག་པ་མེད་པ་ཡོད་གསུངས། སྤྱིར་དཀོར་དང་མ་འདྲེས་པའི་ཟས་ཟ་བ་ལ་མངོན་ཤེས་ཐོབ་དགོས་པར་གདའ། རྗེ་བཙུན་མན་ལུང་པ་འདྲ་བ་ཡིན་ན་འོང་བ་གདའ་སྟེ། ཁོང་ལྷ་སར་བྱོན་པའི་མར་རེས་མཚུར་ཕུ་བའི་དཀོན་གཉེར་ཞིག་གིས་ཁོང་ལ་བསྙེན་བཀུར་བཟང་པོ་དྲངས་པས་གསོལ་དུ་མ་འདོད། ཁོས་ཀྱང་དེ་རིག་སྟེ། ཕག་ནས་གཞན་ལ་བསྐོས་ནས་ལན་བརྒྱད་ཀྱི་བར་དུ་འདྲེན་བཙུད་པས་གཅིག་ཀྱང་གསོལ་དུ་མ་འདོད་པར་འདུག དེ་འདྲའི་མངོན་ཤེས་མེད་ཀྱང་གཅིག་ཤེས་བཞིན་དུ་དགེ་འདུན་དང་གཙུག་ལག་ཁང་དང་བླ་མའི་རྫས་ལ་མ་འབགས་པར་བྱེད་པ་གལ་ཆེ་བར་གདའ་ཞེས་ཆོས་རྗེ་བུ་སྟོན་རིན་པོ་ཆེ་གསུང་ངོ་། ། འདིར་ཁ་རག་སྒོམ་ཆུང་གི་གསུང་བགྲོས་བཤད་ཅེས་པའི་སྐབས་སུ། སློབ་དཔོན་ལྷོ་པ་ཟེར་བ་གཅིག་གིས། ཁ་རག་སྒོམ་ཆུང་གི་དྲུང་དུ་ཆོས་ཞུ་རུ་ཕྱིན་ཏེ།
བདག་རྗེས་སུ་འཛིན་པར་ཞུ་ཞུས་པས། ཁ་རག་པས་གསུང་གིས་ངས་ཁྱེད་ལ་ཆོས་བཤད་པའི་སློབ་དཔོན་མི་འོང་གིས། དེ་འདྲའི་འདུན་པ་ཡོད་ན་གཞན་དུ་བྱོན་པ་དྲག་གོ་གསུངས་ནས་མ་གནང་། དེ་ནས་ཁོང་གིས་བར་ཐང་དུ་བསྡད། ཡང་ཉིན་གཅིག་མར་རིལ་གཅིག་ཁུར་ཏེ་མཇལ་དུ་ཕྱིན་ནས་བདག་ལ་ཆོས་གཅིག་ཅིས་ཀྱང་ཐུགས་ལ་འདེགས་པར་ཞུ་ཞུས་ནས་མར་རིལ་དེ་ཕུལ་བས། ངས་ཁྱོད་ཀྱི་སློབ་དཔོན་ཡེ་མི་ཡོང་། དེ་བས་ས་སྔ་བ་ལ་ལམ་ཆོད་བྱ་བ་ཡིན་པས། དེ་བས་གཞན་ན་ཕར་ཆོས་ཞུ་རུ་ཕྱིན་པ་དྲག་གསུངས་ནས་མར་རིལ་ཡང་མ་བཞེས་སོ། ། དེར་ལྷོ་པས་ཁ་རག་པའི་བཞུགས་ས་ནས་མདའ་རྒྱང་གང་ཙམ་གཅིག་གི་ཤོད་སྤྱིལ་སྟོང་གཅིག་ཏུ་ཟླ་བ་གཅིག་ཙམ་དུ་བསྡད་པ་དང་། ཁ་རག་པས་ཉེ་གནས་ལ།
ཁ་སིང་གི་དེ་ཁོ་སོང་འདུག་གེ་གསུངས་པས། མ་སོང་བ་གདའ་ཟེར་བ་ལ། ཁ་རག་པའི་ཞལ་ནས་ཨ་པ་ཁོ་ཏེ་ངང་རིང་ངོ་། ། ད་དུང་ཁྱོད་རྒྱུག་ལ་དེར་མ་སྡོད། བསྡད་ཀྱང་ཁྱོད་ཀྱི་དོན་མི་འགྲུབ་པར་གདའ། དེ་བས་རང་གཞན་དུ་བྱོན་ནས་ཆོས་ཞུས་པ་དྲག་གོ་གྱིས་གསུངས། ཉེ་གནས་པས་ཕྱིན་ནས་གསུང་ཕྲིན་བསྙད་པས། དེ་སྐད་མི་གསུང་བར་ཞུ། ཅིས་ཀྱང་ཆོས་ཐུགས་རྗེས་འཛིན་པར་ཞུ་ཞུས་པས། ཉེ་གནས་པ་ཡར་ལོག་ནས།
ཁོང་ཡེ་མི་འགྲོ་བར་གདའ། ཅིས་ཀྱང་ཆོས་གཅིག་ཐུགས་ལ་འདོགས་པར་ཞུ་ཟེར་གྱི་གདའ་ཁོང་འགྲོ་འགྲོ་མི་འདྲ་བ་གདའ་ཞུས་པས། གོ འོ་ན་དེ་ཀ་ཡིན། ཁོ་ཐག་ཆོད་པ་གཅིག་ཡོད་པར་འདུག འོ་ན་ཁོ་ལ་ཤོག་གྱིས་གསུངས་ནས། དེར་སློབ་དཔོན་ལྷོ་པས་བྱོན། དེར་ཁ་རག་པས་ལས་རྒྱུ་འབྲས་འཆི་བ་མི་རྟག་པ་ལ་སོགས་པའི་ཆོས་འདྲ་གསུངས་པས། ཁོང་གིས་མཚན་བཅས་ཀྱི་དགེ་སྦྱོར་འཆི་བ་མི་རྟག་པ་ལ་སོགས་ཀྱི་བསྐུལ་མ་བྱས་ཉིན་མེད་མཚན་མེད་དུ་མཛད་ཀྱིན་བཞུགས། སྐབས་ཤིག་ལ་ཁ་རག་པ་བྱོན་ནས།
སློབ་དཔོན་ཉིད་ཀྱི་དགེ་སྦྱོར་རེམ་པ་དེ་ངོ་མཚར་ཆེ་ཞེས་ཐེངས་འགའ་གསུང་གིན་གཤེགས་སོང་། དེ་ལྟ་བུ་དེ་ཞག་འགའ་གཅིག་དེ་ཀ་རང་གསུངས། ཡང་ཉིན་གཅིག་བྱོན་ནས་སློབ་དཔོན་ཉིད་ཀྱི་དགེ་སྦྱོར་རེམ་པོ་དེ་ངོ་མཚར་ཆེ་ཞེས་ལན་འགའ་གསུངས་ནས། དེ་ཡང་ངོ་མཚར་རང་ཆེ་སྟེ། དེ་བས་རང་ཡང་ཆོས་གཅིག་ཀ་རང་མཛད་ན་འོང་སྟེ་གསུངས་པས། ལྷོ་པའི་ཐུགས་ལ། ནན་ཏན་དང་བཤད་སྦྱོང་གྱིས་ཟེར་བ་ཡིན་སྙམ་ནས། ཉིན་མོ་ལྟ་རྟོག་རེམ་ལ་མཚན་མོ་སྐྱོང་བ་འཇུར་པོ་བྱས་པས། ཡང་སྐབས་ཤིག་ལ་བྱོན་ནས། སློབ་དཔོན་ཉིད་ཀྱིས་ལྟ་རྟོག་དང་བློ་ཤར་རེམ་པ་དེ་ངོ་མཚར་ཆེ་སྟེ།

དེ་བས་ཀྱང་ཆོས་གཅིག་ཀ་བྱས་ན་འོང་སྟེ་གསུངས་པས། ཁོང་གི་ཡིད་ལ་སྒོམ་གྱིས་ཟེར་བ་ཡིན་སྙམ་ནས་ཉིན་མཚན་མེད་པར་བསྒོམས། ཡང་སྐབས་སུ་བྱོན་ནས། སློབ་དཔོན་གྱིས་བསྒོམས་འཇུར་པོ་དང་ངོ་མཚར་ཆེ་སྟེ། དེ་བས་ཀྱང་ཆོས་གཅིག་ཀ་བྱས་ན་འོང་སྟེ་གསུངས་པས། ཁོང་གི་ཡིད་ལ་བསོད་ནམས་བསོགས་ཟེར་བ་འདྲ་སྙམ་ནས། ད་ཡུལ་དུ་ཕྱིན་ནས་ཡུལ་ཞིང་བཙོངས་ཏེ། དེ་ནས་བླ་མ་ལ་ཡང་ཕུད་གཅིག་དབུལ། དེ་ལྷག་རྣམས་ལ་དགེ་འདུན་གྱི་བསྙེན་བཀུར་དང་སྐྱེ་བོའི་སྦྱིན་གཏོང་བྱེད་དགོས་པ་ཡིན་སྙམ་ནས། བླ་མའི་དྲུང་དུ་ཕྱིན་ཏེ། བདག་ཡུལ་དུ་ཕྱིན་ནས་འདི་འདྲ་གཅིག་བྱ་བསམས་པ་བདོག་ལགས་ཏེ།
ཇི་འདྲ་གཅིག་འཐད་ལགས་སམ་ཞུས་པས། གོ་ལགས། དེ་ཡང་ངོ་མཚར་ཆེ་སྟེ། དེ་བས་ཀྱང་ཆོས་གཅིག་རང་བྱས་ན་འོང་སྟེ་གསུངས་པས། ཁོང་གི་བསམ་པ་ལ། ག་རེ་གང་བྱས་ཀྱང་ཆོས་གཅིག་ཀ་བྱས་ན་འོང་གསུང་གིན་འདུག་སྙམ་ནས། འོ་ན་ཆོས་དེ་ཇི་འདྲ་གཅིག་བྱེད་པ་ལགས་ཞུས་པས། མི་ཁྱུ་ནས་ལྷུར་གྱིས་བུད་ལ་ཚེ་འདི་བློ་ཡིས་ཐོངས་དང་། ཡུལ་ཞིང་བཙོང་མི་དགོས་པའི་ཆོས་གཤའ་མ་གཅིག་འོང་གིན་གསུངས་པས། དེར་སློབ་དཔོན་ལྷོ་པས་ཁ་ནང་དུ་ལོག་ནས་བསམ་མནོ་གཅིག་བཏང་པས།
བླ་མ་ཁ་རག་སྒོམ་ཆུང་པ་མད་པར་ཤེས་ཏེ། མི་ཁྱུ་ནས་བུད་ནས་རྩེ་གཅིག་ཏུ་བསྒྲུབ་པ་མཛད་ནས་གྲུབ་པ་ཐོབ་ཡོད་པར་གདའ། འདི་དང་ཇོ་བོ་རྗེའི་སློབ་མ་རྣལ་འབྱོར་པ་བྱང་ཆུབ་གཉིས་ཀྱི་གཏམ་རྒྱུད་དོན་གཅིག་གསུངས། འོ་དེ་ལྟ་བུའི་ཆོས་བྱེད་ལུགས་གཅིག་དགོས་གསུངས་སོ། ། སྔོན་ཁམས་པ་རྒ་ལོ་ལ་གྲོགས་ཀྱིས་སྡིད་རི་བཏང་པས་གེགས་ཆེན་པོ་བྱུང་བས་སོ་ཞེས་པའི་སྐབས་སུ། རྗེ་བཙུན་་་་་་གཞོན་ནུ་དཔལ་ཞེས་བྱ་བ་ཡིན་པ་དཔལ་ཆེན་པོ་ཡང་གྲགས། རྒ་ལོ་ནི་ཁམས་པ་ཡིན། ཁོང་གིས་བྱང་ར་སྒྲེང་དུ་བཀའ་གདམས་པའི་གདམས་ངག་སྐྱེས་བུ་གསུམ་གྱི་ཁྲིད་ལ་སོགས་པའི་དལ་འབྱོར་རྙེད་དཀའ་དང་། འཆི་བ་མི་རྟག་པ་དང་། ལས་རྒྱུ་འབྲས་དང་།
ཁྱད་པར་སྐྱེས་བུ་འབྲིང་གི་ལམ་འཁོར་བའི་ཉེས་དམིགས་ཡང་དང་ཡང་དུ་བསྒོམས། དེར་ཁོང་གི་ཐུགས་ལ་དལ་འབྱོར་རྙེད་དཀའ་བ་བསྒོམས་པས་མི་ཕན། དལ་འབྱོར་དོན་ཡོད་པར་བྱ་བ་གལ་ཆེ། མི་རྟག་པ་བསྒོམ་ཞིང་བསྡད་པས་མི་ཕན། འདུས་བྱས་ཐམས་ཅད་མི་རྟག་པར་རང་ཆས་སུ་ཡོད། འཆི་བའི་ནངས་པར་ལམ་དུ་འཁྱེར་རྒྱུ་གཅིག་དགོས། ལས་རྒྱུ་འབྲས་རྟག་ཏུ་བསྒོམས་ཀྱང་། ལས་ཕྲ་ཞིང་ཕྲ་བ་ནས་མ་འཛེམས་ན་ཕན་མི་འདུག་སྙམ་སྟེ། བླ་མའི་དྲུང་དུ་བྱོན་ནས། འཁོར་བ་སྤྱི་དང་བྱེ་བྲག་གི་ཉེས་དམིགས་རྣམས་ཡང་ཡང་བསྒོམས་པས་ཕན་མི་འདུག
རྣམ་པར་རྟོག་པའི་ཁྲེམ་གཉེར་ལས་མ་འདས། དེས་སེམས་ཀྱི་ནང་དུ་བློ་བདེ་ལ་ནི་མི་ཕན་གདའ་བས། ད་ལྟ་སྒོམ་གྱི་དོན་མ་ནོར་བར་ཆིག་ཆོད་དུ་སྟོན་པ་གཅིག་ཐུགས་ལ་འདོགས་པར་ཞུས་པས། འཆི་ཆོས་ཀ་དེ་ཀ་ཡིན་མོད། དེ་ལ་ཡིད་མ་ཆེས་ན་སོང་། ངའི་རྩར་མ་སྡོད་གསུང་གིན་བཀའ་སྐྱོན་མང་དུ་བྱུང་། དེར་ཁོང་གི་ཐུགས་ལ་ད་མ་ཕན་འདུག རྒྱ་གར་དུ་ཕྱིན་ལ་པཎ་ཆེན་ནམ་གྲུབ་ཐོབ་གཅིག་ལ་ཐུག་དགོས་དགོངས་ནས། རྒྱ་གར་དུ་བྱོན། རྡོ་རྗེ་གདན་དུ་ཕེབས།
པཎྜི་ཏ་འགའ་རེ་ལ་འདི་ན་ཆོས་མཁས་ལ་གྲགས་པ་ཆེ་བཙུན་པ་བཟང་བ་སུ་ཡོད་དྲིས་པས། རྩ་མི་པཎྜི་ཏ་ཡོད་ཟེར། འོ་ན་དེར་ཁྱེད་ཀྱིས་ངའི་མཇལ་སྣ་གྱིས་ལ་ང་ཁོང་གི་དྲུང་དུ་ཁྲིད་བྱས་པས། ངེད་ཚོ་བས་ཁྱེད་རང་བོད་ལ་མཉེས་ཀྱི་སོང་དང་མཇལ་ཁ་འོང་ཟེར། དེར་ཁོང་པས་བྱོན་པ་དང་བོད་གཅིག་འདུག དེའི་ནང་ནས་ཁམས་པར་འདུག་སྙམ་པ་གཅིག་བྱུང་། དེར་རྩ་་་་་་མི་ཉག་མཚན་སངས་རྒྱས་གྲགས། མི་པཎ་ཆེན་གྱིས་ཁམས་པ་དགའ་ལོ་ལ་མཉེས་པོ་བྱས། མཐུན་རྐྱེན་གང་དགོས་འཚེར་མེད་དུ་ཐུགས་ལ་བཏགས་ཏེ། རྒ་ལོའི་ཐུགས་ལ།
ང་ལ་བླ་མ་པཎྜི་ཏ་གཅིག་དགོས། འདི་ནི་བོད་ཀྱི་ནང་ནས་ཁམས་པར་འདུག ཁམས་པ་ནང་ལ་ཆོས་ཞུས་ཀྱང་པཎྜི་ཏ་གཅིག་དང་མ་འཕྲད་པ་རྒྱ་གར་དུ་འོངས་པའི་དོན་ཡིན་པས་ཡིད་མི་ཆེས་སྙམ་ནས་ཐུགས་མ་ཆེས་ཏེ། ཁོང་གི་དྲུང་ནས་ཕྱིར་ལ་ལོག་ཕྱིན་པའི་ལམ་དུ། པཎྜི་ཏ་གཅིག་འདོ་ལི་ལ་བཏེགས་ཏེ་བྱོན་པ་གཅིག་དང་ཕྲད། དེ་ཨ་བྷ་ཡ་ཡིན་ཟེར། པཎྜི་ཏ་ཁྱོད་གར་གཤེགས་ང་རྗེས་སུ་ཟུངས་དང་བྱས་པས། རྩ་མི་པཎ་ཆེན་གྱི་དྲུང་དུ་འགྲོ་ཁྱེད་རང་ཡང་དེར་འདེང་། དིང་སང་རྒྱ་གར་ན་རྩ་མི་པཎ་ཆེན་པས་ལྷག་པ་མེད་ཟེར། པཎྜི་ཏ་མཁས་པ་ཐམས་ཅད་ཀྱང་ཁོང་གི་དྲུང་དུ་འགྲོ་ཡིན་ཡོད།
ཁྱེད་རང་བོད་ལའང་ཁོང་པས་ཐུགས་རྗེ་ཆེ་བ་མེད་ཟེར། དེར་ཕྱོགས་གང་དུ་ཕྱིན་ཏེ་དྲིས་ཀྱང་དེ་ཀ་ལྟར་ཟེར་བ་ཀ་བྱུང་། དེ་ལོག་སྟེ་པཎ་ཆེན་ལ་སྦྱོར་དྲུག་ཞུས། དེར་ཐུགས་དམ་བཟང་པོ་ཡང་སྐྱེས་ཏེ། དེ་ཀའི་འཕྲོ་ལ་འདག་སྒོ་དམ་པོ་མཛད་དེ་སྨྲ་བཅད་ལ་བཞུགས། དེའི་དུས་སུ་ལའང་སྐད་མི་འཕྲད་པར་ཡོད། ལན་གཅིག་གྲོགས་མཆེད་གཅིག་གིས་ཁོང་ལ་ཕྲད་དུ་ཕྱིན་ཏེ་བུག་སྒོ་བརྡུངས་པས་སྐད་མ་བྱུང་། དེར་གྲོགས་མཆེད་དེས་ཁྱེད་སྐད་མི་སྟེར་བར་འདུག་སྟེ། འདི་ཀ་ན་མར་དུ་རུ་ཀའི་དམག་འོང་གིན་འདུག་གི་བྱས་པས། དེ་ཀ་ལ་ཁམས་འདུས་ཞུགས་ནས།
ལའུ་བུག་སྒོ་བཤིག་ཟེར་ཏེ་ནང་ནས་འདག་སྒོ་ཧྲུལ་གྱིས་ཤིག་བྱུང་པ་ལ་གྲོགས་དེས་ངས་ཀུ་རེ་བྱས་པ་ཡིན། སྒོ་མ་བཤིག་བྱས་པས། ཀུ་རེ་དང་ཀུ་རེ་ཕར་སོང་ཟེར་ཏེ་ཤོར་སོང་བས། རྡོ་རྗེ་གདན་གྱི་གནྡྷོ་ལ་ཆེ་བ་གཅིག་གི་ཏྲིའི་ཐད་དུ་འཕུར་བ་བཞིན་སྟེང་དུ་ཤོར། དེ་ནས་མར་འབེབས་པ་ལ་དཀའ་བ་བྱུང་། ཕེབས་ནས་རྩ་མི་ནི་གདུལ་བྱ་ཆེས་པའི་རྒྱུ་མཚན་གྱིས་ཐུགས་བྲེལ་ཆེས་ཏེ་གེགས་སེལ་ལོང་མ་བྱུང་། དེ་དུས་ས་སྐྱ་པ་ཆེན་པོ་ཡོད་པ་ལ་བཀའ་ཤོག་བཏང་། རྒ་ལོའི་གཡོག་ཨ་ཙ་ར་གཉིས་དང་བཅས་པ་ས་སྐྱར་བཏང་པས། ས་ཆེན་གྱིས་གེགས་དེ་སེལ་ཡོད་པར་འདུག་གསུངས། འོ་དེ་ལྟ་བུ་འབྱུང་བས་གཏམ་མི་སྙན་པ་ཁྲིད་ཀྱི་བར་ལ་མ་ཐོས་པ་དགོས་གསུངས་སོ། །
སྔོན་འགྲོ་ལྟོས་མེད་དྲུག་ལྡན་གྱི་ཐད་དུ། བདུད་རྩི་ལྔ་ལ་སོགས་དང་ཞེས་སོགས་ལ་དྲང་དོན་བདུད་རྩི་ལྔ་བསྟེན་པ་སངས་རྒྱས་ལྔ། སོགས་ཁོངས་ནས་ཤ་ལྔ་བསྟེན་པ་ཡུམ་ལྔ། ཆུ་གཏེར་རྡོ་རྗེ་ནི། དང་པོ་སྟོང་ཉིད་བྱང་ཆུབ་སྟེ། ། གཉིས་པ་ལ་ནི་ས་བོན་བསྡུས། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་དགོད། ། ཅེས་སོགས་བསྐྱེད་རིམས་གྱི་བསྙེན་བསྒྲུབ་ཡན་ལག་བཞི་སོགས་བསྙེན་པ་ཡིན་ཏེ། སྔར་གྱི་རྣམས་ཀྱིས་གོ་ཆོད་པ་ཡིན།
ངེས་དོན་ལ་བདུད་རྩི་ལྔ་སངས་རྒྱས་ལྔ་སྟེ། རང་གི་ཕུང་པོ་ལྔ་ལ་བལྟོས་པ་མེད་པ་ལུས་ལ་བལྟོས་པ་མེད་པའོ། ། ཤ་ལྔ་ནི་དབང་པོ་ལྔ་ཡུལ་ལ་འཇུག་པའི་ཡུལ་ལྔའི་དམ་ཚིག་སྟེ། རྫས་ལ་ལྟོས་པ་མེད་པ་གཉིས། དེའི་སྟེང་དུ་ཆུ་གཏེར་རྡོ་རྗེ་ནི། ལུས་ཀྱི་ལོངས་སྤྱོད་ལ་ལྟོས་པ་མེད་པ་ལ་སོགས་བཞི་བསྣན་པས་དྲུག་ལྡན་ནོ། ། བཤང་བ་ལ་སོགས་ཟོས་པའི་ནི་མ་ཡིན་ནོ། ། ཞེས་པའི་སྐབས་སུ། བསམ་ལྡིངས་སུ་མཆོད་པ་ཞིག་གི་གྲལ་དུ་ཚོང་འདུས་དཔོན་མོ་དོན་གྲུབ་དཔལ་གྱི་བུ་ཡིན་པའི་སློབ་དཔོན་ལྷ་རྒྱལ་ཟེར་བ་གཅིག་ཡོད། ཁོང་ཚོགས་གྲལ་དུ་མཆོད་པ་མི་བྱེད་པར་བསྡད་འདུག་ཟེར།
དེར་གྲོགས་པོ་རྣམས་ཀྱིས་སློབ་དཔོན་མཆོད་པ་མཛད་པ་ཞུ་ཞེས་ཡང་ཡང་བསྐུལ་བས་དེ་ཀ་ཡིན་ཟེར་ཏེ། མཆན་དུ་ཕོར་པ་གཅིག་བཅུག་ནས་འཁུན་ཏིང་ཏིང་འདུག ཡུག་གཅིག་ནས་ཕོར་པ་དེར་མི་གཙང་བ་ཆེ་བ་གཅིག་བཏང་སྟེ་བྱུང་ནས་འོ་མཆོད་པ་མཚན་ཉིད་པ་བྱེད་ན་བདུད་རྩི་ལྔ་དང་བསྲེས་ལ་བཟའ་དགོས་པ་ཡིན་ཟེར་ཏེ། ཁོང་རང་ཡང་ཟ། ཁོང་གི་གོང་ན་ཡོད་པ་དང་གྲལ་བཤམ་ན་ཡོད་པ་རྣམས་ལའང་ཁོང་གིས་བྱིན། དེར་ཁོང་རྣམས་ལ་མི་ཟ་དབང་མེད་བྱུང་ཡོད་པར་གདའ། འོ་དེ་ལྟ་བུ་བྱེད་པ་མིན་པ། དེས་མཆོག་ཐོབ་ན་ཁྱི་ཕག་རྣམས་ཀྱིས་ནམ་གྱི་གདོང་ལ་ཐོབ་དགོས་པར་གདའ་སྟེ་གསུངས་སོ། ། འདིར་ཆོས་རྗེ་ཀུན་སྤངས་པས་ལུས་བྱ་བྱེད་ཀྱིས་དབེན། ངག་སྨྲ་བརྗོད་ཀྱིས་དབེན།
ཡིད་རྟོག་སྤྱོད་ཀྱིས་དབེན་པས་ན་དབེན་གསུམ་དུ་གསུངས་ཏེ། དོན་འདྲ་ཡང་རྒྱུད་ནས་དྲུག་ལྡན་འདི་བཤད་གསུང་། དེ་ལྟར་ན་ལུས་བསམ་གཏན་གྱི་འདུག་སྟངས་བཞིན་དུ་མིག་སྨིན་མཚམས་ཀྱི་ནམ་མཁར་བལྟ། སེམས་རྟོག་པ་ཐོལ་སྐྱེས་རྦད་ཆོད་དུ་བཏང་སྟེ། སྔོན་འགྲོ་ཐུན་མོང་མིན་པ་འདི་ལ་རྩོལ་བ་ཆེན་པོས་འབད་ནས་མ་བསྒོམས་ན་དངོས་གཞི་སྐྱེར་མི་འདོད་པས་ཞག་འགའ་ཧུར་ཐོན་ལ་བསྒོམས་མཛོད་གསུངས། དེ་ནས་དངོས་གཞི་མི་གཡོ་གསུམ་ལྡན་གྱི་ཐད་དུ། པྲ་ཏི་ཨཱ་ཧ་ར་ཞེས་པ་སོ་སོར་བསྡུད་པ་སྟེ། ཨཱ་ཧ་ར་ནི་ཟ་བའམ་བསྡུད་པའོ། ། པྲ་ཏི་ནི་དོན་བཅུ་གཅིག་ལ་འཇུག་ནའང་འདིར་དགག་སྒྲ་སྟེ། བསྡུད་པ་དེའི་ཕྱིར་ལ་སྤངས་པས་ན་སོ་སོར་བསྡུད་པ་སྟེ།
མིག་སོགས་དབང་པོ་ལྔ་ཡུལ་ལ་འཇུག་པ་སྤངས་ནས་གཞན་ཤ་ལ་སོགས་པའི་སྤྱན་གྱིས་སྟོང་གཟུགས་སོགས་འཛིན་པའོ། ། གསུང་ཕྱིར་ཉི་ཟླ་གཉིས། ནང་ཕོ་མོ་གཉིས་ཐབས་ཉིན་མཚན་གཉིས། སེམས་ཅན་ལ་སྐྱེ་ཤི་གཉིས་ལས། སྐྱེ་བ་སྦྱོང་བྱེད་མཚན་མོའི་རྣལ་འབྱོར་དང་། འཆི་བ་སྦྱོང་བྱེད་ཉིན་མོའི་རྣལ་འབྱོར་གཉིས་ལས། འདིར་མཚན་མོའི་རྣལ་འབྱོར་གྱི་སྐབས་ཡིན་གསུང་ངོ་། ། བསྒོམས་པའི་གནས་ཀྱི་ངེས་པའི་ཐད་དུ། རྒྱང་འཁར་མཚོ་ཡངས་ཀྱི་ཆོས་རྗེ་འཇམ་གསར་གྱི་སྤྱིལ་བུ་ཉམས་དགའ་བདེ་ལྡན་ན་སྤྱིལ་པོའི་རྩེ་མོ་ནས་ནང་དུ་སྣང་བ་མི་འབྱུང་ལ་ཕྱི་ལ་ས་རླངས་ཐོན་འགྲོ་བའི་དུང་གི་བུག་པ་ལྟ་བུ་བྱས་པ། ནང་ཞལ་བས་ལྟར་བ་སྒོ་འཁྱོག་རིམ་པ་གསུམ་དང་ལྡན་པ་ཡོད།
དེ་ལྟ་བུ་དགོས་པ་ཡིན་ཏེ་འབྱོར་པ་དང་ལྡན་པས་སོ་གསུངས། སྒོམ་ཆེན་པ་གཞན་ཚོ་སྟན་སྤྲུགས་ན་བློ་མི་ཆགས་ཤིང་སྡོད་མི་ཟུག་པའི་རྟེན་འབྲེལ་ཡོད་པས་སྟན་མི་སྤྲུག་ཟེར་བ་ཡོད་དེ། འོ་སྐོལ་སྦྱོར་དྲུག་པ་མུན་ཁང་དུ་བསྡད་དགོས་པ་ལ། སྟན་ཉི་མ་ལ་མ་སྐམས་ན་སྟན་རུལ་འོང་བས། རུལ་བ་དེ་ཙམ་གྱིས་ལུས་ལའང་གནོད་པས། སྟན་སྐམ་དགོས། དབྱར་ལྟ་བུ་ཡིན་ན་གོ་ལག་རྣམས་ཀྱང་ནམ་ཞོད་ཀྱི་འབངས་པས་ཐུན་མཚམས་སུ་གོས་སྐམ་ཞིང་སྒོ་ཕྱེ་ལ་ས་དུག་སང་དགོས་གསུངས། ལུས་གནད་ལྟ་སྟངས་ངེས་པའི་སྐབས་སུ། རྐང་པ་རྡོ་རྗེ་སྐྱིལ་ཀྲུང་བྱ། རྒལ་ཚིགས་དྲང་པོར་བྱས་པས་ལུས་ཀྱི་རྩ་འཁྱོགས་པ་ཚོ་སྲོངས།
འཁུམས་པ་དང་འབྱར་བ་ཚོ་ཕྲེལ་བའི་དགོས་པ་ཡོད་གསུངས། གལ་ཏེ་དེ་མི་ཤེས་ཤིང་ན་ཟུག་གིས་སྒོམ་གྱི་གེགས་སུ་གྱུར་ན་ཞེས་པའི་སྐབས་སུ། མཁན་ཆེན་ཐར་ལོ་བའི་སློབ་མ་སྡེ་ཚ་ཕྱ་རུ་བ་བྱ་བའི་མི་ཉག་གཅིག་གིས་མདོ་ཁམས་སུ་ཕྱིན། ཁོ་ལ་ཁྲིད་ཞུ་འདྲ་བྱུང་པས་དེ་ལ་ལུས་གནད་རྡོ་རྗེ་སྐྱིལ་ཀྲུང་བསླབས་པས་མ་ཤེས་པ་ལ། ཁོས་སྐྱིལ་ཀྲུང་འབྲེང་པས་བཀྱིགས་བཞག་པས། ཁྲིད་ཞུ་དེ་ལ་རྐང་པའི་ན་ཟུག་གིས་སྒོམ་སྐྱེར་མ་འདོད་ཡོད་པར་འདུག དུས་ཕྱིས་ཁོ་ཡར་ལ་བྱུང་། དེ་དུས་དེས་རྒྱུ་མཚན་ཞུས་པས། དེ་འདྲ་བྱས་པས་འོང་དོགས་གཅོད། ལུས་གནད་མི་ཤེས་ན་ཁོ་རང་གང་བདེའི་ངང་ནས་རྒལ་ཚིགས་སྲངས་པའི་ངང་ནས་སྒོམ་དུ་འཇུག་པ་ཡིན་མོད་གསུངས་སོ། །
འོ་དེ་བཞིན་བྱ། འབྲོ་བའི་ཕྱག་བཞེས་ལ་སྲིན་ལག་གི་རྩ་བ་ན་འདྲེ་རྩ་ཡོད་པས་མཐེ་བོང་གིས་སྲིན་ལག་རྩ་བ་མནན་ཏེ། རྡོ་རྗེ་ཁུ་ཚུར་བརླ་སྟེང་དུ་སྣོལ་བ་འདི་མཛད་དེ། དེ་ལག་པ་ཐུང་བ་རྣམས་ལ་སྒུར་པོར་འགྲོའི་འདུག་པས་མི་ཟབ། རྡོ་རྗེ་ཕྱག་རྒྱའམ། ཕྱག་ན་པདྨ་ཅན་ཏེ། འོད་དཔག་མེད་ཀྱི་ཕྱག་རྒྱ་འདི་མཛད། འདི་བླ་མ་རས་ཆུང་རྡོ་རྗེ་གྲགས་པའི་ཞལ་ནས། ལག་པ་གཡོན་པ་གན་བརྐྱལ་དུ་བྱས་པའི་སྟེང་དུ་གཡས་པ་བཞག་པའི་མཐེ་བོང་ལྟོ་སྤྲད་པ་མཉམ་གཞག་གི་ཕྱག་རྒྱ་འདི་སྔར་བོད་དུ་མ་གྲགས། འདི་ངའི་རིང་ལ་བྱུང་པ་ཡིན་ཏེ།
ངས་འདི་གཅིག་པུ་ལ་རྒྱ་གར་དུ་འགྲོ་རིན་ཆོག་པ་ཡིན་གསུང་ངོ་། ། སོར་བསྡུད་ཀྱི་དམིགས་པ་གཉིས་ལ། བླ་མ་ཀུན་སྤངས་ཆོས་རྗེའི་གསུང་གིས། ལུས་ངག་ཡིད་གསུམ་མི་གཡོ་གསུམ་ལྡན་དུ་བཞག་སྟེ། ལུས་ལྷ་ཁང་ལྡེར་སོ་ལྟར། ངག་མི་རོ་ལྟར། སེམས་རི་བོང་སྦོས་ནོན་པ་ལྟར་འཇོག་གསུངས། རེས་འགའ་སེམས་ནམ་མཁའ་ལྟར་སྤྲོས་པ་ཐམས་ཅད་དང་བྲལ་བའི་ངང་ལ་བཞག་ཅེས་ཀྱང་གསུངས། རྒལ་ཚིགས་གསེར་གྱི་དོང་རྩེ་བརྩེགས་པ་ལྟར་དྲང་པོར་བསྲངས་ལ། གཡས་གཡོན་མདུན་བརྒྱབ་ཏུ་མ་འཁྱོགས་ཅིང་དགྱེས་དགུ་མེད་པར་བྱས་ཏེ།
ལུས་གཡས་སུ་ཡོ་ན་ཞེ་སྡང་སྐྱེ། གཡོན་དུ་འདོད་ཆགས། མདུན་དུ་གཏི་མུག་སྐྱེ་ཞིང་། སྐེ་ནར་འོང་། ཕྱིར་སྒྱིད་ན་མིག་ཚ་ཞིང་རྣམ་རྟོག་སྣ་ཚོགས་སུ་འཕྲོར་འོང་བས་ལུས་རྣམ་སྣང་གི་ཆོས་བདུན་དང་ལྡན་པར་བྱས། རྩ་རོ་རྐྱང་གཉིས་སྲོང་ལ། དེ་གཉིས་བསྲོངས་པས་དབུ་མ་བསྲོངས་ཤིང་རླུང་རྣམས་ཀྱང་གནས་སུ་ཚུད་པའི་དགོས་པ་ཡོད་པ་ཡིན་གསུངས། འདི་གནད་ཆེ་སྟེ། སྔོན་རང་སངས་རྒྱས་ལ་སྤྲེའུའི་འདུག་སྟངས་བསླབས་པའི་གཏམ་རྒྱུད་ཡོད་དོ། ། ཞེས་པའི་ཐད་དུ།
སྔོན་རི་བོ་རྩེ་་་་་་ཨུ་ཤི་ར་ཞེས་རྩེ་མཐོན་ནམ། མགོ་བོ་ཆེ་ཞེས་བསྒྱུར། མཐོན་པོ་ཞིག་ལ་ལོགས་གསུམ་ཡོད་དེ། ངོས་གཅིག་ལ་རང་སངས་རྒྱས་ལྔ་བརྒྱའོ། ། ངོས་གཉིས་པ་ལ་ནི་དྲང་སྲོང་ལྔ་བརྒྱའོ། ། ངོས་གསུམ་པ་ལ་ནི་སྤྲེའུ་ལྔ་བརྒྱའོ། ། སྤྲེའུའི་རྒྱལ་པོ་དེའི་ཀུན་ཏུ་སྤྱོད་པ་ནི། སྤྲེའུ་མོ་རྣམས་ཕྲུ་གུ་སྐྱེས་པ་དག་གསོད་པར་བྱེད་པ་ཞིག་ཡོད་དེ། དེ་ནས་སྤྲེའུ་མ་དེ་དག་ཕྲུ་གུའི་མྱ་ངན་གྱིས་ནོན་པས་ཕན་ཚུན་གྲོས་བྱས་པས། སྤྲེའུ་མོ་དག་ཉོན་ཅིག
འུ་ཅག་གི་ཕྲུ་གུ་རྣམས་བཙས་མ་ཐག་སྡེ་དཔོན་འདིས་གསོད་པར་བྱེད་ན། འུ་ཅག་རྣམས་ཐབས་ཤིག་བྱས་ཏེ། ད་སྤྲེའུ་མོ་སུ་སྦྲུམ་མར་གྱུར་པ་ན་རྒྱལ་པོས་མི་ཐོས་པར་བྱའོ་ཞེས་དམ་བཅས། དུས་གཞན་ཞིག་ན་སྤྲེའུ་མོ་ཞིག་སྦྲུམ་མར་གྱུར་པ་དེ། དེ་རྣམས་ཀྱིས་དབེན་པའི་ས་ཕྱོགས་ཤིག་ཏུ་བཞག་ནས། རྩ་དང་འབྲས་བུས་སོས་པས་དེ་ལ་ཕྲུ་གུ་སྐྱེས་ཏེ། དེ་ཡང་དེ་རྣམས་ཀྱིས་དབེན་པ་ཞིག་ཏུ་གསོས་ཏེ། དེ་ཆེན་པོར་གྱུར་པ་དེའི་ཚེ། དེས་སྡེ་དཔོན་དེ་རང་གི་ཁྱུ་ནས་ཕུད་དོ། ། སྡེ་དཔོན་དེ་རི་བོ་རྩེ་འཐོན་ན་ཕར་འཁྱམ།
འཁྱམས་པ་ན་རང་སངས་རྒྱས་རྣམས་ཀྱི་སྒྲ་ཐོས་ནས་དེ་རྣམས་ཀྱི་དྲུང་དུ་སོང་ངོ་། ། དེར་བག་ཕེབས་པར་གྱུར་ཏོ། ། རང་སངས་རྒྱས་དེ་རྣམས་ལ་རྩ་བ་དང་ལོ་མ་དང་། འབྲས་བུ་དང་སོ་ཤིང་དག་འབུལ་བར་བྱེད་དོ། ། དེ་རྣམས་ཀྱིས་དེ་ལ་ལྟུང་བཟེད་ཀྱི་ལྷག་མ་སྟེར་བར་བྱེད་དོ། ། རང་སངས་རྒྱས་རྣམས་ཀྱི་ཀུན་ཏུ་སྤྱོད་པ་ནི་ཟས་ཟོས་ནས་སྐྱིལ་ཀྲུང་བཅས་ཏེ་སྒོམ་བྱེད་དོ། ། སྤྲེའུ་དེས་ཀྱང་དེ་རྣམས་ཀྱི་སྤྱོད་ལམ་མཐོང་ནས་སྐྱིལ་ཀྲུང་གིས་འདུག་གོ ། དེ་ནས་རང་སངས་རྒྱས་རྣམས་ཕུང་པོ་ལྷག་མ་མེད་པའི་དབྱིངས་སུ་མྱ་ངན་ལས་འདས་སོ། ། དེ་རྣམས་ལྡང་བའི་དུས་སུ་ལྡང་བར་མ་གྱུར་ནས། སྤྲེའུ་དེས་དེ་རྣམས་མ་མཐོང་ ནས་སེམས་སྐྱོ་ཞིང་མི་དགའ་བར་གྱུར་ཏོ། །
དེ་ནས་སྤྲེའུ་དེས་རང་སངས་རྒྱས་རྣམས་འདུག་པའི་ཕུག་དེར་བཞུགས་ཏེ། རང་སངས་རྒྱས་རྣམས་ཀྱི་ཆོས་གོས་རྣམས་ནས་བཟུང་སྟེ་བསིགས་པར་བརྩམས་པ་ན་ཕུག་དེ་ན་གནས་པའི་ལྷ་དེ་འདི་སྙམ་དུ་སེམས་ཏེ། སྤྲེའུ་འདིས་རང་སངས་རྒྱས་རྣམས་ཀྱིས་སྐུ་ཤིག་ན་མི་རུང་སྙམ་སྟེ། རྡོ་ལེབ་ཆེན་པོ་ཞིག་གིས་སྒོ་བཅད་པ་དང་། སྤྲེའུ་དེ་མྱ་ངན་གྱིས་སྨྲེ་སྔགས་འདོན་གྱིན་སོང་སྟེ། མི་སྙིང་ལ་འདོད་པས་མི་དགའ་བར་གྱུར་ཏེ། རི་བོ་རྩེ་འཐོན་ལ་འཁྱམ་ཞིང་མིའི་སྒྲ་ཉན་ཞིང་སོང་བ་དང་། དྲང་སྲོང་དེ་རྣམས་སྨྲ་བའི་སྒྲ་ཐོས་ནས་འགྲོན་པོ་ལམ་སྟོར་བ་བཞིན་དུ་དེ་རྣམས་ཀྱི་དྲུང་དུ་སོང་ངོ་། ། དྲང་སྲོང་དེ་དག་རྣམས་ཀྱང་དཀའ་ཐུབ་དྲག་པོས་གདུང་བར་བྱེད་དོ། ། ཁ་ཅིག་ནི་ལག་པ་བསྒྲེངས་ནས་འདུག་གོ །
ཁ་ཅིག་ནི་རྐང་པ་ཡ་གཅིག་བསྒྲེངས་ནས་འདུག་གོ ། ཁ་ཅིག་ནི་མེའི་གདུང་པ་ལྔས་གདུངས་ནས་འདུག་སྟེ། དེའི་ཚེ་སྤྲེའུ་དེ་དེ་རྣམས་ལ་བག་ཕེབས་པར་གྱུར་ཏེ། དྲང་སྲོང་དེ་རྣམས་ལ་སྤྲེའུས་རྩ་བ་དང་ལོ་མ་རྣམས་དང་མེ་ཏོག་འབྲས་བུ་དང་སོ་ཤིང་དག་སྦྱིན་པར་བྱེད་དོ། ། དེ་རྣམས་ཀྱིས་ཀྱང་དེ་ལ་ཟས་ཀྱི་ལྷག་མ་སྟེར་བར་བྱེད་དོ། ། སྤྲེའུ་དེས་དེ་རྣམས་ཀྱི་སྤྱོད་ལམ་དཀྲུགས་ཏེ། སྔར་གྱི་རང་སངས་རྒྱས་རྣམས་ཀྱི་སྤྱོད་ལམ་སྟོན་པར་བྱེད་དོ། ། དེ་རྣམས་ཀྱི་ལག་པ་བསྒྲེངས་པ་དེ་རྣམས་ཀྱི་ལག་པ་ཕབ་ནས་སེ་གོལ་གྱི་སྒྲ་བྱས་ཏེ་སྦྲན་ནས་དེ་རྣམས་ཀྱི་མདུན་དུ་སྐྱིལ་མོ་ཀྲུང་གིས་འདུག་གོ ། གང་དག་རྐང་པ་ཡ་གཅིག་བསྒྲེངས་པ་དེ་རྣམས་ཀྱི་རྐང་པ་ཕབ་ནས་མདུན་དུ་སྐྱིལ་ཀྲུང་གིས་འདུག་གོ ། གང་དག་གདུང་པ་ལྔས་གདུང་པ་དེ་རྣམས་མེ་གསོད་པར་བྱེད་དོ། །
སེ་གོལ་གྱི་སྒྲ་བྱས་ཏེ་མདུན་དུ་སྐྱིལ་ཀྲུང་བཅས་ཏེ་འདུག་གོ ། དེ་ནས་དྲང་སྲོང་དེ་རྣམས་ཀྱི་གདམ་ངག་འབོགས་པ་ལ་སྨྲས་པ། མཁན་པོ་སྤྲེའུ་འདིས་བདག་ཅག་གི་དཀའ་ཐུབ་ལ་བར་ཆད་བྱས་སོ། ། ཞེས་རྒྱས་པར་སྨྲས་པ་དང་། དེས་སྨྲས་པ། སྤྲེའུ་དེ་དག་ནི་དྲན་པ་དང་ལྡན་ཏེ། གདོན་མི་ཟ་བ་འདིས་དྲང་སྲོང་ཁ་ཅིག་གི་སྤྱོད་ལམ་དེ་ལྟ་བུ་མཐོང་བ་ཡིན་གྱིས། ཁྱེད་རྣམས་ཀྱང་སྐྱིལ་མོ་ཀྲུང་བཅས་ཏེ་འདུག་ཅིག་ཟེར་རོ། ། དེ་རྣམས་ཀྱིས་ཀྱང་སྐྱིལ་མོ་ཀྲུང་བཅས་ཏེ་འདུག་པ་དང་། དེ་རྣམས་ཀྱི་དགེ་བའི་རྩ་བ་རྣམས་མངོན་དུ་གྱུར་ཏེ།
རང་སངས་རྒྱས་ཚོགས་སྤྱོད་ལྔ་བརྒྱས་རང་བྱང་ཆུབ་མངོན་དུ་བྱས་སོ། ། དེ་རྣམས་སྤྲེའུ་དེ་ལ་ཆོས་ལས་བྱུང་བའི་དད་པ་སྐྱེས་ཏེ། དེ་རྣམས་ཀྱིས་ལྗོངས་ནས་བསོད་སྙོམས་བླངས་པ་རྣམས་གང་རྙེད་དེའི་ཕུད་དེ་ཐོག་མར་སྤྲེའུ་ལ། དེ་ནས་བདག་ཉིད་དེ་ལ་ལོངས་སྤྱོད་དོ། ། དུས་གཞན་ཞིག་ན་སྤྲེའུ་དེ་འདས་ཏེ། དེ་ནས་རང་བྱང་ཆུབ་དེ་རྣམས་ཀྱིས་ཡུལ་ཁམས་ན་ཡོད་པའི་ཤིང་དྲི་ཞིམ་པོ་རྣམས་བླངས་ཏེ་ཕུང་པོར་སྤུངས་ནས་སྤྲེའུ་དེ་བསྲེགས་སོ། ། དེའི་སྤྲེའུ་དེ་་་་་་དགྲ་བཅོམ་པ་ཉེར་སྦས་འདི་ཉིད་དོ། ། དེས་ན་ལུས་གནད་འདི་གལ་ཆེ་བ་ཡིན་གསུངས་སོ། ། མིག་ལྟ་སྟངས་ངེས་པའི་སྐབས་སུ། ཆོས་རྗེ་ཀུན་སྤངས་པའི་གསུང་གིས།
འདིར་ལྟ་སྟངས་ཀྱང་གཙུག་ཏོར་འཁོར་ལོ་བསྒྱུར་བའི་ལྟ་སྟངས་སུ་བལྟ་ཞིང་། ལུས་ངག་ཡིད་གསུམ་དབེན་པར་འཇོག་གསུངས་ཏེ། དེ་ལའང་དོན་ལེགས་པོ་ཨ་ཙི་བ་ཡོད་མོད་ཀྱིས། འོན་ཀྱང་མཁན་ཆེན་ཐར་ལོ་པའི་གསུང་གིས། སྣ་གསུམ་གཅིག་ཏུ་བསྡུས་པའི་མན་ངག་བྱ། མདུན་གྱི་ནམ་མཁར་རླུང་ཇི་ཙམ་སླེབ་པའི་ཚད་དུ་མིག་ཁྲིག་གིས་བལྟ། སེམས་ཀྱང་དེར་མ་ཡེངས་བཟུང་བས་རླུང་ཡང་དེར་འཆིང་ནས་འོང་། དེར་མ་ཡེངས་པར་བལྟ་སྟེ་བལྟས་ནས་བལྟ་རྒྱུ་རང་མི་བདོག་གི་སེམས་མ་ཡེངས་པར་འཇོག་པ་ཡིན་གསུངས། སྤྱིར་སྦྱོར་བ་དྲུག་པ་ལ་བལྟ་སྟངས་བཞི་ལས། འདིར་གཙུག་ཏོར་འཁོར་ལོ་བསྒྱུར་བའི་བལྟ་སྟངས་བྱ་བ།
སྟེང་གི་ནམ་མཁའ་ལ་བལྟ་བ་ཡིན་ཏེ། མདུན་གྱི་ནམ་མཁའ་ལ་བལྟས་པས་ནམ་མཁའ་ལ་བལྟ་བའི་གོ་ཆོད་གསུང་ངོ་། ། བླ་མ་བི་བྷུ་ཏི་ཙནྡྲ་་་་་་རྣལ་འབྱོར་ཟླ་བ་ནི་ཡུལ་རྒྱ་གར་ཤར་ཕྱོགས་བྷ་ལེནྟྲ་པ། དགོས་ཛ་གད་ད་ལ་བ་ཡིན། རིགས་ནི་རྒྱལ་རིགས། མང་པོས་བཀུར་བའི་སྡེ་ལ་རབ་ཏུ་བྱུང་། རིག་པའི་གནས་ལྔ་ལ་མཁས་ཤིང་། ཁྱད་པར་ནང་གི་གསང་སྔགས་ལ་མཁས་པ། ཐོག་མར་འཇམ་དབྱངས་དང་བདེ་མཆོག་ལ་སོགས་པའི་ཐུགས་དམ་གྱི་ལྷ་དུ་མ་ཞལ་གཟིགས་ཤིང་། གྲུབ་ཐོབ་དུ་མ་ལ་གདམས་པ་ཐོས་པ་དེ་ཉིད་བལ་ཡུལ་ཐང་བི་ཧ་རི་ན་འཆད་ཉན་མཛད་ཀྱིན་བཞུགས་པའི་ཚེ།
རྒྱ་གར་ནས་བྱོན་པའི་རྣལ་འབྱོར་པ་རྣ་བ་ལ་རི་དྭགས་ཁྲི་སྙན་ས་ལེའི་རྭ་བཅུག་པ། དེའི་པགས་པས་སྨད་དཀྲིས་པ། རས་ཀྱི་རས་འགའ་འཆར་སྟབས་སུ་བསྣམས་པ། ལང་ཚོ་དར་ལ་བབས་པ་གཅིག་བྱོན་ནས། ང་འདིར་ཞག་འགའ་སྡོད་པ་ཡིན་གསུངས། དེར་སྒྲ་སློབ་པའི་གྲྭ་པ་གསུམ་ཡོད་པས་བྲང་ཁང་དུ་བཞུགས་སུ་བཅུག་པས། སྒྲ་སློབ་པའི་གྲྭ་པ་དེ་རྣམས་ན་རེ། རྣལ་འབྱོར་པ་འདི་ནི་ངོ་མཚར་ཅན་གཅིག་གདའོ་ཟེར། བླ་མ་བི་བྷུ་ཏིས་སྤྱན་དྲངས་ཏེ་ཆོས་ཀྱི་གསུང་གླེང་བྱས་པས། གང་དྲིས་པ་ཐམས་ཅད་ཤར་ཤར་བྱུང་པས།
ཤ་བ་རི་དབང་ཕྱུག་ཡིན་པར་མཁྱེན་ནས། ཡིན་ནམ་བྱས་པས་ཡིན་གསུངས། དེ་ནས་ཚོགས་ཀྱི་འཁོར་ལོ་བསྐོར་མཎྜལ་ཕུལ་ནས། རྒྱུད་སྡེ་ཐམས་ཅད་ཀྱི་བཅད་བསྡུས་པའི་སྙིང་པོ་བསྐྱེད་རྫོགས་ཀྱི་ཆོས་གཅིག་ཞུ་བྱས་གསོལ་བ་བཏབ་པས། སྦྱོར་བ་ལ་ཡན་ལག་དྲུག་གི་གདམས་པ་འདི་གནང་ནས་ང་འགྲོ་གསུངས། གར་གཤེགས་བྱས་པས། ནུབ་ཕྱོགས་ཁ་ཆེར་འགྲོ་གསུངས། ལས་ཅན་གྱི་གདུལ་བྱ་ཡོད་གསུངས། དེ་ནས་དཔལ་གྱི་རི་ལ་འགྲོ་གསུངས་གཤེགས་སོ། ། ལར་ཐང་བི་ཧ་རིར་དེ་དུས་ཞག་ཉི་ཤུ་རྩ་གཉིས་བཞུགས་སྐད་དོ། །
དེ་དུས་རི་ཁྲོད་དབང་ཕྱུག་ཛོ་ཀིའི་ཆ་བྱད་དུ་བྱོན་ནས་སྦྱོར་དྲུག་གི་གདམས་པ་བསྟན་པའི་བལྟ་སྟངས་ཀྱི་ལུགས་ལ། རང་གི་སྨིན་མཚམས་ཀྱི་ཐད་ཀ་ནས་ས་རླུང་སོར་བཅུ་གཉིས་ནས་ནམ་མཁའི་རླུང་ཆ་སྟེ་བཅུ་དྲུག་གི་བར་གྱི་མདུན་གྱི་ནམ་མཁའ་ལ་ས་གཅིག་ཏུ་མིག་གཉིས་དྲིལ་ནས་བལྟ་བ་འདི་མཛད་དེ། དེ་བས་ཐག་རིང་ཡང་མི་ལྟོ་གསུང་ངོ་། ། དོན་དེ་ལ་དགོངས་ནས་དབང་མདོར་བསྟན་གྱི་འགྱུར་སྒྲ་ཚད་རིན་རྒྱལ་གྱིས་བྱས་པ་ན། བཀབ་དང་མ་བཀབ་མི་དག་གིས། ། ཞེས་དང་། འགྱུར་གཞན་དང་། གསང་འདུས་རིམ་ལྔ་སོགས་ཀྱིས་ལུང་འདྲེན་གསུང་ངོ་། ། རྭ་འབྲོ་གོང་མའི་ཕྱག་བཞེས་ལ། མིག་གྱེན་ལ་ལོག་བྱས་ནས་སྟེང་གི་ནམ་མཁའ་ལ་བལྟ་བ་དེ་མཛད་དེ།
ཅུང་ལྟ་སྟངས་དམ་པའི་སྟོབས་ཀྱིས་མིག་གི་མཆི་མ་མི་ཐུབ་པར་སྡུག་དྲགས་ཏེ་བྲོས་པ་ཡང་མང་པོ་བྱུང་ཡོད་པར་འདུག འོན་ཀྱང་དགེ་བྲག་པའི་བླ་མ་བསོད་རིན་ལ་ནི་མིག་མར་མི་ཕེབས་པ་གྱེན་ལ་བལྟ་བ་འདི་ཀ་བདེ་ཟེར་ཏེ། གང་ཟག་ལ་ལ་དེ་རང་འཕྲོད་པ་འདུག་གོ ། གང་ཟག་ལ་ལ་ལྟ་སྟངས་འདི་གཉིས་ལ་ཁྱད་མེད་པ་འོང་གིན་འདུག ཕལ་ཆེ་བ་ཞིག་ལ། ཤ་བ་རི་དབང་ཕྱུག་གི་ལྟ་སྟངས་ཀྱི་ལུགས་འདི་བདེ་བར་སྣང་། དེ་གཉིས་གང་ལྟར་ཡང་མིག་གི་ཕྱེད་པགས་པས་གཡོག་ཕྱེད་མ་གཡོགས་པར་མདུན་གྱི་ནམ་མཁའི་རྒྱ་ལག་མཐིལ་ཙམ་མམ། སེན་མོ་ཟླུམ་པོ་ཙམ་པ་དེའི་དཀྱིལ་དུ་ས་གཅིག་ཏུ་མིག་གཉིས་མི་འགྱུར་བར་ཧྲིག་གེ་བལྟ། སེམས་ཀྱང་དེར་ཏིང་ངེ་འཛིན་གསུངས་སོ། ། དབང་པོའི་བྱེད་བཅིང་ལ་སོགས་ངེས་པ་ཁྲིད་ཡིག་བཞིན་ལས།
ཐུར་སེལ་ཐེན་ཙམ་བྱེད། བསྒོམ་བྱའི་སྐབས་སུ་འདིར་ཅི་ཡང་མི་སྒོམ་པ་ཡིན་ཏེ། ཆོས་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བ་ཡིན་པས། ད་ལྟར་གྱི་ཤེས་པ་བཅོས་པ་ཐོལ་གྱིས་ཤར་བ་དེའི་སྟེང་དུ་ཏིང་ངེ་བཞག དེ་ལ་རྟོག་པ་ཐོལ་སྐྱེས་ན། ཐོལ་སྐྱེས་རྦད་ཆོད་དུ་གཏོང་པ་ཡིན། མདོར་ན་ལུས་མི་གཡོ་བ་སྤང་ལ་ཕུར་པ་བཏབ་པ་ལྟ་བུའམ། ལྷ་ཁང་གི་ལྡོར་སོ་ལྟ་བུ། ངག་མི་གཡོ་བ་རོ་ལྟ་བུ། སེམས་མི་གཡོ་བར་རི་བོང་སྦོས་ནོན་པ་ལྟ་བུར་བཞག་སྟེ།
དོན་དེ་ལ་དགོངས་ནས། ཧི་མ་དཔལ་ཡེ་ཤེས་ཀྱི་སྦྱོར་དྲུག་ཏུ། མི་གཡོ་བ་ནི་གསུམ་ལྡན་གྱིས། ། དྷུ་ཏིར་རླུང་བཅུ་ཚུད་གྱུར་པར། ། རྟོག་འགགས་རྟགས་བཅུ་མཐོང་གྱུར་པ། ། སོ་སོར་གཅོད་པའི་ཡན་ལག་ཡིན། ། ཞེས་གསུངས་པ་དེ་ལ་ཞག་འགའ་བཞུགས་ལ་སྒོམ་གསུངས་སོ། ། དེ་ལྟར་མི་གཡོ་གསུམ་ལྡན་དུ་མཉམ་པར་བཞག་པས། སེམས་སྟོང་ནས་སྒོམ་མིན་གཉིད་མིན་དུ་གྱུར་པའམ། སེམས་ཧད་པོར་ལུས་ཏེ་སྐབས་སུ་གཏམ་ཅོལ་བྱུང་པའམ།
ཉམས་སྣང་འུར་ཆེས་ནས་སྨྱོན་པར་འཆོར་བ་ལྟ་བུ་བྱུང་ན་དེའི་གེགས་སེལ་དང་བོགས་འདོན་ལྟ་བུ་ལ། ཆོས་རྗེ་ཀུན་སྤངས་པས་སྤྲེའུ་སྒོ་རུ་བཏགས་པ་ལྟ་བུའི་མན་ངག་ཅེས་མིང་དུ་བཏགས་ཏེ། དཔེར་ན་ཁང་པ་རྒྱས་སྐར་དྲུག་ཡོད་པ་ཞིག་ཏུ་སྤྲེའུ་གཅིག་ཁྲོལ་ལུར་བཞག་ན་ཁོ་རིག་པ་ཕྲ་བས་སྡོད་མི་ཟུག་པར་གསལ་སྐར་ཐམས་ཅད་དུ་ཉུག་ཉུག་བྱས་པས། ཁང་པའི་ཕྱི་ན་སྣང་བའི་མི་རྣམས་ཀྱིས་ཁང་པ་དེ་སྤྲེའུས་ཁེངས་པའི་སྣང་བ་འབྱུང་། སྤྲེའུ་དེ་གསལ་སྐར་གཅིག་ཏུ་ལྕགས་ཐག་གིས་བཏགས་བཞག་པས། གསལ་སྐར་གཞན་ཐམས་ཅད་ཀྱི་འགྲུལ་ཆད་ནས་སྤྲེའུ་གཅིག་པོར་ཤེས་པ་བཞིན་དུ། སེམས་འདིའང་དབང་པོ་དྲུག་གི་ཡུལ་ལ་འཕྲོ་བ་རྣམས་རྦད་རྦད་བཅད་ལ་སྔར་གྱི་མི་གཡོ་གསུམ་ལྡན་གྱི་ལྟ་ས་དེ་ཉིད་དུ་ཡིད་མིག་རླུང་གསུམ་གཅིག་ཏུ་དྲིལ་ཏེ་ཞུར་གྱིས་བཞུར་ལ། དེའི་རྗེས་མི་བཅད། འབར་ཏག་མི་བཏང་། བསྔོ་འགྲང་མི་བྱ་བར་རྩེ་གཅིག་ཏུ་བསྒོམས་པས་སེམས་ཞི་ལྷག་ཟུང་འཇུག་ཏུ་མེར་གྱིས་གནས་པ་འབྱུང་།
འདི་ཉིད་ལ་མཁན་ཆེན་ཐར་ལོས། སྒོ་གསུམ་གཅིག་ཏུ་བསྡུས་པའི་མན་ངག་ཅེས་དོན་མིང་དུ་མཛད་དོ། ། རྩ་རྒྱུད་ནས། བྷ་གར་ལིང་ག་རབ་བཞག་སྟེ། ། བྱང་ཆུབ་སེམས་ནི་སྤྲོ་མི་བྱ། ། ཞེས་གསུངས་པའི་བྷ་ག་ལ་གསུམ་ཡོད་ཀྱང་། སྐབས་འདིར་ནམ་མཁའི་བྷ་གར་སེམས་ཀྱི་ལིང་ག་བཞག་ནས། བྱང་ཆུབ་སེམས་ནི་སྟེ་རྟོག་པ་སྤྲོ་བར་མི་བྱའོ། ། ཁམས་གསུམ་པོ་ནི་མ་ལུས་པ་སྟེ། ཁམས་གསུམ་ནི་འདས་མ་འོངས་ད་ལྟར་གྱི་བློས་རྣམ་རྟོག་བཅད་བསྒོམས་པས་སངས་རྒྱས་དེ་སྟོང་པ་ཉིད་ཀྱི་གཟུགས་སུ་བསྒོམ་པར་བྱའོ། །
དེ་ལྟར་དབང་པོའི་སྒོ་མ་བསྡམས་ན་རྣམ་ཤེས་ཡུལ་དང་འཇུག་པ་གཅིག་པས་ཕྱི་རོལ་གྱི་ཡུལ་ལ་བརྟེན་ནས་ཡུལ་སྣ་ཚོགས་སུ་འཇུག་པར་འགྱུར་ཏེ། གསང་འདུས་ལས། རླུང་ནི་ཕྲ་བའི་གཟུགས་ཀྱིས་སུ། ། ཤེས་དང་ཡང་དག་འདྲེས་གྱུར་ནས། ། དབང་པོའི་སྒོ་ནས་ཞུགས་ནས་ནི། ། ཡུལ་རྣམས་ལ་ནི་འཇུག་པར་བྱེད། ། ཅེས་གསུངས། སེམས་རྩེ་གཅིག་ཏུ་བསྒོམས་པས་ཡེ་ཤེས་འབྱུང་བ་ཡིན་ཏེ། བྲམ་ཟེ་ཆེན་པོས། བསམ་དང་བསམ་བྱ་རབ་ཏུ་སྤངས་ནས་སུ། །
ཇི་ལྟར་བུ་ཆུང་ཚུལ་དུ་གནས་བྱ་ཞིང་། ། བླ་མའི་ལུང་ལ་སྒྲིམ་སྟེ་གུས་འབད་ན། ། ལྷན་ཅིག་སྐྱེས་པ་འབྱུང་བ་ཐེ་ཚོམ་མེད། ། ཅེས་གསུངས་པས། སྔར་གྱི་མི་གཡོ་གསུམ་ལྡན་དུ་ཡིད་མིག་རླུང་གསུམ་གཅིག་ཏུ་དྲིལ་ནས་མཉམ་པར་བཞག་པས། སེམས་ལྟ་སྟངས་སམ་ཉམས་སྣང་འུར་ཆེས་ཏེ་བློ་འཕྲོ་ན། གཡས་གཡོན་དུ་ཉམས་ཀྱི་རྗེས་སུ་མི་བལྟ་བར་ལྟ་སྟངས་དེ་ཉིད་དུ་ཉམས་སྣང་ཕྲ་བ་གཅིག་ལ་མིག་འབྲུ་ཚུགས་སུ་བལྟ། སེམས་ཀྱང་དེ་ཉིད་དུ་ཏིང་ངེས་བཟུང་བས་རྟོག་པའི་འགྱུ་བ་ཚར་ཆོད་པར་འགྱུར་གསུངས། དེ་ལ་ཞག་འགའ་ཧུར་གྱིས་ལ་བསྒོམ་མཛོད་གསུངས། དེ་ལྟར་བྱས་པས་གྲིམས་ན་མི་གཡོ་གསུམ་ལྡན་བཞིན་དུ་བྱས་པའི་ཁར་སིང་དེ་དམིགས་པ་འཇུར་སོ་གཅིག་ཡོད་པས་དེ་གྲིམས་དྲགས་ན་ཡེར་ཞིང་རྟོག་པ་གཅིག་ཏུ་མི་གནས་པར་སྣ་ཚོགས་སུ་འཐོར་བའམ།
ཤེས་པ་མི་གསལ་བར་ཐིམ་ནས་གསལ་ཆ་མེད་པར་གྱུར་ན། དེའི་གེགས་སེལ་ལམ་བོགས་འདོན་ལྟ་བུ་ལ་དབུ་མ་བརྟེན་པའི་མན་ངག་ཅེས་ཀྱང་བྱ། སྤུན་གསུམ་གྱི་བར་མ་དང་འགྲོགས་པའི་མན་ངག་ཅེས་ཀྱང་བྱ་སྟེ། དཔེར་ན་འཇིག་རྟེན་གྱི་གྲོགས་པོ་འཚོལ་བ་རྣམས་ལ་དཔེ་བྱས་ན། བུ་སྤུན་གསུམ་འདུག་ན། རང་བས་རྒན་པ་དེ་དང་ཡང་ཤེད་མི་སྙོམས་པས་མི་སྡེབ། རང་བས་གཞོན་པ་དང་ཡང་ཤེད་མི་མཐུན་པས་མི་སྡེབ། རང་དང་ན་མཉམ་པ་དེ་དང་སྡེབ་པ་བཞིན་དུ། ཤེས་པ་འདས་པའི་རྗེས་མི་གཅོད་དེ། སྔར་འདས་པ་ཟིན་ནས་མེད་པས་རྗེས་སུ་འབྲངས་ཀྱང་རྟོག་པའི་བཟོ་མིན་པས་མི་འོང་སྟེ།
དགྲ་གཅིག་ཡིད་ལ་བྱུང་ན་ཞེ་སྡང་སྐྱེ། ། གཉེན་གཅིག་ཡིད་ལ་བྱུང་ན་ཆགས་པ་སྐྱེ། ། ལུང་མ་བསྟན་བྱུང་ནའང་གཏི་མུག་ལས་མ་འདས་པས། ། དེས་ན་འདས་པའི་རྗེས་མི་བཅད། མ་འོངས་པའི་མདུན་མི་བསུ་སྟེ། མ་འོངས་པ་ནི་འབྱུང་འགྱུར་བདགས་རུང་ཙམ་ལས་གྲུབ་པ་མེད་པའི་ཕྱིར། དེས་ན་གྲོགས་ན་མཉམ་ལྟ་བུ་ད་ལྟའི་ཤེས་པ་སོ་མ་གང་ཤར་ཡོད། ཆོས་གྲུབ་བཞིན་པ་དེ་ཀའི་ངོ་བོ་ལ་བལྟས་པས་འཛིན་མེད་དུ་ཤིགས་ཀྱིས་འགྲོ་སྟེ། ཡང་རྟོག་པ་ཐོལ་སྐྱེས་པ་སོ་མའི་ངོ་བོ་ལ་བལྟས་པས་རྐུན་མ་ངོས་ཟིན་པ་བཞིན་ཁོ་རང་རང་ལོག་ལ་འགྲོ་སྟེ། དེ་ནི་རང་དང་ན་མཉམ་དང་རོགས་ཕོ་བྱེད་པ་བཞིན་ནོ། །
ཡང་དབང་མདོར་བསྟན་འགྲེལ་པའི་ལུང་ལྟར། ཐོག་མ་ཐ་མའི་རྟོག་ལས་གྲོལ། ། བར་པ་ཙམ་ཞིག་བརྟེན་པར་བྱ། ། དེ་ལ་གནས་ཤིང་དེ་སྤོང་གང་། ། འདི་ཡི་སྣང་བ་བཅུ་བདག་ཉིད། ། ཅེས་ཏེ། དང་པོར་ཐོག་མར་ཏེ་སྔར་འདས་པ་དང་། ཐ་མ་སྟེ་མ་འོངས་པའི་མདུན་མི་བསུ་ཞིང་། དེ་ལས་གྲོལ་བའི་ད་ལྟར་གྱི་ཤེས་པ་སོ་མ་དབུ་མ་ཙམ་ལ་གནས་པའོ། ། ཤེས་པ་སོ་མའི་ངོ་བོ་ལ་བལྟ་བ་དང་།
དེར་གནས་པ་དེ་ཀའི་ངོ་བོ་ལ་བལྟས་པས་རྟོག་པ་ཁོ་རང་རང་ལོག་ཏུ་འགྲོ་བ་འདི་སྣང་བ་བཅུའི་བདག་ཉིད་ཅེས་སོ། ། དོན་དེ་ཉིད་མདོ་སྡེའི་དགོངས་པ་ཡང་ཡིན་ཏེ། དགེ་སློང་ཞིག་་་་་་རྒྱལ་པོའི་ཁབ་ཆུ་དྲོན་ཅན་གྱི་འགྲམ་གྱི་གཙུག་ལག་ཁང་ཞིག་ན་སྒོམ་གྱིན་ཡོད་ཙ་ན། གཙུག་ལག་ཁང་དེའི་གཉུག་མར་གནས་པའི་ལྷ་གཅིག་བྱུང་ནས་དགེ་སློང་མཚན་མོ་བཟང་པོའི་མདོ་ཤེས་སམ་ཟེར་བ་ལ་མི་ཤེས་བྱས་པས། འོ་ན་མཚན་མོ་བཟང་པོའི་མདོ་དེ་ཟབ་མོ་གཅིག་ཡོད་པས་བཅོམ་ལྡན་འདས་ལ་ཞུས་ཤིག་ཟེར་མི་སྣང་བར་སོང་། དེ་ལ་དགེ་སློང་དེས་་་་་་འོད་མའི་ཚལ་དུ་བཅོམ་ལྡན་འདས་ཀྱི་དྲུང་དུ་ཕྱིན་ནས་བདག་ལ་མདང་སུམ་གཉུག་མར་གནས་པའི་ལྷ་གཅིག་གིས་ལུང་བསྟན་ནས། བཅོམ་ལྡན་འདས་ལ་མཚན་མོ་བཟང་པོའི་མདོ་ཞུས་ཤིག་ཟེར་གྱིན་གདའ། མདོ་དེ་གསུང་བར་ཞུ་ཞུས་པས། བཅོམ་ལྡན་འདས་ཀྱི་ཞལ་ནས། དེ་ལྷའི་བུ་དེ་བདེན།
མཚན་མོ་བཟང་པོའི་མདོ་དེ་མེད་ཁ་མེད་གཅིག་ཡོད་གསུངས་ནས། བཅོམ་ལྡན་འདས་ཀྱིས་གསུངས་པ། འདས་པའི་རྗེས་སུ་འགྲོ་མི་བྱེད། ། མ་འོངས་པ་ལ་རེ་བ་མེད། ། ད་ལྟར་བྱུང་ཆོས་གང་ཡིན་པ། ། དེ་དང་དེ་ལ་རྣམ་ལྟ་བ། ། མི་འཕྲོག་ཀུན་ཏུ་མི་འཁྲུགས་པ། ། དེ་ལྟར་མཁས་པས་སྤེལ་བར་བྱ། ། ཞེས་དང་། རེས་འགའ།
དེ་ལྟར་སྐྱེ་བའི་རྒྱུན་རྣམས་ནི། ། མཁས་པས་ཡོངས་སུ་བསྐྱང་པར་བྱ། ། ཞེས་ཀྱང་གསུངས་ཏེ། འདས་པའི་རྗེས་མི་གཅོད་མ་འོངས་པ་ལ་རེ་བ་མི་བྱེད་དེ། རེ་ན་སླུ་དོགས་ན་འཆིང་བྱ་བ་ཡིན་ཏེ། མ་བྱུང་གི་དོགས་པ་དང་། ཡོང་ལ་རེ་བ་ལ་སོགས་པ་གང་ཡང་མི་བྱེད་གསུང་། དེས་ན་ད་ལྟར་གྱི་ཤེས་པ་སོ་མའི་ངོ་བོ་ལ་ཧྲིག་གེ་གསལ་ལེ་ལྷན་ནེ་ཡེར་རེ་འཇོག་ཅིང་གང་ལའང་ངོས་མི་འཛིན། སེམས་མི་གཏོད། འཛིན་པ་བཤིག་ནས་བཞག་པས།
རྐུན་མ་ངོས་ཟིན་པ་བཞིན་དུ་ཁོ་རང་རང་ལོག་ཏུ་འགྲོ་བ་ལེགས་པས་དེ་ལྟར་མཛོད་ཅིག་གསུངས་སོ། ། ཡང་ཁ་སང་གི་དེ་འཇུར་དྲགས་ནས་དམིགས་པ་གཏད་པར་མ་ཟིན་པར་ཤེས་པ་འཐོར་བའམ། སེམས་ཡས་པར་གྱུར་ཏེ་སེམས་མ་ཟིན་པས་ཡོམ་ཡོམ་ཟིང་ཟིང་བྱས་མགོ་ན་ཞིང་མི་རུས་ན་ན་གྲིམས་དྲགས་པ་ཡིན་པས། གློད་ནས་རང་གྲོལ་དུ་བཞག་པ་རྔ་མོ་བཅིངས་པ་ལྟ་བུའི་མན་ངག་ལ་བསླབ་སྟེ། དཔེར་ན་རྔ་རྫི་ཞིག་རྔ་མོ་འཚོ་ཡི་ཡོད་པས་ཁོས་རྔ་མོ་དེ་རྩྭ་བཟང་པ་ཞིག་ཏུ་གཏོད་ཕུར་ལ་བཏགས་བཞག་པས། རྩྭ་ཡེ་མི་ཟ་བ་ཙབ་ཙབ་ཀ་བྱེད་ཀྱིན་འདུག ད་འདི་བཏང་ན་ཇི་ཙམ་ཞིག་འགྲོ་ལྟའི་བསམས་ནས། རྔ་མོ་དེ་དཀྲོལ་བཏང་པ་དང་ད་ཕྱིན་ནས་ཐང་ཆད་པའི་སྟོབས་ཀྱིས་ཕ་ཚད་བྲོས་ཏེ་སོང་ནས་དེར་འཁྱུལ་གྱིས་ཉལ་སོང་། དེར་རྔ་རྫི་ནང་དུ་ལོག་སྟེ་གྲོགས་མོ་ལ་སྙིང་གཏམ་སྨྲས་པ་བཅིངས་ན་ཕྱོགས་བཅུར་བརྒྱུག་སྟེ་འགྲོ། ། ཞེས་པ་ནས།
བདག་ལ་ཕྱིན་ཅི་ལོག་པར་སྣང་། ། ཞེས་ཁྲིད་ཡིག་བཞིན་ཏེ། དཔེ་དེ་བཞིན་དུ་སེམས་འདིའང་དམིགས་པའི་གཏོད་ཕུར་ལ་བཏགས་ནས་འཛིན་པ་སྐད་བྱས་ན། རྟོག་པ་འཕྲོ་རུ་སོང་ནས་སེམས་མི་གནས་ན། ཤེས་པ་ཁོང་ནས་ལྷོད་ཀྱིས་གློད་ནས་དམིགས་པའི་གཏོད་ཕུར་དམ་པོ་དེ་ལས་ལྷོད་དུ་བཏང་ན་དྲན་པས་བྱ་ར་བས་མ་ཡེངས་ཙམ་དུ་བསྐྱངས་ན། རྔ་མོ་དཀྲོལ་བ་ལྟར་རང་གནས་སུ་གནས་ཏེ། ཞི་ལྷག་ཟུང་དུ་ཆུད་ནས་འབྱུང་སྟེ། ཨ་མ་ན་སིའི་སྐོར། ཕྱག་རྒྱ་ཆེན་པོ་གཞུང་གི་སྐོར། རང་བྱུང་གསལ་བ་ལས་ཀྱང་།
མ་བཅོས་ཆོས་རྣམས་ཀུན་གྱི་གཞི། ། དེ་ཉིད་མངོན་པར་རྟོགས་འདོད་ན། ། ཡིད་ལ་ཡུལ་ལ་མི་སྤྲོ་བར། ། ལྷོད་ཀྱིས་གློད་ལ་ལྷན་གྱིས་ཞོག ། ཅེས་དང་། ལྷོ་ཕྱོགས་དཔལ་གྱི་རིར་ཤ་བ་རི་དབང་ཕྱུག་གི་དྲུང་དུ། རྒྱལ་སྲས་མེ་ཏྲི་པ་དང་། རྒྱལ་པོ་རཏྣ་ཨཱ་ཀཱ་ར་སིདྡྷི་གཉིས་ཀྱིས་ཕྱིན་པས་གཉིས་ཀའི་སྤྱི་བོ་རུ་ཤ་བ་རི་བས་ཕྱག་གཉིས་པོ་རེ་རེ་བཞག་ནས་གསུངས་པ། ། སྒོམས་ཤིག་སྒོམས་ཤིག་མ་བསྒོམ་ཞིག ། བསྒོམས་པ་ཡིས་ནི་འཆིང་བར་འགྱུར། །
མ་བསྒོམས་པས་ནི་གྲོལ་བར་འགྱུར། ། ལྟོས་ཤིག་ལྟོས་ཤིག་མ་ལྟ་ཞིག ། བལྟས་པ་ཡིས་ནི་མི་མཐོང་ཞིང་། ། མ་བལྟས་པས་ནི་མཐོང་པར་འགྱུར། ། ཞེས་པ་ལྟར། སྒོམ་རྒྱུ་ཅི་ཡང་མེད་པའི་ངང་འཕྲལ་ལྷོད་པ་དགག་སྒྲུབ་དང་བྲལ་བའི་ངང་ལ་ཕུགས་གྲིམས་པ་མ་ཡེངས་པའི་བྱ་ར་བ་དང་ལྡན་པས་བྲམ་ཟེ་མོ་མཛངས་མས་སྐུད་པ་འཁལ་བ་བཞིན་ལྷོད་དེ་ཤིག་གེ་བ་སྦུ་གུ་སེག་བ་མ་གྲིམ་པའི་ཆ་ཅིས་ཀྱང་མེད་པ་བཞིན་དུ་སེམས་ལྷོད་དེ་ཤིག་གེ་བ་ལ་མ་ཡེངས་པར་བཞག་སྟེ། མདོར་ན་སེམས་ལྷོད་དྲགས་ནས་མི་མཐུན་ཕྱོགས་ཀྱི་རྟོག་པ་ཁ་རྒྱུ་ཡུལ་སྣ་ཚོགས་ལ་མ་ཤོར་བ། འོག་འགྱུའི་རྟོག་པ་ཕྲ་མོ་རང་གིས་འགྱུས་པ་མ་ཚོར་བར་སོག་མའི་འོག་ནས་ཆུ་ཤོར་བ་ལྟ་བུར་མི་རིག་དགུ་རིག་ལ་མ་ཤོར་བར་གྲིམ་ལྷོད་རན་པར་བྱེད་པ་གལ་ཆེ་བས་རྟོག་པ་ཁ་འགྱུ་མགོ་འགྱུའི་འཇབ་ཁྱིས་མ་ཁྱེར་བར་བྱས་ནས་བསྒོམ་པ་ཡིན་ནོ། ། ཡང་དེ་ཀ་གཅིག་བུ་བསྒོམ་པ་མ་ཡིན་ཏེ། ལྷོད་དྲགས་ན་དམིགས་པ་སྔ་མ་རྣམས་བསྒོམས།
གྲིམ་དྲགས་ན་ཕྱི་མ་འདི་བསྒོམས་ཏེ། མདོར་ན་སྐྱེས་བུ་ཁ་བ་གཉེར་བྱེད་པའམ། གསེར་འཇལ་བའི་ཞོལ་ལྕེ་ལྟར་མཉམ་ཁད་དེ་བ་ལ་རྒྱུན་བསྐྱང་ངོ་། ། གྲོ་ཞུན་སྐྱེས་བྱེ་བ་ཉི་ཤུ་པའི་རྣམ་ཐར་ལ་བསླབ་ཅེས་པའི་ཐད་དུ་འདི་གསུངས། སྔོན་བཅོམ་ལྡན་འདས་རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀའི་གནས་ན་བཞུགས་སོ། ། དེའི་ཚེ་གྲོ་ཞུན་སྐྱེས་ནི་ཡུལ་ཙམ་པ་ཀ་པ་ཡིན། ཡབ་གྲུ་འཛིན་ཞེས་བྱ། ཡབ་ཀྱིས་བུའི་རྐན་དབབ་པའི་རིན་ལ། གསེར་སྲང་བྱེ་བ་ཉི་ཤུ་བྱིན་ཅིག་ཅེས་པའི་སྤྲིང་ཡིག་བསྐུར་བ་དང་། སྐར་མ་གྲོ་ཞུན་ལ་སྐྱེས་པས་ན་གྲོ་ཞུན་སྐྱེས་བྱེ་བ་ཉི་ཤུ་པ་ཞེས་བྱ།
དེའི་ཚེ་གྲོ་ཞུན་སྐྱེས་ནི། བཅོམ་ལྡན་འདས་ཀྱིས་དགེ་སློང་ཚུར་ཤོག་གིས་བསྙེན་རྫོགས་བྱས། བཅོམ་ལྡན་འདས་ཀྱི་ཉན་ཐོས་བརྩོན་འགྲུས་བརྩམ་སྟེ་གནས་པ་ཇི་སྙེད་ཅིག་ཡོད་པ་དེ་རྣམས་ཀྱི་ནང་ནས་མཆོག་ཏུ་ལུང་བསྟན་ཏོ། ། དེ་ཉིད་སློབ་དཔོན་ཀུན་དགའ་བོ་ལ་གཏད་ནས། གྲོ་ཞུན་སྐྱེས་རྒྱལ་པོའི་ཁབ་ཀྱི་བསིལ་བའི་ཚལ་གྱི་དུར་ཁྲོད་དུ་གནས་ནས་རྟག་ཏུ་བསམ་གཏན་ལ་འགྲུས་པར་གནས་པ་ན་ཤེས་པ་ཧ་ཅང་བྱིངས་ཏེ། དེ་ཀུན་དགའ་བོ་ལ་ཞུས་པས། བྱིང་ན་བཅགས་ཤིག་གསུངས་ནས་དེར་བསིལ་བའི་ཚལ་གྱི་རི་གཡས་གདོང་གཡོན་གདོང་བར་ལ་བཅགས་པས་ཇི་ཞིག་ནས་རྐང་མཐིལ་གྱི་སྤུ་སྟེར་གྱིས་ཟད་ཀྱང་སེམས་ཀྱི་གནས་པ་མ་རྙེད་དོ། ། དེར་ཡང་བཅགས་པས་བརྩོན་འགྲུས་དྲག་པོའི་སྟོབས་ཀྱིས་རྐང་མཐིལ་ལ་རྨ་བྱུང་ཞིང་ཁྲག་ཟགས་ཏེ། གཡས་ཀྱི་རི་གདོང་དུ་སླེབས་ཙ་ན་གཡོན་གྱི་རི་ལོགས་ཀྱི་ཁྲག་རྣམས་ལ་བྱ་རོག་ཐིབ་ཐིབ་པ་བྱུང་། གཡོན་གྱི་རི་གདོང་ན་སླེབས་ན་གཡས་ཀྱི་རི་ལོགས་ཀྱི་ཁྲག་རྣམས་ལ་བྱ་རོག་ཐིབ་ཐིབ་པ་བྱུང་སྟེ།
དེ་ལྟ་བུའི་བརྩོན་འགྲུས་བརྩམས་ཀྱང་། རེས་བྱིངས་རེས་རྒོད་པའི་སྟོབས་ཀྱིས་གནས་པ་སྐད་ཅིག་ཀྱང་མ་སྐྱེས་པར་སེམས་ཁོང་དུ་ཆུད་ནས། རང་གིས་བསམ་པ། བཅོམ་ལྡན་འདས་ཀྱི་ཉན་ཐོས་བརྩོན་འགྲུས་ཅན་གནས་པ་ཇི་རྙེད་ཡོད་པ་རྣམས་ཀྱི་ནང་ནས་བདག་མཆོག་ཡིན་ནོ་ཞེས་སོ། ། བདག་གིས་ནི་ཟག་པ་རྣམས་ལས་སེམས་རྣམ་པར་གྲོལ་བར་མ་གྱུར་གྱི། དེ་བས་བདག་གི་ཉེ་དུ་རྣམས་ལ་ལོངས་སྤྱོད་ཆེན་པོ་ཡོད་པས། མ་ལ་བདག་འདུག་ལ་འདོད་པ་རྣམས་ལ་ལོངས་སྤྱོད་ཅིང་སྦྱིན་པ་དག་སྦྱིན་བསོད་ནམས་དག་བྱའོ་སྙམ། དེ་ནས་བཅོམ་ལྡན་འདས་ཀྱིས་གྲོ་ཞུན་སྐྱེས་ཀྱི་བསམ་པ་མཁྱེན་ནས། ཀུན་དགའ་བོ་ལ་བཀའ་བསྩལ་པ། དགེ་སློང་གྲོ་ཞུན་སྐྱེས་ཅན་སོང་ལ་སང་ལ་འདིར་ཤོག་ཅིག་ཅེས་སྒོས་ཤིག
བཙུན་པ་དེ་བཞིན་བགྱི་ཞེས་མཉན་ནས། གྲོ་ཞུན་སྐྱེས་ལ་འདི་སྐད་ཅེས་སྨྲས་སོ། ། གྲོ་ཞུན་སྐྱེས་ཁྱོད་ལ་སྟོན་པས་ཤོག་གསུང་ངོ་། ། ཞེས་གྲོ་ཞུན་སྐྱེས་ལ་སྨྲས་ནས། གྲོ་ཞུན་སྐྱེས་ཀྱིས་བཅོམ་ལྡན་འདས་ཀྱི་དྲུང་དུ་ཕྱིན་ནས། ཞབས་ལ་ཕྱག་བྱས་ནས་འདུག་པ་ན། བཙུན་པས་གསུངས་པ། གྲོ་ཞུན་སྐྱེས་ཁྱོད་གཅིག་པུར་དབེན་པར་སོང་སྟེ་ནང་དུ་བསྒོམས་པ་ན་ཁྱོད་ཀྱི་སེམས་ལ་རྟོག་པའི་འདི་ལྟ་བུ་སྐྱེས་ཏེ། ང་ནི་བཅོམ་ལྡན་འདས་ཀྱི་ཉན་ཐོས་བརྩོན་འགྲུས་ཅན་གནས་པ་རྣམས་ཀྱི་ནང་ནས་བདག་མཆོག་ཡིན་ན། ཟག་པ་རྣམས་ལས་སེམས་རྣམ་པར་གྲོལ་བར་མ་གྱུར་གྱིས།
དེ་བས་ཉེ་དུ་རྣམས་ལ་ལོངས་སྤྱོད་ཆེན་པོ་ཡོད་པས། མ་ཅན་བདག་འདུག་ལ། འདོད་པ་ལ་ལོངས་སྤྱོད་ཅིང་སྦྱིན་པ་དག་སྦྱིན། བསོད་ནམས་དག་བྱའོ་སྙམ་པ་ཁྱོད་ལ་མ་སྐྱེས་སམ། ཞེས་པ་ལ་གྲོ་ཞུན་སྐྱེས་འདི་སྙམ་དུ་སེམས་ཏེ། བཅོམ་ལྡན་འདས་ཀྱིས་ངའི་བསམ་པ་མཁྱེན་འདུག་སྙམ་སྟེ། འཇིགས་སྐྲག་སྤུ་ཟིང་ཞེས་བྱེད་ནས། བཙུན་པ་དེ་ལྟར་མད་ལགས་སོ་ཞེས་སྨྲས་སོ། ། དེའི་ཕྱིར་གྲོ་ཞུན་སྐྱེས་ཁྱོད་ལ་ངས་དྲི་ཡིས། ཇི་ལྟར་དྲིས་པ་བཞིན་ལན་ཐོབ་ཅིག
ཁྱོད་ཀྱིས་སྔོན་ཁྱིམ་པར་གྱུར་པ་ན་པི་ཝཾ་བསྒྲེང་ཤེས་སམ། བཙུན་པ་པི་ཝཾ་བསྒྲེང་བ་ལ་མཁས་ལགས་སོ། ། ཞེས་ཞུས་པས། གྲོ་ཞུན་སྐྱེས་ལ་པི་ཝཾ་ཞིག་གཏད་ནས་གྲོ་ཞུན་སྐྱེས་པི་ཝཾ་གི་རྒྱུད་ཤིན་ཏུ་བསྡམས་པ་དེ་པི་ཝཾ་གི་སྒྲ་སྙན་པར་འགྱུར་རམ། བཙུན་པ་མ་ལགས་སོ། ། འོ་ན་པི་ཝཾ་གི་རྒྱུད་ལྷག་པར་ལྷོད་ན་པི་ཝཾ་གི་སྒྲ་སྙན་པར་འགྱུར་རམ། བཙུན་པ་མ་ལགས་སོ། ། འོ་ན་པི་ཝཾ་གི་རྒྱུད་ཤིན་ཏུ་བསྡམས་པའང་མིན། ལྷོད་པའང་མ་ཡིན་པར་རྒྱུད་དང་ལྷོད་རན་པར་འདུག་པ་དེ་པི་ཝཾ་སྒྲ་སྙན་པར་འགྱུར། བཙུན་པ་དེ་ལྟར་ལགས་སོ། །
གྲོ་ཞུན་སྐྱེས་དཔེ་དེ་བཞིན་དུ་ཧ་ཅང་བརྩོན་འགྲུས་བརྩམས་དྲགས་ན་རྒོད་པར་འགྱུར་རོ། ། ཧ་ཅང་བརྩོན་འགྲུས་བརྩམས་ཞན་ན་བྱིང་བར་འགྱུར་རོ། ། གྲིམ་ལྷོད་རན་པ་ཉིད་ལ་སྒྲ་སྙན་པོ་འབྱུང་བ་བཞིན་དུ་གྲོ་ཞུན་སྐྱེས་ཁྱོད་ཀྱིས་ཀྱང་སེམས་གྲིམ་ལྷོད་རན་པའི་སྒོ་ནས་མཉམ་པར་ཞོག་གསུངས་སོ། ། དེ་ནས་བཅོམ་ལྡན་འདས་ཀྱི་པི་ཝཾ་གི་དཔེས་ཚེ་དང་ལྡན་པ་གྲོ་ཞུན་སྐྱེས་ལ་གདམ་ངག་ཕོག་པས། ཚེ་དང་ལྡན་པ་གྲོ་ཞུན་སྐྱེས་་་་་་གྲོ་ཞུན་སྐྱེས་འདི་སྔོན་སངས་རྒྱས་རྣམ་གཟིགས་ཀྱི་དུས་སུ་བྲམ་ཟེའི་ཁྱེའུ་བཀྲེན་པ་ཞིག་ཡོད་པས་བསླངས་བྱས་ནས་གནས་ཁང་བརྩིགས། དེར་ཁྱེའུ་ཁོ་རང་གི་གོས་ཆུང་བཏིངས། དེའི་གྲྭ་བཞིར་ཀརྴ་པ་ནི་ལྔ་ལྔ་བཞག དོམ་གྱི་པགས་པ་ཞིག་ཡོད་པ་གནས་ཁང་དེའི་སྒོ་དྲུང་བཏིང་སྟེ། སངས་རྒྱས་རྣམ་གཟིགས་འཁོར་ལྔ་བརྒྱ་ལ་བསྙེན་བཀུར་བྱས་ནས་སྨོན་ལམ་བཏབ་པ། སངས་རྒྱས་རྣམ་པར་གཟིགས་ཀྱི་ཞབས་མཐིལ་གཉིས་ལ་གསེར་གྱི་སྤུ་སོར་བཞི་ཙམ་སྐྱེས་པ་འདི་དང་།
ཡོན་ཏན་འདི་ལྟ་བུ་དག་ཐོབ་པར་གྱུར་ཅིག་ཅེས་སྨོན་ལམ་བཏབ་བོ། བྱེ་བ་ཉི་ཤུ་པས་དགྲ་བཅོམ་པའི་འབྲས་བུ་མངོན་དུ་བྱས་སོ། ། དམིགས་པ་བཞི་པོ་འདི་བླ་མ་བི་བྷུ་ཏི་ཙནྡྲས་བོད་དུ་བྱོན་དུས་སློབ་མ་དགུ་ལ་ཁྲིད་ཕོག ། དེ་རྣམས་ཀྱི་ནང་ནས་སློབ་མའི་མཆོག་བཞི་ལ་གསུངས་པ་ནི། གྲུབ་ཆེན་ཀོ་བྲག་པ། དཔྱལ་ཨ་མོ་གྷ། མར་སྟོན་གཡང་འབར། ལྷོ་པ་ཚུལ་གཞོན་དང་བཞི་ལ་གསུངས། བླ་མ་དཔྱལ་པ་ལ་བླ་མ་ཆོས་སྐུའི་འོད་ཟེར་གྱིས་ཞུས། བླ་མ་མར་སྟོན་གཡང་འབར་ལ་བླ་མ་སང་འབུམ་གྱིས་ཞུས།
བླ་མ་དེ་གཉིས་ལ་བླ་མ་ཇོ་མོ་ནང་པ་ཀུན་སྤངས་ཆེན་པོས་གཏུགས་ཏེ་ཁོང་བཞི་པོ་ལ་གསན་པའི་ཟིན་བྲིས་ཀྱི་ཤོག་རིལ་རྣམས་བསྡུས་པས་བཞི་བྱུང་བའི་ནང་དུ་སེམས་ཀྱི་འཛིན་ལུགས་མི་འདྲ་ཙམ་རེ་རེ་བྱུང་བ་ཡིན་པར་འདུག མཁན་ཆེན་ཐར་ལོའི་དུས་སུ་ནི་མི་གཡོ་གསུམ་ལྡན་ལས་སྤོ་རྒྱུ་མེད་གསུང་ངོ་། ། ཉིན་མོའི་རྣལ་འབྱོར་ཀྱི་སྐབས་སུ། ཁང་པའི་གཡས་སམ། ཡང་ན་རི་གདོང་མཐོ་བར་རང་གི་མདུན་ནས་རྩིག་པས་སྐྱོར་བས་མིས་མི་མཐོང་བར་མིག་ལ་སེར་བུས་མི་གནོད་པའི་དགོས་པ་ཡོད། གངས་དང་འཁྱག་པ་དང་ཉི་ཟེར་དང་བྲག་དཀར་པོ་ལ་སོགས་མིག་ལ་གནོད་པ་མེད་ན་ལེགས། ཉིན་མོའི་རྣལ་འབྱོར་བསྒོམས་པ་ནས་ཆུ་རྒྱུན་མི་འཆད་པར་ན་ར་ར་འགྲོ་བ་ཡོད་ན་སེམས་མི་གནས་པའི་རྟེན་འབྲེལ་ཡོད་པས་མེད་ན་དགའ། མཚོའམ་རྫིང་ཆུང་ལྡེང་ངེ་པ་མཐོང་བའི་ས་དེ་ལྟ་བུར་ཁམས་འདུས་འཇུག་པས་མི་བསྒོམ། བླ་མ་གོང་མ་རྣམས་ཉིན་མོའི་རྣལ་འབྱོར་གྱི་དུས་སུ། ཁ་ནུབ་བྱང་དུ་བལྟས་ལ་མི་བསྒོམ།
འདི་ལ་གནད་གཅིག་ཡོད་གསུངས་ཏེ། ནུབ་བྱང་རླུང་གི་མཚམས་ཡིན་པས་སེམས་མ་གནས་ཀྱི་དོགས་པ་ཡིན་པ་འདྲ་གསུངས། སྤྲིན་མེད་པའི་ནམ་མཁའ་ལ་ལྟ་བའི་དུས་སུ་ནམ་མཁའ་དྭངས་པོ་མ་བྱུང་ན། སྤྲིན་ཕ་ཀ་ཚུ་ཀའི་བར་སྟོང་དུ་ནམ་མཁའི་སྐབས་དུམ་པ་བྱུང་པ་དེར་ལྟ། དེ་ལྟ་བུའང་མ་བྱུང་ཞིང་ཞག་སྤྲིན་ལ་སོགས་བྱུང་ནས་ནམ་མཁའ་ཁེངས་ཏེ་བལྟ་ས་མ་བྱུང་ན། སྨིན་མཚམས་སོར་བཅུ་དྲུག་གི་ཐད་སོ་ཙམ་གྱི་བར་སྣང་ལ་ཧོང་སྟོང་གི་དཀྱིལ་དུ་སེམས་འཛིན། དེ་ཀའི་རྗེས་ཐོབ་ལ་བྱ་བ་གཞན་གྱིས་བར་མ་ཆོད་པར་མུན་ཁང་དུ་ཞུགས་ཏེ་བསྒོམས་ན་བོགས་ཆེན་པོ་འོང་བ་ཡིན་གསུངས། དེ་ལྟར་གྱི་སྐྱེ་བ་སྦྱོང་པར་བྱེད་པ་མཚན་མོའི་རྣལ་འབྱོར་དང་། འཆི་བ་སྦྱོང་བར་བྱེད་པ་ཉིན་མོའི་རྣལ་འབྱོར་གཅིག་ཡིན་གསུངས་སོ། ། སོ་སོར་བསྡུད་ཀྱི་སྤོགས་ཆོག་འདི་གསུམ་མི་དགོས་པ་བྱུང་ན་འདིར་ངོ་སྤྲོད་བྱས་ཏེ་སྲུང་སྡོམ་དྲུག་ལྡན་རྣམས་རྒྱས་པར་གསུངས།
སྤོགས་ཆོག་དགོས་པར་བྱུང་ན་རིམ་པར་ཕོག་ནས་ངོ་སྤྲོད་རྗེས་སུ་སྲུང་སྡོམ་དྲུག་ལྡན་གསུངས། སོར་བསྡུད་ཀྱི་ཐད་དུ་དེས་ཀྱང་སེམས་མ་ཟིན་ན། དངོས་པོ་ཐམས་ཅད་ནམ་མཁའ་ལ་བསྟིམས་ལ། སེམས་ཀྱང་ནམ་མཁའ་ལ་ཡས་སུ་གཞུག འདིའི་གནད་བླ་མའི་ཞལ་ལས་ཤེས་པ་ཡིན། རང་གི་སེམས་འདི་མར་མེ་ཆུང་ངུའི་འོད་ལྟ་བུ་གཅིག་ཏུ་དམིགས་ལ། དེ་ཉིད་མདུན་གྱི་ནམ་མཁའ་ལ་འཕར་ཏེ་འོད་དེའི་མཐའ་མ་ནས་འོད་དེ་སྲབ་ཐེ་རེ་རེ་སོང་སྟེ། མཐར་ནམ་མཁའ་ལ་ཡལ་བར་བསམ་མོ། ། དེའི་དཔེ་ནི་རྫིང་ངམ་ཟངས་ཆུས་བཀང་བའི་དཀྱིལ་དེར་རྩམ་པ་དུམ་ཙམ་གཅིག་བླུགས་པ་དང་། ཕྱོགས་སྒོར་མོ་རུ་ཙམ་པ་དེ་ཐེ་རེ་རེ་ཁྱེར་ཏེ་མཐར་དངོས་མེད་དུ་ཡལ་བ་དེ་ལྟ་བུ་བསྒོམས་པ་ཡིན་གསུང་ངོ་། །
འདི་དོ་ཧ་ནས་བཏུས་པ་ཡིན་གསུངས་སོ། ། ཟངས་གཞོང་ཆུ་ལ་དམིགས་པ་གཅིག བུག་པ་ཟླུམ་པོ་ལ་རྩི་ནག་བུག་པ་ལ་དམིགས་པ་གཅིག རྡོ་རྗེ་སེམས་དཔའི་ཆོས་དྲུག་ཚན་གཅིག་འགྲུབ་པར་བྱེད་དོ། ། ཞེས་པའི་ཐད་དུ། སོར་སྡུད་རྒྱལ་པོའི་དབང་པོ་བསྒོམ་པའི་མཐར་ཐུག་གི་འབྲས་བུ་ཡེ་ཤེས་ཀྱི་ཕུང་པོ་གནས་གྱུར་པ་རྡོ་རྗེ་སེམས་དཔའ། རྣམ་པར་ཤེས་པའི་ཁམས་གནས་གྱུར་པ་ཤེར་ཕྱིན་མ་སྔོན་མོ། ཡིད་ཀྱི་སྐྱེ་མཆེད་ཀུན་བཟང་། སྒྲའི་སྐྱེ་མཆེད་སྒྲ་རྡོ་རྗེ་མ། མཆོག་གི་དབང་པོ་ཁྲོ་བོ་གནོད་མཛེས།
དྲི་ཆུ་འཛག་པ་ཤིན་ཏུ་སྔོན་མོ་སྟེ་དྲུག་ཚན་གཅིག་འགྲུབ་པར་བྱེད་དོ། ། རྡོར་སེམས་་་་་་ཡེ་ཕུང་ཤེར་ཕྱིན་སྔོན་མོ་་་་་་རྣམ་པར་ཤེས་པའི་ཁམས་དང་། ། ཀུན་བཟང་་་་་་ཡིད་ཀྱི་སྐྱེ་མཆེད་སྒྲ་ཡི་རྡོ་རྗེ་མ།་་་་་ སྒྲའི་སྐྱེ་མཆེད། ། གནོད་མཛེས་་་་་་མཆོག་གི་དག་པོ་ཤིན་ཏུ་སྔོན་མོ་་་་་་དྲི་ཆུ་འཛག་སྟེ། ། ཡེ་ཤེས་ཕུང་སོགས་གནས་གྱུར་དྲུག ། ཅེས་སོ། ། ལམ་ཟབ་མོའི་རྟོགས་པ་དང་མི་ལྡན་པའི་སྡིག་གྲོགས་ལ་བསྟེན་ན་ཆོས་ལ་སྨོད་ཅིང་། ཐེ་ཚོམ་སྐྱེས་པས་ཤིན་ཏུ་གསང་དགོས་ཞེས་པའི་ཐད་དུ། ཁྲོ་ཕུ་བའི་དགེ་བཤེས་བསོད་ནམས་གཟུངས་ཟེར་པ་གཅིག་གིས་ཇོ་ནང་དུ་སྦྱོར་དྲུག་ཞུས།
དེར་ཉམས་བཟང་པོ་ཨ་ཙི་བ་བྱུང་། ཆོས་རྗེ་བ་ཡང་མཉེས་པོ་བྱུང་། དགེ་བཤེས་དེས་དུས་ཕྱིས་བསམ་ལྡིངས་སུ་མཁས་གྲུབ་མཁས་བཙུན་གཞོན་ནུ་པ་ལ་ནི་གུ་ཞུས། དེ་དུས་མཁས་གྲུབ་ལ། བདག་གིས་ཇོ་ནང་དུ་ཆོས་རྗེ་ཀུན་སྤངས་པ་ལ་སྦྱོར་དྲུག་ཞུས་ཙ་ན། བླ་མའི་གསུང་གིས་ཉམས་བཟང་པོ་ཨ་ཙི་བ་ཡིན་གསུང་གི་གདའ་ན། དེ་ཇི་འདྲ་ལགས་སམ། འདི་འདྲ་འདི་འདྲ་བྱུང་ལགས་ཞུས་པས། དེ་འདྲ་ཨ་ཙི་བ་མིན་ཟེར་ཏེ་ཕྱིན་ཀ་ལོག་ཏུ་བཤད་པས། དགེ་བཤེས་དེ་ཁོ་བླ་མ་ཀུན་སྤངས་པ་ལ་ལོག་ལྟ་ཆེན་པོ་སྐྱེས་ཏེ་དུས་ཕྱིས་བཤང་གཅི་ཁ་ནས་འོང་བའི་ན་ཚ་གཅིག་གིས་ཐེབས་ཏེ་དེའི་ངང་ནས་ཤི་ཡོད་པར་གདའ།
དེ་ཀུན་དམྱལ་བར་སྐྱེ་ངེས་ཤེས་སུ་གདའ་བ་སྐྱེས་ཡོད་མཆི་མོད། དེ་འདྲ་གཅིག་མ་ཅིག་རི་མ་ལའང་འོ་ཡུག་པ་དགེ་བཤེས་དོན་པས་ཟེར་བྱུང་གདའ་སྟེ། མོ་ལ་མོ་ཚོད་ཡོད་པས་སྒོམ་ཉ་ར་བྱུང་གདའ་གསུངས་སོ། ། ཡི་དམ་ལྷས་ལུང་སྟོན་པ་དང་ཞེས་པའི་ཐད་དུ། དབུས་པའི་ཇོ་གདན་འཕན་ཡུལ་ངོས་པ་ཞིག་གིས་བླ་མ་རྗེ་བཙུན་ཆེན་པོའི་་་་་་གྲགས་པ་རྒྱལ་མཚན། སྙན་པ་ཐོས་ནས་དབུས་པའི་སྣམ་འཚོང་པ་གཅིག་དང་འགྲོགས་ནས་འོངས་ནས། རུ་འཚམས་སུ་སླེབས་པ་དང་། ཁོ་སྔར་ནས་ཚེས་བཅུ་ལ་ཕག་མོའི་ལག་མཆོད་རེ་རྒྱུན་དུ་བྱེད་ཀྱི་ཡོད་པས། དེའི་དུས་ལ་བབས་ནས་ཚོང་པ་རྣམས་ལ་ཁྱེད་རང་རྣམས་འདིར་སྡོད། ང་ས་ཕུག་ཡ་ཀིར་འགྲོ་ཟེར་ནས་ཕྱིན་ཏེ།
གྲོང་ནས་ཆང་གཅིག་ཉོས་ནས་ཚེས་བཅུའི་མཆོད་པ་གཅིག་བྱས་པའི་ནུབ་མོ། མཚན་ཇི་ཞིག་ནས་བུ་ཁ་གཅིག་ནས་འོད་ཟེར་གཅིག་བྱུང་། དེ་ནས་རིམ་གྱིས་འོད་ཟེར་རྣམ་པ་ལྔ་བྱུང་སྟེ། ནང་མཆོད་ཀྱི་སྟེང་དུ་རྡོ་རྗེ་ཕག་མོའི་སྐུ་བྱི་རུ་ལྟར་ཤིན་ཏུ་དམར་ཞིང་། འོད་ཟེར་ལྔ་འཕྲོ་བ་ཞིག་བྱུང་ནས། དེ་ན་རེ། བུ་ཁྱོད་ས་སྐྱར་མ་འགྲོ་བར། སྐྱེ་མེད་སྟོན་པའི་བླ་མ་བདེ་ཆེན་གྱི་དྲུང་དུ་སོང་ཞིག དེར་ཁྱོད་གྲོལ་བར་འགྱུར་རོ་ཞེས་ལུང་བསྟན་ནས་མི་སྣང་བར་གྱུར། དེ་ནས་སང་ཚོང་པ་རྣམས་ཀྱི་གན་དུ་སྔར་ཡིན་ན།
ད་ས་སྐྱ་ལ་ཇི་ཙམ་ཡོད་ཀ་དྲི་བ་ལ། དེའི་སྔ་དྲོ་ནས་ང་ས་སྐྱར་འགྲོ་བའི་ངེས་པ་མེད་ཟེར་ཞིང་ལམ་དུ་མི་འཕྲད་ཚད་ལ། སྐྱེ་མེད་སྟོན་པའི་བླ་མ་བདེ་ཆེན་གང་ན་བཞུགས་ཞེས་འདྲི། དེ་ནས་རིམ་གྱིས་ཚོང་པ་རྣམས་དང་འགྲོགས་ནས་ས་སྐྱར་ཕྱིན། རྗེ་བཙུན་ཆེན་པོའི་དྲུང་དུ་མཇལ་བས། རྗེ་བཙུན་གྱིས། དེ་ལ་བདུད་ཞུགས་པར་མཁྱེན་ནས། འདིར་ཞག་འགའ་སྡོད་གསུངས་པས། འདིར་མི་སྡོད་སྐྱེ་མེད་སྟོན་པའི་བླ་མ་བདེ་ཆེན་ག་ན་ཡོད་ཟེར། དེ་ང་ལ་རྒྱུས་མེད་གསུངས།
རྗེ་བཙུན་གྱི་དྲུང་ན་ཁམས་པ་སྦས་སྟོན་ཞེས་བྱ་བ་ས་ཆ་གང་དུའང་ཕྱིན་པའི་རྒྱུས་ཅན་ཞིག་ཡོད་པ་དེ་ན་རེ། སྐྱེ་མེད་བདེ་ཆེན་གྱིས་ཁྱོད་ལ་ཅི་བྱེད། དེ་དགོས་ན་སྤ་སྤྲོ་སྟག་ཚང་སེང་གེ་ཕུག་ན་ཡོད་ཟེར། དེར་ཁོ་དགའ་ནས་སྤ་སྤྲོ་སྟག་ཚང་ཕུག་གི་ལམ་ལུང་ལེགས་པར་དྲིས། ཁམས་པ་སྦས་སྟོན་ལ་ཕྱག་འཚལ། རྗེ་བཙུན་ལ་ཕྱག་ཀྱང་མི་འཚལ་བར་ཕྱིན་ནས། དེར་བདུད་ཀྱི་བྱིན་གྱིས་བརླབས་པའི་ཆོས་རྣམས་ཞུས་པས་སྨྱོན་པ་ཆེན་པོ་ཞིག་བྱུང་བ། དུས་ཕྱིས་རྗེ་བཙུན་གྱི་དྲུང་དུ་འཁོར་ནས་བྱུང་བ་ན་ལྟོ་བའི་ཞྭ་ལ་ཕོ་རོག་དང་སྐྱག་ཀ་ལ་སོགས་པའི་སྒྲོ་སྣ་ཚོགས་བཙུགས་ཕྱར་རུའི་ཕྱི་རུ་སྣམ་སྦྱར་གོག་པོ་ཞིག་གོན་ནས་བྱུང་། དེ་དུས་སུའང་ཐུགས་རྗེས་བཟུང་ཐབས་མ་བྱུང་བས་བདུད་ཀྱིས་ཁྱེར་ཞིང་བར་ཆད་དུ་སོང་ཞེས་གསུང་ངོ་། ། དེ་ལྟ་བུའམ།
གནས་བརྟན་བསོད་ཤེའི་གཏམ་རྒྱུན་ཡང་གསུང་ངོ་། ། ཁྲིད་འདེབས་ལུགས་སོགས་མི་བཤད་པ་བཀའ་རྒྱའི་དམ་ཚིག་གིས་བསྲུང་སྟེ། སྦྱོར་དྲུག་པ་འདི་ཚོ་རང་གི་ཉམས་སྣང་ཆོས་རྒྱུད་མི་གཅིག་པ་རྣམས་ལ་མ་བཤད་བྱས་ཀྱང་ཡེ་མི་ཉན་པར་བྲང་བཤགས་ཕད་ཀྱིས་མནན་པ་བཞིན་བྱས་ནས་བཤད་པ་དེ་འདྲ་བྱེད་པ་མིན་གསུངས། ཁོ་པ་རྫོགས་ཆེན་པ་ལ་གཏོར་མ་མགོ་ཐོག་བཞག་ནས་མནའ་སྒོག་གི་ཡོད་པ་འདྲ། ཡེ་མི་བཤད་པར་འདུག་གསུང་ངོ་། ། ཡི་དམ་ལྷས་ལུང་སྟོན་པ་དང་འདྲེ་དམག་ལ་སོགས་པའི་ཉམས་སྣང་བྱུང་ན། ཉམས་སྣང་ཕལ་དང་ནོར་ས་ཡོད་པས་ཁྱད་པར་ཤེས་པར་བྱས་ལ་ཞེས་པ་ནས། གཟུགས་རྣམས་དག་གིས་བདུད་ནི་གེགས་བྱེད་དོ། ། ཞེས་པའི་ཞལ་ཤེས་ནི། འདྲེ་དང་སྲིན་པོ་ལ་སོགས་པའི་མི་སྡུག་པ་དང་སྡུག་པ་སོགས་གང་སྣང་དེ་དང་།
སེམས་གཉིས་ཤེས་རབ་ཀྱིས་གཅིག་ཏུ་བསྲེས། རྟོག་པས་དེའི་ངོ་བོ་ལ་ཅེ་རེ་བལྟ་ཞིང་འཛིན་མེད་དུ་བཞག་པས། བདུད་ཀྱི་བར་ཆད་ཡིན་ན་ཉམས་སྣང་དེ་ཡལ་ནས་འགྲོ་ལ། ཉམས་སྣང་ཕལ་ཡིན་ན། སླར་ལ་ཉམས་སྣང་དེ་དྭངས་པ་གསལ་བ་རྒྱ་ཆེ་བ་འབྱུང་གསུང་ངོ་། ། བསམ་གཏན་གྱི་མཚན་དོན་ནི། འདིར་བླ་མ་འགའ་ཞིག་སོར་སྡུད་བསྒོམས་པས་བསམ་གཏན་ཤུགས་ལ་འོང་བ་ཡིན་གསུངས་ནས་སོར་སྡུད་བསམ་གཏན་གཉིས་ཁྲིད་འཆུན་གཅིག་ཏུ་མཛད་པ་ཡོད་དེ། སྙན་རྒྱུད་ལས། རབ་ཀྱིས་དང་པོར་རྟོགས་པར་འགྱུར། ། ཞེས་གསུངས་པ་ལ་དགོངས་ཏེ།
དབང་པོ་རབ་ཀྱི་དེ་འདྲ་འབྱུང་སྲིད་མོད། ཐ་མས་དྲུག་པོ་རིམ་བཞིན་བསྒོམས་ཞེས་པ་ལྟར་དབང་པོ་ཐ་མ་ལ་ཕྲལ་ནས་སོ་སོར་སྒོམ་པ་ཟབ་པས། འདིར་དེའི་ལུགས་སུ་བྱེད་དེ། མཚན་དོན་ལ། ཆོས་རྗེ་ཀུན་སྤངས་པས། བསམ་གཏན་ལ། བསམ་པ་ནི་སེམས་ཏེ། དེ་གཏན་པར་བྱེད་པས་ན་བསམ་གཏན་ཏེ། བ་འོག་རབ་བརྟན་ཡིན་ཞེས་གསུངས་ཏེ། དེ་འདྲ་གང་ནས་ཀྱང་བཤད་པ་མེད།
བསམ་གཏན་གྱི་སྐད་དོད་ལ་དྷྱཱ་ན་བྱ་བ་ཡོད་དེ་ཡིད་འཛིན་པ་བྱ་བ་ཡིན་ཏེ། སྟོང་གཟུགས་ལ་ཡིད་ཏིང་ངེ་འཛིན་མ་ཡེངས་པར་རྩེ་གཅིག་ཏུ་སེམས་འཛིན་ན་མཚན་དོན་ཡིན་གསུངས་སོ། ། དུས་མཚམས་ནི། སྙན་རྒྱུད་ལས། ནམ་མཁའི་རླུང་རྒྱུ་དུས་སུ་བསྒོམ་པར་བཤད་དེ། དེ་འདྲ་རྒྱུད་འགྲེལ་ནས་མ་གསུངས། དབང་མདོར་བསྟན་ལས། རྨི་ལམ་བཞིན་དུ་གཟུགས་མཐོང་འགྱུར། ། གཟུགས་དེ་རྟག་ཏུ་བསྒོམ་པར་བྱ། ། ཞེས་གསུངས་པ་ལྟར་ཉིན་མཚན་གྱི་རྣལ་འབྱོར་གྱིས་རྣམ་པ་ཐམས་ཅད་པའི་གཟུགས་སུ་གྲུབ་ལ།
རེག་པའི་རྫས་སུ་མ་གྲུབ་པ་མཐོང་བ་དེ་དུས་མཚམས་ཡིན་གསུངས། བསམ་གཏན་ཡན་ལག་ལ། ཡེ་ཤེས་དང་གཅིག རྟོག་པ་དང་གཉིས། དཔྱོད་པ་དང་གསུམ། དགའ་བ་དང་བཞི། བདེ་བ་དང་ལྔའི་ཡན་ལག་གི་དབྱེ་བའི་སྐབས་སུ། གསང་འདུས་ལས། རྟོག་པ་དང་ནི་ཞེས་སོགས་གསུངས། རྒྱུད་ལས་ཤེས་རབ་སོགས་གསུངས་པའི་རྒྱུའི་ཡན་ལག་ཤེས་རབ་དང་རྟོག་པ་གཉིས་པོ་དེ་སོ་སོར་བསྒོམས་པས་ངོ་བོའི་ཡན་ལག་སྤྱོད་པ་དེ་འབྱུང་།
དེ་བསྒོམས་པས་འབྲས་བུའི་ཡན་ལག་དགའ་བདེ་གཉིས་པོ་ཞར་ལ་འབྱུང་བས་དེ་གཉིས་དམིགས་པའང་ཆུན་གཅིག་ཏུ་མཛད་པ་ཡིན་གསུངས་སོ། ། སེམས་ཀྱི་འཇོག་ཚུལ་གྱི་སྐབས་སུ། ཉིན་མཚན་གྱི་རྣལ་འབྱོར་གང་བྱེད་ཀྱང་ལུས་གནད་སྔར་བཞིན་ལས། གསང་འདུས་སུ་བཤད་པའི་སེམས་རྩེ་གཅིག་པ་དང་། དུས་འཁོར་གྱི་རྒྱུད་ཀྱི་ཤེས་རབ་གཉིས་གཅིག་པས། དང་པོར་ཤེས་རབ་བསྒོམས་ཏེ། སོར་སྡུད་ཀྱི་སྟོང་ཉིད་གང་མཐོང་བའི་ཡུལ་དེ་དང་། དེ་འཛིན་པའི་སེམས་དེ་གཅིག་ཏུ་བསྲེས་ནས་བསྒོམ་པ་ནི། ཤེས་རབ་ཡིན་པས་སྟོང་གཟུགས་གང་ཡིན་དེའི་ངོ་བོ་ལ་ཅེ་རེ་བལྟ་ཞིང་བསྒོམ་མོ། ། སེམས་མི་བརྟན་པ་འགའ་ཞིག་ལ་སྟོང་གཟུགས་ལ་ལ་ཡར་འགྲོ་ལ་ལ་མར་འགྲོ།
གཡས་གཡོན་དུ་འགྲོ་བ་ལ་སོགས་འོང་བས་དེའི་རྗེས་སུ་བལྟས་ན་ལྟ་སྟངས་འཇིག་པས་ལྟ་སྟངས་སྔར་བཞིན་ཧྲིག་གེ་བཞག བྱེད་པ་ལྔ་ལ་བཅིང་བ་གཉིས། ། བླ་མའི་ཞལ་ལས་ཤེས་པར་བྱ། ། ཞེས་གོང་དུ་བཤད་པ་ལྟར་བྱེད་པ་དབང་པོའི་སྒོ་ལྔ་བཅིང་བ་སྟེང་འོག་གི་རླུང་གཉིས་འཆིང་བ་སྟེ། ལུས་གནད་ལྟ་སྟངས་སྔར་བཞིན་ལས། སེམས་མ་བཅོས་པར་སིང་ངེ་བཞག རྟོག་པས་མ་བརྟགས་པར་ཡེར་རེ་བཞག གང་ཤར་དེ་ཀའི་ངོ་བོ་ལ་ཙེ་ནེ་བཞག འཛིན་པ་མེད་པར་ལྷོད་དེ་བཞག་སྟེ། དཔལ་ཤ་བ་རི་དབང་ཕྱུག་གིས་རྒྱལ་སྲས་མཻ་ཏྲི་པ་ལ་གསུངས་པའི་རྒྱ་གར་གསང་སྤྱོད་ལས།
མ་བཅོས་མ་བཅོས་བློ་མ་འཆོས། ། བློ་ཡིས་བཅོས་པའི་ཆོས་རྣམས་ནི། ། རི་བས་ལྕི་ཞིང་མཚོ་བས་ཟབ། ། ཅེས་གསུངས་པ་ལྟར། སེམས་མ་བཅོས་པར་ཡུལ་ཡུན་འཛིན་པ་མེད་པར་གཅིག་ཏུ་བསྲེས་ལ་བསྒོམ། ཡུལ་རྣམས་ལ་འདི་སངས་རྒྱས་བྱང་སེམས་རྣམས་ཀྱི་རྣམ་འཕྲུལ་ཡིན་ཏེ་དགའ་སྙམ་པ་དང་། འདི་འགོང་པོའི་ཆོ་འཕྲུལ་ཡིན་ཏེ་འཇིགས་སྙམ་དུ་དགའ་མི་དགའི་མཚན་འཛིན་གྱིས་རྟོག་པ་བཟུང་ན། སྣང་བ་དགྲར་ལངས་ཀྱི་གེགས་འབྱུང་བས། རྟོག་པ་ཁ་འགྱུ་ཉམས་འདི་འདྲ་ཡིན། འདི་འདི་འདྲའོ་སྙམ་པ་དང་།
རྟོག་པ་འོག་རྒྱུ་སོག་མའི་འོག་ཏུ་ཆུ་ཤོར་བ་ལྟ་བུ་མ་ཚོར་བར་ཕྱམ་ཅེ་སོང་ནས། སྔར་བརྗོད་པའི་མནའ་དུས་ཀྱི་དོན་དྲན་པ་ལྟ་བུ་འབྱུང་། དེ་ལ་འཕྲལ་དུ་ཉམས་དེ་མི་འགག་པ་སྙམ་བྱེད་ཀྱང་། ཕུགས་སུ་ཁོ་རྒྱས་ནས་སྒོམ་འཆོར་དུ་འོང་བས་བཅད་པ་གལ་ཆེ་སྟེ། གང་ལྟར་ཡང་སྒོམ་འདྲེ་ལ་མི་བསྐུར་ཏེ། འདྲེ་ཇི་ལྟ་བུ་ཡིན་ན། ཀུན་དགས། ཕ་དམ་པ་ལ་ཞུས་པ། དམ་པ་ལགས། མ་ཇོ་དགེ་འདུན་སྐྱིད་ན་རེ།
ངས་ཇི་ཙམ་བསྒོམས་ཀྱང་སྒོམ་ཡེ་རང་མ་བྱུང་། ང་ལ་སྒོམ་གྱི་ལས་འཕྲོ་མེད་པ་ཡིན་ནམ་ཟེར་ཏེ། མོ་ལ་སྒོམ་གྱི་ལས་འཕྲོ་མེད་པ་ལགས་སམ་ཞུས་པས། ཡེ་གདོད་མ་ནས་ལྷན་གཅིག་སྐྱེས་པའི་ཡེ་ཤེས་དེ་སེམས་ཅན་ཐམས་ཅད་ལ་རང་ཆས་སུ་ཡོད་པ་མ་གོ་འམ་གསུངས། སྒོམ་གྱི་ལས་འཕྲོ་མེད་པའི་མི་ག་ན་འོང་གསུངས། དེ་དང་གོ་ལགས་ཏེ། དེ་ཡིན་ན་སེམས་ཅན་ཐམས་ཅད་ལ་སྒོམ་གཏད་མེད་དུ་འོང་ཐང་པ་ལ་ཞུས་པས། དེ་དང་ཡོད་དེ་ངོ་མ་ཤེས་པ་ཡིན་མོད་གསུངས། དེ་ཤེས་པ་ལ་ཅི་འཚལ་ཞུས་པས། དེ་བླ་མ་དམ་པའི་གདམ་ངག་གིས་ངོ་སྤྲོད་དགོས་པ་ཡིན་གསུངས།
འོ་ན་མོ་ལ་དམ་པས་ངོ་སྤྲོད་མ་མཛད་པ་ལགས་སམ་ཞུས་པས། ངོ་སྤྲོད་བྱས་ཏེ། མོའི་སྒོམ་འདྲེས་ཁྱེར་བ་ཡིན་མོད་གསུངས། འདྲེ་དེ་ཅི་འདྲ་གཅིག་གིས་ཁྱེར་བ་ལགས་ཞུས་པས། མཉམ་བཞག་རྟོག་པའི་འདྲེས་ཁྱེར་ནས་རྩ་བ་མ་ཟིན། རྗེས་ཐོབ་དྲན་པའི་འདྲེས་ཁྱེར་ནས་བློ་དང་མ་འབྲེལ། འདྲེ་དེ་གཉིས་མོར་མ་ཟད་སྒོམ་ཆེན་པ་ཕལ་ལ་གནོད་པ་ཡིན་གསུངས། དེ་ལྟར་ན་དུ་སོགས་ཀྱི་སྟེང་དུ་སེམས་བཞག་སྟེ་ཡུལ་འཛིན་གྱི་རྟོག་པ་མི་འབྱུང་གི་བར་དུ་བསྒོམས་ཏེ། དེ་ལ་ཞག་འགའ་བཞུར་ལ་བསྒོམ་མཛོད་གསུངས། འདིར་རྒྱུའི་ཡན་ལག་ཤེས་རབ་དང་རྟོག་པ་བསྒོམ་པའི་སྐབས་ཡིན།
དེ་གཉིས་བསྒོམ་པས་ངོ་བོའི་ཡན་ལག་དང་གཅིག འབྲས་བུའི་ཡན་ལག་དང་གཉིས་པོ་དེ་ཁྲོང་གིས་འབྱུང་བ་ཡིན་པས། ཤེས་རབ་ཀྱི་ཡན་ལག་གིས་ཡུལ་ཡུལ་ཅན་གཅིག་ཏུ་བསྲེས་ཏེ་བསྒོམས་པས་སེམས་ནང་དུ་གནས་ཙ་ན་སྟོང་གཟུགས་ནང་དུ་གནས། སེམས་ཕྱིར་གནས་ཙ་ན་སྟོང་གཟུགས་ཕྱིར་གནས། སེམས་གར་བཞག་ཏུ་སྟོང་གཟུགས་གནས་ཙ་ན་ཤེས་རབ་མཐར་ཕྱིན་ཏེ་རྟོག་པའི་ཡན་ལག་བསྒོམ་རན་པའི་མཚམས་ཡིན་པས་གཞན་བཞི་སོ་སོར་སྡུད་དང་འདྲ། བསྒོམ་བྱ་སེམས་ཀྱི་འཇོག་ཚུལ་དེ་ཤེས་རབ་དང་ཅུང་མི་འདྲ་བས། རྟོག་པ་ལ་འབར་ཏག་མི་གཏོང་སྐྱོན་དུ་མི་བལྟ། ཡོན་ཏན་དུ་མི་འཛིན། གང་ཤར་དེ་ཀའི་ངོ་བོ་ལ་རྗེན་ཆེར་གྱིས་བལྟ། འདི་ལ་ཕྱག་རྒྱ་ཆེན་པོ་བས་ཀྱང་སེམས་ཀྱི་ངོ་བོ་ལ་བལྟ་བ་ཟེར།
དེ་དང་བདར་ཤ་ཆོད་མི་ཆོད་ཅུང་མི་འདྲ། དེ་ནི་ཁ་ནང་དུ་ལོག་སྟེ་ཞི་གནས་ལྡིངས་པོ་སེམས་ལྷན་ནེ་བ་དེ་ལ་བལྟས་པས། སྟོང་པར་ཤེས་པ་དེ་ཡིན། འདིར་ཤེས་རབ་ཀྱི་ཡན་ལག་གི་ཡུལ་ཡུལ་ཅན་གཅིག་ཏུ་འདྲེས་པར་གྱུར་པའི་སེམས་དེ་ཡང་བལྟ་མཁན་གྱི་སེམས་གཅིག་ཡོད་པ་དེའི་ངོ་བོ་ལ་ཅེ་རེ་བལྟ། དེའི་ངང་ལ་རྟོག་པ་ཐོལ་སྐྱེས་རྦད་ཆོད་ལ་གཏོང་། སེམས་ཀྱི་ངོ་ལ་བལྟ་བ་དེ་ཀ་རྟོག་པ་ཡིན་ཏེ། འགྲེལ་ཆེན་བསྟོད་འགྲེལ་ལས་གསུངས་པ། རྟོག་པ་ཞེས་བྱ་བ་ནི་སེམས་ཀྱི་དངོས་འཛིན་ཞེས་པའོ་གསུངས། གསང་འདུས་ལས། གསང་བ་གསུམ་ཞེས་སོགས་ལ་ཡུལ་ཡུལ་ཅན་རྣམ་པར་ཤེས་པ་གསུམ་གཅིག་ཏུ་འདྲེས་པ་ལ་བཤད་པས།
ཡུལ་ཡུལ་ཅན་གཅིག་ཏུ་གྱུར་པ་ལ་བལྟ་བའི་སེམས་དེ་ཀའི་ངོ་བོ་ལ་མ་ཡེངས་པར་ཅེར་རེ་བལྟ་བ་དེ་ཀ་རྟོག་པའི་ཡན་ལག་ཡིན་པས་དེ་ལ་ཞག་འགའ་ཞུར་ལ་བསྒོམ་གསུངས། དེ་ལྟར་རྒྱུའི་ཡན་ལག་ཤེས་རབ་དང་རྟོག་པ་གཉིས་ལ་ལེགས་པར་སྦྱངས་པས། ངོ་བོའི་ཡན་ལག་གཅིག འབྲས་བུའི་ཡན་ལག་གཉིས། བྱ་བ་གསུམ་ཞོར་འབྱུང་དུ་རང་གི་རིག་པ་དེ་ལ་བླ་མས་ངོ་སྤྲད་པ་རྐྱང་གིས་ཆོག་པ་ཡིན་ཏེ། ནགས་གསེབ་ན་སྟག་ཡོད། དེ་འདི་འདྲ་ཞིག་ཡོད་དོ་ཟེར་བ་ལྟ་བུ་མ་ཡིན་པར། རང་གིས་མངོན་སུམ་དུ་ངོ་བོ་སྤྲོད་པའི་ཡན་ལག་གི་དུས་སུ་ཡུལ་སྟོང་གཟུགས་ཀྱི་སྣང་བ་དེ་སེམས་སྟོང་པ་དབྱེར་མེད་གཅིག་ཏུ་འདྲེས་པར་གྱུར་པ་དེ་ལ། ལྟ་མཁན་དེའི་སེམས་ཀྱི་ངོ་བོ་ལ་བལྟས་པས། རྟོག་པས་སྒྲོ་བཏགས་མ་ཡིན་པ།
གསལ་རིག་འཛིན་པ་མེད་པར་དྭངས་སང་ངེ་སེལ་ལེ་ཧྲིག་གེ་མཐོང་བ་རྗེན་ཆེར་གྱིས་ངེས་པ་གཅིག་འབྱུང་སྟེ། དེ་ནི་སྤྱོད་པའི་ཡན་ལག་སྟེ། འདི་ལ་ཕྱག་ཆེན་པ་རྣམས་ཀྱང་སྒོམ་ངོ་མཐོང་ཟེར་ནས་སེམས་ཀྱི་ངོ་བོ་མཐོང་བར་འཆད་ཅིང་མཐོང་ལམ་དུ་ངོ་སྤྲོད་པར་འདུག་སྟེ། ངོ་སྤྲོད་ཅུང་མཐོས་ཙམ་ཡིན་གསུངས། སེམས་ཀྱི་ངོ་བོ་མཐོང་བ་ཡིན་མོད་ཀྱིས་མཐོང་ལམ་མ་ཡིན་གསུང་ངོ་། ། དེ་ལྟར་ངོ་བོའི་ཡན་ལག་དཔྱོད་པ་མཐོང་ན་འབྲས་བུའི་ཡན་ལག་དགའ་བདེ་གཉིས་ཤུགས་འབྱུང་དུ་དེའི་སྟེང་དུ་གནས་པ་ཡིན་ཏེ། དངོས་པོ་གང་གི་སྟེང་དུ་སེམས་བཞག་ཀྱང་མི་གཡོ་བར་གནས་པ། མྱ་ངན་དང་སེམས་ཀྱི་ཟུང་དུ་ཅི་བྱུང་ཡང་སེམས་བདེ་ལྷན་ལྷན་གནས་ཤིང་ཡིད་བདེ་བའི་རྒྱུར་གྱུར་པ་དེ་དགའ་བ་ཡིན་ཏེ། དེ་ཡིད་ཀྱི་ཡུལ་དུ་འབྱུང་བ་ཡིན་ནོ། ། གཡོ་མེད་བདེ་བ་ནི་ལུས་ཀྱི་ཡུལ་དུ་འབྱུང་བ་ཡིན་ཏེ།
ཕྱི་རོལ་ཏུ་གོག་ཐུག་ཟེར་བ་དང་། ཚེར་མ་ཟུག་པ་ལ་སོགས་པ་ཇི་བྱུང་ཡང་ཟུག་རྔུ་མེད་ཀྱི་སྟེང་དུ་ལུས་ལ་བདེ་བ་ཁྱད་པར་ཅན་འབྱུང་བ་ནི་ལུས་ཤིན་ཏུ་སྦྱངས་པའི་རྒྱུ་ཅན་གྱི་བདེ་བ་ཞེས་བྱ་བ་ཡིན་ཏེ། དེ་ནི་གཡོ་མེད་བདེ་བའོ། ། དེ་ལྟར་བསམ་གཏན་གྱི་ཡན་ལག་ལྔ། ཡུལ་ཡུལ་ཅན་གྱི་དབྱེ་བས་བཅུ་སྟེ། བསམ་གཏན་གྱི་ཡན་ལག་གིས་སྦྱངས་པས་གཟུང་འཛིན་དབྱེར་མེད་སྟོང་པ་ཉིད་གཅིག་པུའི་མཐར་ཐུག་པ་འདི་བྱུང་ཙ་ན་ལམ་ཐམས་ཅད་ཚེགས་མེད་པར་བགྲོད་པ་ཡིན་གསུངས་སོ། ། དེ་ལྟར་གོང་དུ་བསྟན་པའི་བསམ་གཏན་གྱི་ཡན་ལག་དེ་རྣམས་ལེགས་པོ་བྱུང་ན། སྤོགས་ཆོག་དགོས་པའི་ལུགས་མིན། གོང་མ་རྣམས་མ་བྱུང་ན་སྤོགས་ཆོག་འདི་རྣམས་བྱེད་པ་ཡིན་པས་དེ་ལ་སྤྲིན་མེད་པའི་ནམ་མཁའ་དྭངས་པའི་ཉི་མ་དེ་ལ་རྒྱབ་བསྟན་ཏེ། ལུས་གནས་བྱས་ལ།
ལུས་ཀྱི་གྲིབ་མ་དེའི་སྙིང་གར། སེམས་གཏད་པས་གྲིབ་གཟུགས་ཞིག་པའམ། སྐྱ་འོ་ལ་སོགས་པ་མ་གྱུར་གྱི་བར་དུ་བལྟས་ལ། དེ་མ་ཐག་སྟེ་མདུན་གྱི་ཐད་ཀའི་ནམ་མཁའ་ལ་བསམ་གཏན་གྱི་ཡན་ལག་གིས་བལྟས་པས་སྐྱ་བོའི་གཟུགས་འབྱུང་། དེ་སངས་པའི་རྗེས་སུ་འཇིག་རྟེན་ལས་འདས་པའི་ཉམས་སྣ་ཚོགས་འབྱུང་བར་འགྱུར། དེ་ལྟར་མཚན་མོའི་རྣལ་འབྱོར་དང་གཉིས་རེས་མོས་སུ་བྱས་ཏེ་ཡང་ཡང་བསྒོམས་ན་བསམ་གཏན་དག་ནས་ཟླ་བ་དྲུག་གིས་ས་འོག་གི་གཏེར་མཐོང་ངོ་གསུང་། དེ་བཞིན་དུ་ལྗོན་ཤིང་དང་ཉི་མ་ལ་རྒྱབ་བསྟན་ཏེ། ཤིང་དེའི་གྲིབ་མ་དང་གཡས་གཡོན་གྱི་ཤིང་གི་གྲིབ་མ་འདུས་པའི་འདོམས་ས་དེ་རུ་བསམ་གཏན་གྱི་ཡན་ལག་གི་ལྟ་སྟངས་སོགས་གོང་དང་འདྲའོ། ། དོན་གཉིས་པ་སྣང་བའི་སྟེང་དུ་འོད་གསལ་བཟུང་བ་ལ་གཉིས་ཀྱིས། དང་པོ་ནི་སྣང་བ་དེ་དཀར་པོའི་སྟེང་དུ་སེམས་བཟུང་ན་མིག་ལ་གཟན་པས་མི་བྱ།
སྤང་དུམ་སམ་ལྕི་བ་ལྟ་བུ་ལ་སོགས་མིག་ལ་མི་གཟན་པའི་སྟེང་དུ་འཛིན་ཏེ། དེ་དང་སྟོང་གཟུགས་དང་སེམས་གསུམ་བསྲེས་ནས་བསྒོམས་པས། ཅི་ཞིག་ནས་དེ་གཉིས་འདྲེས་འགྲོ། དེ་ཀའི་ངང་ལ་བསྒོམས་པས། སྣང་བ་ནག་ཕྱང་པའམ་སྐྱ་ཕྱམ་གྱིས་འགྲོ། དེའི་རྗེས་སུ་སྣང་བ་ཐམས་ཅད་གནག་སིང་བ་ལ་སེམས་དྭངས་ལ་གསལ་བ་འབྱུང་། དེའི་རྗེས་སུ་སྲིད་འདས་ཀྱི་ཉམས་སྣ་ཚོགས་འཆར། དེའི་འཕྲོ་ལ་གོག་ཐུག་ལ་སོགས་བྱུང་ནས་སད་ན་སྔར་གྱི་སྤང་ངམ། གཅི་བ་ལ་སོགས་དེ་ནག་རིལ་ལེ་སྔར་བཞིན་འབྱུང་། སྤང་ངམ་གཅི་བ་ལ་སོགས་དེ་དམའ་ས་ན་ཡོད་ན་སྟོང་གཟུགས་ཀྱང་གཅི་སོགས་གང་སྣང་དེའི་ཐོག་ཏུ་ག་ལེ་ཕབ་ལ་བྱ་གསུང་ངོ་། །
གཉིས་པ་ལྷའི་མིག་གི་མངོན་ཤེས་ལ་རང་སྡོད་པའི་ཐད་ཀ་ནས། ཕྱིའི་ཁང་པའི་སྤེན་བད་དམ། སྤང་བད་ནག་ཁྱི་རེ་བའམ། གཞན་གྱི་རྒྱ་དཀར་ནག་དང་ངེ་བ་ལ་སེམས་གཏད་དེ་བསམ་གཏན་གྱི་ཡན་ལག་གིས་བསྒོམས་པས། དང་པོ་དངོས་པོ་ཐམས་ཅད་ཇི་བཞིན་མི་མཐོང་ཡང་ཐན་ཐུན་ར་རི་མཐོང་། ཕྱིས་ཇི་ཞིག་ནས་བསྒོམས་པ་དང་། གཞན་གྱི་ཁང་པའི་ནང་གི་གང་དང་གང་གི་དངོས་པོ་ཐམས་ཅད་མཐོང་བ་ལྟ་བུའི་གསལ་སྣང་འཆར། མཐར་དེ་དག་ནས། ལྷའི་མིག་གི་མངོན་ཤེས་སུ་འགྱུར་བ་ཡིན་གསུང་། དེ་ཡང་མངོན་ཤེས་མ་ཐོབ་བར་དུ་མཐོང་སྣང་ཙམ་གྱིས་དངོས་པོར་གྲུབ་པའི་ངེས་པ་མེད་གསུང་ངོ་། །
དེ་ལ་སྣང་བའི་སྟེང་དུ་འོད་གསལ་གཟུང་བྱ་བ་རང་གི་ཤེས་པ་ཐ་མལ་པའི་མིག་སྔར་དུ་གཟུགས་ཀྱི་སྣང་བ་ནག་པོ་དེ་གཉིས་གང་རུང་གི་སྟེང་དུ་བསམ་གཏན་གྱི་ཡན་ལག་གིས་འོད་གསལ་བཟུང་བས། ཕྲ་བའི་འོད་ལ་བརྟེན་ནས་ནི་ཞེས་པ། ཉམས་སྣང་ཕྲ་བ་དུ་བ་སྨིག་སྒྱུའམ། སྲིན་བུ་མེ་ཁྱེར་སོགས་འབྱུང་ངོ་། ། དེ་ལ་བརྟེན་ནས་རགས་པའི་འོད་ཆེན་ངོ་སྤྲད་པས་ཉམས་རགས་པ་དེ་ཆེར་འཕེལ་བ་དེ་ལ་བསམ་གཏན་གྱིས་ཡན་ལག་གི་ངོ་བོ་དང་ངོ་སྤྲད་ནས་བསྒོམས་པས། རྟོག་མེད་འོད་ལས་སྲིད་འདས་སྣང་ཞེས་པ་བསམ་གཏན་གྱི་ཡན་ལག་གིས་གཟུང་འཛིན་གཉིས་དབྱེར་མེད་ཅིང་རྟོག་པ་མེད་པ་ལ་མཉམ་པར་བཞག་པས་སྲིད་པ་ལས་འདས་པའི་ཉམས་སྣང་ཁྱད་པར་ཅན་འཆར་ཏེ། འདི་གོམས་པས་ལྷའི་མིག་གི་མངོན་ཤེས་སུ་འགྱུར་རོ་གསུངས། ལྷའི་རྣ་བའི་མངོན་ཤེས་སྒྲུབ་པའི་སྐབས་སུ། ཆུ་སྒྲ་རྒྱུན་མི་འཆད་པའམ། རང་འཐག་གི་སྒྲའམ།
ཚོང་འདུས་ལྟ་བུའི་མི་དང་དུད་འགྲོ་སྣ་ཚོགས་པའི་སྐད་ཁུ་དིར་དིར་བ་ཚིག་འབྲུ་མི་གོ་བ་དེ་འདྲ་ལ་བསམ་གཏན་གྱི་ཡན་ལག་གིས་སྒྲ་དེ་དང་བསྲེས་ནས་བསྒོམས། འདི་བསྒྲུབ་སླ་བར་འདུག་སྟེ། འདི་བྱས་པ་དང་ཇི་ཞིག་ནས་རྣ་བ་ན་ཚུར་ལ། ཆེ་གེ་མོ་འདི་སྐད་ཟེར་ཞེས་པའི་སྒྲ་གློག་ཅོར་མང་པོ་འབྱུང་། དེ་ལྟ་བུའི་སྒྲ་དེ་ལ་སེམས་མི་གཏད། གཏད་ན་སྒོམ་འཆོར་དུ་འོང་། ལ་ལ་དེའི་སྒྲ་ལ་སེམས་མ་གཏད་བྱས་ཀྱང་མི་ལོ་བ་ཡོང་གི་འདུག འདི་ལས་དང་པོ་པ་ལ་གེགས་ཆེ་བ་གཅིག་འདུག བསམ་གཏན་ལ་བརྟན་པ་ཐོབ་ནས་འདི་གྲོགས་སུ་འགྲོ་བ་ཡིན་གསུང་ངོ་། ། སྲོག་རྩོལ་སྒོ་རུ་འདོམ་གསལ་གཟུང་། །
ཞེས་པ་འདི་སེམས་འཛིན་ཀྱང་ཟབ་པོ་གཅིག་ཡིན་གསུང་། འདི་ལ་ཉམས་བཟང་པོ་ཡོད་པ་ཡིན་ན་རང་གི་སྣ་བུག་གི་འདོམ་སོའི་སྒོ་ཀ་བ་དེ་མི་མཐོང་ཡང་དེར་ཉམས་ལྟ་སྟངས་དང་བཅས་པ་དེ་སྣ་བུག་གི་སྒོར་ག་ལེ་ཕབ་སྟེ་བསམ་གཏན་གྱི་ཡན་ལག་གིས་བསྒོམས་པས་དེ་ལ་སེམས་གཏད་པ་མིན་ཡང་ཇི་ཞིག་ནས་རླུང་ཕྱིར་འགྲོ་ཙ་ན་སྟོང་གཟུགས་རྣམས་ཀྱང་རླུང་གིས་ཁྱེར་བ་བཞིན་ཕར་འགྲོ། རླུང་ནང་དུ་འོང་ཙ་ན་སྟོང་གཟུགས་ཀྱང་བུན་ཏེ་ཚུར་ལ་འདུས་འོང་། དེ་ལྟར་འོང་ཡང་སྔར་གྱི་སྣ་བུག་གཉིས་ཀྱི་འདོམ་པ་སྣ་སྒོའི་ཀ་བ་དེ་ཉིད་དུ་དམིགས་པ་གཏད་དེ་བསྒོམས་པས་རླུང་དང་སྟོང་གཟུགས་གཉིས་ཕར་འགྲོ་ཚུར་འགྲོ་ལ་སེམས་མི་གཏོད་པར་ཤེས་རབ་ཀྱིས་ཆེར་རེ་བལྟས་ཏེ་བསྒོམས་པས་ཇི་ཞིག་ནས་རླུང་གང་རྒྱུའི་ཁ་དོག་རྣམས་མཐོང་སྟེ། སའི་རླུང་སེར་པོ་ལྟེ་བ་ནས་ལངས་ཏེ་རྒྱུ་བ་དེའི་ཚེ་སྣ་བུག་གཡས་པའི་མཆུ་ལ་བདར་ཏེ་དེ་ནས་ཕྱིར་ལ་སོར་བཅུ་གཉིས་ཀྱི་ཚད་དུ་དར་སྐུད་སེར་པོ་ཕྲ་མོ་འཐེན་པ་ལྟར་སེར་ནར་བ་འབྱུང་། དེ་ནས་ཚུར་ལ་ལྡོག་སྟེ་སོར་རེ་རེ་ཕྱིར་འཕེལ་ལོ། ། དེ་བཞིན་དུ་སྣའི་རྒྱུད་ཀྱི་ཕྱོགས་སུ་ཆུ་རླུང་དཀར་པོ་ཕྱིར་ལ་སོར་བཅུ་གསུམ་དུ་རྒྱུ། མཁུར་གདོང་ནས་མེ་རླུང་དམར་པོ་ཕྱི་ལ་སོར་བཅུ་བཞི། སྣ་བུག་གི་སྟེང་གི་ཆ་ལ་རླུང་གི་རླུང་ནག་པོ་ཕྱི་ལ་སོར་བཅོ་ལྔ། སྣ་བུག་གི་དབུས་ནས་ནམ་མཁའི་རླུང་སྔོན་པོ་ཕྱིར་ལ་སོར་བཅུ་དྲུག་ཏུ་རྒྱུ་སྟེ།
དེ་ནས་ནང་དུ་བསྡུས་པ་ལྟར་བཟློག་སྟེ་ནང་དུ་འགྲིབ་ཅིང་ཕྱིར་སོར་རེ་རེ་འཕེལ་ལོ། ། དེ་བཞིན་དུ་སྣ་བུག་གཡོན་ནས་ཀྱང་ནམ་མཁའི་སོར་བཅུ་དྲུག རླུང་གི་རླུང་བཅོ་ལྔ། མེ་རླུང་བཅུ་བཞི། ཆུ་རླུང་བཅུ་གསུམ། ས་རླུང་བཅུ་གཉིས་རྣམས་གོ་བཟློག་ནས་ནང་དུ་སོར་རེ་རེ་འཕེལ་ཞིང་རྒྱུའོ། ། དེ་ལ་ནམ་མཁའ་སོགས་བསྒོམས་པ་ནི་རྟོག་སྒོམ་དུ་འགྲོ་བས་བཟོ་མེད་དུ་བཞག་པས་མཐོང་བ་འབྱུང་ངོ་། ། དེ་ནི་རླུང་ལྔའི་ཁ་དོག་མཐོང་བར་འགྱུར་ཞེས་པའོ། ། ཞི་རྒྱས་ལ་སོགས་དབང་དུ་འདུ་ཞེས་པ་ནི། སེར་པོས་རྨོངས་རེངས་པའི་འོ། །
ཆུ་རླུང་དཀར་པོས་ཞི་རྒྱས། དམར་པོའི་དུས་སུ་དབང་དགུག ནག་པོའི་དུས་སུ་བསད་སྐྲད། ལྗང་ཁུའི་དུས་སུ་སླར་གསོ་བ་ལ་སོགས་པའི་ལས་རབ་འབྱམས་ཚེགས་མེད་དུ་འགྲུབ་སྟེ། རླུང་དེ་རྣམས་ལ་བརྟན་པ་མ་ཐོབ་ཀྱི་བར་ལ་ལས་ལ་སྦྱར་ན་དེ་རྣམས་རྩ་བ་ནས་འཆོར་དུ་འོང་བས་བརྟན་པ་ཐོབ་པར་བྱས་ལ། ནད་པ་ལ་ཚ་ནད་ལྟ་བུ་དང་། གདོན་ཞི་བར་བྱེད་ན་རང་གི་ཆུ་རླུང་དཀར་པོ་རྒྱུ་བ་དེ་ལས་འོད་ཟེར་དཀར་པོ་འཕྲོས། ནད་པ་དེའི་ནད་གཡོག་སྡིག་སྒྲིབ་དག་པ་སོགས་རྒྱས་པར་གོང་བཞིན་དུ་འགྲུབ་བོ་གསུང་ངོ་། ། དྷཱུ་ཏིའི་སྒོ་རུ་འོད་གསལ་བཟུང་བ་ནི། ཨ་ཝ་དྷུ་ཏིའི་ཡར་སྣ་སྨིན་མཚམས་དང་།
མར་སྣ་གསང་གནས་ན་ཟུག་ཡོད་པར་བཤད་དེ། ད་ལན་ལ་འདིར་མཐོང་བ་ཡིན་ཡང་། མགོ་བོ་བཀུག་པ་མིན་པའི་ལྟ་སྟངས་སྟོང་གཟུགས་དང་བཅས་པ་གཉིས་དལ་བུས་མར་ཕབ་ལ། ལྟེ་བའི་འོག་ཏུ་སྤུ་དཀར་ནག་མཚམས་ཀྱི་ཐད་ཀར་བསམ་གཏན་གྱི་ཡན་ལག་གིས་བསྒོམས་པས། ཉམས་སྣང་བཟང་པོ་རང་མ་བྱུང་ཡང་། ལྟེ་བའི་འོག་ཏུ་འཕྲལ་ལ་དྲོད་ཚ་ལམ་པ་འབྱུང་། དེ་ཀ་ལ་རྒྱུན་བསྐྱངས་ཏེ་བསྒོམས། དེའི་ངང་ལ་རྟོག་པ་སྐྱེས་ན་ཐོལ་སྐྱེས་རྦད་ཆོད་དུ་བཏང་སྟེ། སྙུངས་བསྲིངས་ཀྱིས་བསྒོམས་པས། ཇི་ཞིག་ནས་རེ་ཁ་ནག་པོ་རྟ་རྔ་ཙམ་པ་ལས་རྟོག་བྱས་པ་ལྟ་བུ་བར་བར་ན་སྐྱ་སེང་སེང་ཡོད་པ་ལྟ་བུ།
དང་པོ་ཕྱི་རོལ་ཏུ་མཐོང་བ་འབྱུང་། དེ་ལ་ལྟ་སྟངས་མི་འགྱུར་བར་སྔར་བཞིན་དུ་བསྒོམས་པས་རང་གི་མདུན་དུ་གྱེན་ཐུར་དུ་ནག་ཕྲེང་ངེ་སྦོམ་ཕྲ་ཅི་རིགས་སུ་མཐོང་བ་འབྱུང་། དེ་ལ་ཡང་སྔར་བཞིན་ལྟ་སྟངས་ཀྱིས་གཅུན་ནས་བསྒོམས་པས། རང་གི་ལུས་ཀྱི་ནང་དུ་རེ་ཁ་ནག་པོ་སྐྲ་ཡི་ཚད་ཙམ་མཐོང་། དེ་ལ་ཡང་མཉམ་པར་བཞག་སྟེ་བསྒོམས་པས། དེའི་ནང་དུ་འགྲོ་དྲུག་གི་སྣང་བ་དང་། སྐུ་དང་ཞིང་ཁམས་ཅི་རིགས་པ་མཐོང་ཞིང་། དེ་ལའང་རྒྱུན་བསྐྱངས་པས་རྩ་དབུ་མ་གསལ་སིང་ངེ་བ་མཐོང་། དེ་ནས་རོ་རྐྱང་གཉིས་པོ་མཐོང་། དེ་ནས་ལུས་པོའི་ནང་གི་རྩ་ཐམས་ཅད་མེ་ལོང་དག་པ་ལས་མིག་དག་པས་བལྟས་པ་བཞིན་གསལ་སིང་ངེ་མཐོང་ཞིང་།
དེའི་ནང་དུ་དེ་བཞིན་གཤེགས་པའི་སྐུ་ལ་སོགས་པ་མཐོང་པ་དང་། སྲིད་པའི་ཆགས་ལུགས་ཐམས་ཅད་ཤེས་ཤིང་། རྡོ་རྗེ་ལུས་ཀྱི་གནས་ལུགས་ཤེས་པས་རྩ་འདིའི་ནང་དུ་རླུང་སེམས་འདུས་པ་ལས་སྐྱོན་འདི་འོང་། འདིའི་ནང་དུ་རླུང་སེམས་ཐིག་ལེ་འདུས་པ་ལ་ཡོན་ཏན་འདི་འབྱུང་རྣམས་ཤེས་པར་འགྱུར་ཞིང་། དེ་ཙམ་ན་གསང་སྔགས་ཀྱི་ཆོས་ཐམས་ཅད་བསླབ་མི་དགོས་པར་ཤེས་པར་འགྱུར་ཏེ། འདི་ཀ་རྐྱང་པ་ལ་འབུངས་པས་ཆོག་པ་དེ་ཡིན་པར་གདའ་གསུང་ངོ་། ། དེའང་རྒྱུད་ལས། གང་ཞིག་ཁོ་ནར་ཡིད་དག་ནི། ། བཀོད་པ་དེ་ཡི་ཕྱོགས་སུ་སྣང་། ། མཚན་མའི་མཐར་ནི་རེ་ཁ་གང་། །
དེ་ལ་སྣ་ཚོགས་རྒྱུ་མི་རྒྱུ།་་་་་ ཞེས་པ་ནི་དབུ་མའི་མར་སྣར་སེམས་འཛིན་པའོ། དུས་རྩ་ནག་པོའང་ཟེར། རེ་ཁ་ནག་པོའང་ཟེར་ཏེ་ལུས་ཀྱི་ནང་དུ་རྩ་དབུ་མ་མཐོང་བའོ། ། རྩ་དབུ་མ་དེའི་ནང་དུ་རྒྱུ་བ་སེམས་ཅན་དང་མི་རྒྱུ་བ་རེ་རེ་ཁང་ཁྱིམ་སོགས་དང་། སྲིད་རྩེ་ནས་ལྷ་གནས། ངན་སོང་གསུམ་ཏེ་སྲིད་པ་དང་མི་སྲིད་པའི་སྣང་བ་སྣ་ཚོགས་དང་། སྐུ་དང་ཞིང་ཁམས་ལ་སོགས་རྣམ་པ་སྣ་ཚོགས་ཀྱི་གཟུགས་ཅན་ཡིན་པས་སོ། ། ཡང་དྭགས་པོ་རིན་པོ་ཆེ་བས་རྗེ་བཙུན་ཆེན་པོ་ལ་སྒོམ་ཞུས་དུས། དྭགས་པོ་རིན་པོ་ཆེའི་གསལ་སྣང་ལ་རྟ་རྔ་ཙམ་གཅིག་གི་ནང་ནས་ཉི་ཟླ་གཉིས་ཡར་འགྲོ་མར་འགྲོ་བྱེད་ཀྱིན་གདའ་ལགས།
འདི་ཅི་ལགས་ཞུས་པས། དེ་འདྲ་ལ་ཨི་ཏ་མོད་དེ་སྒོམས་གསུངས་པ་ལྟ་བུའོ་གསུངས་སོ། ། མ་ལུས་སྒོམ་པར་བྱེད་པ་ལ། ། རྣལ་འབྱོར་བསམ་གཏན་སོགས་དེ་ཡང་། ། ཞེས་པའོ། ། མན་ངག་ལས། དྷུ་ཏིའི་ནང་དུ་འོད་གསལ་བཟུང་། ། རྟོག་མེད་སེམས་ཀྱི་དེ་ཉིད་ཤེས། ། ཞེས་པ་སེམས་ཀྱི་ངོ་བོ་གསལ་རིག་འཛིན་པ་མེད་པ་མཐོང་བའོ། ། རྡོ་རྗེ་ལུས་ཀྱི་དེ་ཉིད་ཤེས་ཏེ་ལུས་ཀྱི་རྩ་གནས་ཐམས་ཅད་མཐོང་བའོ། །
གསང་སྔགས་ཆོས་ལ་མཁས་པར་འགྱུར་ཞེས་ཏེ་དེའི་དུས་སུ་གསང་སྔགས་ཀྱི་ཆོས་ཐམས་ཅད་མ་བསླབ་པར་ཤེས་པ་གཅིག་འོང་བ་ཡིན་གསུང་ངོ་། ། ཉིན་པར་མཉམ་རྗེས་བསྲེ་བའི་ཐད་དུ། ཉིན་པར་འགྲོ་འདུག་ལ་སོགས་ཀྱི་བྱ་བས་ལུས་ཐང་ཆད་པའི་སྐབས་སུ། བསམ་གཏན་ལ་ཅུང་བརྟན་པ་མ་ཐོབ་པ་ཡིན་ན། བྱ་བ་གཞན་གྱི་བར་སྐབས་སུ་མི་གཡོ་གསུམ་ལྡན་དུ་དྲན་པས་ཟིན་ཙམ་དུ་མཉམ་པར་བཞག་པས་མི་རྟོག་པར་ཕྱམ་འགྲོ། དེ་ལ་སེམས་འཛིན་གྱི་མན་ངག་གཞན་མི་དགོས་ཏེ། བྱ་ལས་འགྲོ་འདུག་སོགས་དེས་ལུས་སེམས་གཉིས་ཀར་ཐང་ཆད་ནས། དེས་རྟོག་པ་གཅོད་པའི་རྒྱུད་དེ་བྱས་ཡོད་པས། དེ་དུས་དྲན་འཛིན་བཏང་བ་ཙམ་གྱིས་སྒོམ་དུ་ཕྱམ་གྱིས་འགྲོ་བ་ཡིན། ཆོས་བཤད་པ་ལྟ་བུའམ།
བལྟ་རྟོག་འཇུར་པོ་བྱས་པའི་རྗེས་དེ་ལ་ཡང་དྲན་པས་ཟིན་ཙམ་གྱིས་སྒོམ་དུ་ཕྱམ་འགྲོ་སྟེ། ད་ཅི་ནས་བལྟ་རྟོག་འཇུར་པོ་བྱས་པ་དེས་རྟོག་པ་གཅོད་བྱེད་དུ་སོང་ནས་ཀ་པ་ལིའི་ནང་ཐམས་ཅད་ཉམས་སྣང་དུ་བུན་ཤིག་པ་འབྱུང་། དེ་ཡང་བསམ་གཏན་ལ་བརྟན་པ་ཐོབ་པ་གཅིག་ཡིན་ན། ཁ་སང་ཡ་ཀར་བཤད་པའི་སྣང་བའི་སྟེང་དུ་འོད་གསལ་བཟུང་བ་དེ་བྱས་ལ། གང་སྣང་བའི་སྟེང་དུ་བསྒོམས་པས་སྣང་བ་དེ་དང་སེམས་གཉིས་རོ་གཅིག་ཏུ་གྱུར་ནས་ཉམས་སྣང་སྣ་ཚོགས་བུན་ཤིག་པ་མུན་ཁང་ལ་བལྟོས་མི་དགོས་པ་འབྱུང་། དེ་ལྟ་བུ་མེད་པ་ཡིན་ནའང་བསྒོམས་ཙམ་གྱིས་འཇོག་པ་མིན། དེ་འདྲ་བྱས་ན་བསྒོམ་པའི་སྐབས་མི་འོང་བས། སྐབས་དང་སྦྱར་ལ་མུན་ཁང་ཆེ་འབྲིང་ཆུང་གསུམ་བསྟེན། དེ་ཡང་མུན་ཁང་མེད་པར་གྲོགས་མང་པོ་དང་ལྷན་དུ་སྡོད་དགོས་པའི་རིགས་ཡིན་ན་མུན་ཁང་བར་པ་བྱ་སྟེ། ཕྱམ་ཅེའམ་བེམ་པོ་ལ་སོགས་དེས་མགོ་ཕུར་ནས་ཁ་རླུང་མི་ཐུམ་ལ་མུན་པ་འཐིབ་པར་བྱ།
དེའི་ལོང་མེད་པའམ། གོས་མེད་པའི་རིགས་བྱུང་ན། མུན་ཁང་ཆུང་བ་བསྒྲུབ་སྟེ། མིག་ལྤགས་འོག་ནས་མིག་ཧྲིག་གིས་ལྟ་སྟངས་བྱས་ཏེ་བསྒོམས་ཏེ་དེ་གཉིས་ཀ་ལ་རྒལ་ཚིགས་དྲང་པོའི་ངང་ནས་གྱང་ལ་བསྙེས་པའམ། ཀ་བའམ། གྱེང་གི་ཨུར་ཅོར་དེ་འདྲ་ལ་བསྙེས་སེ་བྱས་བསྒོམས་པས། གྲོགས་ཀྱི་ཡིད་ལ་ཁོ་གཉིད་ལོག་འདུག་སྙམ་པ་ལ། རང་སྒོམ་དུ་ཕྱམ་དུ་འགྲོ་བ་ཡིན། ན་ནིང་ཙ་ན་ཚོང་དུས་ཀྱི་བླ་བྲང་ཤར་དུ་རིན་པོ་ཆེ་བསོད་ནམས་གྲགས་པས་གཙོ་མཛད། ཇོ་གདན་་་་་་ཆོས་ལུང་པ་ཚོགས་པས་བཞུགས།
དེ་ཇོ་གདན་རྣམས་ལ། སློབ་དཔོན་ཐུབ་པ་མགོན་གྱིས། སྔ་ཐོག་སྟག་གྲུ་ཁར་སྦྱོར་དྲུག་བསྐྱངས་པའི་འཕྲོ་དང་། ལ་ལ་མགོ་ནས་བཙུགས་ཏེ། དེ་དུས་ཇོ་གདན་གཙོས་ཁྲིད་ཞུས། དེར་མུན་ཁང་མེད་པར་ཚོགས་གྲལ་དེ་ཀ་ན་ལུས་གནད་ཅེར་རེ་བཅས་ནས་མིག་མཆི་མ་ཁྲལ་ལེ་བསྒོམས། དེར་ཡོན་བདག་འདྲ་བྱུང་བ་ཀུན་འདི་འདྲ་ཅི་མཛད་པར་གདའ་ན་ཟེར། འདི་པ་སྒོམ་བྱེད་པ་ཡིན་ཟེར་པ་ལ། སྒོམ་མམ་དེ་ཨ་ཏོ་ཙམ་མེད་པར་འདུག འདི་ཀ་འདྲ་རང་ཟེར་ནས་མ་དད་ལགས་སོ། །
དེ་འདྲ་བྱས་ན་གསང་སྒྲོག་མཚན་ཉིད་པར་འགྲོ་བས། མིས་མཐོང་བ་དེ་འདྲ་བྱར་མི་བཏུབ་གསུང་ངོ་། ། མཚན་མོ་གཉིད་འོད་གསལ་དུ་ལོག་པའི་ཐད་དུ་གཉིད་ཐམས་ཅད་ཀྱང་འོད་གསལ་དུ་ལོག་དགོས། དེ་ལྟ་བུའི་གདམ་ངག་གིས་མ་ཟིན་ན། མི་ཚེའི་ཕྱེད་སུམ་གཉིས་གཉིད་དང་ཟ་མའི་གཡོ་ཏ་ལ་སོགས་ཀྱི་བྱ་བ་ལ་ཆུད་ཟོས་སུ་སོང་ནས་ཐར་པ་ཐོབ་པའི་དུས་མི་འོང་བས་གཉིད་ཐམས་ཅད་དགེ་སྦྱོར་དུ་ལོག་དགོས།

དེ་ལ་སྲོད་ཐུན་དང་པོ་དེ་འཇུར་དུ་བྱས། ཉལ་ཁ་རུ་བླ་མ་སྤྱི་བོར་བསྒོམས་ལ། གཉིད་ཐམས་ཅད་འོད་གསལ་དུ་འཆར་བར་བྱིན་གྱིས་བརླབ་ཏུ་གསོལ། གཏི་མུག་འོད་གསལ་དུ་གཞུག་ཏུ་གསོལ། གཉིད་འོད་གསལ་འདྲེ་བར་བྱིན་གྱིས་བརླབ་ཏུ་གསོལ། ཞེས་མོས་གུས་དུང་དུང་པ་བྱས་ལ། མགོ་ཤར་རམ་བྱང་དུ་བསྟན། སྔས་མཐོ་བར་བྱས་ཏེ་རྒལ་ཚིགས་དྲང་པོར་བསྲངས་ལ། སེང་གེའི་ཉལ་སྟབས་སུ་བྱས་ལ། མིག་ལྤགས་འོག་ནས་མིག་འབྲས་མི་འགྱུར་བར་མིག་བར་སྣང་ལ་ཧྲིག་གེ་བྱས་པའི་ངང་ནས་སེམས་གྲིམ་ལྷོད་རན་པར་བྱས་ལ་གཉིད་ལོག་པས་འོད་གསལ་ཟིན་མ་ཟིན་གཉིད་དུ་སོང་བ་དང་ཤེས་ཏེ། འོད་གསལ་ཟིན་པ་ཡིན་ན།
བྱད་ཀྱི་མདངས་སོལ་ལེ་བ་དང་། རྔུར་པ་མི་འབྱུང་བ་རླུང་འབྱུང་འཇུག་བདེ་ཞིང་ཁམས་བདེ་ལ་ཤེས་པ་གསལ་བ་དྭངས་སེང་ངེ་བ་ཉམས་དང་བཅས་པ་འབྱུང་ཞིང་གཉིད་འཐུག་པོའི་འོད་གསལ་ཟིན་པ་ཡིན་ནོ། ། གཉིད་སྲབ་པའི་འོད་གསལ་ནི་རྨི་ལམ་དུ་སྒོམ་བྱེད་ཀྱི་འདུག་པའི་སྣང་བ་དང་བཅས་པ་འབྱུང་ཞིང་། གཉིད་སད་པ་དང་ཤེས་པ་དྭངས་ལ་གསལ་བ་བདེ་བའི་ཉམས་དང་བཅས་པ་འབྱུང་། མ་ཟིན་ན་མགོ་བོ་ཅུང་ཟད་ལྕི་ཞིང་ཁམས་མི་བདེ་བ་འབྱུང་ངོ་། ། སྟོན་པ་གཉའ་ནམ་པ་ཟེར་བ་ཞིག་ཡོད་པ་དེ་ཁོང་། བླ་མ་ཆོས་སྐུ་ཁོང་པ་མནལ་ཀར་འགྲོ་བ་གཅིག་ཡོད་པ་དེ་ལ་ཁོང་མ་དད་ནས། བ་རི་བའི་བླ་མ་སྤྱིལ་དཀར་བ་དེ་མནལ་ཙམ་མི་ལོག་པར་དགེ་སྦྱོར་ལ་བརྩོན་པོ་ཞིག་ཡོད་པར་གདའ་ཟེར་བ་ལ། བླ་མ་ཆོས་སྐུ་བའི་ཞལ་ལས། གོ་ལགས།
དེ་རྗེས་སུ་ཡི་རང་ལགས་གསུངས་པས། ཁོང་དེ་སྐད་ཡང་ཡང་ཟེར་བ་ལན་གཅིག་ཏུ་སོང་བ་དང་། བླ་མ་ཆོས་སྐུ་བའི་ཞལ་ནས། ནན་ཏར་སོང་ན་ངོ་མཚར་ཆེ་རྒྱུ་ཡང་མེད། གཉིད་ཐམས་ཅད་དགེ་སྦྱོར་དུ་ལོག་པ་གཅིག་མ་བྱུང་ན། གཉིད་འདི་ཁམས་ཀྱི་ཟས་ཡིན་པས། གཉིད་འདི་སྤང་དུ་མི་བཏུབ། གཉིད་སྤངས་ན་ཁམས་ལྡོག་པ་མིན་པ་མི་འོང་གསུང་ལོ། ཡང་འགྲོ་མགོན་ཆོས་རྒྱལ་ཆུ་མིག་ཏུ་ཆོས་གསུང་བ་གཅིག་ཙ་ན། བླ་མ་ཆོས་སྐུ་བ་དང་།
བླ་མ་ཀུན་སྤངས་པ་དཔོན་སློབ་གཉིས་བསྒྲིགས་ནས་ཆོས་གསན་པ་གཅིག་ཡོད་པའི་དུས་ན། བླ་མ་ཆོས་སྐུ་བ་ཁོང་མནལ་ཀར་གཤེགས་པ་གཅིག་བྱུང་། ལན་གཅིག་ཏུ་སོང་བ་དང་། གྲོགས་མཆེད་གྲྭ་པ་རྣམས་ན་རེ། སློབ་དཔོན་ཁོང་ཆོས་ཉན་ལ་བྱོན་ནས་གཉིད་ཀ་ལོག་སྡོད་པར་འདུག་ཅེས་ཡང་ཡང་ཟེར་བས། དེར་ཀུན་སྤངས་པས། བླ་མ་ཆོས་སྐུ་བ་ལ། ཁོང་གྲོགས་མཆེད་རྣམས་མ་དད་པ་སྐྱེ་བར་གདའ་བས། ཕར་སེང་མཛད་ནས་མནལ་མི་ལྡོག་པར་ཞུ་ཞེས་ཡང་ཡང་ཞུས་པས། དེ་སྐད་ཞུ།
མད་ལགས་ཞེས་གསུངས་ཀྱང་། ཡང་ནངས་པར་ནས་མནལ་ཀ་མཛད་པ་གཅིག་བྱུང་། ཡང་ཆོས་ལ་བྱོན་དུས་སུ་ཆོས་ཉན་ཀུན་ན་རེ། བཙུན་རྒན་གཉིད་པོ་ཆེ་དེ་བྱུང་ངོ་ཟེར་བྱུང་། དེར་ཡང་བླ་མ་ཆོས་སྐུ་བ་མནལ་དུ་སོང་། དེར་ཆོས་གྲོལ་བ་དང་། བླ་མ་ཀུན་སྤངས་པས། བླ་མ་པ་ལའང་ཞུས་མ་ཞུས་རང་མི་གདའ་ལགས་ཞུས་པས། བླ་མ་ཆོས་སྐུ་བའི་ཞལ་ནས། འམ་བུ་གཉིད་ལོག་ཀྱང་ཆོས་ལ་མི་གནོད་པ་བདོག་གསུངས་པས།
ཀུན་སྤངས་པའི་ཐུགས་ལ། དེ་འདྲ་རང་ཅི་ཡོད་དམ་སྙམ་ནས། འོ་ན་དེ་རིང་ཆོས་ཀྱི་མཚམས་གང་ལ་བདོག ཁ་སང་དང་དེ་རིང་གཉིས་ལ་ཆོས་ཀྱི་ཁྱད་པར་ཟབ་ཆོས་ཅི་འདྲ་བྱུང་ལགས་ཟེར་བ་ལ། བླ་མ་ཆོས་སྐུ་བའི་ཞལ་ནས། དེ་རིང་ཆོས་མཚམས་འདི་ལ་བཞག ཁ་སང་དང་དེ་རིང་གཉིས་ཆོས་ཀྱི་ཟབ་ཁྱད་འདི་འདྲ་འདི་འདྲ་བྱུང་ལགས། འམ་བུ་ཆོས་ཉན་པ་ལ་གཉིད་ཀྱིས་མི་གནོད་པར་བདོག་ལགས་གསུང་། དོན་དེ་ལ་དགོངས་ནས་ཀྱང་། བརྟག་གཉིས་ལས།
གཉིད་ནི་སྤང་བར་མི་བྱ་སྟེ། ། དབང་པོ་རྣམས་ནི་མི་དགག་གོ ། ཞེས་དང་། གྲུབ་ཐོབ་ལ་བ་པས་ལེ་བཅུ་གཉིས་གཉིད་ལོག་པས་གྲུབ་པ་ཐོབ་ཡོད་པར་གདའ་གསུང་། དེ་བཞིན་དུ་རྐྱེན་གང་བྱུང་ལ་བསྲེ་དགོས་ཏེ། ཕྱག་རྒྱའི་སྒོམ་ཆེན་པ་རྣམས་ན་རེ། སྦྱོར་དྲུག་དེ་རྐྱེན་ལ་མི་ཕན་པ་གཅིག་འདུག་ཟེར་ཏེ། དེ་ཁོང་བདེན་པར་གདའ། རྐྱེན་ལ་བསྲེ་བའི་སྡུག་གོམས་བྱ་བ་མ་བྱུང་པས་ལན་པ་ཡིན། དེ་ཡང་སྙི་སར་བརྐོས་ལ་སྲ་བར་བྲོད་བྱ་བ་ཡིན་པས།
དང་པོར་ཚེར་མ་ཟུག་པ་ཙམ་ལ་བསྲེས་པས་ད་གདོད་རྐང་པ་གཏུམ་རྩེ་ཆག་པ་ཙམ་ལའང་བསྲེས་པས་ཆོག་པ་ཡིན། དེ་ལ་དང་པོ་ན་ཟུག་ལྷང་ལྷང་པ་དེའི་སྟེང་དུ་སེམས་བཟུང་སྟེ་ན་བ་དེ་དང་སེམས་བསམ་གཏན་གྱིས་བསྲེས་ལ་སེམས་གཞན་དུ་སྲིས་ཀྱང་མ་ཤོར་བ་བྱས་ལ། དེའི་སྟེང་དུ་མི་གཡོ་གསུམ་ལྡན་དུ་བཞག་པས་ཇི་ཞིག་ནས། ན་ལྷང་ལྷང་བ་དེ་རང་ལ་ཡོད་པའི་སྣང་བ་མི་འབྱུང་བར་གཞན་ཞིག་ན་ཡོད་པ་འདྲ་བ་ཞིག་འོང་། དེ་ནས་སེམས་བཟུང་བ་དེས་གནས་ཆ་དེ་བྱས། ཟུག་ལྷང་ལྷང་བ་དེས་གསལ་ཆ་དེས་བྱས་པ་གཅིག་འོང་སྟེ། དེ་ལ་ཕྱག་རྒྱ་བ་རྣམས་རོ་གཅིག་ཟེར་བ་ཡིན་གསུང་། དེ་ལྟར་སྡུག་ན་སྡུག་ཐོག་ཏུ་སེམས་དང་འདྲེས་འདྲེས་སུ་བསྲེས་ལ་བསྒོམས། དེའང་སྡུག་ཐོག་ཏུ་བསྲེ་བ་དང་དེ་ཀ་ཡིན་ཏེ། སྐྱིད་ནའང་སྐྱིད་ཐོག་ཏུ་བསྲེ་དགོས་པ་ཡིན་ཏེ།
ཆོས་རྗེ་རྒོད་ཚང་བའི་གསུང་གིས་སྡུག་ཐོག་ཏུ་ཆོས་སླེབ་པ་ལེན་རེ་འོང་གིན་འདུག་སྟེ། སྐྱིད་ཐོག་ཏུ་ཆོས་སླེབ་པ་དེ་རང་ཉུང་བ་འདུག སྡུག་ནས་ཆོས་ཤོར་བ་རང་རེ་རེ་ཙམ་ལས་མི་འོང་བར་འདུག་སྟེ། སྐྱིད་ནས་ཆོས་ཤོར་བ་དེ་ཀ་མང་བར་འདུག་གསུངས་ཏེ། དེ་ཤིན་ཏུ་མད་པར་གདའ། དེས་ན་སྐྱིད་ན་སྐྱིད་ཐོག་ཏུ་བསྲེ། སྡུག་ན་སྡུག་ཐོག་ཏུ་མ་བསྲེས་ན། དེ་རང་དགའ་མ་ལ་བཏང་ན། བསྒོམ་ཤ་བྱེ་རུས་བྱེ་ལ་སོང་ནས་གཤའ་མ་མི་འོང་བས་ལུས་ཀྱི་ན་ཚ། སེམས་ཀྱི་དུ་ཁ་ལ་སོགས་པ་ཅི་བྱུང་སྒོམ་དང་བསྲེ་དགོས་པ་ཡིན་ཏེ།
གཟུགས་རྣམས་སྣ་ཚོགས་བལྟ་བ་དང་། ། ཞེས་པ་ནས། རྣལ་འབྱོར་རྒྱུད་དུ་སྐྱེ་བར་འགྱུར། ། ཞེས་པའི་བར་རམ། རྡོ་རྗེ་ཐེག་པ་འདི་ཉིད་དུ། ། ཞེས་པ་ནས། སྒྱུ་མ་ལྟ་བུར་རབ་ཏུ་བཤད། ། ཅེས་པའི་བར་ལྟར་གང་བྱུང་སྒོམ་དང་བསྲེས་ཏེ། མདོར་ན་ཆུ་བོའི་རྒྱུན་བཞིན་དུ་བསྐྱང་བར་བྱའོ་གསུང་ངོ་། ། ཚད་མ་ནི་སེམས་ཀྱི་ངོ་བོ་སྟོང་པ་ཉིད་གསལ་རིག་འཛིན་པ་མེད་པར་མངོན་སུམ་དུ་མཐོང་བས་དབང་པོའི་མངོན་སུམ་ཚད་མའོ་གསུངས་སོ། །
མི་བསྐྱོད་རྡོ་རྗེ་་་་་་རྣམ་ཤེས་ཀྱི་ཕུང་པོ་དབང་ཕྱུག་མ།་་་་་ ནམ་མཁའི་ཁམས། ཕྱག་རྡོར་་་་་་རྣ་བའི་དབང་པོ་ཆོས་དབྱིངས་་་་་་ཆོས་ཀྱི་སྐྱེད་མཆེད་རྡོ་རྗེ་མ། ། གཙུག་ཏོར་་་་་་རྟགས་དབང་ཅན་དང་དྲག་ཅན་མ།་་་་་ ཁུ་བ་འཛག་པ། ། རྣམ་ཤེས་ལ་སོགས་གནས་འགྱུར་དྲུག ། ཅེས་སོ། ། རྒྱལ་བ་མི་བསྐྱོད་པ་ལ་སོགས་པ་དྲུག་ཚན་གཅིག་འགྲུབ་པར་བྱེད་དོ་ཞེས་པའི་ཐད་དུ་བསམ་གཏན་མི་བསྐྱོད་པ་བསྒོམས་པའི་འབྲས་བུ་ནི་རྣམ་ཤེས་ཀྱི་ཕུང་པོ་གནས་གྱུར་པ་མི་བསྐྱོད་པ། ནམ་མཁའི་ཁམས་གནས་གྱུར་པ་རྡོ་རྗེ་དབྱིངས་ཀྱི་དབང་ཕྱུག་མ། རྣ་བའི་སྐྱེ་མཆེད་གནས་གྱུར་པ་ཕྱག་ན་རྡོ་རྗེ།
ཆོས་ཀྱི་སྐྱེ་མཆེད་གནས་གྱུར་པ་ཆོས་དབྱིངས་རྡོ་རྗེ་མ། རྟགས་ཀྱི་དབང་པོ་གནས་གྱུར་པ་ཁྲོ་བོ་གཙུག་ཏོར་ཅན། ཁུ་བ་འཛག་པ་གནས་གྱུར་པ་དྲག་ཅན་མ་སྟེ་དྲུག་ཚན་གཅིག་འགྲུབ་པར་བྱེད་དོ་གསུངས། དེ་ཡན་ཆད་སོར་སྡུད་བསམ་གཏན་གྱི་གསུང་བགྲོས་སོ། ། འདིར་སོར་སྡུད་བསམ་གཏན་སྐུ་རྡོ་རྗེ་བསྙེན་པའི་ཡན་ལག སྲོག་རྩོལ་འཛིན་པ་གསུང་རྡོ་རྗེ་བསྒྲུབ་པའི་ཡན་ལག རྗེས་དྲན་ཐུགས་རྡོ་རྗེ་ཉེ་བར་བསྒྲུབ་པའི་ཡན་ལག ཏིང་ངེ་འཛིན་ཡེ་ཤེས་རྡོ་རྗེ་བསྒྲུབ་ཆེན་གྱི་ཡན་ལག་དང་བཞི་ཡོད་པའི་གསུང་རྡོ་རྗེའི་སྐབས་སུ་བབས་ལ་སོགས་པའི་ས་གཅོད་འདེབས། སྲོག་རྩོལ་གྱི་མཚན་དོན་གྱི་སྐབས་སུ། ཕ་རྒྱུད་གསང་བ་འདུས་པར།
རླུང་ནང་དུ་འཇུག་པ་སྲོག ཕྱིར་འགྲོ་བ་རྩོལ་ཞེས་ཟེར། མ་རྒྱུད་ཀྱཻ་རྡོར་བ་དང་། ལམ་འབྲས་པ་འགའ་ཞིག་སྣ་བུག་གཡོན་ནས་རྒྱུ་བ་སྲོག གཡས་ནས་རྒྱུ་བ་རྩོལ་བ་ཞེས་ཟེར་བ་འདོད་དེ། དེ་ཡང་རྒྱུད་ཀྱི་དགོངས་པ་མིན་གསུང་སྟེ། འདི་བོད་ཀྱི་བླ་མ་དག་གི་དགོངས་པ་ཡིན་པ་འདྲ། རྒྱུད་གཞན་གཉིས་པོའི་ཡང་རྒྱ་གར་བའི་འགྲེལ་པ་ནས་དུས་འཁོར་དང་མཐུན་པར་བཤད་གསུང་། ཕ་རྒྱུད་མ་རྒྱུད་གཉིས་མེད་གསུམ་དགོངས་པ་གཅིག སྲོག་རྩོལ་གྱི་སྐད་དོད་ལ་སཾ་སྐྲི་ཏའི་སྐད་དུ་ཨ་ཡ་མ་བྱ་བ་ཡོད།
སྒྲའི་དབྱིངས་ལས་ཡ་མུ་ཉེ་བར་འགོག་པའི་ཞེས་བཤད། ཨ་ནི་ཉེར་བསྒྱུར་ཡིན་ཏེ། ཀུན་ནས་ཞེས་པར་འགྱུར་བས། ཀུན་ནས་ཉེ་བར་འགོག་པ་སྟེ། སྟེང་གི་རྩ་གསུམ་དང་འོག་གི་རྩ་བཤང་གཅི་ཁུ་བ་འབབ་པའི་རྩ་གསུམ་སྟེ། དུས་ཀྱི་འཁོར་ལོར་སྟེང་འོག་གི་རྩ་ཆེན་དྲུག་ལ་གནས་པའི་དབུགས་འབྱུང་འཇུག་གཉིས་པོ་འདི་ལ་ཕྱིར་འཇིག་རྟེན་པའི་གྲགས་ཚོད་ལའང་། དབུགས་འབྱུང་འཇུག་ཆད་པ་ལ་ཁོའི་སྲོག་ཆད་ཤིའོ་ཟེར་བས། དེས་ན་རང་གི་དབུགས་འབྱུང་འཇུག་འདི་ལ་སྲོག་ཅེས་ཟེར། དེ་རྩོལ་བས་གཡས་གཡོན་དུ་མི་རྒྱུ་བར་དབུ་མར་འགོག་པར་བྱེད་པ་དེ་ལ་རྩོལ་བ་ཞེས་ཟེར་བས། སྲོག་དེ་རྩོལ་བས་ཀུན་ནས་ཉེ་བར་འགོག་པ་ནི་སྲོག་རྩོལ་གྱི་མཚན་དོན་ཡིན་གསུང་ངོ་། །
དུས་མཚམས་ནི་འབྲོ་བའི་བླ་མ་གོང་མ་རྣམས་ཀྱི་རྗེས་སུ་འབྲངས་ནས་ཆོས་རྗེ་ཀུན་སྤངས་པ་ན་རེ། སྲོག་རྩོལ་ཞུ་ན་སྲོག་ཡིན་དགོས་ཏེ། ལོངས་སྐུ་ངེས་པ་ལྔ་ལྡན་དགོས་གསུང་། གནས་ངེས་པ་ཐིག་ལེའི་དབུས། ངོ་བོ་ངེས་པ་ལོངས་སྐུ། མཚན་ཉིད་ངེས་པ་སྨིན་མ་སོགས་མཚན་དཔེ་ཆ་ཕྲ་མོ་རྣམས་ཀྱང་ཚང་བ། གྲོགས་ངེས་པ་ཡུམ་དང་བཅས་པ། དུས་ངེས་པ་མཉམ་གཞག་རྗེས་ཐོབ་མེད་པ་ཐམས་ཅད་དུ་མཐོང་དགོས་གསུངས་ཏེ། དེ་འདྲ་ཉམས་བཟང་པོ་ཁྱད་པར་ཅན་འགའ་རེ་ལ་སྲིད་མོད་ཀྱིས། འདི་འབྲོ་པའི་བླ་མ་གོང་མ་རྣམས་ཀྱི་ཕྱག་ལེན་ལ་མཛད་དེ།
རྒྱུད་འགྲེལ་ནས་ངེས་པ་ལྔ་ལྡན་གྱི་གསལ་ཆ་མ་བཤད་པས། འོ་སྐོལ་རྒྱུད་འགྲེལ་བཞིན་ངེས་པ་གསུམ་ལྡན་ཞིག་དགོས་ཏེ། དུ་བ་ལ་སོགས་མཚན་མ་མཐོང་བ་དང་བསྒོམ་ཡང་མི་ཟེར། གནས་ངེས་པ་ཐིག་ལེའི་དབུས། ངོ་བོ་ངེས་པ་ལོངས་སྐུ། དུས་ངེས་པ་དེ་མཐོང་བའི་སྐད་གཅིག་དེ་ཉིད་ལ་བུམ་པ་དང་སྣམ་བུ་དང་རས་ཡུག་ལ་སོགས་པ་རྣམ་པ་ཐམས་ཅད་པའི་གཟུགས་མཐོང་བའོ་གསུངས། གཞན་རྩ་མི་ལུགས་པ་དང་། རྩ་མི་ནས་བརྒྱུད་པ་ལན་ནམ། པཎ་ཆེན་་་་་་ཤཱཀྱ་ཤྲཱི་གྱི་སློབ་མ་་་་་་སྦྱོར་དྲུག་འཕྲུལ་གྱི་ལྡེ་མིག་དཔྱལ་ལུགས་པ་དག སོར་སྡུད་ཀྱི་སྔོན་དུ་སྲོག་རྩོལ་བསྒོམ་པར་བཞེད་དེ།
དེ་ནི་ཁ་ནིང་། སོར་སྡུད་བསམ་གཏན་གྱི་གཞུང་ན། བདུད་རྩི་ལྔ་དང་ཆུ་གཏེར་རྡོ་རྗེ་རྣམས་དང་སྔགས་ཀྱི་བཟླས་པ་ཡིས་ནི་དང་པོར་བསྙེན་པ་སྟེ། ཞེས་འབྱུང་བས། དེའི་སྔགས་བཟླས་པས་སྲོག་རྩོལ་དུ་བཤད་པ་ལ་འཁྲུལ་པ་འདྲ། དེ་ནི་རྩ་དང་རླུང་ལས་སུ་རུང་བར་བྱས་པ་ཙམ་ལ་དགོངས་པ་ཡིན་གྱིས། སྲོག་རྩོལ་སྔོན་ལ་བསྒོམ་པའི་གཞུང་མིན། སོར་སྡུད་བསམ་གཏན་གྱི་རྩ་ལམ་སྦྱངས། རླུང་ལས་སུ་རུང་བར་མ་བྱས་པར་སྲོག་རྩོལ་བསྒོམས་ན་གེགས་ཆེན་པོ་འབྱུང་སྟེ། དཔེར་ན་ཡུར་བ་ལེགས་པོ་མ་བཅོས་པར་ཆུ་དྲངས་ན་ཡུར་བ་འཇིག་ཅིང་ཆུ་གནས་སུ་མི་འདྲོངས་པ་དང་འདྲ་སྟེ།
ཆུ་འདྲེན་པའི་སྔོན་ལ་ཡུར་བ་ལེགས་པོ་བཅོ་དགོས་པ་བཞིན་དུ། སོར་སྡུད་བསམ་གཏན་གྱི་རླུང་ཅུང་ཟད་བརྟན་པར་བྱས་པས་རྩ་ཆད་པ་དང་ཞལ་བ་རྣམས་གསོས། འཁུམས་པ་རྣམས་བསྲོངས། གཅིག་ལ་གཅིག་འབྱར་བ་རྣམས་ཕྲེལ་ནས་དེ་རྣམས་ཀྱི་ནང་དུ་རླུང་ལས་སུ་རུང་བར་སོང་བས་རྩ་ལམ་སྦྱངས་པ་གཅིག་ངེས་པར་དགོས་པར་རྒྱུད་འགྲེལ་ལས་གསུངས་སོ། ། ཞེས་གསུངས། སྲོག་རྩོལ་གྱི་མཚན་ཉིད་ནི། སྟེང་འོག་གི་རླུང་ཕྱིར་རྒྱུ་བ་འཆི་རིམ། ནང་དུ་རྒྱུ་བ་སྐྱེ་རིམ་ཡིན་པས་འཆི་རིམ་དེ་འགོག་པས་ལུས་འགྲུབ་པར་བྱེད་པས་དེ་སྒྲུབ་པ་སྟེ། ཕྱིར་རྒྱུ་བ་འཆི་རིམ་ཡིན་པའི་རྒྱུ་མཚན་ཕྱིར་རྒྱུ་རྩ་ན་ས་ནས་མགོ་འཛིན་ཏེ། ལྟེ་བ་ས།
སྙིང་ཁ་ཆུ། མགྲིན་པ་མེ། དཔྲལ་བ་རླུང་། སྤྱི་བོ་ནམ་མཁའི་བར་རིམ་པས་ཐིམ་ནས། དེ་ནས་ནམ་མཁའ་སྣ་བུག་གི་སྒོར་འོད་གསལ་ལ་ཐིམ་ནས་རླུང་རྒྱུ་བས་ན་འཆི་རིམ། ནང་དུ་འཇུག་ཙ་ན་དེ་ལས་ཟློག་སྟེ། རིམ་པས་ལྟེ་བའི་བར་དུ་ཐིམ་ནས་འཇུག་པས་སྐྱེ་རིམ། དེ་བཞིན་དུ་འོག་ལའང་ཤེས་པར་བྱ་སྟེ། དེ་ལྟར་ན་སྟེང་འོག་གི་འཆི་རིམ་འགོག་པས་ལུས་འགྲུབ། དེ་གྲུབ་པས་འཇིག་རྟེན་ལས་འདས་མ་འདས་ཀྱི་དངོས་གྲུབ་ཐམས་ཅད་འགྲུབ་པར་བཤད་པ་ཡིན་གསུང་ངོ་། །
འདིར་རླུང་སྦྱོར་སྒོམ་པའི་ཁྲིག་ཆགས་འཚལ་ཏེ། སྔ་མ་གང་བསྒོམ་དེའི་ཕྱེད་ཕྱི་མས་ཐུབ་པ་གཅིག་བསྒོམ་མོ། ། ཐར་ལོའི་རྡོར་བཟླས་ཀྱི་ཐད་དུ། མཁན་ཆེན་ཐར་ལོའི་རླུང་སྦྱོར་རྣམས་ལ། རྩ་བའི་རླུང་སྦྱོར་དྲུག་ཏུ་བཞེད་དེ། རྡོ་རྗེ་བཟླས་པ་དང་། བརྔུབ་པ་དང་། དགང་བ་དང་། གཞིལ་བ་དང་། བུམ་པ་ཅན།
རྡུལ་མཐའ་ཅན་དྲུག དང་པོ་རྡོ་རྗེ་བཟླས་པ་ལ། རྒལ་ཚིགས་དྲངས་པོར་བསྲངས། རྐང་པ་གཡས་གཡོན་གང་རུང་གི་རྟིང་པས་བཤང་སྒོའམ་རྡོ་རྗེའི་རྩ་བ་དྲག་ཏུ་མནན་ལ། མགྲིན་པ་སྒུར་བྱས་ལ་ལྐོག་མ་སྐེ་ལ་སྦྱར། དེས་རོ་རྐྱང་གི་རླུང་རྒྱུ་བ་ཞར་འགྲོ་བ་ཡིན། དཔུང་པ་ཕྱིར་དེང་བྱས་ལ་སྣའི་རྩེ་མོ་དང་ལྟེ་བ་གཉིས་ཐད་སོར་འོང་བ་བྱས་པས་ལུས་དྲང་པོར་བསྲངས་སོ། ། ཁ་དང་མིག་དལ་གྱིས་བཙུམ་པའི་ངང་ནས། སྣ་གཉིས་ཀྱི་རླུང་འཇུག་པ་ཨོཾ། གནས་པ་ཧཱུྃ།
ཕྱིར་འབྱུང་བ་ཨཱཿའི་རང་བཞིན་དུ་བསྒོམས་ལ་རླུང་འབྱུང་འཇུག་ལ་སེམས་གཏད་གསུངས་ཏེ། དེ་འདྲ་བྱས་ན་གེགས་ཤར་འོང་གི་ཡོད། དང་པོ་ཁོང་པ་རང་ལ་མ་བྱུང་བར་གདའ་སྟེ། འདི་རླུང་གི་འཆུན་ཆེ་བར་འདུག་སྟེ། གེགས་ཆེ་བར་འདུག་པས། ལུས་གནད་རྡོ་རྗེ་གྲགས་པའི་ལུགས་དེ་རླུང་བསྒོམ་པའི་ལུས་གནད་ཡིན་ནོ། ། སྔར་གྱི་སོར་སྡུད་ཀྱི་དེ་ལ་གནས་པའི་ངང་ནས་འོག་རླུང་ཅུང་ཟད་དྲང་གསུངས་སོ། ། སྲོག་རྩོལ་གྱིས་མིག་གི་ལྟ་སྟངས་ཐད་དུ། བདུད་རྩི་འཁྱིལ་པའི་ལྟ་སྟངས་ལ། དྲང་དོན་ངེས་དོན་གཉིས་ལས།
དྲང་དོན་དུ་བདུད་རྩིའི་གནས་སྨིན་མཚམས་སུ་ལྟ་བ་ཡིན། ངེས་དོན་དུ་འབྱུང་འཇུག་གནས་གསུམ་ལ་ལྟ་བར་བྱེད་པ་ཡིན་ཏེ། དེའི་རྒྱུ་མཚན་རླུང་འཁྱིལ་ན་འཆི་བ་མེད་པའི་བདུད་རྩི་སྟེར་བར་བྱེད་པས་ན་བདུད་རྩི་འཁྱིལ་པའི་ལྟ་སྟངས་ཞེས་གསུངས་སོ། ། བཟླས་པ་ལ་ལུགས་མང་པོ་གསུངས་ཀྱང་། དུས་འཁོར་བའི་དགོངས་པ་རླུང་འབྱུང་འཇུག་གནས་གསུམ་ཡི་གེ་གསུམ་གྱི་རང་བཞིན་དུ་ཤེས་པར་བྱེད། བསྒོམ་བྱ་རྡོར་བཟླས་ནི་ཁྲིད་ཡིག་བཞིན་སྒོམ་དུ་འཇུག་ལ། གསང་འདུས་རིམ་ལྔ་བཞིན། ཨོཾ་དཀར་པོ། ཨཱཿདམར་པོ་སོགས་ཁ་དོག་མི་བསྒོམ་པར། དེའང་གཡོན་པ་སྐུ།
གཡས་པ་གསུང་། དབུས་མ་ཡེ་ཤེས་རྡོ་རྗེའི་བཟླས་པ་བྱེད་གསུང་། གསང་འདུས་དང་མ་ཧཱ་མ་ཡའི་བཞེད་པ་ལ། བླ་མ་སྔར་གྱི་ལ་ལས་དགག་པ་མཛད་དེ་རྒྱུད་སོ་སོའི་དགོངས་པ་ཡིན་པས་དགག་ཏུ་མི་བཏུབ། འདིར་རང་ལུགས་སུ་བསྒོམ་པ་ཡིན་མོད་གསུང་། རླུང་འབྱུང་འཇུག་གནས་གསུམ་ལ་སེམས་ལ་སེམས་རྩེ་གཅིག་ཏུ་གཏད་ལ་བསྒོམས་ཏེ། དེའང་འཇུག་པ་ཨོཾ་མ་རྫོགས་ཙམ་ལ་གནས་པ་ཧཱུྃ་དེ་བྱས་ན་བདེ་བ་གཅིག་འོང་གསུངས། བཞི་པ་བྱེད་བཅིངས་ངེས་པ་ནི་ཞེས་པའི་ཐད་དུ། བྱེད་པ་མིག་སོགས་དབང་པོ་ལྔ་ཡིན་ལ། བཅིངས་པ་ནི་སྟེང་འོག་གཉིས་ཀྱི་རླུང་གཉིས་འཆིང་བ་ཡིན་ཏེ།
སོར་སྡུད་བསམ་གཏན་གྱི་དུས་སུ་ཐུར་སེལ་བ་བཅིང་བ་གཙོ་བོར་འདོན་ཅིང་སྲོག་རྩོལ་གྱི་དུས་སུ་སྲོག་དང་ཐུར་སེལ་གཉིས་ཀ་བཅིང་དགོས་གསུང་ངོ་། ། ཅི་ཞིག་ནས་རླུང་རྒྱུ་བ་མི་གསལ་བར་གྱུར་པ་དང་ཞེས་པའི་ཐད་དུ། རླུང་རྒྱུ་བ་མི་གསལ་བྱུང་ན་དེ་འདོད་པ་ཡིན། མཁན་ཆེན་ཐར་ལོའི་ཞལ་ནས། རླུང་གི་རྒྱུ་བ་མི་གསལ་ན་སྣ་སྒོར་ལག་པའམ་གོས་བཞག་གསུངས་ཏེ། ལག་པ་ལ་རྔུལ་འོང་གི་འདུག དེ་བས་གོས་བཞག་ན་རྣམ་པ་གསལ་བ་འདུག་གསུང་། རིམ་ལྔ་པའི་བླ་མ་གོང་མ་རྣམས་བལ་ལ་བྱེད། དེའང་བལ་ཚི་ཅན་ལ་བྱས་ན་ཁམ་ལ་གཟན་པས་བལ་གྱི་ཚི་ལེགས་པར་བཀྲུས་ལ་བསལ་ཏེ་སྣར་བཅུག་ན་དམིགས་པ་གསལ་གསུང་། དེ་ནས་ཡར་རླུང་འབྱུང་འཇུག་མི་གསལ་བར་སོང་བ་དང་།
སྙིང་ཁར་ཧཱུྃ་ལ་སེམས་གཏད་ལ་བཞག་གསུང་ངོ་། ། སྙན་རྒྱུད་རྡོ་རྗེའི་ཚིག་དྲུག་ཅེས་པའི་སྐབས་སུ། ཆོས་རྗེ་བུ་སྟོན་གྱི་ཞལ་ནས། པཎ་ཆེན་་་་་་ཤཱཀྱ་ཤྲཱི་གྱིས་རྡོ་རྗེའི་ཚིག་ལྔ་ལས་མེད་པ་ལ། ཆོས་རྗེ་ཀུན་སྤངས་པས་འཛིན་པའི་ཐད་དུ། རྡོ་རྗེའི་ཚིག་གཉིས་བསྣན་ནས་ཚིག་དྲུག་ཏུ་མཛད་པ་ཡིན་གསུངས། འདི་པཎ་ཆེན་གྱི་སྙན་རྒྱུད་དུ་མཛད་ནས། ཚིག་ཤེས་པ་ཚིག་ཁྲིད། དོན་ཤེས་པ་དོན་ཁྲིད། ཉམས་མྱོང་སྐྱེས་པ་ཉམས་ཁྲིད།
ཡོན་ཏན་སྐྱེས་པ་འབྲས་བུའི་ཁྲིད་བཞི་བཞིས་སྐྱོང་། དེ་ལ་ཚིག་ཤེས་པ་ཚིག་ཁྲིད་དང་པོ་ནི། སྔོན་འགྲོ་དང་གེགས་སེལ་གྱིས་རླུང་སྦྱོར། རྡོ་རྗེ་བཟླས་པ་རྩ་ལམ་སྦྱངས་ཞེས་པ་དེ་བློ་ལ་ཟིན་པ་ཚིག་ཁྲིད་དོན་ཁྲིད་ནི་དེ་ལ་འབྲུ་གནོན་བྱེད་པ་ཡིན་ཏེ། སྔོན་འགྲོ་དང་ཞེས་པ་ནི། རླུང་སྦྱོར་འདི་ཡན་ཆད་ཀྱི་སྔོན་འགྲོ་ཡིན་པས་ན་སྔོན་འགྲོ་དང་། གེགས་སེལ་གྱིས་ཞེས་པ་ནི། འདིས་གེགས་ཐམས་ཅད་སེལ་ལ། ཡོན་ཏན་ཐམས་ཅད་བསྐྱེད་པས་ན་གེགས་སེལ་ལོ། ། རླུང་སྦྱོར་ཞེས་པ་ནི།
སྔོན་འགྲོའི་རླུང་སྦྱོར་ཡང་འདི་ཡིན། གེགས་སེལ་གྱིས་རླུང་སྦྱོར་ཡང་འདི་ཡིན་པས་རླུང་སྦྱོར་ཞེས་སོ། ། རྡོ་རྗེ་ཞེས་པ་ནི་སྣའི་རླུང་འཇུག་གནས་ལྡང་གསུམ། སྔགས་ཡི་གེ་འབྲུ་གསུམ། སེམས་གསལ་རིག་སྟོང་པ་ཉིད་དང་། རླུང་སྔགས་སྟོང་པ་གསུམ་དབྱེར་མི་ཕྱེད་པའི་དོན་ཡིན་པས་ན་རྡོ་རྗེའོ། ། བཟླས་པ་ཞེས་པ་ནི་རླུང་འབྱུང་འཇུག་གནས་གསུམ་པོ་ཡི་གེ་འབྲུ་གསུམ་གྱི་རང་བཞིན་དུ་བཟླས་པས་ན་བཟླས་པའོ། ། རྩ་ལམ་སྦྱངས་ཞེས་པ་ནི། བཟླས་པ་འདིས་རྩ་མདུད་རྣམས་འགྲོལ་བ་དང་། རྩ་ཆད་པ་ཚོ་མཐུད་པ་དང་།
ཞར་བ་རྣམས་སོས་པ་ལ་སོགས་པ་འབྱུང་སྟེ། སྔར་རླུང་མ་བསྒོམས་པའི་གོང་དུ་ཞག་རེ་ལ་རྩ་གཉིས་གཉིས་ཀྱི་སྦུབས་ཞར་ནས་རྩ་སྐམ་པ་ལ། འདིར་རྡོར་བཟླས་བྱས་པས་རྩ་སྦུབས་ཞར་ཞིང་སྐམས་པ་རྣམས་སོས་པའི་རྟགས་སུ། རྨི་ལམ་དུ་ཕུག་དོག་པོ་དང་། ཀྱི་ཁུང་ངམ། བུག་པ་ཆུང་ངུ་དེ་འདྲ་ན་ཕར་མི་ཤོང་བཞིན་དུ་འཚངས་ཀྱིན་ཕྱིན་པ་རྨི་བ་འབྱུང་སྟེ། དཔེར་ན་ཞིང་ལ་ཆུ་གཏོང་བའི་སྔོན་ལ་ཀ་ཡུར་རྣམས་གད་དར་བྱེད་པ་དང་འདྲ་བ་ཡིན་གསུངས། འདིར་ཡང་ལུས་གནད་ལྟ་སྟངས་རྣམས་གོང་གི་ཐར་ལོའི་དང་འདྲ་བ་ལ། འདིར་ཕྱག་ལེན་ལ་གནས་པ་ཧཱུྃ་གི་དུས་སུ་བཟོ་བྱས་ནས་ཅུང་ཟད་ནས་རིང་བ་གཅིག་བྱེད་དེ། འབྲོ་པའི་བླ་མ་རྣམས་ཀྱི་རྗེས་སུ་འབྲངས་ནས།
ཆོས་རྗེ་ཀུན་སྤངས་པ་ལ་སོགས་ཀྱང་བཞེད་དེ། དེ་བཞིན་དུ་བྱས་ན་འཕྲལ་དུ་རོ་སྟོད་ཚ་ཁང་སྟེ་འོང་ཞིང་། རྒྱུད་ཀྱི་དགོངས་པའང་འདི་མིན་ཏེ། འདི་བཞིན་བྱས་ན་རྒྱུད་ནས་ཞག་གཅིག་ལ་རླུང་གི་བཟླས་པ་ཉི་ཁྲི་ཆིག་སྟོང་དྲུག་བརྒྱ་འགྲོ་བར་བཤད་པ་ལ། གནས་པ་དེ་ཡུན་རིང་དུ་བཏང་ན་བཟླས་པ་ཉི་ཁྲི་ཆིག་སྟོང་དྲུག་བརྒྱ་ཞག་གཅིག་ལ་མི་འགྲོ་བར། རྒྱུད་དང་འགལ་བས། བླ་མ་ཐར་ལོའི་ལུགས་ཀྱི་བཟོ་མེད་དུ་འཇོག་པ་རང་ཟབ་གསུངས། མ་ནིང་གི་བཟླས་པ་ལ། རླུང་ནང་དུ་འཇུག་པ་ན་ཨོཾ་ཨཿཧཱུྃ་ཧོ་ཧྃཀྵམལཝརཡ་ཞེས། ཨོཾ་གྱི་རང་བཞིན་དུ་ཐིམ་གནས་པ་དང་།
ཕྱིར་འབྱུང་བ་ན་ཡང་ཧཱུྃ་དང་ཨཿའི་རང་བཞིན་དུ་ཐིམ་པར་བྱས་ཏེ་རྐང་པ་བདུན་ཅུ་རྩ་གཉིས་པ་བཟླ་བར་བཤད། ཆུ་སྲིན་ས་དང་། བུམ་པ་ཆུའི་ཁམས་ནས་བརྩམས་ཏེ་འཕོ་མཚམས་ཡེ་ཤེས་ཀྱི་རླུང་དང་བཅས་པ་བཟླ་གསུང་ངོ་། ། མ་ནིང་གི་བཟླས་པ་འདི་ལུང་ཐོབ་ཙམ་ལས་ཉམས་ཁྲིད་དུ་བསྒོམ་པ་མི་གདའ་གསུང་། འགོག་པ་ལས་སློང་བ་ཞལ་ལས་ཤེས་ཞེས་པའི་ཐད་དུ། རྡོར་བཟླས་ལ་མཉམ་པར་བཞག་པས་རླུང་འགགས་ཏེ། འགོག་པའི་ཏིང་ངེ་འཛིན་ལ་འབྱམས་པར་འགྱུར་བས། དེ་དུས་འགོག་པ་ལས་སློང་བ་ལ་ཨུ་ཚུགས་ཀྱི་སྒྲ་ཆེན་པོས་མིང་ནས་བོད་པ་དང་། ལུས་ལ་འཇུས་ཏེ་མུར་མུར་ཕྲུག་ཕྲུག་ལ་སོགས་མི་བྱ། དལ་བུའི་སྒོ་ནས་བླ་མའམ་མཆེད་གྲོགས་དམ་ཚིག་གཙང་བས་སྤོས་དྲི་ཞིམ་པོའི་རིགས།
ཆོས་གཡང་ངམ། སིཧླ་འམ། སྤོས་རེང་ཞིམ་པོ་ལ་སོགས་པའི་དུད་པས་ཐག་ཉེ་མོ་མ་ཡིན་པའི་ས་ནས་བདུག་ཅིང་། ཏིང་ཤག་སྙན་པོའམ། དྲིལ་བུ་སྙན་པོ་ལ་སོགས་པའི་སྒྲ་ཐག་ཉེ་མོ་རང་མིན་པའི་ས་ནས་དཀྲོལ་ལོ། ། དེས་འགོག་པ་ལས་ལྡང་བར་འགྱུར་རོ། ། དེ་དུས་མར་ལ་སོགས་པའི་བྱུག་པ་དལ་བུས་བྱ། འགོག་པའི་ཏིང་ངེ་འཛིན་ལ་ཞག་ཕྱེད་དམ། གཅིག་གཉིས་ལ་ཅང་མི་སྟོ། ཞག་གསུམ་བཞི་ལ་སོགས་པ་སོང་བ་མ་ཚོར་ན་ཟས་འཇུ་སླ་བ་ཚོད་དང་སྦྱར་ལ་བཏང་ཞིང་རླུང་ཟོན་བྱ་གསུང་ངོ་། །
འདིར་ཆོས་རྗེ་ཀུན་སྤངས་པ་ནས་བརྒྱུད་པའི་རླུང་སྦྱོར་ལྔའམ་བཞི། མཁན་ཆེན་ཐར་ལོའི་རླུང་སྦྱོར་དྲུག མན་ལུངས་གུ་རུའི་གསུམ། རྩ་མིའི་བཞི་ཡོད་པ་ལས། འདིར་ཆོས་རྗེ་ཀུན་སྤངས་པ་ནས་བརྒྱུད་པའི་པཎ་ཆེན་སྙན་རྒྱུད་རྡོ་རྗེའི་ཚིག་ལྔ་ལས། རླུང་སྦྱོར་བཞི་ཡོད་པའི་དང་པོ་སྟོན་པར་བྱེད། དེ་ལ་པཎ་ཆེན་ལུགས་ཀྱི་རྡོ་རྗེའི་ཚིག་གཉིས་པ་ནི། ཉམས་ཀྱི་ཁྲིད་དང་། ཡོན་ཏན་བསྐྱེད་པ་འབྲས་བུའི་ཁྲིད་དང་གཉིས་གོང་འདྲ་བ་ལ། ཚིག་ཁྲིད་ལ་འབྱོངས་ནས་འཇམ་རླུང་དགང་གཏོང་གི་སྦྱོར་བས།
སྲོག་དབུ་མའི་ཐིག་ལེར་གཟུད་ཅེས་པའོ། ། དོན་ཁྲིད་ལ་གོང་དང་སྦྲེལ་ནས་འབྲུ་བསྣོན་ཏེ། རྡོར་བཟླས་ཀྱི་རྩ་ལམ་སྦྱངས་པས་འབྱོངས་པ་ན། འདིར་འབྱོངས་ནས་ཞེས་པའོ། ། འཇམ་རླུང་ཞེས་པ་ལ། གཞན་ལ་ཕོ་རླུང་མོ་རླུང་མ་ནིང་རླུང་ཞེས་པའང་ཡོད་དེ། འདི་པའི་ལུགས་ཀྱི་འཇམ་རླུང་རྩུབ་རླུང་། དྲག་རླུང་གསུམ་ཡོད་པའི་ནང་ནས་འཇམ་ཤོས་ཡིན་པས་ན་འཇམ་རླུང་ངོ་། ། དགང་གཏོང་གི་སྦྱོར་བས་ཞེས་པ་ནི་སྣ་བུག་གཅིག་ནས་རླུང་རྔུབས་ཏེ་དགང་བ་དེ་གཅིག་ནས་གཏོང་བས་ན་དགང་གཏོང་གི་སྦྱོར་བས་སོ། ། སྲོག་དབུ་མའི་ཐིག་ལེར་གཟུད་ཅེས་པ་ལ།
སྲོག་ཅེས་པ་འབྱུང་འཇུག་གི་རླུང་ལའོ། ། དབུ་མའི་ཐིག་ལེར་གཟུད་པ་ནི། རླུང་དེ་དབུ་མའི་ཐིག་ལེར་འཛུད་པ་ལ་ཟེར་ཏེ། དེ་ཡང་ཚུད་ཙམ་མིན་པའི་དཔྲལ་བའི་ཐིག་ལེ་ལ་རེག་པའི་བར་དུའོ། ། དེ་རྣམས་དོན་ཁྲིད་ཡིན་གསུང་ངོ་། ། འདི་བསྒོམ་པའི་ཕྱག་ལེན་ལ་དང་པོ་རླུང་གང་ནས་རྒྱུ་བརྟགས་ལ། ད་ལན་གཡོན་པ་ནས་རྒྱུ་བའི་དབང་དུ་བྱས་ཏེ། རྐང་པ་གཡོན་པ་བརྐྱང་། གཡས་པ་བསྐུམ། ལག་པ་གཉིས་རྡོ་རྗེ་ཁུ་ཚུར་སྙིང་གར་བསྣོལ།
གཡོན་ཕྱོགས་སུ་བལྟས་ལ་རླུང་རོ་བུས། དེ་ནས་མགྲིན་པ་ཀྱོག་པོར་མ་སོང་བའི་ཁོག་ནས་སྐེ་དལ་བུས་གཡས་ངོས་སུ་རྩེ་ཆུང་གཡས་པ་ནོན་ཙམ་དུ་གཅུས་ལ་གཡས་ཕྱོགས་སུ་སྣ་བུག་གི་ལྡེབས་ལ་བལྟས་པས་ཉམས་སྣང་རྣམས་བུན་གྱིས་འབྱུང་། དེ་དང་བསྲེས་ལ་བསྒོམ། དེ་བཞིན་དུ་སྣ་བུག་གཡོན་དུའང་བལྟ། སྣ་བུག་གཡས་མཛུབ་མོས་བཀབ་སྟེ། འོག་སྒོ་འཐེན་ཙམ་བྱས་ཏེ། སྣ་བུག་གཡོན་པ་ནས་རླུང་འཇམ་ལ་རིང་བ་དལ་བུས་རྔུབས་ལ། ཁེངས་པ་དང་ལྟེ་འོག་མནན་ཙམ་བྱས་ཏེ་རླུང་བཟུང་ལ་སྣ་བུག་གཡོན་པ་མཛུབ་མོས་བཀབ་སྟེ། སྐེ་དལ་བུས་གཡོན་དུ་རྩེ་ནོན་ཙམ་གཅུས་ལ་གཡོན་དུ་བལྟ། རྐང་པ་གཡས་པ་བརྐྱང་།
གཡོན་བསྐུམ། མིག་སྣ་གཡས་པའི་སྦོ་ལོགས་ལ་གཏད་དེ་བསྒོམ། དེ་ནས་མི་བདེ་བ་མེད་ཙམ་དུ་བཟུང་བ་དེ་སྣ་བུག་གཡས་པ་ནས་འཇམ་ལ་རིང་བ་དལ་བུས་བཏང་ལ་ཕྱིར་བུས། ཡང་དེ་ཀའི་ངང་ནས་གཡས་ནས་དལ་བུས་འགེངས། ཁེངས་པ་དང་བཟུང་ལ་སྣ་བུག་གཡས་མཛུབ་མོས་བཀབ་སྟེ། སྐེ་དལ་བུས་རྩེ་གཡས་ནོན་ཙམ་དུ་གཅུས་ལ་གཡས་སུ་བལྟ། རྐང་པ་གཡོན་བརྐྱངས་གཡས་བསྐུམས། སྣ་བུག་གཡོན་པའི་སྦོ་ལོགས་ལ་དམིགས་པ་གཏད་དེ་སྒོམ་བྱེད། ཡང་མི་བདེ་བ་མེད་ཙམ་དུ་སྣ་བུག་གཡོན་པ་ནས་དལ་བུས་བུས། ཡང་དེ་ཀའི་ངང་ནས་རྔུབས་ལུགས་གཏོང་ལུགས་ལུས་གནད་བསྒྱུར་བ་སོགས་བྱེད་དེ།
སྣ་བུག་གཡོན་པ་གཅིག་ལྟ་བུའི་རྩིས་བཟུང་ལ་རྔུབས་ཐེངས་བཞི། འབུད་ཐེངས་གསུམ་སྟེ་བདུན་ལ་རླུང་སྦྱོར་གཅིག་ཏུ་བྱས་ཏེ། དེ་སོང་བ་དང་རླུང་མཉམ་རྒྱུར་འོང་བས་སྒོམ་བྱེད། དེ་བཞིན་གཡས་ནས་རྒྱུ་ན་དེ་ལས་གོ་བཟློག་སྟེ་གཡས་པའི་རྩིས་བཟུང་པའི་རྔུབ་ཐེངས་བཞི། འབུད་ཐེངས་གསུམ་སྟེ་བདུན་ལ་རླུང་སྦྱོར་གཅིག་ཏུ་བྱེད་པ་སོགས་སྔར་དང་འདྲ་ཞིང་། ཐུན་མགོར་རྡོར་བཟླས་ཅི་མང་དུ་བཏང་ཞིང་ཉམས་ལེན་ཁམས་ཚོད་དང་སྦྱར་གསུང་ངོ་། ། མཁན་ཆེན་ཐར་ལོའི་རླུང་སྦྱོར་དྲུག་ནི། རྔུབས་པའི་ཐད་དུ་འཇམ་རླུང་དགང་གཏོང་ལ་ལུགས་མང་ཡང་། ད་རེས་ཀྱི་འདི་རྒྱ་གར་ནུབ་ཕྱོགས་ཡུལ་ཉི་ཤུ་རྩ་བཞིའི་ཡ་གྱལ་མ་ལ་བའི་རྣལ་འབྱོར་གྱི་དབང་ཕྱུག་གོ་པི་པ་ཞེས་པ་ལ་མཁན་ཆེན་ཐར་ལོས་རྔུབས་དགང་གཞིལ་བའི་རླུང་སྦྱོར་གསུམ་པོ་འདི་གསན་པར་འདུག འདིའི་རླུང་སྦྱོར་འདི་གེགས་མེད་ལ་རྣོ་བ་ཟབ་པ་གཅིག་འདུག་གསུང་།
འདི་ལའང་ལུས་གནད་སྔར་དང་འདྲ་བའི་ངང་ནས་རྡོར་བཟླས་རླུང་ཤུགས་བསྐྱེད་པ་བདུན་བརྒྱད་རེ་བྱས། དེའི་རྗེས་ལ་རླུང་སོར་མ་ཆུད་བར་ལ་ངལ་གསོ་ལ་མི་བསྒོམ། ངལ་སོས་པ་དང་། དེ་ནས་སྣ་ལེབ་བྱས་ལ་རླུང་ནང་དུ་སྣ་སྒོར་རྡུལ་བཞག་ཀྱང་མི་ལྡོག་ཙམ་དུ་ཤེད་བསྐྱེད་ལ་འཇམ་པོར་དྲངས་ལ་རྔུབས་པ་རྫོགས་པ་དང་ལྟེ་བར་མནན་པ་གཅིག་བྱས་ལ། དེ་མ་ཐག་ཕྱིར་གཏོང་། གཏོང་ཚེའང་རྡུལ་མི་ལྡོག་པ་ཙམ་དུ་བསྲིས་ལ་གཏང་། དེ་ལྟར་རྡོ་རྗེ་བཟླས་པའི་སུམ་ཆ་ཐུབ་པ་ཙམ་བསྒོམས། འདི་འཆུན་ཆེ་ལ་འདུས་ཆེ་བ་གཅིག་འདུག་གསུང་ངོ་། ། དགང་བའི་སྐབས་སུ། ལུས་གནད་ལྟ་སྟངས་རླུང་འདྲེན་གཏོང་རྣམས་སྔར་དང་འདྲ་བ་ལ།
ཁྱད་པར་རླུང་ནང་དུ་རྔུབས་པ་དང་མཉམ་པོར་གསུས་པ་ཕྱིར་ཅ་ཅ་ནས་འབོར་རོ་འོང་བར་བྱས་ལ། མེར་ཁེངས་པ་དང་སྟེང་འོག་མནན་པ་གཅིག་བྱས་ལ་སྔར་བཞིན་བཏང་། དེས་རོ་སྟོད་ཚ་ཁང་བྱུང་ན་ཕྱིར་གཏོང་དུས་རླུང་རོ་ལྷག་མ་ནང་དུ་ལུས་པའི་སྐྱོན་ཡིན་པས། དལ་བུས་རླུང་ཞབས་མེད་པར་སངས་བཏང་། སངས་བཏང་བས་མགོ་ན་ཁང་བྱུང་ན། རླུང་གཏོང་དུས་སུ་དུས་གཅིག་ལ་ཧགས་པའི་སྐྱོན་ཡིན་པས་དལ་བུས་ཕྱིར་བསྲིས་ལ་བཏང་། མགོ་ན་བ་དང་། སྙིང་ཚ་ལམ་པ་གཉིས་ཀར་རྡོར་བཟླས་གང་རུང་སྟེ་རླུང་ཤུགས་བསྐྱེད་བྱས་པས་སེལ་གསུང་། ཡང་རྩ་ནང་རླུང་གིས་ཁེངས་ནས་ན་བ་ལྟ་བུ་ལ། ལུས་ལ་བུ་ག་མང་པོ་བསམ་ལ།
དེ་ན་ཕར་རླུང་རྣམས་ཧུར་རུ་རུ་སོང་བར་བསྒོམསཔས་ཕན་ཞིང་། དེར་མ་ཟད་རླུང་གེགས་ཀྱི་རིགས་ཐམས་ཅད་ལ་ཕན་གསུང་ངོ་། ། ཐར་ལོའི་གཞིལ་བའི་ཐད་དུ། ལུས་གནད་ལྟ་སྟངས་དང་རྔུབས་པའི་གནད་རྣམས་རྔུབས་དགང་དང་ཁྱད་པར་མེད། ཁྱད་པར་རླུང་གཏོང་བའི་དུས་སུ་གསུས་པ་རྒལ་ཚིགས་ལ་བསྲངས་ནས་དལ་བུས་ཅ་ར་ར་ཅར་བཏང་། རླུང་ཟད་པ་དང་བྱུང་ཚད་ཀྱིས་གསུས་པ་རྒལ་བ་ལ་ཐད་ཀ་ནས་ཅར་ཏེ་སྦྱར་གྱིས། རྒྱུ་ཞབས་ཀོང་མི་བྱ། གལ་ཏེ་རྒྱུ་ཞབས་ཀོང་ན་ཁོའི་ནུས་པས་འོག་རླུང་ཞོར་ལ་དྲངས་པའི་ཐིགས་བསགས་ནས་སྟོད་འཚངས་འོང་བས་རྒྱུ་ཞབས་ཀོང་མི་བྱ་བ་གལ་ཆེ། མཁན་ཆེན་ཐར་ལོས་རླུང་སྦྱོར་དྲུག་པོ་འདི་རྣམས་གཞན་ལའང་ཐོབ་མོད་ཀྱིས། ཁྱད་པར་རྔུབས་དགང་གཞིལ་བའི་རླུང་སྦྱོར་གསུམ་པོ་འདི་གྲུབ་ཐོབ་གོ་པི་པ་ལ་ཐོབ་པ་ཡིན་གསུང་།
དོན་དེ་ལ་དགོངས་ནས་ཀྱང་རྡོ་རྗེ་གདན་བཞི་ལས། རྔུབས་དང་དགང་དང་གཞིལ་བ་དང་། ། འཕང་བ་དང་ནི་རྣམ་པ་བཞི། ། རླུང་སྦྱོར་བཞི་ལྡན་མ་ཤེས་ན། ། ལས་རྣམས་ཀུན་ལ་འབྲས་བུ་མེད། ། ཅེས་འབྱུང་བས་ནན་ཏར་རྣོ་ལ་ཟབ་པ་གཅིག་འདུག་གསུང་ངོ་། ། ཡང་རྩ་མིའི་རླུང་སྦྱོར་བཞི་ལ། རྡོར་བཟླས། རྔུབས་པ། དགང་པ།
བུམ་པ་ཅན་ནོ། ། དེའི་ཕྱག་བཞེས་ཀྱི་ལུས་གནད་ལ་སོགས་པ་མཁན་ཆེན་ཐར་ལོ་པའི་དང་འདྲ། མི་འདྲ་བའི་ཁྱད་པར་རྔུབས་པ་ཐར་ལོ་དང་མི་འདྲ། འབུད་པ་ཁ་ནས་སཱི་སྒྲས་འབུད་དེ་གཉིས་ཀ་ལ་ལུས་ཁྲོལ་ཆགས་ལྟ་བུར་བསྒོམས། བུམ་པ་ཅན་ལ་གཏུམ་མོའི་མེའི་དམིགས་པ་བྱེད་དེ། དེ་ལྟར་གཏུམ་མོའི་མེ་ཨ་ཐུང་ཤད་ཀྱི་རྣམ་པ་ལ་དང་པོ་སོར་གཅིག དེ་ནས་སོར་གཉིས། དེ་ནས་སོར་གསུམ། དེ་ནས་སོར་བཞིའི་བར་དུ་བསྒོམས། དབྱུང་བ་དང་གཞིལ་བ་ནི།
མིང་གི་ཁྱད་པར་རམ་རྣམ་གྲངས་སུ་གདའ་གསུང་ངོ་། ། དེ་ལྟར་བུམ་ཅན་བཞི་པོ་ཐམས་ཅད་ལ་གཏོང་དུས་སུ། དུས་གཅིག་ལ་མ་ཧགས་པར་ག་ལེ་བཏང་བ་ལ་མ་མཁས་ན། ཁ་མིག་རྣམས་ཚ་ཞིང་རྣ་བ་འོན་པ་ལ་སོགས་གེགས་འོང་བས། དེ་ཐམས་ཅད་ཀྱི་ཚད་ནི་སྡོམ་འབྱུང་གི་ལུགས་བཞིན་རབ་འབྲིང་ཐ་གསུམ་དུ་ཤེས་པར་བྱ་ཞིང་། འོན་ཀྱང་ལས་དང་པོ་པས་ཐ་མ་ཡང་མི་ནུས་པས། ཅི་ཙམ་ནུས་ནུས་སུ་བྱས་ལ། མཐའ་དགའ་ཚད་དུ་ལོངས་པ་དང་། རླུང་འཛིན་པ་དང་ཚད་བྱེད་པ་མི་འཁོབ་པས། རླུང་མ་བཟུང་བར་ཐལ་མོ་སྐོར་བ་དང་།
སེ་གོལ་བརྡབ་པའི་གྲངས་གྲིབ་ཚོད་དང་། སྤོས་མེ་ལ་ཚད་བྱས་ལ། དེ་ནས་རླུང་སྦྱོར་བྱས་ཏེ་ཚད་ཤེས་པར་བྱའོ་གསུང་ངོ་། ། མན་ལུངས་གུ་རུའི་བུམ་ཅན་ཐད་དུ། དགུག་དགང་གཉིས་ཀ་ལ་ལུས་གནད་རྐང་པ་རྡོར་སྐྱིལ་ལམ་སེམས་སྐྱིལ་གང་བདེ་བྱས། ལག་པ་རྡོ་རྗེ་ཁུ་ཚུར་སྙིང་གར་བསྣོལ་བའམ་པུས་སྟེང་དགབ་པ་གང་རུང་བྱས་ལ། གཡས་ནས་དགུག་པ་དང་གཡོན་ནས་དགང་བ་གཉིས་ཀ་ལ་འགྲམ་པས་འཕར་རྩ་ནོན་མ་ནོན་ཙམ་དུ་སྐེ་གཅུ་བྱ། ཁ་བཙུམ་ལྕེ་རྐན་ལ་སྦྱར་ལ། རླུང་དལ་བུས་འཇམ་དྲག་ཏུ་རྔུབས་ལ་བྱ། ལྟ་སྟངས་ནི་སྒྲ་བའི་སྐད་དོད་ལ་གཟུགས་ལ་བལྟ་ཞེས་ཏེ།
དོན་ལ་མིག་གི་འབྲས་བུ་གཉིས་ལ་ཟེར་ཏེ། རླུང་གཡས་ནས་རྒྱུ་བ་དགུག་པའི་དུས་སུ་སྣ་གཡས་ཀྱི་ལྡེབས་ལ་ལྟ་སྟངས་བྱ་ཞིང་། རླུང་གཡོན་ནས་རྒྱུ་ན་དགང་བ་ལ་གཡོན་གྱི་ལྡེབས་ལ་ལྟ་ཞིང་སེམས་མི་རྟོག་པ་ལ་འཇུག་པ་ཡིན་ནོ། ། དགུག་པ། དགང་པ་གཉིས་འབྱོངས་ནས། རེངས་པ་ལ་སློབ་པ་ནི་བུམ་པ་ཅན་གྱི་ནང་གཉིས་ཀ་ལ་ནང་གིས་གོ་སླ། ཕྱི་བུམ་ཅན་ལ་རླུང་ཕྱིར་སངས་ཀྱིས་བཏང་ལ་ཐུབ་ཚད་ནང་དུ་འོང་མི་གཞུག རེངས་པ་ལ་ལྟ་སྟངས་དབུ་མར་རེངས་པའི་ལྟ་སྟངས་ཉིད་བྱ་བ་ཡིན་པས་སྣའི་རྩེ་སྨིན་མའི་དབུས་སུ་བལྟ་ཞིང་སེམས་མི་རྟོག་པ་ལའོ། ། རླུང་མི་ཐུབ་ན་སུད་ཙམ་དྲང་། ཡང་ཐུབ་ཚད་བསྡམ།
མ་ཐུབ་ན་སུད་ཙམ་དྲང་། ཡང་ཐུབ་ཚད་བསྡམ། མ་ཐུབ་ན་སངས་རྩེ་དྲང་ངོ་། ། དེ་ལ་རངས་པའི་རླུང་སྦྱོར་བྱེད་པ་ན་གཉིས། ལོག་ནོན་ཏེ་རླུང་ནང་དུ་འཛིན་དུས་སུ། གཉིད་ལོག་ཀྱང་རན་ཙམ་གནོན། ཕྱིར་རླུང་སུད་ཙམ་བཏང་བ་ན་གཉིད་ལོག་ཀྱང་ལྷོད་ཙམ་ལྷོད་ཙམ་གཏོང་བ་ཡིན། རངས་པའི་ལུས་གནད་ལ་ལག་པ་གཡས་པའི་ཁུ་ཚུར་ལ་སྟེགས་འབོལ་མཐོ་བ་གཅིག་ཡོད་ན་ལུས་དྲང་ལ་བདེ་བ་གཅིག་འོང་གསུང་། གཉིད་ལོག་གནོན་པ་རེངས་པ་ལ་མཛད་ཀྱི། དགུག་དགང་གཉིས་ལ་མི་མཛད་དོ། །
བུམ་པ་ཅན་ཕྱི་ནང་གཉིས་པོ་དགུག་པ། དགང་བ། རེངས་པ་གསུམ་ཀ་ལ་གང་བདེ་བྱ་གསུང་ངོ་། ། མན་ལུངས་པའི་གསུང་གི རོ་རྐྱང་གཉིས་པོ་སོར་བསམ་གཉིས་ཀྱི་རྩ་ལམ་འབྱོངས་ཤིང་། དབུ་མ་ཁ་ལེགས་པར་ཕྱེད་པས། རླུང་མཉམ་རྒྱུར་མཉམ་གཞག་རྗེས་ཐོབ་མེད་པར་སོང་བ་དང་། དེ་ནས་རླུང་འཛིན་པ་དེ་རླུང་རྩ་ནང་དུ་གནས་པ་ལ་ཡོན་ཏན་འབྱུང་གི མགར་གྱི་སྦུད་པ་འབུད་འགེངས་བཞིན་རྫོགས་པར་རྔུབས་ཏེ་རྫོགས་པར་གཏོང་བ་ལ་ཡོན་ཏན་མི་སྐྱེ་གསུངས། འོན་ཀྱང་སྨད་ཀྱི་གྲང་པའི་ནད་རླིག་པ་སྐྲངས་པ་དང་ཚང་ར་དྲོད་མེད་པ་སོགས་ལ་རོ་རྐྱང་བུམ་པ་ཅན་གྱིས་ཕན་གསུང་ངོ་། །
ཁོང་པ་རང་ཐུབ་ཚད་དུ་བསྡོམས་པ་འདི་ལ་རྩིས་ཅན་དུ་མཛད་དེ། སྟོད་དུ་བུད་སྐྱོན་མ་བྱུང་ན་དེ་ལྟར་བོགས་ཆེ་བར་གདའ། ཁོང་པ་དེ་ལ་ངར་ངར་ཤན་ཤན་མང་པོ་མཛད་པ་ཡིན་པས་དེ་ལྟར་མཛོད་ཅིག་གསུང་ངོ་། ། མཁན་ཆེན་ཐར་ལོ་ནས་བརྒྱུད་པའི་རླུང་སྦྱོར་དྲུག་ཡོད་པའི་རྔུབས་དགང་གཞིལ་གསུམ་རྣམས་སོང་ནས། གལ་ཆེ་ཤོས་བུམ་ཅན་འདི་ཡིན། འདི་ལ་བོད་རྣམས་འདོད་ལུགས་འགའ་རེ་ཡོད་དེ། རྒྱ་གར་བའི་འདི་ཚོ་དང་ཅུང་མི་འདྲ། དེ་ལ་དང་པོར་རླུང་བསྒོམ་འཕྲོ་མན་ན། འདི་ལ་ལུས་གནད་ནི་ཁོང་པ་རང་གི་ལུགས་ཀྱི་ལུས་གནད་ཁ་ནིང་རྡོར་བཟླས་སུ་བསྟན་པ་དེ་ཡིན་ཏེ། དེ་ཅུང་གེགས་ཆེ་བས།
འདིར་རྡོར་སྐྱིལ་ལམ་སྐྱིལ་ཀྲུང་ཆུང་བ་གང་བདེ་བྱ། རྡོ་རྗེ་ཁུ་ཚུར་སྙིང་ཁར་བསྣོལ་ནས་རྒལ་ཚིགས་བསྲངས། གཡོན་དུ་སྐེ་གཅུ་བྱས་ལ། མཚུལ་པའང་དེ་ངོས་སུ་གཅུ་བྱེད་པ་དང་མཉམ་པོར་རླུང་བུས་པས་རླུང་མི་འབུད་པ་ངོས་ཀྱིས་སྣ་ལེབ་བཀབ་པ་བཞིན་སོང་ནས། རླུང་འབུད་པ་ངོས་སུ་འགྲིལ་བ་གཅིག་འབྱུང་། དེའི་ངང་ནས་གཡོན་དུ་གསུམ། གཡས་སུ་གསུམ་བསྣོལ་མར་མྱུར་པོ་མྱུར་པོར་བུས་ལ། དབུས་སུ་གཅིག་སྟེ་བྷ་ཏིའི་སྦྱོར་བ་རླུང་རོ་བསལ། རེས་འགའ་ལག་པ་གཉིས་དཔུང་པ་ལ་བསྣོལ་མར་འཇུས་ལ། གཡས་ནས་གཡོན་དུ་སྐེ་གཅུ་བ་དང་རླུང་རོ་འབུད་པ་མཉམ་པོར་བྱ།
དེ་བཞིན་གཡོན་ནས་ཀྱང་གཡས་སུ་རླུང་རོ་སེལ་བ་བྷ་ཏིའི་སྦྱོར་བས་བསལ་ལོ། ། དེ་ནས་མར་རྟ་ནས་མགོ་མཇུག་མེད་པར་མཉེད། དེ་ནས་ལག་པའི་སོར་མོ་རྣམས་ཀྱང་རེ་རེ་བཞིན་གཡས་གཡོན་འཐེན་རེས་བྱས་ལ་རང་སར་ལག་པ་གཉིས་སྤྲུག དེས་རྩ་ཞར་བ་དང་འཁུམས་པ་རྣམས་འབྲོངས་ནས་རྩ་མཉེན་པར་འགྱུར་རོ། ། དེ་ནས་དེ་ཀའི་འཕྲོ་ལ་བཟུང་ན་རླུང་རྔམ་པ་འཐུག་ཐུག་པོར་སོང་ཡོད་པས། ཅུང་ཞིག་ངལ་བསོ་ལ། རླུང་སོར་ཆུད་པ་དང་། དང་པོ་འོག་སྒོ་ཡར་འཐེན་པ་དང་། མཉམ་པོར་འཕོངས་ཕར་ཁྲུད་ཚུར་ཁྲུད་བྱེད་པ་མཉམ་པོར་བྱས་ནས་དྲངས་ལ་ལྟེ་བར་བཞག དེས་རླུང་གནས་སུ་ཆུད་པའི་དགོས་པ་ཡོད།
དེ་བས་མཐོ་བར་མི་དྲང་། དེ་ནས་སྟེང་རླུང་རྔུབ་ལུགས་བུམ་པ་ཅན་ཐམས་ཅད་ལ་རླུང་ཡས་ལེན་མས་ལེན་ཡོ་གདམས་གསུམ་གང་བདེ་བས་རླུང་རྔུབས་ཏེ། ཡས་ལེན་བྱེད་ན་ཨོལ་ཀོ་སྐྱེར་བྱས་ནས་རྔུབས། གཉིས་ཀ་རྔུབས་ཟིན་པ་དང་། མགྲིན་པས་ཨོལ་མདུད་ནོན་ཙམ་བྱེད། ཡོ་གདམས་ལ་རླུང་རྔུབས་པ་དང་མཚུལ་པ་བསྐོར་བ་མཉམ་པོ་བྱས་ལ་རྔུབ་ཟིན་པ་དང་མགྲིན་པར་ཐད་ཀར་བྱས་ལ་ལྟོ་བར་འོག་རླུང་དང་གཉིས་ཁ་སྦྱར་བ་དེ་གསང་གནས་ཐུག་མར་ཁ་མནན། དེ་ནས་དང་པོར་ལྟོ་བ་འབོར་རེ་བའི་ངང་ནས་འཛིན་ཏེ་ནང་ཚེ་འཕེལ་ཀ་བསྐྱེད་པའི་དོན་ཡིན། དེ་ལྟར་ཁ་སྦྱར་དུ་བཟུང་ལ། དེ་ནས་མྱོས་བྱེད་ཀྱི་བདུད་རྩི་སྒྲ་མེད་དུ་བླུད་པ་ནི། སྒྲ་མེད་དེ་དཀའ་མོ་གཅིག་ཡོད་པས།
ལྐོག་མ་སྐྱེར་ཙམ་བྱས་ལ་མཆིལ་མ་དལ་བུས་མིད་ལ། རླུང་ལྟེ་འོག་ཇིར་མནན་ལ་མི་བདེ་བ་མེད་ཙམ་དུ་བཟུང་། དེ་ནས་རླུང་འབུད་པ་ན་རླུང་ཞབས་འཛིན་མི་འཛིན་གྱི་ལུགས་གཉིས་ཡོད་པ་ལ། ཆོས་རྗེ་ཀུན་སྤངས་པའི་གསུང་གིས་རླུང་ཞབས་མི་འཛིན། ལྟེ་བ་འབོར་བྱས་ལ་རླུང་དྲག་པོ་རང་མིན་པར་ལྷག་མ་མེད་པར་སངས་བཏང་གསུངས་ཏེ། དེ་ལ་དོན་ལ་ལྷག་མ་གཅིག་འོང་བ་ཡིན་པས་འདི་ལ་ཡོན་ཏན་བསྐྱེད་དགོས་པས་གསུས་པ་ཝས་བྲུས་པ་བཞིན་བཏང་ན་ཡོན་ཏན་མི་འབྱུང་གི་སྟེང་དུ་སྟོད་འཚང་དུ་འོང་བས་རྒྱུ་ཞབས་ཀོང་མི་བྱ་གསུང་། འདི་བླ་མ་མི་ལ་རས་པ་ནས་མར་བརྒྱུད་པའི་དེ་དང་། མཁན་ཆེན་ཐར་ལོའི་བླ་མ་པཎ་ཆེན་ཁ་ཅིག ལྟོ་བ་ཚིགས་པ་ལ་སྦྱོར་བ་དེ་མཛད་དེ། དེ་དྲོད་སྐྱེ་བ་མྱུར་བར་འདུག་སྟེ་གེགས་ཆེ་བ་གཅིག་འདུག་པས།
བུམ་པ་ཅན་ལ་ཡོན་ཏན་སྐྱེ་དགོས་པས། ཨ་ཙ་ལ་ན་ཐ་་་་་མི་གཡོ་མགོན་པོའི་ལུགས་དེ་ཟབ་པ་གཅིག་འདུག་གསུང་ངོ་། ། ཡང་འབྲོ་བའི་ཕྱག་ལེན་ལ། གཞན་ཐམས་ཅད་འདི་དང་འདྲ་བ་ལ་ཁྱད་པར་རྔུབས་ནས་མི་ཐུབ་པ་དང་། ཡང་བརྩེགས་ལ་རྔུབ་མི་ཐུབ་ཅིང་གཏོང་བ་ན་རླུང་སུད་ཙམ་གཅིག་ཕྱིར་བཏང་ནས་ཡང་ལྟེ་འོག་ནན་བྱས་ཏེ་འཛིན། གཞན་སྔ་མ་དང་འདྲ། པཎ་ཆེན་གྱི་སྙན་རྒྱུད་རྡོ་རྗེའི་ཚིག་ལྔ་ལས། གསུམ་པ་ཚིག་ཁྲིད་དང་། ཉམས་ཁྲིད་ཡོན་ཏན་སྐྱེས་པ་རྣམས་གོང་དང་འདྲ། དོན་འཁྲིད་ལ་ཆུད་ནས་རྩུབ་རླུང་བུམ་པ་ཅན་གྱི་སྦྱོར་བས་སྲོག་དབུ་མའི་ཐིག་ལེར་བཅིང་།
ཞེས་པ་ལ། ཆུད་ནས་ཞེས་པ་གོང་དང་སྦྲེལ་ཏེ། གོང་གི་འཇམ་རླུང་གང་གཏོང་གི་སྲོག་དང་ཐུར་སེལ་གོང་བུ་གཅིག་ཏུ་གྱུར་པ་དེ་ཉིད་དཔྲལ་བར་དབུ་མའི་ཐིག་ལེར་མ་ཆུད་ན། རོ་རྐྱང་གཉིས་མགར་གྱི་འབུད་པ་བཞིན་དགང་གཏོང་གིས་བུམ་ཅན་བསྒོམས་ཀྱང་གནད་དུ་མི་འགྲོ་ཞིང་། འཇམ་རླུང་གིས་ལྟེ་བ་ནས་ཞུགས་བུམ་པ་ཆུས་མེར་ཁེངས་པ་དང་འདྲ་བར་ལུས་ཀྱི་ནང་ཐམས་ཅད་རླུང་གིས་མེར་གང་སྟེ་དབུ་མའི་ཡས་སྣ་དཔྲལ་བའི་འཁོར་ལོའི་ཐིག་ལེར་སྲོག་ཐུར་གྱི་གོང་བུ་དེ་དང་། དེར་ཚུད་པས་ན་ཆུད་ནས་ཞེས་པའོ། ། རྩུབ་རླུང་ཞེས་པ་ནི། འདི་པ་ལ་འཇམ་རླུང་རྩུབ་རླུང་དྲག་རླུང་གསུམ་ཡོད་པའི་འཇམ་རླུང་བས་ཀྱང་ཅུང་རྩུབ། དྲག་རླུང་བས་ཀྱང་ཅུང་འཇམ་པས་ན་རྩུབ་རླུང་ཞེས་པའོ། ། བུམ་ཅན་གྱི་སྦྱོར་བས་ཞེས་པ་ནི།
རླུང་སྲོག་ཐུར་གཉིས་ཀྱི་སྦྱོར་བས་རོ་རྐྱང་གཉིས་དབུ་མར་ཚུད་ཙམ་མིན་ཏེ། ཆུད་པ་ཁ་སང་ཡང་འཇམ་རླུང་དགང་གཏོང་གིས་དབུ་མའི་མས་སྣ་ནས་ཡར་ཆུད་དེ། ཚུད་ཙམ་གྱིས་མི་ཆོག དཔྲལ་བའི་འཁོར་ལོ་གོང་བུ་དེ་དེར་བཅིང་དགོས་པས་བུམ་པ་ཅན་གྱི་སྦྱོར་བ་ཞེས་སོ། ། སྲོག་ནི་གཡས་གཡོན་གྱི་རླུང་། དབུ་མའི་ཐིག་ལེར་བཅིང་ཞེས་པ་ནི། དབུ་མའི་ཐིག་ལེར་ཏེ། དཔྲལ་བའི་འཁོར་ལོར་བཅིངས་ཏེ། སྔར་འཇམ་རླུང་དགང་གཏོང་གི་སྦྱོར་བས། དབུ་མའི་ཐིག་ལེར་ཚུད་པ་དེ་ཉིད་བརྟན་པར་བཅིང་།
ཞེས་པའི་དོན་ཡིན་གསུང་། བུམ་ཅན་འདིའང་གཞན་རྣམས་གོང་དང་འདྲ་བ་ལ། རྡོ་རྗེ་ཁུ་ཚུར་སྙིང་གར་བསྣོལ། རླུང་རོ་བསལ་དུས་སུ་སྔར་ལྟར་མྱུར་ལ་ཐུང་བ་དེ་མི་བྱེད་པར། རླུང་འབུད་དུས་སུ་སྐེ་གཅུ་བྱས། འགྲམ་པས་འཕར་རྩ་ནོན་ཙམ་བྱས་རླུང་ཤུགས་བསིང་བསིང་བ་རིང་པོ་གཡས་གཡོན་དབུས་གསུམ་དུ་རེ་རེ་འབུད། རླུང་རོ་ཐོན་པའི་ཚད་ནི་གློ་བྱུང་ན་བྱེད་པ་ཡིན་གསུང་། ཡང་རེ་འགའ་ལག་པ་གཉིས་དཔུང་པ་ལ་བསྣོལ་མར་འཇུས་ལ། གཞོགས་གཡས་ཕྱོགས་ནས་རླུང་འབུད་པ་མཉམ་པོར་སྐེའང་དལ་བུས་གཡོན་གྱི་འཕར་རྩ་ཞར་ཞར་དུ་གཅུ་ཞིང་རླུང་འབུད། དེ་བཞིན་གཡོན་ནས་ཡང་དེ་ལྟར་དུ་རླུང་འབུད་ཞིང་གཡས་སུ་གཅུ་བ་ཡང་མཛད་དེ།
རླུང་སྦྱོར་འཕྲོ་ལ་མེད་ན་དགུ་ཕྲུགས་སུ་འབུད་དོ། ། འདི་པཎ་ཆེན་ལུགས་སོ། ། དེ་རྗེས་གོང་བཞིན་དུ་རླུང་སོར་མ་ཆུད་བར་ལ་གེགས་སེལ་རྡོར་བཟླས་བྱེད་ཅིང་ངལ་བསོ། དེ་ནས་ཁོང་པའི་འདི་ལ་ལུས་ཟླུམ་པོའི་འདུག་སྟངས་བྱེད་དགོས། དེ་ལ་རྐང་པའི་འཁྲ་མཚམས་སུ་ལོང་གཉིས་བསྣོལ། ཟླུམ་པོའི་འདུག་སྟངས་བྱས་ལ་རྒལ་ཚིགས་བསྲངས། ལག་པ་རྡོ་རྗེ་ཁུ་ཚུར་སྙིང་ཁར་བསྣོལ་ལ། ཡོ་ག་མའི་རྔུབ་ལུགས་ཀྱིས་རྔུབས་ལ་རྒྱུ་ཞབས་ཐུག་ཇིར་གྱིས་ནོན་པ་དང་། བཤང་ལམ་འབོར་འོང་བར་བྱ། དེ་ནས་བཤང་སྒོ་ཚུམས་ཀྱིས་ཐུར་སེལ་ལྟེ་བར་འདྲེན་པ་གོང་དང་འདྲ།
ལྟེ་བ་ལས་ཡར་མི་དྲང་ཡང་མར་ལ་རྒྱུ་ཞབས་ཐུག་འབོར་གྱིས་མནན། དེ་ནས་ཇིར་གྱིས་མནན་ལ་བཟུང་། དེ་ནས་ཅུང་ཟད་ནས་རླུང་གི་ཁ་ཡུན་སུད་པ་གཅིག་ཕྲི་སྟེ། དེ་ནས་བདུད་རྩི་སྒྲ་མེད་བླུད་ལ། དེ་ལྟེ་བར་ཇིར་གྱིས་མནན་ལ་བཟུང་། འདི་རྩ་མི་དང་འབྲོ་པ་རྣམས་ཀྱི་ལུགས་ཡིན། ཆོས་རྗེ་ཀུན་སྤངས་པའང་འདི་བཞེད་དེ། ཆོས་རྗེ་ཀུན་སྤངས་པའི་ཞལ་ནས། རྗེའུ་ཆུས་གང་བ་དེའི་ཁའི་ཆུ་དེ་ལ་གྲ་མག་ལ་སོགས་རྡུལ་ཡོད་པ་དེ་འབོད་པ་དང་འདྲ་བར། ཁད་ཀར་རླུང་གི་སྙིགས་མ་གཅིག་འབྱུང་བས།
དེ་སྣ་ནས་སུད་པ་གཅིག་བཏང་། དེའི་འཕྲོ་ལ་རྦད་ཀྱིས་བཅད་ལ་ཕྱིར་ཡང་མི་གཏོང་ནང་དུ་ཡང་མི་རྔུབས་པར་མི་བདེ་བ་མེད་ཙམ་དུ་བཟུང་དེ་ལྟར་བསྒོམས་པས་ལུས་ལ་ཀོར་ལེ་རུ་ཟུག་ཚ་ཙིག་པའམ། སྐྲངས་ནས་རྩ་ཟུག་ཅེས་པ་ཡིན་པས། དེར་བུ་གའི་སྦྱོར་བ་དང་མ་ད་ནའི་སྦྱོར་བས་བསལ་ལོ། ། འདིར་ཆོས་རྗེ་ཀུན་སྤངས་པའི་མཚན་ཉིད་ཀྱི་སློབ་དཔོན་སྤྱང་སྟོན་གྱི་གཏམ་རྒྱུད་ཀྱང་གསུངས་སོ། ། སྒྲ་རིངས་ཀྱི་ཐད་དུ། འདི་མཁན་ཆེན་ཐར་ལོ་བས་བལ་པོར་བྱོན་པའི་དུས་སུ། ཉིན་གཅིག་འཕགས་པ་ཤིང་ཀུན་གྱི་ནགས་གསེབ་ན་ཕར་ལ་སྐྱོ་བསང་ལ་བྱོན་པས། སྒྲ་གླིང་བུའི་སྒྲ་ལྟར་སྙན་པ་ཞིག་གསན་ནས་འདི་ལྟ་བུའི་སྒྲ་སྙན་པ་ཞིག་ཇི་ཡིན་དགོངས་ནས། སྒྲ་དེ་རྩད་གཅོད་ཅིང་ནགས་གསེབ་ན་ཕར་བྱོན་པས་ཤིང་སྡོང་ཞིག་གི་དྲུང་ན།
རྣལ་འབྱོར་པའི་ཆ་བྱད་ཅན་བཀྲག་དང་མདངས་སུ་ལྡན་པ་ཞིག་གི་ལག་ན་གླིང་བུ་ཐོགས་ཏེ་འདུག་པའི་དྲུང་ན། སྤྲ་དང་སྤྲེའུ་མང་པོ་འདུས་ནས་སྤྲེའུ་དེ་རྣམས་ཀྱི་རྣ་བར་གླིང་བུ་དེ་བཙུགས་ཏེ་འབུད་ཀྱིན་འདུག དེའི་དྲུང་དུ་ཕྱིན་པ་དང་། སྤྲེའུ་དེ་རྣམས་བྲོས་སོང་། དེར་འདུག་ནས་ཆོས་ཀྱི་གསུང་གླེང་མཛད་པས། ཐར་ལོ་དགྱེས་ཏེ་རྗེས་སུ་འཛིན་པར་ཞུས་པས། སྒྲ་རིངས་ཀྱི་གདམས་པ་འདི་གནང་བ་ཡིན་གསུང་། དེའི་མཚན་ནི་་་་་་མི་གཡོ་མགོན་པོ། ཨ་ཙ་ལ་ནཱ་ཐ་ཟེར་བར་གདའ། འདི་ལ་ལུས་གནད་གོང་དང་འདྲ་བ་ལ།
ལག་པ་རྡོ་རྗེ་ཁུ་ཚུར་སྙིང་གར་བསྣལ་བའམ། བརླ་སྟེང་འཇོག་པའམ། མཉམ་གཞག་གང་བདེ་བ་ལ་རྒལ་ཚིགས་བསྲངས་ལ་སྒྲ་རིངས་གཏོང་ཚེ་མགྲིན་པ་སྒུག་བྱས་ལ་སྒྲ་ངར་ར་ར་བ་དེ་སྐད་ཆེ་ན་རླུང་ཤུགས་ཆུང་བ་ཞིག་འོང་གི་གདའ་གསུང་། མཁན་ཆེན་ཐར་ལོ་པའི་གསུང་གིས་འདི་ལ་མིག་དང་མཆུ་བཙུམས་ལ་སོ་གཉིས་མ་རེག་ཙམ་བྱ་གསུང་སྟེ། མིག་བཙུམས་ན་མིག་ལ་གནོད་ཀྱི་གདའ་བས། མིག་ཟིམ་མེ་བྱས་པས་མིག་ལ་མི་གནོད། འདི་ལ་ཡོན་ཏན་མང་པོ་ཡོད་དེ། ཁྱད་པར་ཐིག་ལེ་འཆིང་བ་ལ་བསྔགས་པས་རྨི་ལམ་དུ་ཐིག་ལེ་འཛག་ན་ཉལ་ཁར་བརྒྱ་བརྒྱ་ཙམ་བྱས་པས། ཐབས་གཞན་གྱིས་མི་ཕན་པའང་འདི་བྱས་པས་སྦྲེངས་ཀྱིས་ཁེགས་ཀྱིས་གདའ། གཞན་ཡང་འདི་བྱས་པས་རྩ་མདུད་རྣམས་གྲོལ་བ་དང་།
རྩ་ཞར་བ་རྣམས་སོས་པ་དང་། རླུང་གིས་རོ་སྟོད་གང་བ་ལའང་ཕན། རླུང་ཟུག་དང་རླུང་གེགས་ཀྱི་རིགས་ལའང་འདི་བྱས་པས་ཕན། ཚད་པའི་རིགས་ལའང་ཕན། གཞན་ཡང་བསྔགས་པ་ཆེན་པོ་ཡོད་གསུངས། འདིའང་རླུང་ཕྱིར་གཏོང་བའི་ཚེ་ལྟེ་འོག་མནན་པ་གཅིག་བྱས་ལ་གཏོང་གསུང་ངོ་། ། པཎ་ཆེན་གྱི་བཙན་ཐབས་ཀྱི་ཐད་དུ། སྙན་རྒྱུད་རྡོ་རྗེའི་ཚིག་ལྔ་ལས། བཞི་པ་ནི་ཚིག་ཁྲིད། ཉམས་ཁྲིད།
ཡོན་ཏན་སྐྱེས་པ་འབྲས་བུའི་ཁྲིད་རྣམས་གོང་དང་འདྲ། དོན་ཁྲིད་ནི་མ་ཆུད་ཅིང་མ་འཆིང་ན། དྲག་རླུང་བཙན་ཐབས་ཀྱི་སྦྱོར་བས་ཉི་ཟླའི་རྒྱུ་བ་དགག་ཅེས་ཏེ། གོང་དང་འབྲེལ་ལ་མ་ཆུད་ཅིང་ཞེས་པ་ནི་གོང་གི་འཇམ་རླུང་དགང་གཏོང་གིས་དབུ་མར་རླུང་མ་ཆུད་ཅིང་མ་འཆིང་ན་ཞེས་པ་ནི་རྩུབ་རླུང་བུམ་པ་ཅན་གྱིས་དེར་མ་འཆིང་ན་ཞེས་པའོ། ། དྲག་རླུང་བཙན་ཐབས་ཀྱི་སྦྱོར་བས་ཞེས་པ་ནི། དྲག་རླུང་ནི་རོ་རྐྱང་གི་རླུང་སྟེ་དེ་ཉིད་བཙན་ཐབས་ཀྱི་སྦྱོར་བས་ཞེས་པ་གློ་བུར་དུ་འགེགས་པའོ། ། ཉི་ཟླའི་ལམ་དགག་ཅེས་པ་ནི། སྣ་བུག་གཡས་ཀྱི་རླུང་ཉི་མ། གཡོན་གྱི་རླུང་རྒྱུ་བ་ཟླ་བ། དེ་གཉིས་འགེགས་པ་ནི་ཉི་ཟླའི་ལམ་དགག་ཅེས་པའོ། །
དེ་ལྟར་ལོངས་སྤྱོད་ཀྱི་རླབས་ལ་འཕར་བའི་རྩ་གཉིས་ཚན་གསུམ་ཡོད་དེ། ཐིག་ལེ་རྒྱུ་བའི་ཕལ་རྩ་གཉིས། ཁྲག་རྒྱུ་བའི་གཉིས། རླུང་རྒྱུ་བའི་འཕར་རྩ་གཉིས་ཏེ་གསུམ་ཡོད་དེ། དེ་ལ་ཐིག་ལེ་རྒྱུ་བའི་འཕར་རྩ་གཉིས་ནི་ཕྲ་བས་མི་རྙེད། རྙེད་ན་བདེ་སྟོང་གི་ཉམས་ཁྱད་པར་ཅན་སྐྱེ་སྟེ་མི་རྙེད། ཁྲག་རྒྱུ་བའི་འཕར་རྩ་གཉིས་ནི་གཏར་ཀ་བྱེད་པ་དེ་ཡིན་ཏེ། དེ་བཙིར་ཡང་སྐྱོན་མིན་པ་ཡོན་ཏན་མི་འབྱུང་། རླུང་རྒྱུ་བའི་འཕར་རྩ་གཉིས་ནི་ཨོལ་མདུད་པའི་སྦོ་གཡས་གཡོན་ན་རྩ་ཕྲ་མོ་ཀྲིམ་ཀྲིམ་འཕར་བ་རེ་རེ་ཡོད། དེ་གཉིས་ཡིན།
དེ་གཉིས་གནོན་པ་ལ་མཐེ་བོང་དང་སྲིན་ལག་གི་སེན་མོ་བྲག་ལ་ཟིལ་མེད་པར་བྱ། རང་འདུག་པའི་མཐོང་ཕྱིར་གནད་ཡར་འོང་བའི་རྩ་པོ་མི་བཞག མདུན་རྒྱབ་གཡས་གཡོན་སྙེས་འབོལ་བཅུག་ལ། ལུས་གནད་རྡོར་སྐྱིལ་ལ་སོགས་དམ་པོ་ཡེ་མི་བྱ། ཙོག་པུར་འདུག་སྟེ་རྒལ་ཚིགས་དྲང་པོར་བསྲང་། མགྲིན་པ་སྒུག་བྱས་ཏེ་རླུང་དུམ་པ་གཅིག་རྔུབ་ལ། གཞན་གྱིས་བརྩིར་མཁན་མེད་ན་རང་གི་མཛུབ་མོ་རྣམས་ཀྱིས་ལྟག་ཁུང་ནས་འཁྱུད། མཐེ་བོང་གཉིས་ཀྱིས་ཨོལ་མདུད་པའི་གཡས་གཡོན་ནས་འཕར་རྩ་བཙལ་ལ་རྙེད་པ་དང་ཐད་ཀར་མནན་པས་ནོན་པ་སླ་གསུང་། རན་ཙམ་མནན་ཏེ་རྩ་བཟང་བ་ཀུན་ལ་མི་རྟོག་པའི་ཏིང་ངེ་འཛིན་སྐྱེ། རྩ་ངན་པ་རྣམས་ལ་ཟི་བུན་པའམ།
སྦྲིད་ཆིལ་བ་ལས་མི་འོང་། འདི་མང་ན་འཕོས་པའི་ཁྲིམས་ཡོད་པས་ཐེངས་རེ་ཙམ་བྱ། སྦ་བ་ཅན་དང་སྐེ་སྦོམ་པ་ལ་རྩ་མི་རྙེད་པ་འདུག་གསུང་ངོ་། ། པཎ་ཆེན་གྱི་སྙན་བརྒྱུད་རྡོ་རྗེའི་ཚིག་ལྔ་ལས། ལྔ་པ་ཚིག་ཤེས་ཚིག་ཁྲིད་དང་། ཉམས་མྱོང་ཁྲིད་དང་། ཡོན་ཏན་སྐྱེས་པ་འབྲས་བུའི་ཁྲིད་གསུམ་གོང་དང་འདྲ། དོན་ཁྲིད་ལ་བཀག་པས་འོག་སྒོ་བཙན་ཐབས་སུ་འགགས་ན་སྟེང་སྲོག་བཏང་བའི་སྦྱོར་བས་དགྲོལ་ཞེས་ཏེ། བཀག་པས་ཞེས་པ་ནི་སྟེང་དུ་ཉི་ཟླའི་རྒྱུ་བ་བཀག་པས་འོག་སྒོ་བཙན་ཐབས་སུ་འགགས་ན་ཞེས་པ་ནི། དྲི་ཆེན་དང་དྲི་ཆུ་འབབ་པའི་རྩ་འགགས་ཞེས་པའོ། །
དེ་ལ་སྟེང་དུ་གཡོན་པ་ཟླ་བའི་རྩ་དེ་དང་། འོག་ཏུ་དྲི་ཆེན་དབུས་ནས་འབབ་པའི་རྩ་གཉིས་གཅིག་སྟེ། སྟེང་དུ་སྣ་བུག་གཡོན་འགགས་ན་འོག་ཏུ་དྲི་ཆེན་འགག་གོ ། གཡས་ཉི་མའི་རྩེ་དེ་དང་། འོག་ཏུ་དྲི་ཆུ་གཡོན་ནས་འབབ་པའི་རྩ་གཉིས་གཅིག་སྟེ། སྟེང་དུ་སྣ་བུག་གཡས་འགེགས་ན་འོག་ཏུ་དྲི་ཆུ་འགག སྟེང་དུ་དབུ་མ་སྒྲ་གཅན་མཉམ་རྒྱུའི་རླུང་རྒྱུ་བའི་རྩ་དང་། འོག་ཏུ་གཡས་ཐིག་ལེ་འབབ་པའི་རྩ་གཉིས་གཅིག་སྟེ། འོག་ཏུ་ཁུ་བ་འབབ་པ་འགགས་པས་ན། སྟེང་འོག་གཉིས་འཆིང་གྲོལ་དུས་མཉམ་གཅིག་ཏུ་བསྟན་ཏེ།
དབང་མདོར་བསྟན་ལས། སྟེང་དུ་རྩ་གསུམ་པོ་འདི་རྣམས་གྲོལ་ན་འོག་གི་རྩ་གསུམ་པོ་འདི་རྣམས་གྲོལ་བར་འགྱུར་རོ། ། ཞེས་པས་ན། སྟེང་སྲོག་བཏང་བའི་སྦྱོར་བས་དགྲོལ་ཞེས་པའོ། ། དེ་ལ་བསྒོམས་ཀ་བསྒོམས་པའི་སྟོབས་ཀྱི་རིམ་གྱིས་ཉི་ཟླའི་ལམ་འགགས་ན་ཡོན་ཏན་སྐྱེ་བ་གཅིག་ཕུགས་སུ་འོ་ཅག་དེ་ཀ་འདོད་དོ། ། འདིར་གོང་གི་བཙན་ཐབས་བྱས་པས་གཅིག་ཅར་དུ་ཉི་ཟླའི་ལམ་འགགས་པས་རྩྭ་ཆུ་བསྡམས་ན་ཕོ་ལོག་ལྟ་བུར་སོང་ཟུག་ཆེན་པོ་བྱས། དེ་ཀ་ལ་ལས་ན་འཆི་བས། དེ་ལྟ་བུ་མ་ཡིན་པའང་བཤང་འགགས་ཀྱི་ནད་དམ་པོ་འབྱུང་བས། དེ་བསལ་བ་ནི་དྲི་ཆེན་འགགས་ན་རྡོ་རྗེ་བཟླས་པ་སྣ་བུག་གཡོན་ནས་བྱ། རླུང་ནང་དུ་རྔུབས་དུས་སུ་རྒྱུ་ཞབས་སུ་རླུང་ཇིར་མནན་ལ་གཏོང་དུས་སུ་བཤང་སྒོ་ཚུམས་བྱས་པས་སྟེང་དང་ཐུར་སེལ་གཉིས་དཀྲུགས་ཏེ་འདྲེ་བའི་གནད་ཡིན།
དེ་ནས་རླུང་ཤུགས་དང་བཅས་པའི་གཏོང་བ་མང་དུ་བྱས་པས་སེལ་ལོ། ། དེ་བཞིན་དུ་དྲི་ཆུ་འགགས་ན་སྣ་བུག་གཡས་ནས་བྱ། དེས་མ་སེལ་ན་ཧ་ཐུང་ཧ་རིང་བྱ་སྟེ། ཧ་ཐུང་ལ་ལག་པ་གཉིས་བསྣོལ་མར་དཔུང་པར་འཇུས་ལ་རྐང་པ་རྡོར་སྐྱིལ་སེམས་སྐྱིལ་གང་བདེ་བྱ། རྒལ་ཚིགས་དྲང་པོར་བསྲངས་ལ། ཧ་འདོན་པ་དང་སྐེད་པ་སྐྱོག་སྐྱོག་བྱེད་པ་མཉམ་པོར་བྱས་ལ་ཧ་ཐུང་འདོན། ཧ་རིང་བྱེད་ན་སྐྱིལ་ཀྲུང་འདལ་བསྐྱེད་ལ། ལག་པ་གཉིས་པུས་མོ་ལ་བཀབ་ལ། དང་པོར་ལུས་བསྲངས་ནས་དེ་ནས་ཧ་སྐད་མེད་ཤུགས་དང་བཅས་པ་འདོན་གྱིན་དཔྲལ་བ་ས་ལ་ལྷན་སོང་སོང་དུ་ཧ་འདོན། ཡང་དེ་ཀ་ནས་ལྟག་པ་དགྱེད་སོང་སོང་ཧ་འདོན།
ཧ་རིང་ཧ་ཐུང་གཉིས་ཀ་ལ་མིག་བགྲད། ལྕེ་ནར་བརྐྱངས་ལ་ཧ་འདོན་པའི་ཚད་ནི་ཟི་ཕྱད་པ་དང་། ཁ་འཚུལ་སྦྲིད་ཆིལ་བ་བྱུང་བྱུང་འདོན། ཐུན་ཤོལ་ཙ་ན་གཉིས་ཀ་ལ་རླུང་རོ་མེད་པར་ཧ་བྱས་ལ་སངས་ཀྱིས་གདོན་ནོ་གསུང་ངོ་། ། དེ་ལྟར་ཡིད་ལ་རྡོ་རྗེ་རབ་ཏུ་བསད་པས་ཡུལ་དང་བཅས་པ་མཁའ་ལ་སྤྱོད་པ་ཉིད་དུ་འགྱུར། ཞེས་པའི་ཐད་དུ། འདི་གལ་ཆེ་སྟེ། བླ་མ་རང་བྱུང་པ་རོལ་པའི་རྡོ་རྗེས། རྔོག་པའི་གདན་ས་བ་བླ་མ་རྔོག་པ་་་་་་གཟི་བརྗིད་གྲགས་པ་ལ། ཁྱེད་ཀྱི་བླ་མ་རྔོག་ཆོས་ཀྱི་རྡོ་རྗེ་དེ་མཁའ་སྤྱོད་དུ་གཤེགས་གདའ་ཨང་བྱས་པས།
བླ་མ་རྔོག་པ་ན་རེ། དེ་སྐད་ཟེར་གྱི་གདའ་གསུང་། རང་བྱུང་བས། མཁའ་སྤྱོད་དེ་ཇི་འདྲ་གཅིག་ལ་བྱེད་ཀྱི་གདའ་ཟེར་བ་ལ། དེ་ཆ་མེད་ངས་འགྲོ་མ་མྱོང་ཟེར་ཏེ། སྔགས་པའི་བླ་བཙོངས་བྱ་བ་ཡིན་མོད་གསུང་ངོ་། ། མཁའ་སྤྱོད་ཆེན་པོ་ཡོན་ཏན་བརྒྱད་ལྡན་མཆོག་གི་དངོས་གྲུབ་ཐོབ་པ་ས་དང་པོ་ནས་བཟུང་སྟེ་སངས་རྒྱས་ཀྱི་སའི་བར་ཡིན་ཏེ། འཕགས་པ་ཀླུ་སྒྲུབ་ས་དང་པོ་ཐོབ་པར་མང་པོ་ནས་བཤད། མཁའ་སྤྱོད་ཡོན་ཏན་བརྒྱད་ལྡན་ཐོབ་པར་བཤད་གསུང་། མཁའ་སྤྱོད་ཆུང་བ་ལ་ཚེ་འདི་ཉིད་ཀྱི་མཁའ་སྤྱོད་དང་།
ལུས་བརྗེས་པའི་མཁའ་སྤྱོད་གཉིས། དེ་དག་ལའང་འདོད་པའི་ལྷ་དང་ལུས་དང་ལོངས་སྤྱོད་མཚུངས་པ་འདོད་པའི་མཁའ་སྤྱོད་དང་། གཟུགས་ཁམས་དང་ལུས་དང་ལོངས་སྤྱོད་མཚུངས་པ་གཟུགས་ཀྱི་མཁའ་སྤྱོད་གཉིས་གཉིས་ཡོད་ཅིང་། རལ་གྲི་དང་སྐྱེ་བདུན་གྱི་ཤ་སོགས་རྫས་ལ་བརྟེན་པའི་མཁའ་སྤྱོད་ཤས་ཆེ་གསུང་ངོ་། ། ཡང་གསུང་བགྲོས་གཅིག་ལ། སྤྱིར་མཁའ་སྤྱོད་ལ་ཆེ་འབྲིང་ཆུང་གསུམ་ཡོད་པ་ལ། མཁའ་སྤྱོད་ཆེན་པོ་ནི་དུས་འཁོར་ནས། ལུས་ནི་དྭངས་ཤིང་ཞེས་སོགས་དང་། གསང་འདུས་ནས། འཇའ་ལུས་རྡོ་རྗེའི་སྐུ་ཞེས་སོགས་དང་།
རྒྱུད་གཞན་ནས་ཀྱང་ཡོན་ཏན་བརྒྱད་ལྡན་ལ་སོགས་པར་བཤད་པ་ནི་མཁའ་སྤྱོད་ཆེན་པོ་ཡིན། འབྲིང་པོ་ལ་ཚེ་འདིའི་མཁའ་སྤྱོད་དང་། སྐྱེ་བ་འཕོ་བའི་མཁའ་སྤྱོད་གཉིས་ལས། དེ་རེ་རེ་ལའང་འདོད་པའི་མཁའ་སྤྱོད་དང་གཟུགས་ཀྱི་མཁའ་སྤྱོད་གཉིས། གཟུགས་ཀྱི་མཁའ་སྤྱོད་ལ། བྱ་སྤྱོད་ནས་བཤད་པའི་སྔགས་ལ་སོགས་པ་བགྲངས་པའི་ནུས་པས་གནོད་སྦྱིན་མོ་ལ་སོགས་པ་དབང་དུ་འདུས་ནས་དེ་དག་གིས་ཁུར་ཏེ་གཟུགས་ཁམས་སུ་ཕྱིན་པ་དང་། གཟུགས་ཁམས་ཀྱི་ལྷ་དང་། ཚེ་དང་ལོངས་སྤྱོད་གཟུགས་བྱད་ལ་སོགས་པ་ཁྱད་མེད་དུ་འགྱུར་བ་ལ་སོགས་ཡིན་གསུང་། འདོད་པའི་མཁའ་སྤྱོད་ནི། འདོད་ཁམས་ཀྱི་ལྷ་དེ་དག་གིས་ཁུར་སོགས་དང་ཆ་འདྲ་བ་ལ།
ད་ལྟ་ལམ་འབྲས་པ་ཚོས་ཇོ་མོ་ནགས་རྒྱལ་ལ་འཆད་མོ་ནམ་མཁའ་ཡོད་ཟེར་བ་དང་། རི་ཆེ་གེ་སོགས་ལ་རིག་འཛིན་ཆེ་གེ་མོ་ཡོད་ཟེར་བ་འདི་ལྟ་བུ་ཡིན། སྐྱེ་བ་འཕོས་པའི་མཁའ་སྤྱོད་ནི་ཚེ་འཕོས་མ་ཐག་དེ་འདྲར་སྐྱེ་བ་ལ་ཟེར་བ་ཡིན། ཐ་མ་རྫས་ཀྱི་མཁའ་སྤྱོད་ནི། རྒྱལ་པོ་རྐང་ཁྲའི་ཆུང་མ་རྣམས་ཀྱིས་རེ་མོས་ཀྱིས་ཁོ་ལ་བསྙེན་བཀུར་བྱེད་པ་ལ། དུས་རེ་ཞིག་ན། ཆུང་མ་ངན་ཤོས་ཀྱིས་ཤ་གཞན་མ་རྙེད་པར། དུར་ཁྲོད་ནས་བུ་ཆུང་གི་ཤ་གཅིག་ལ་གཏུབས་ཏེ་བཙོས་ནས་ཁྱེར་ཕྱིན་པ་དང་། དེའི་རླངས་པ་བྱད་ལ་ཕོག་པས། མོ་རྐང་པ་ས་ལ་མི་རེག་པར་འགྲོ་བ་དེ་ཁོས་མཐོང་ནས།
འདི་ཅི་ཡིན་སྙམ་ནས། མོ་བཟུང་སྟེ་བསྡིགས་པས་བྲེད་དེ། མཆོག་སྦྱིན་ནས་བཤད་པས། ལྷག་མ་ཀུན་ཡང་ཁྱེར་ཤོག་ཟེར། ཐམས་ཅད་ཟོས་པས་ཁོ་ནམ་མཁའ་ལ་འགྲོ་ཞིང་། མི་མང་པོ་བསད་ནས་ཟ་བ་གཅིག་བྱུང་གདའ་འོ། ། མཁའ་སྤྱོད་ནམ་མཁའ་ལ་འཕུར་བ་ཙམ་གྱིས་བརྟན་པ་ཟིན་པའི་ལུགས་སུ་མི་གདའ་གསུང་ངོ་། ། ཧཱུྃ་ཡིག་བརྗོད་པའི་ཞེས་པའི་ཐད་དུ། ལུས་མཉམ་གཞག ལག་པ་རྡོ་རྗེ་ཁུ་ཚུར་སྙིང་གར་བསྣོལ།
ལུས་བསྒྲིམས། སྲིན་ལག་དྲག་ཏུ་བསྡམ། ལྕེ་རྐན་ལ་སྦྱར། མིག་གྱེན་དུ་བགྲད་ལ། ཕ་ལས་ཐོབ་པའི་ཡི་གེ་ཧྃ་དཀར་པོ་མགོ་ཐུར་དུ་བསྟན་པ་ལ་ཤེས་པ་དྲག་ཏུ་གཏད་ལ། རྒྱུ་ཞབས་ཀོང་བྱས་ལ། ཧཱུྃ་ཞེས་སྒྲ་དྲག་ལ་རིང་བ་བརྗོད་པས་ཐིག་ལེ་གྱེན་དུ་དྲང་གསུང་ངོ་། ། སྲོག་རྩོལ་ངེས་པའི་ཐད་དུ། རིན་ཆེན་ཆོས་དར་ཞེས་པ་གནས་མངོན་པ་བ་གཅིག་ཡིན་པའི། ངའི་སློབ་མའང་ཡིན།
དུས་ཕྱིས་ཁྲོ་ཕུའི་གཉན་མཁར་གསང་རྫོང་དུ། བླ་མ་བཀྲིས་དཔལ་ལ་སྦྱོར་དྲུག་ཞུས། སྲོག་རྩོལ་གྱི་སྐབས་ན་མར་སླེབ་དུས། ཁོ་རང་ཡང་དོན་ཞགས་ཀྱི་ཚེས་བརྒྱད་བསྲུང་གི་ཡོད་པས། དེར་ཚེས་བརྒྱད་ཀྱི་དུས་ལ་བབ་ནས་ཚེས་བརྒྱད་སྲུང་གི་ཡོད་འཕྲོ་ལ། ཁོས་སྲོག་རྩོལ་གྱིས་བུམ་པ་ཅན་བྱས་པས་ཙོག་པུ་དེ་ཀ་ལ་ཤི དེར་གྲོགས་མཆེད་རྣམས་ཀྱིས་ཁོའི་རོ་དེ་རི་ལ་ཁྱེར་ཏེ་གཏུབས་ནས་བྱ་རྒོད་ལ་བྱིན་པས། བྱ་རྒོད་རྣམས་ཀྱིས་ཤ་གང་ཁྱེར་སར་འཇའ་ཚོན་ནར་དུ་བྱུང་སྐད། དེ་སྒོམ་ཆེན་དགེ་བཤེས་བགྲེས་པོ་རྣམས་ན་རེ། བཙུན་ཆུང་གཅིག་གིས་ད་མི་རྒན་རྣམས་དམའ་འབེབས་པར་ཡོད་ཟེར་ལོ་གསུང་ངོ་། །
ཡང་ཆོས་རྗེ་ཀུན་སྤངས་པའི་དྲུང་དུ་ཁྲིད་ཚར་གཅིག་གི་དུས་ན་ཁོང་གསུམ་གྱིས་གྲོས་བྱས་ནས་སྲོག་རྩོལ་སྐབས་སུ་བབས་པ་དང་། ཁོང་གསུམ་ན་རེ། སྲོག་རྩོལ་འཆི་མེད་གན་མེད་དུ་བསྒོམས་ན་འཆི་ཟེར། ཤི་ན་མཁའ་སྤྱོད་དུ་འགྲོ་ཟེར་ཞིང་། མཁའ་སྤྱོད་འགྲོ་ན་དེ་བས་ལྷག་པ་མེད་པས། རང་རེ་གསུམ་ཤི་བ་གཅིག་བྱེད་པ་ཡིན་ནོ་ཟེར་ནས། གསུམ་ཀར་གྱིས་ཤི་མེད་གན་མེད་དུ་བསྒོམས་པས། གཅིག་གི་སྤྱི་བོ་ཤག་སྟེ་གས་ནས་ཤི གཅིག་ཤི་མིན་མ་ཤི་མིན་ཞག་གསུམ་བཞི་གཅིག་ལུས་ནས་ཤི གཅིག་ལ་མན་ངག་གི་གེགས་སེལ་རྣམས་བྱས་པས་སོས་སོ། །
ཁོང་གསུམ་གྱི་དེ་ལྟ་བུ་བྱས་ན། འཕོ་བའི་སྐབས་ནས། དུས་ལ་བབས་ན་འཕོ་བྱ་ཞིང་། ། དུས་མིན་ལྷ་ནི་གསོད་པར་བྱེད་ཅེས་བཤད་པས། རང་གི་ལྷ་བསད་པའི་ལྟུང་བ་འོང་ངེས་སུ་གདའ་གསུངས། སྤྱིར་སྲོག་རྩོལ་བྱས་ནས་མགོ་བོ་ན་ཞིང་སྤྱི་བོ་ཚ་བ་ལ་སོགས་པ་བྱུང་ན། ན་དང་ཚ་བཞིན་པར་མི་བསྒོམ། མི་སྒོམ་བྱས་ནས་ཅམ་གྱིས་འཇོག་པའང་མིན་གྱིས། དེ་ལྟ་བུའི་གེགས་རྣམས་བསལ་ནས་བསྒོམ་པ་ཡིན་ནོ། ། སོར་སྡུད་ཀྱི་གེགས་འདི་རྣམས་ཀྱི་དུས་སུ་རྗེས་དྲན་གྱི་ཡེ་ཤེས་ཀྱི་ཕྱག་རྒྱ་དྲན་པར་བྱེད་དགོས་ཏེ།
གནད་ཟུར་དུ་ཤེས་པར་བྱའོ། ། སོར་སྡུད་ཀྱི་ཐད་དུ། གཡས་གཡོན་གྱི་ཕྲེང་བསྡོམས་པའང་གནད་ཡིན་ཏེ་ལག་ལེན་ཟུར་དུ་བལྟ་བར་བྱའོ། ། སྤྱིར་སྒོམ་ཆེན་པ་ལ་གེགས་ཆེན་པོ་གཉིས་འབྱུང་སྟེ། སྲོག་རྩོལ་གྱི་རླུང་བསྡམས་གྲགས་པའི་སྐྱོན་དང་། སོར་སྡུད་བསམ་གཏན་གྱི་དུས་སུ་མ་བསྡམས་པའི་རྒྱུ་ལས་ཐུར་སེལ་སྟོད་དུ་ཧགས་པ་དང་། སྲོག་རླུང་རྨད་དུ་བླུགས་པ་གཉིས་བྱུང་སྟེ། དེ་ལ་བསྒོམས་པའི་སྟོབས་ཀྱིས་སྲོག་ཐུར་ལ་དབང་ཐོབ་པ་ལ། སྟེང་རླུང་འོག་ཏུ་འདྲོངས། འོག་རླུང་སྟེང་དུ་འདྲོངས་ཏེ།
སྲོག་ཐུར་ལ་དབང་མ་ཐོབ་ཅིང་། ཐ་མལ་པའི་གནས་སྐབས་སུ་ཐུར་སེལ་ལྟེ་བ་ཐུག་རྒྱུ། དེ་ལས་མི་འདའ་བར་ལྟོས་ཆེ་ཐུར་དུ་རྒྱུའོ། ། གྱེན་རྒྱུ་དེ་ལྟེ་བ་ཐུག་རྒྱུ། དེ་ལས་མི་འདའ་བར་ལྟོས་ཆེ་གྱེན་དུ་རྒྱུ་བ་ཡིན་པ་ལ། ཐུར་སེར་ལ་ལྟེ་བ་ལ་འདས་ཏེ་སྟེང་དུ་ཧགས་པ་སྨད་ཀྱི་དྲོད་བཏུལ། སྟོད་དུ་དྲོད་མེ་ལྟར་འབར། མགོ་བོ་ན་ཡར་རླངས་ཕྱུར་བ་དང་། སྙིང་ནས་ཡར་ཤིང་ལྗང་པ་ལྟ་བུ་འབྱུང་། སྲོག་རླུང་ཐམས་ཅད་སྤྱི་བོར་འདུས་ནས་སྤྱི་བོ་འགས་པ་བཞིན་ན་ལ།
དབུགས་ནང་དུ་བསྡུ་མི་ཤེས་པ་འབྱུང་། ཁོག་པ་ན་ཡར་རླུང་རྣམས་ཕུག་སྐོར་བ་བཞིན་གྱེན་དུ་འཁོར་ཞིང་འགྲོ་ལ། དེ་དུས་ཉམས་སྣང་ལ་དང་པོ་སྐར་ཁུང་ཁྲོལ་མིག་ཙམ་པ་འབྱུང་། དེ་ནས་ཡར་ལ་ལྟ་སྙིང་འདོད་པ་འབྱུང་། དེ་ནས་སྐར་ཁུང་གསལ་པོར་བྱེ་བའི་སྣང་བ་འབྱུང་། དེར་ཐིག་ལེའི་དབུས་སུ་སངས་རྒྱས་ཀྱི་སྐུའམ། སྐུ་མེད་པའི་སྣང་བ་འབྱུང་བ་སོགས་ཁྲིད་ཡིག་ན་གསལ་ཞིང་། མི་རྩ་ན་མེད་པ་ལ་དབུགས་སོང་འདུག་ན་ལེགས་པར་བརྟགས་ལ་བྱ། མིག་འབྲས་གྱེན་ལ་ཟློག་གིན་སྦར་བ་བསྡམས་འདུག་ན་ད་རུང་འཚོ་སྲིད་པས་ཐབས་བྱ། ལ་ལ་མིག་བཙུམས་པའི་འོག་ནས་མིག་འབྲས་གྱེན་ལ་བཟློག་པ་འབྱུང་བས་ལེགས་པར་བརྟགས་ལ།
དེ་བཞིན་འདུག་ན་འཚོ་སྲིད་པས་ཕྱར་ཁུད་དུ་བཞི་འདག་བྱས་ལ། དབུགས་ཅུང་ཟད་མ་བྱུང་བར་དུ་ས་ལ་གདབ་ཅིང་། མགོ་བོ་མདུན་དུ་བཀུག་ལ་རྒལ་ཚིགས་དང་པོ་ནས་རྒལ་ཚིགས་ཟད་པོའི་བར་ཁུ་ཚུར་གྱིས་བརྡུང་། རྗེས་ལ་རང་གི་སེམས་རྡོ་རྗེ་ནོར་བུའི་རྩེ་མོར་ཐིག་ལེ་སྔོན་པོ་སྤུར་སྒོང་ཙམ་ལ་ཤེས་པ་དྲག་ཏུ་གཞུག་ཅིང་། སོ་མ་ཟིན་གྱི་བར་ལ་འབེབས་ཀྱི་རིགས་དང་། མར་ཁུ་ལོ་ལེན་གྱིས་བྱུག་པ་བྱ་ཞིང་། སྤའུ་བསྲོས་པས་རྐང་མཐིལ་བདུག གེགས་མ་སེལ་བར་བུམ་ཅན་མི་བསྒོམ། རྡོར་བཟླས་རླུང་ཤུགས་དང་བཅས་ཇི་ནུས་བྱ། ལུས་ལ་རྡོ་ཁང་ལྟ་བུའི་བུ་གའམ།
ཚགས་མིག་ལྟ་བུའི་བུ་ག་འམ། ། ཚགས་མིག་ལྟ་བུའི་བུ་ག་ནས། ནད་རྣམས་རླངས་པའམ་དུད་པ་ལྟ་བུར་འཐོན་པའི་ཚུལ་དུ་དམིགས་པ་བྱ། དེས་ཕན་ནོ། ། སྲོག་རླུང་ལྟོས་ཆེར་སྟེང་དུ་རྒྱུ། ཐུར་དུ་རྒྱུ་ནའང་ལྟེ་བ་ཐུག་རྒྱུ། དེ་ལས་མི་འདའ་བ་ཡིན། གལ་ཏེ་ལྟེ་བ་ལས་འདས་ན་སྲོག་སྨད་དུ་བླུག་སྟེ་བཤང་གཅི་གཅིག་བསྡོམས་ཤིང་ཟུག་ཆེན་པོ་འབྱུང་བའམ། ཡང་ན་བཤང་ལམ་བསྡུ་མི་ཤེས་པར་དུས་གཅིག་ལ་སྨད་དུ་བླུགས་པས་སྨད་དུ་དྲོད་མེ་ལྟར་འབར་བ་འབྱུང་ལ། དེ་ཞག་གཅིག་ལོན་ནས་འཆི་བས།
དེ་བསལ་བ་ནི། གྲོགས་དམ་ཚིག་གཙང་མ་གཉིས་ཙམ་གྱིས་བྱེད་དུ་བཅུག་ལ། གྲོགས་གཅིག་གིས་ནད་པའི་རྐང་པ་ནས་བཟུང་ལ་མགོ་བོ་ས་ལ་མ་རེག་པར་བྱས་ལ་རྒྱབ་ཏུ་ཁུར། གཅིག་གིས་འཕངས་ཀྱི་ཚིགས་པ་ཟད་པོ་ནས་མགོ་བོའི་ཚིགས་པ་ཟད་པོ་ཐུག་རིམ་པས་བརྡུང་། དེ་ནས་མཁལ་ཁུང་གཉིས་སུ་འབོལ་ཏོ་བཅུག་ལ་སྣམ་བུ་ཚ་རིང་བ་དཀྲིས་པའི་སྟེང་དུ་རས་སམ་ཐེར་མའི་ཤག་མས་རན་ཙམ་བསྡམས་ཏེ། སྤྱི་རྟི་གློག་ལ། རྐང་མཐིལ་དང་། དེ་ནས་རིམ་པར་གོང་དང་འདྲ་བར་ཚིགས་པ་ཟད་པོ་ཐུག་རིམ་གྱིས་བརྡུངས་པས་སེལ་ཏེ། ལག་ལེན་ལས་ཤེས་པར་བྱའོ། ། ཡང་བུམ་པ་ཅན་བསྒོམས་པས་ལུས་ལ་སྐོར་ཚེ་ན་ཚ་བྱུང་ན་དལ་བུས་མཉེས་ན་ཕན།
རྡོ་ཁང་ངམ། བུ་གའི་སྦྱོར་བ་གོང་བཞིན་བསྒོམ། སྐོར་ལེ་རུ་འབྲུམ་པ་དམར་ཙི་ཚིམ་པ་བྱུང་ན་དྲི་ཆུ་ལ་བོང་ང་དམར་པོ་བདར་བ་བྱུགས་ལ་སྐམས་པ་དང་དྲི་ཆུས་བཀྲུས་ན་ཕན་ནོ། ། ཡང་རོ་སྟོད་ཚ་ཕྲམ་ཕྲམ་པའམ། མགོ་ན་ཞིང་སྙིང་ཁ་ན་ཕར་ཅུང་ཟད་འཚངས་པ་འདྲ་བ་ལ། རྡོ་རྗེ་གཏུན་བརྡུངས་ཏེ་རྟ་ལྕགས་འཕྱོངས་དང་འཕར་ཆེན་རྣམས་ཀྱིས་ཕན། ཐུར་ལ་བང་ཏིང་ཏིག་ཏུ་འགྲོ་བ་འདི་ཡང་ཕན་པོ་གཅིག་ཡོད། གཞན་ཡང་སྙིང་ག་ཚ་ལམ་བྱུང་བའམ། རྩིབ་ཆུང་ན་ཡར་ཅུང་ཟད་ཚ་ཧྲེང་ཧྲེང་པ་བྱུང་ན། ལུས་སྟོད་ཀྱི་ཆ་ལ་ལས་མི་འཆོལ་བར་འོག་རླུང་རང་སར་དྲག་ཏུ་བསྡམས།
རྐང་སོར་རྣམས་དྲག་ཏུ་བསྐུམས། བརླ་དང་བྱིན་པའི་ཉ་ཁྲིམས་བསྒྲིམས་པའི་ངང་ནས་རྐང་པ་བརྐྱང་བསྐུམ་མང་དུ་བྱས། གེགས་མ་སེལ་བར་དགེ་སྦྱོར་མཐིལ་མ་རྡོར་བཟླས་ལ་བྱ་གསུངས་སོ། ། དོན་ཡོད་གྲུབ་པ་ལ་སོགས་དྲུག་ཚན་གཅིག་འགྲུབ་པར་བྱེད་དོ་ཞེས་པའི་ཐད་དུ། སྲོག་རྩོལ་དོན་ཡོད་གྲུབ་པའི་ཡན་ལག་བསྒོམ་པའི་འབྲས་བུ་ནི། འདུ་བྱེད་ཀྱི་ཕུང་པོ་དོན་ཡོད་གྲུབ་པ། རླུང་གི་ཁམས་སྒྲོལ་མ། སྣའི་སྐྱེ་མཆེད་ནམ་མཁའི་སྙིང་པོ། འདུ་བྱེད་ཀྱི་ཕུང་པོ་། དོན་གྲུབ་སྒྲོལ་མ་་་་་་རླུང་ཁམས་ནམ་མཁའི་སྙིང་།་་་་་
སྣ་ཡི་སྐྱེ་མཆེད། རེག་བྱའི་སྐྱེ་མཆེད་ ། རེག་རྡོར་མ་དང་བགེགས་མཐར་བྱེད།་་་་་ ཁའི་དབང་པོ། བཤང་བ་འཛག་པ་། རབ་བརྩོན་མ་སྟེ་དྲུག་ཚན་ནི། ། འདུ་ཤེས་ཕུང་པོར་གནས་གྱུར་རོ། ། ཞེས་སོ། རེག་བྱའི་སྐྱེ་མཆེད་རེག་བྱ་རྡོ་རྗེ་མ། ཁའི་དབང་པོ་བགེགས་མཐར་བྱེད།
བཤང་བ་འཛག་པ་རབ་བརྩོན་མ་སྟེ་དྲུག་ཚན་གཅིག་སྒྲིབ་བྲལ་དུ་དག་གསུངས། འཛིན་པའི་མཚན་དོན་གྱི་ཐད་དུ། ཉི་ཟླ་ལམ་འགོག་བྱེད་སྲོག་རྩོལ་དང་། འབྱུང་འཇུག་འགོག་བྱེད་འཛིན་པ་གཉིས་ཀྱི་སྲོག་རྩོལ་ཡན་ཆད་ཐལ། ད་འཛིན་པ་བྱེད་པ་ལ། འཛིན་པའི་མཚན་དོན་ནི། འབྲོ་པའི་བཞེད་པས་བྱང་ཆུབ་ཀྱི་སེམས་ཀྱི་ཐིག་ལེ། ལས་རྒྱ་དང་སྦྱར་ཡང་མི་འཛག་པར་འཛིན་ནུས་པ་དེ་ལ་འཛིན་པའི་མཚན་དོན་དུ་བཞེད་དེ། དེ་རྒྱུད་ཀྱི་དགོངས་པ་མིན། འཁོར་ལོ་དྲུག་གི་ལྟེ་བར་འཛིན་ནུས་པ་གཅིག་ཡིན་གསུང་ངོ་། །
འཛིན་པའི་དུས་མཚམས་ཀྱི་རྟགས་གསུམ་ཐད་དུ། སྲོག་ཐུར་དང་འདྲེས་ནའང་ཕྱིའི་རྟགས། ནང་རྟགས། གསང་རྟགས་གསུམ་འབྱུང་། ཕྱི་རྟགས་ལ་ཐུར་སེལ་གྱི་རླུང་ལ་དྲི་མི་འབྱུང་། སྟེང་སྲོག་གི་རླུང་དང་བསྒྲགས་པ་དྲི་ཆེན་གྱི་དྲི་མ་འཆིང་པ་འབྱུང་། ནང་རྟགས་སུ་གཏུམ་མོའི་མེ་འབར་ནས་ལུས་ལ་དྲོད་ཆེན་པོ་སྐྱེ། སྒོམ་བཟང་བ་ཀུན་ལ་ཁོག་པར་མེ་འབར་བ་ལྟ་བུའི་ཉམས་སྣང་མཐོང་བ་འབྱུང་། གསང་རྟགས་ལ་ལྟེ་བར་སྲོག་ཐུར་ཁ་སྦྱར་ཏེ་བུམ་ཅན་དུ་གཟུང་ནས་གསང་གནས་སུ་ཇིར་གྱིས་མནན་ནས་སྲོག་ཐུར་གཉིས་གང་རུང་གཅིག་བཟུང་ནས་གཅིག་བཏང་བས་སངས་ཙེ་སོང་ནས་སྲོག་ཐུར་མ་འདྲེས་པ་ཡིན། མ་སོང་བར་རིལ་བ་ཞབས་ཆགས་ཅན་བཞིན་དུ་མེར་རེ་འདུག་ན་སྲོག་ཐུར་འདྲེས་པའི་རྟགས་ཡིན་པས།
སྙིང་ག་ལ་སོགས་འཁོར་ལོ་དྲུག་པོ་རྣམས་སུ་རིམ་པས་བུམ་ཅན་འཛིན་ཏེ། འཛིན་པའི་ཐད་དུ། སྙིང་ཁ་ཆུའི་འཁོར་ལོ་བྱེད་པ་ནི་ཕྱི་སྣོད་རྩ་གཙོར་སྟོན་པ་ཡིན་གསུང་། དེའང་སྲོག་ཐུར་གཉིས་འདྲེས་ཤིང་ལྟེ་བའི་བུམ་ཅན་ལ་དབང་ཐོབ་ནས་བུམ་ཅན་སྒོམ་པ་ཡིན་གྱི། སྲོག་ཐུར་མ་འདྲེས་པར་སྙིང་ག་སོགས་ཀྱི་བུམ་ཅན་སྒོམ་ན་སྤུས་ཀྱི་གེགས་ཉོས་པ་རང་ཡིན། དེ་བས་ལྟེ་བའི་བུམ་པ་ཅན་བསྒོམ་གསུང་ངོ་། ། དེ་ལ་བརྟེན་ནས་སྙིང་ཁའི་བུམ་ཅན་ནི་འོག་རླུང་སྙིང་གར་དྲངས་ཏེ་ཁ་སྦྱར་གསུང་། རེ་བཀའ་ལྟེ་བར་ཁ་སྦྱར་ལ། དེ་ནས་སྙིང་ཁ་སོགས་སུ་ཁྱེར་ལ་བསྒོམ་གསུང་ངོ་། ། ཨ་ཝ་དྷུ་ཏིའི་ཞབས་བརྟེན་པས།
མཆོག་ཏུ་མི་འགྱུར་བསྒོམ་པར་བྱ་ཞེས་པའི་སྤོག་ཆོག་གིས་ལུས་གནད་གོང་དང་འདྲ་བ་ལ། ལག་པ་མཉམ་གཞག རྡོ་རྗེ་ཁུ་ཚུར་སྙིང་གར་བསྣོལ་བ་གང་བདེ་བྱས་ལ། གསེར་གླིང་འབྱེད་འཛུམ་མང་དུ་བྱས་པས། རྡོ་རྗེ་ལས་སུ་རུང་མ་ཁད་པའམ་ལྟེ་བ་ཚ་ལམ་མ་བྱུང་གི་བར་དུ་བྱ། དེ་ནས་རླུང་ནང་དུ་རྔུབ་ཙ་ན་སྒྲ་དུམ་པ་ཡོད་ཀྱང་རུང་བས་རླུང་བུམ་ཅན་བཟུང་ནས། གསུས་པ་སྒལ་ཚིགས་ལ་བཅར་གྱིས་ཐད་ཀར་སྦྱར་ལ། ལྟེ་བ་སའི་འཁོར་ལོའི་ལྟེ་བར། རྒྱ་གར་བའི་ཡི་གེ་ཨ་ཤད་ལྟ་བུ་དེའི་སྟེང་དུ་ཐིག་ལེ་ཨ་དམར་སེར་ལ་དམིགས་པ་གཏད་་་་་་རེས་དགའ་དུང་ལ་ཕ་ཚོས་བཀུས་པ་ལྟ་བུ་དཀར་ལ་དམར་ཞེས་ཀྱང་གསུང་ངོ་། ། མ་ལུས་ལི་ཁྲི་ལྟར་བསྒྲིམས་ལྟེ་བའི་ཨྃ་གི་ན་དའི་ཡེ་ཤེས་སོར་གཉིས་མེའི་རང་བཞིན་དུ་དང་པོ་རྒྱ་ཁབ་ལྟ་བུ་ཕྲ་བ་ལ།
དེ་ལ་ཇེ་ཆེར་དམར་ལམ་འབར་ཏེ་གྲོ་སོག་འབྲིང་པོ་ཙམ་བསྒོམས་པའི་ངང་ནས་རླུང་ཕྱིར་གཏོང་ཚེ་འཛིན་པའི་རླུང་རྣམས་སྒྲ་མེད་དལ་བུས་གཏང་གསུང་། གང་གིས་སྲོག་རྩོལ་ཐམས་ཅད་དུ་བསྟན་པའི་སྤོག་ཆོག་བཙན་ཐབས་དེ་ཉིད་བླ་མ་གོང་མ་རྣམས་ཀྱི་སྲོག་རྩོལ་སྤོག་ཆོག་ཏུ་བསྟན་ཏོ། ། ཏིང་ངེ་འཛིན་གྱི་སྤོག་ཆོག་ཏུ་རིགས་གསུང་། ཕྱག་ལེན་ལ་སྲོག་རྩོལ་གྱི་ཐད་དུ་མཛད། དེ་ལྟར་འཛིན་པ་རིམ་པས་བསྒོམས་པས། གཏུམ་མོའི་མེ་འབར་བས་བཟའ་བཏུང་ཅི་ཟོས་པ་ཐམས་ཅད་གཏུམ་མོའི་མེས་སྲེགས་པའི་རྟགས་སུ་བཟའ་བཏུང་སྔར་བས་མི་མཉམ་པ་ལྷག་པ་ཟོས་ཀྱང་སྙིགས་མའང་མི་འབྱུང་བ་དང་། དྲི་ཆེན་དྲི་ཆུ་བྱུང་ཡང་སྔར་བས་ཉུང་ཞིང་སྐམ་པོ་མི་ཐོངས་པ་འདྲ་བ་འབྱུང་གསུང་། འཛིན་པའི་ཐད་དུ་ཆོས་རྗེ་ཀུན་སྤངས་པས་མཛད་པའི་སྙན་རྒྱུད་རྡོ་རྗེའི་ཚིག་དྲུག་པ་ནི། གཏུམ་མོ་ཡེ་ཤེས་ཀྱི་མེ་འབར་བྱེད་དྲག་རླུང་སྲོག་ཐུར་འདྲེ་བའི་སྦྱོར་བས་བདུད་དང་ཉོན་མོངས་པ་བཅོམ་པའི་འཆི་མེད་སྒྲུབ། ལྕེ་ཆུང་གིས་བདུད་རྩི་བཏུང་བའི་སྐབས་སུ།
ལམ་འབྲས་པའི་དགེ་བཤེས་རྟ་རྒན་ཞེས་བྱ་བས་བྱང་སེ་མོ་དེ་ལ་སྒོམ་དུ་བྱོན་པས། ལོ་གསུམ་མཚོ་རུལ་ནས་རྒྱགས་ལེན་ས་མ་བྱུང་། དེར་ལྕེ་ཆུང་གི་བདུད་རྩི་ཀ་གསོལ་བས་ལུས་དཀར་ལ་དྭངས་པ་རྒྱས་པ་བྱུང་། ལོ་གསུམ་ན་དར་ཆགས་པ་ལ། ཁོང་གི་ཉེ་འཁོར་རྣམས་ཀྱིས་བལྟར་ཕྱིན་པས། ཁོང་བཀྲག་དང་གཟི་མདངས་དང་ལྡན་པ་མཛད་འདུག དེར་ཁོང་རྣམས་དད་ནས། འཚོ་བ་ཆད་ནས་ཡུན་དེ་ཙམ་ཐལ། ཉིད་ཅག་གིས་ཅི་གསོལ་ཞུས་པས། ཁོང་གི་ཞལ་ནས།
བླ་མ་དམ་པའི་གདམ་ངག་ལ་བརྟེན་པས་ཨ་ཏོ་བྱུང་གསུངས་སོ། ། ཆོས་རྗེ་བུ་སྟོན་པ་ཉིད་ཀྱིས་ཞལ་ནས། བླ་མ་དམ་པ་འཕགས་པ་འོད་ཀྱིས་ཀྱང་། ལྷོ་རུ་ཐོག་རེ་བཞུགས་དུས་སུ་འཚོ་བ་ཆད་པའི་དུས་སུ་གདམས་པ་འདི་ཀ་མཛད་པས། བཀྲེས་པ་སེལ་ལ་བོགས་ཆེ་བ་བྱུང་གསུང་ངོ་། ། འདི་ལ་ཐོག་མ་ནས་མང་ན་ལྕེ་ཆུང་བབས་ནས་ནར་འོང་བས་ཐོག་མར་རན་ཙམ་བཏུང་། དེ་ནས་ཇེ་མང་ལ་མཐར་མང་པོ་འཐུངས་པས་ཆོག ཐོག་མའི་དུས་སུ་ཀོ་རྡུལ་ཆིངས་བ་འབྱུང་། དེ་ནས་ཇེ་མངར་ལ་མཐར་བདུད་རྩི་ལྟ་བུ་འབྱུང་གསུང་ངོ་། ། འདི་ལ་དམིགས་བཅས་དམིགས་མེད་གཉིས་ལས།
དམིགས་བཅས་ལ་དབྱངས་ཡིག་བཅུ་དྲུག་གི་ཡི་གེ་རྣམས་རྩེ་མོ་ལ་ཐིག་ལེ་ཟིལ་པའི་རྣམ་པའམ་བ་ཐག་གི་རྣམ་པ་ལྟར་བསྒོམས། དེ་ལ་བདུད་རྩི་བབས་པར་སྒོམས་གསུང་། རྒྱལ་བ་རིན་ཆེན་འབྱུང་ལྡན་ལ་སོགས་པ་དྲུག་ཚན་གཅིག་འགྲུབ་པར་བྱེད་ཅེས་པའི་ཐ་དད་དུ། འཛིན་པ་རིན་འབྱུང་གི་ཡན་ལག་བསྒོམ་པའི་འབྲས་བུ་ནི། ཚོར་བའི་ཁམས་རིན་འབྱུང་། མེའི་ཁམས་གོས་དཀར་མོ། མིག་གི་སྐྱེ་མཆེད་སའི་སྙིང་པོ། རོའི་སྐྱེ་མཆེད་རོ་རྡོ་རྗེ་མ། ལག་པའི་དབང་པོ་ཤེས་རབ་མཐར་བྱེད། ཚོར་ཕུང་རིན་ཆེན་འབྱུང་ལྡན་་་་་་མེ་ཁམས་གོས་དཀར་མོ། །
མིག་གི་སྐྱེ་མཆེད་། ས་སྙིང་རོའི་སྐྱེ་མཆེད་རོ་ཡི་རྡོ་རྗེ་མ། ལག་པའི་དབང་པོ་། ཤིན་ཏུ་སྟོབས་དང་རྨུག་བྱེད་མ།་་་་་ འགྲོ་བའོ། ། ཚོར་ཕུང་ལ་སོགས་གནས་གྱུར་དྲུག ། ཅེས་སོ། ། རེག་བྱའི་སྐྱེ་མཆེད་རྨུགས་བྱེད་མ། འགྲོ་བ་རྨུག་པར་བྱེད་མ་སྟེ་དྲུག་ཚན་གཅིག་སྒྲིབ་བྲལ་དག་གསུང་ངོ་། ། རྗེས་དྲན་གྱི་མཚན་དོན་གྱི་ཐད་དུ།
སོར་སྡུད་ཀྱི་སྟེང་གཟུགས་དེ་བསམ་གཏན་གྱིས་བརྟན་པར་བྱས་པ་དེ་ལ་རྗེས་སུ་དྲན་པས་ན་རྗེས་དྲན་ཞེས་བྱ་གསུང་། འབྲོ་པའི་བཞེད་པས། ལྟོགས་ན་ཟས་དྲན། སྐོམ་ན་བཏུང་པ་དྲན་ཟེར་ཏེ། དེ་རྒྱུད་ཀྱི་དགོངས་པ་མིན། དེ་ནི་དབང་པོ་བརྟུལ་པོ་ལ་དགོངས་ཀྱི། དེ་མིན་ན་དབང་པོ་རྣོན་པོ་དང་འབྲིང་པོ་ལ་དབྱེ་སྒོ་མི་དགོས་པར་འགྱུར་བའི་སྐྱོན་ཡོད་གསུང་། ཆུ་སྐྱེས་ལས་ནི་བྱུང་པར་མི་བྱ་སྟེ་ཞེས་དང་། འཛིན་འདྲེན་གྱི་ནུས་པ་ཐོབ་པ་ལ་དགོངས་པ་ཡིན་གསུང་། དབང་པོ་རྣོན་པོ་ཕྱག་ཆེན་ལ་བརྟེན་པའི་ཐ་དད་དུ།
ཕྱག་རྒྱ་ཆེན་པོ་ནི། རང་ཡང་ལྷ་དང་རིག་མ་ཡང་ལྷ་མོའི་རང་བཞིན་འོད་ལུས་སུ་སྣང་བ་འབྱུང་ལ། དེ་ལ་ལྟ་ཞིང་བསྒོམ་པ་ནི་རང་དོན་གྱི་ལྟ་སྟངས་ཡིན་ལ། ངེས་དོན་དུ་སྙོམས་པར་འཇུག་པའི་བདེ་བ་དེ་ལ་དམིགས་པ་གཏད་པ་སྟེ་བདེ་སྟོང་དུ་ལྡང་བའི་སེམས་ཀྱི་ངོ་བོ་དེ་ལ་ཆེར་རེ་བལྟ་བའོ། ། དེ་ལྟར་བལྟས་པས་བདེ་མཁན་སྟོང་པར་ཤེས་པའི་ངང་ནས་དབང་པོ་རབ་འབྲིང་མཐའ་གསུམ་གྱི་ཉམས་འཆར་བའི་བཟང་བ་སྐུ་དང་ཞིང་ཁམས་སམ། འབྲིང་རྟགས་བཅུའམ། ཐ་མ་དམིགས་མེད་དམ། ཉམས་སྣང་ངན་ན་ཉམས་སྣང་གང་སྣང་དེ་དང་བསྲེས་ནས་བསྒོམས་པས་བདེ་སྟོང་གི་ཉམས་འཆར་ཞིང་། དེའི་སྟེང་དུ་འཇོག་པས་སྔར་འཛིན་པ་ལ་སེམས་གཏད་པ་ཙམ་གྱིས་དགའ་བ་མཆོག་དགའ་རྣམས་ཀྱི་ཉམས་རིམ་གྱིས་འཆར་ཞིང་། ལྟེ་བ་ལ་སོགས་པར་བདེ་ཆེམ་གྱིས་འབྱུང་།
དེ་ལས་འགྱུར་བའི་སྐབས་བྱུང་ན་བུམ་ཅན་གྱིས་བཅིངས་ཀྱི། ཡིན་རུང་མིན་རུང་བུམ་ཅན་གྱིས་མི་བཅིང་གསུང་ངོ་། ། རྗེས་དྲན་དབང་པོ་འབྲིང་པོ་རྣལ་འབྱོར་གཏུམ་མོ་ལ། ལམ་འབྲས་པ་དག་རྣམ་ཏོག་སྔོན་སོང་གི་དྲོད་ཅེས་པ་རྟོག་བསྒོམ་གསལ་སྣང་ཅུང་ཟད་བསྒོམས་པས་ལམ་གྱིས་འབྱུང་སྟེ། ཁམས་པ་བཀྲ་ཤིས་སེང་གེ་གཙོ་མདོ་རུ་ཁོ་རང་གི་བྲང་ཁང་ན་སྒོམ་གྱིན་ཡོད་པའི་ཚེ་ན། སྲང་ཁར་གྲོགས་མཆེད་རྣམས་གྲི་འདོན་རེས་བྱས་འཁྲུག་པ་བྱས་པའི་ཚེ། ཁོང་གིས་མར་ཕྱིན་ནས་བར་བྱས། ཕྲེལ་བ་དང་ནང་དུ་ཕྱིན་ནས་བསྒོམས་པས། སྔར་འཁྲུག་པ་བྱས་པའི་རྣམ་རྟོག་དེ་ལམ་གྱིས་ཤར་བས་དེ་ཀ་ལ་སྒོམ་ཁང་གི་ནང་ཐམས་ཅད་གྲི་འཁྲུག་བྱེད་པའི་མི་རྣམས་ཀྱིས་ཁེངས་པའི་སྣང་བ་བྱུང་། དེ་ལྟ་བུ་འབྱུང་བ་ཡིན།
འདིར་ཡང་རང་གི་ལུས་ཀྱི་འཁོར་ལོ་དྲུག་པོ་གསལ་གདབ། འཁོར་ལོ་དྲུག་གི་བཞི་ནི་སྟོང་པའི་རྩ་ཞེས་ནི། དེ་རྣམས་སུ་ནམ་མཁའི་རླུང་གི་དཀྱིལ་འཁོར་ཡོངས་སུ་རྫོགས་པར་མི་འཇུག་པར་བཞི་ཆ་ཙམ་གྱི་རླུང་རྒྱུས་པར་སྟོང་པའི་རྩར་མིང་བཏགས་སོ་གསུང་། འཁོར་ལོ་དྲུག་གི་དཔྲལ་བ་དང་། མགྲིན་པ་གཉིས་མེ་ཆུ་ཐབས་ཤེས་རབ་ཏུ་བྱས་པ་ནི་དཔྲལ་བའི་རྩ་རླུང་གི་རང་བཞིན་ཡིན་ཀྱང་། དེའི་ནང་གི་དབྱངས་ཡིག་རྣམས་ཐིག་ལེ་གཙོར་བསྟན་པས་ཆུའི་དཀྱིལ་འཁོར་ཡིན་གསུང་། ལྟེ་བ་ན་ཡར་ལ་རྩ་དབུ་མ་དང་རོ་རྐྱང་གསུམ་པོ་གསལ་གདབ། དབུ་མའི་ཡས་སྣ་སྨིན་མཚམས། མས་སྣ་གསང་གནས་སུ་ཟུག་པའི་ལྟེ་བའི་འཁོར་ལོའི་སྟེང་འོག་ཏུ་ཟུག་ཡོད་དོ། ། རྩ་དབུ་མ་ལ་འདོད་ལུགས་མང་སྟེ།
ལ་ལ་རྒྱུངས་པ་ལ་བཤད། ལ་ལས་རྒྱུངས་པའི་ནང་ན་ཡར་ལ་ཡོད་པར་བཤད། ལ་ལས་སྲོག་པ་རྩ་ལ་བཤད་པ་ལ་སོགས་པའི་འདོད་ལུགས་མང་དུ་འབྱུང་ཡང་། རྒྱུད་སྡེ་རྣམས་དང་མི་མཐུན་གསུང་། རྩ་དབུ་མའི་གནས་ལུགས་ནི། ཕྱག་རྒྱ་ཆེན་པོ་ཐིག་ལེའི་རྒྱུད་ལས། སྲོག་པ་རྩའི་ནང་ན་ཡར་ཡོད་པར་བཤད། སྲོག་པ་རྩའི་མིང་ལ་ཚངས་པའི་དབྱུག་པ་དང་། སྲོག་གི་དབྱུག་པ་ཟེར་ཏེ་མིང་གི་རྣམ་གྲངས་སོ། ། དེའི་ནང་ན་ཡར་ལ་ཡོད་ཅིང་མདུད་པ་དྲུག་ཡོད་པར་བཤད་དེ།
སྤྱི་བོར་ཆོས་འབྱུང་ལྟ་བུའི་མདུད་པ། དེ་ནས་མར་སོར་བཅུ་གཉིས་གཅལ་བའི་མགྲིན་པར་གཞོན་ནུ་མའི་ནུ་མ་ལྟ་བུ། སྙིང་ཁར་བའི་མིག་ལྟ་བུ། ལྟེ་བར་པདྨ་རྒྱས་པ་ལྟ་བུ། གསང་གནས་རྡོ་རྗེའི་རྩ་བར་རྡོ་རྗེ་རྒྱ་གྲམ་ལྟ་བུ། ནོར་བུའི་རྩེ་མོར་ཏིལ་གྱི་མེ་ཏོག་ལྟ་བུའི་རྩ་མདུད་ཡོད་པར་བཤད་ཅིང་། རོ་རྐྱང་གཉིས་ཀྱང་སྲོག་པ་རྩའི་ནང་ན་ཡོད། མདུད་པ་དྲུག་གི་ཐད་དུ་སྲོག་པ་རྩ་ཕུག་སྟེ། རྩ་འདབ་གྱེས་ནས་ཡོད་པར་བཤད། དེའི་དཔེ་ཙནྡན་སྦྲུལ་གྱི་སྙིང་པོ་ལ་བཤད་དེ།
ཙནྡན་གྱི་ཁོག་ན་སྦྲུལ་ཡོད་པ་འདྲ་བར་བཤད་པ་ཡིན། རྫོགས་རིམ་བསྒོམ་པའི་རྟེན་རྩ་ཤེས་དགོས་པས། འདི་གལ་ཆེ་སྟེ། དེའི་དོན་ཡེ་ཤེས་ཐིག་ལེར། འཁོར་ལོ་དྲུག་གི་ལྟེ་བའི་དབུས། ། ཕྲ་མོའི་ལུས་ལྡན་རྩ་ནི་དྲུག ། ཐིག་ལེ་དང་བཅས་དེ་རྣམས་སྦྱོར། ། སྲོག་གི་དབྱུག་པའི་ནང་དུ་འོ། ། བདེ་ཆེན་འཁོར་ལོའི་ལྟེ་བ་ཡི། ། ཟླ་མོ་ཚེ་དང་ལྡན་པ་སྟེ། །
དེ་ནི་སྲོག་དབྱུག་རྩ་བ་ཡིན། ། ཟུར་གསུམ་གྱི་ནི་རྣམ་པའི་ཚུལ། ། ལོངས་སྤྱོད་རྫོགས་པའི་ལྟེ་བ་ཡི། ། ལྕེ་ལ་བདེ་བ་ལྡན་པ་ནི། ། དེ་ནི་སྲོག་གི་དབྱུག་པའི་སྐེ ། རིགས་ཀྱི་མེ་ཏོག་དང་འདྲ་བ། ། ཆོས་ཀྱི་འཁོར་ལོའི་ལྟེ་བ་ལ། ། ནམ་མཁའི་མ་ནི་ཡེ་ཤེས་ལྡན། ། དེ་ནི་སྲོག་གི་དབྱུག་པའི་སྙིང་། ། བ་ཡི་མིག་གི་རྣམ་པའི་གཟུགས། །
ལྟེ་བ་སྤྲུལ་པའི་འཁོར་ལོའི་ནང་། ། འོད་མ་དང་ནི་དུས་ལྡན་མ། ། དེ་ནི་སྲོག་གི་དབྱུག་པའི་ལྟེ། ། པདྨ་རྒྱས་པའི་རྣམ་པ་བཞིན། ། མེ་ཡི་འཁོར་ལོའི་སྙིང་ཁ་ཡི། ། འདོད་པ་དང་ལྡན་རབ་འོད་མ། ། དེ་ནི་སྲོག་གི་དབྱུག་པའི་འདོམས། ། རྡོ་རྗེའི་རྣམ་པ་བཞིན་དུ་གསལ། ། རླུང་གི་འཁོར་ལོའི་ལྟེ་བ་ལ། ། སྟོབས་ནི་བརྩོན་འགྲུས་མ་དང་ལྡན། །
སྲོག་གི་དབྱུག་པ་དེ་ཡི་མཐའ། ། ཏིལ་གྱི་མེ་ཏོག་རྒྱས་པ་བཞིན། ། དེ་ནི་སྦྱོར་དྲུག་གི་རྣམ་ཤེས། ། རྩ་དང་ཐིག་ལེ་དང་ལྡན་ནོ། ། རྟོག་མེད་མས་ནི་འཁྱུད་ཡིན་ཕྱིར། ། དེ་ཚེ་ཚངས་པའི་དབྱུག་པ་ཡིན། ། དེ་ཡི་དུས་ནི་བདག་གིས་བཤད། ། ཤར་དང་ནུབ་ལ་རྣམ་གཉིས་སོ། ། གང་ཚེ་ཚངས་པའི་དབྱུག་པ་ལ། ། མདུད་པ་སུམ་ཅུ་རྩ་གཉིས་ཡོད། །
དེ་ལ་ལྟེ་བའི་འོག་ཏུ་འཕོ་བ་བཅུ་དྲུག སྟེང་དུ་འཕོ་བ་བཅུ་དྲུག་བྱང་ཆུབ་ཀྱི་སེམས་དང་རླུང་གཉིས་ཕྲད་པའི་ཕྱིར་འཕོ་བ་སྟེ། སྟེང་འོག་གཅིག་པུའི་དངོས་པོ་སྦྱོར་བའི་རྩ་སུམ་ཅུ་རྩ་གཉིས་སོ། ། བྱང་ཆུབ་ཀྱི་སེམས་དགའ་བ་དང་ལྡན་པའི་གདུབ་བུའི་རྣམ་པ་སྐུ་དང་གསུང་དང་།

ཐུགས་ཀྱི་ངོ་བོ་གཅིག་པུའི་རྟོག་མེད་བདེ་ལེགས་ཡིད་མས་ཚངས་པའི་དབྱུག་པ་འཁྱུད་ནས། བདེ་བ་ཆེན་པོའི་གཙུག་ཏོར་ནས་གསང་བ་བདེ་བ་ཆེན་པོའི་ནོར་བུའི་ཁ་རླུང་གི་འཁོར་ལོ་མན་ཆད་ཇི་ལྟར་ཙནྡན་གོར་ཤི་ཤའི་ཤིང་ལ་སྦྲུལ་ཆེན་པོ་ཡོད་པ་ལྟ་བུའོ་ཞེས་ཏེ། དེའི་དོན་སྲོག་གི་དབྱུག་པ་ནི་སྲོག་པ་རྩ་སྟེ། ཀ་བའི་གཟུགས་ཀྱི་འཁོར་ལོ་རྣམས་ཀྱི་དབུས་ན་གནས་པ་དེའི་ནང་དུ་རྩ་གསུམ་མོ། ། དེའི་སྤྱི་བོ་བདེ་ཆེན་འཁོར་ལོའི་ལྟེ་བ་ནི་ཟླ་མོ་ཚེས་དང་ལྡན་པ་སྟེ། རྩ་དང་ཐིག་ལེ་དང་སྲོག་རླུང་ལ་སོགས་པ་དང་ལྡན་པའི་ཡེ་ཤེས་དེ་ནི་སྲོག་གི་དབྱུག་པ་སྟེ། སྲོག་པ་རྩ་བ་ཡིན་པས་ཆོས་ཐམས་ཅད་ཀྱི་རྩའོ། ། དེར་ཟུར་གསུམ་པའི་རྣམ་པ་སྟེ་དབྱིབས་སུ་ཚངས་པའི་བུག་ཏུ་གནས་པ་ལ་རྣམ་པའི་ཚུལ་ཞེས་བྱའོ། ། ཡེ་ཤེས་ཀྱི་རོ་ལོངས་སྤྱོད་པའམ། མཚན་སོ་གཉིས་ལ་སོགས་པའི་ལོངས་སྤྱོད་རྫོགས་པའི་ཡོན་ཏན་དང་ལྡན་པའི་མགྲིན་པའི་པདྨའི་ལྟེ་བར་རྩ་ལྕེ་མ་བདེ་བ་ཐིག་ལེ་དང་། བཅས་པའི་གྱེན་རྒྱུ་ལ་སོགས་པའི་རླུང་དང་ལྡན་པ་ནི་སྲོག་གི་དབྱུག་པའི་སྐེ་སྟེ།
རྩའི་མདུད་པའི་དབྱིབས་རིགས་ཀྱི་མེ་ཏོག་སྟེ། གཞོན་ནུ་མའི་ནུ་མའི་དབྱིབས་དང་འདྲ་བའོ། ། དེའི་སྟེང་ནས་ཚངས་ཕུག་གི་བར་རང་གི་སོར་བཅུ་གཉིས་ཀྱི་ཚད་ནི། སྲོག་རྩ་མདུད་པ་མེད་པར་སེང་ངེ་འདུག་པའོ། ། སེམས་ལས་ཆོས་འབྱུང་བའི་ཕྱིར་སྙིང་ཁ་ཆོས་ཀྱི་འཁོར་ལོའི་ལྟེ་བ། སེམས་ནམ་མཁའ་དང་མཉམ་པས་ན་རྩ་ནམ་མཁའ་མ། བདེ་བ་ཡེ་ཤེས་དང་རླུང་ལྡན་པ་ནི་སྲོག་གི་དབྱུག་པའི་སྙིང་སྟེ། བའི་མིག་གི་རྣམ་པའི་གཟུགས་སུ་གནས་སོ། ། འཁོར་འདས་ཀྱི་ཆོས་ཐམས་ཅད་འབྱུང་བས་ལྟེ་བ་སྤྲུལ་པའི་འཁོར་ལོའི་ལྟེ་བར་གཏུམ་མོའི་མེ་འོད་བྱུང་ནས་རྩ་འོད་མ་དུས་ལྡན་མ་སྟེ། རླུང་ཀྲོ་དྷ་དང་བཅས་པའི་མཚན་ཉིད་དེ་ནི་སྲོག་གི་དབྱུག་པའི་ལྟེ་བ་ཡིན་ལ།
པདྨ་རྒྱས་པའི་རྣམ་པ་བཞིན་གནས་སོ། ། མེའི་འཁོར་ལོ་ནི་གསང་གནས་འདབ་མ་གསུམ་པ་མེའི་གནས་སྔར་བས་ཆེས་ཁྱད་པར་འཕགས་པའི་མེ་འོད་འབར་བས་རབ་འོད་མ་རླུང་འོད་དང་བཅས་པའི་བདེ་བ་དང་ལྡན་པས་འདོད་པ་དང་ལྡན་པ་སྟེ། དེ་སྲོག་གི་དབྱུག་པའི་འདོམས་ཡིན་ལ། དབྱིབས་རྡོ་རྗེའི་རྣམ་པ་བཞིན་དུ་གསལ་ལོ། ། འདབ་མ་དྲུག་པའི་གནས་རླུང་གི་འཁོར་ལོའི་ལྟེ་བ་ལ་རྩ་སྟོབས་མ་སྟེ་བརྩོན་འགྲུས་མ་གསལ་བའི་རླུང་དང་བཅས་པས་ན་བརྩོན་འགྲུས་དང་ལྡན་པ། དེ་ནི་སྲོག་གི་དབྱུག་པའི་ཐ་མ་ཡིན་ལ། དབྱིབས་ཏིལ་གྱི་མེ་ཏོག་རྒྱས་པ་བཞིན་ནོ། ། རྩ་རྟོག་མེད་མ་གཉིས་སུ་མེད་པར་རོལ་པའི་བྱང་ཆུབ་ཀྱི་སེམས་ཀྱི་ཡེ་ཤེས་དང་ལྡན་པར་འཁྱུད་པའི་ཕྱིར། དེའི་ཕྱིར་ཚངས་པའི་དབྱུག་པ་ཞེས་བྱ། གཞན་གྱི་ཚེ་སྲོག་གི་དབྱུག་པ་ཞེས་བྱའོ། །
ཚངས་པའི་དབྱུག་པ་ལ་མདུད་པ་བཅུ་དྲུག་ཕྲག་གཉིས་ནི་སྟེང་དང་འོག་ཏུ་དབུགས་འཕོ་བའི་གཡས་གཡོན་གྱི་གནས་སུ་རྟོག་མེད་མ་གཅིག་བུ། དངོས་པོ་འཛིན་མ་དང་སྲོག་པ་རྩ་སྦྱོར་བ་རླུང་དང་བྱང་ཆུབ་ཀྱི་སེམས་རོ་གཅིག་པ་བྱང་ཆུབ་ཀྱི་སེམས་དགའ་བ་ལྡན་པ་ནི་རི་བོང་ཅན་གྱི་རྣམ་པ། བྱང་སེམས་གདུ་བུའི་རྣམ་པ་ནི་རྡོ་རྗེ་རིན་པོ་ཆེ་ནོར་བུ་དང་བཅས་པའི་གནས་ཀྱི་གདུ་བུ་སྐུ་སྲོག་མ། གསུང་རོ་མ། ཐུགས་འཛིན་མ། ངོ་བོ་ཉིད་གཅིག་པུ་ནི་གཟུང་འཛིན་གྱི་རྟོག་པ་མེད་པས་རྟོག་མེད་མ། དེའི་མིང་གི་རྣམ་གྲངས། པུ་ཤུ་མན་དེ་ཚངས་པའི་དབྱུག་པ་ལ་འཁྱུད་ནས། ཡས་མཐའ་བདེ་བ་ཆེན་པོའི་གཙུག་ཏོར་ནས། མས་མཐའ་གསང་བའི་བདེ་བ་ཆེན་པོའི་ནོར་བུའི་ཁ།
རླུང་གི་འཁོར་ལོ་ཡན་ཆད་དུ་གནས་ཏེ། ཙནྡན་གོར་ཤི་ཤའི་ནང་ན་སྦྲུལ་ཡོད་པ་བཞིན་དུ། ཚངས་པའི་དབྱུག་པའི་གཡས་ན་རོ་མ། གཡོན་ན་འཛིན་མ། དབུས་ན་རྟོག་མེད་མ་གནས་ལ། འཛིན་མ་ནི་འགྱུར་གྱི་ཁྱད་དེ། ལཱ་ལ་ན་ཞེས་པ་ནི། ལ་ལས་རྐྱང་མ། ལ་ལས་འཛིན་མ། ལ་ལས་མཛེས་མ་ཞེས་བསྒྱུར་བས་སོ། །
རྟོག་མེད་མ་ནི། ཨ་ཝ་དྷུ་ཏིའི་མིང་གི་རྣམ་གྲངས་ཏེ། འགྲེལ་པར། སྲོག་གི་དབྱུག་པ་ནི་སྐུའོ། ། ལཱ་ལ་ན་ནི་གསུང་ངོ་། ། རཱ་ས་ན་ནི་ཐུགས་ཏེ། གཅིག་པུ་རྟོག་མེད་མ་ནི་སྐུ་གསུང་ཐུགས་གསུམ་དང་བྲལ་བ་ཨ་ཝ་དྷུ་ཏིའི་རང་བཞིན་དགའ་བ་ཞེས་བྱའོ་ཞེས་སོ། ། ཁ་ཅིག་སྲོག་གི་དབྱུག་པ་སྒལ་ཚིགས་ཡིན་ཞེས་པ་དང་། ཁ་ཅིག་སྲོག་པ་རྩ་ཉིད་ཨ་ཝ་དྷུ་ཏི་ཡིན་ཞེས་པ་མི་འཐད་དེ། སྲོག་གི་དབྱུག་པ་ཚངས་བུག་ཐུག་ཡོད།
སྒལ་ཚིགས་མེད་པའི་ཕྱིར་དང་། ཡེ་ཤེས་ཐིག་ལེ་ལས། སྲོག་གི་དབྱུག་པ་གང་ཞིག་སྟེ། ། སོར་བཅུ་གཉིས་ནི་མདུད་པ་མེད། ། འོག་གི་ཆ་ནི་བཅུ་གཉིས་ཕྱེད། ། དེ་བཞིན་སྤྲུལ་པའི་པདྨ་ཉིད། ། བུག་ཕྱེད་པདྨ་མིག་དང་འདྲ། ། རྩ་བ་དང་བཅས་ལྟེ་ནང་དུ། ། རྩ་བ་རྩ་ཡི་ནང་འོངས་ནས། ། འདབ་མའི་སྐེ་རུ་ཅར་ཏེ་གནས། །
དགུག་པའི་རྣམ་པའི་ངོ་བོར་གྲགས། ། བུ་ག་ཕྲ་མོ་ནང་ན་ལྡན། ། དེ་ནི་སྲོག་པ་རྩ་ཉིད་ཡིན། ། ཞེས་སོ། ། འདབ་མའི་སྐེ་རུ་བཅར་ཏེ་གནས། ། ཞེས་པ། འཛིན་མ་དང་རོ་མ་དང་། རྟོག་མེད་མ་དང་བཅས་པ་སྟེ་གསུམ་གྱི་འདབ་མ་ལ་གནས་པའི་རྩའི་རྩེ་མོ་དུམ་གཅིག་བཀུག་སྟེ་གནས་ཞེས་འགྲེལ་པ་ལས་བཤད་ལ། སྲོག་པ་རྩ་དྷཱུ་ཏིར་འདོད་པ་ལ། འགྲེལ་པ་དགའ་བའི་སྤྱན་ལས།
འཛིན་མ་རོ་མ་རྟོག་མེད་མ། སའི་མྱུ་གུའི་རྣམ་པ་ལྟ་བུ་སྲོག་གི་རྩ་དང་ལྷན་ཅིག་སྐྲ་རྩེ་སྟོང་ཆ་ཙམ་གྱི་ཁ་གསལ་བར་བྱེད་དོ་ཞེས་པས་སོ། ། འོ་ན་ཡེ་ཤེས་ཐིག་ལེར། ཚངས་པའི་རུས་པའི་དབྱུག་པའི་སྙིང་པོ་ཞེས་པས་སྒལ་ཚིགས་སུ་བསྟན་པ་མ་ཡིན་ནམ་ཞེ་ན། ཚངས་པའི་རུས་པའི་དབྱུག་པ་དང་། ཚངས་པའི་དབྱུག་པ་མི་གཅིག་སྟེ། འགྲེལ་པར། ཚངས་པའི་རུས་པ་ནི་ཚིགས་པའི་ནང་ཚན་ནོ། ། དབྱུག་པའི་སྙིང་པོ་ནི་སྲོག་གི་དབྱུག་པ་དང་རྩ་གསུམ་པར་ལྡན་པའོ། ། ཞེས་སྒལ་ཚིགས་པའི་ནང་རོལ་ན་སྲོག་པ་རྩ།
དེའི་ནང་ན་རྩ་གསུམ་ཡོད་པར་བཤད་པས་སོ། ། ཕྱག་ཆེན་ཐིག་ལེར། སུམ་ཅུ་རྩ་གཉིས་མདུད་དང་ལྡན། ། ཞེས་པ་ནི་མདུད་པའི་གནས་བཅུ་དྲུག་ལ་གཡས་དང་། གཡོན་གྱི་རྩའི་མདུད་པའི་ཆ་ནས་སོ་གཉིས་ཡིན་ལ། དེ་གཉིས་ཀྱི་བར་དུ་དགའ་བ་རེ་རེ་སྐྱེ་སྟེ། དེ་ཉིད་ལས། མདུད་པའི་ནང་དུ་གཡས་དང་གཡོན། ། རོ་མ་དང་ནི་རྐྱང་མ་གནས། ། མདུད་པ་གཉིས་དབུས་གཅིག་གཅིག་སྟེ། །
སུམ་ཅུ་གཉིས་ཀྱི་བཅུ་དྲུག་དྲན། ། ཞེས་སོ། ། དེ་ལྟར་གནས་པའི་དབུ་མའི་མས་སྣའི་ཐད་དུ་མ་ལས་ཐོབ་པའི་དམར་ཆ་ཨ་ཤད་དམ། ཧོ་ཡིག་གཏུམ་མོའི་མེ་སེར་པོ་ལ། མེ་རྒྱ་ཁབ་འབྲིང་པོ་ཙམ་གསལ་ཞིང་ཕྲ་ལ་རྣོ་ཞིང་རེག་བྱ་ཚ་བ་གཅིག་བསམ་ལ་རིག་པ་རྩེ་གཅིག་ཏུ་གཏད་པས། དེས་ཉམས་སྐྱེས་སྐྱེས་བསྒོམ། དེ་ནས་མེ་ཆེར་འབར་ཏེ་བསྒོམས་པའི་སྟོབས་ཀྱིས་རང་ཤུགས་ཀྱིས་དབུ་མའི་ནང་ན་ཡར་ཞུགས་ཏེ། སྤྱི་བོར་ཕ་ལས་ཐོབ་པའི་ཡི་གེ་ཧཾ་ཡིག་དཀར་པོ་མགོ་བོ་ཐུར་དུ་བསྟན་པ་གཅིག་བསམ་ལ། རྒྱུད་སྡེ་གཞན་ནས་ཧྃ་ཡིག་མགོ་མེད་ཀྱང་བཤད་དོ། ། དེ་ཉིད་ཞུ་བའི་དགའ་བདེ་སྟོང་པར་ལྷག་པ་དེ་ལ་སེམས་གཏད་པས་འཛིན་པའི་རླུང་སྦྱོར་དང་འདྲ་བར་རླུང་འཇམ་པོས་བཟུང་ལ།
གཏུམ་མོའི་མེ་ལ་དམིགས་པ་གཏད་ལ་བསྒོམ། མེ་དེ་ཉིད་ཇི་ཆེར་འབར་བ་ལ་དམིགས་པ་གཏད་ལ་རླུང་མི་ཐུབ་པ་དང་གློད་ལ་སྔར་བཞིན་བསྒོམ་མོ། ། དེ་ལྟར་བསྒོམས་པས་སྤྱི་བོའི་ཧྃ་ཡིག་ཞུ་བས་ཡེ་ཤེས་ཀྱི་དགུག་གཞུག་འབྱུང་སྟེ། ཐིག་ལེར་རང་གནས་ནས་རྡོ་རྗེ་ཤུགས་ཀྱིས་དགུག རྨུག་བྱེད་ཀྱི་དཔྲལ་པ་ནས་རིམ་པས་འཁོར་ལོ་རྣམས་སུ་བཞུགས་པའོ། ། རེངས་བྱེད་ཀྱི་ཐིག་ལེ་དགའ་བ་བཅུ་དྲུག་ཏུ་འཛག་མེད་དུ་བཅིང་བའོ། ། ཁེངས་བྱེད་ཀྱི་ཐིག་ལེ་འཁོར་ལོ་རྣམས་སུ་བདེ་སྟོང་དུ་མཉེས་པར་བྱེད་པའོ། ། ཤིན་ཏུ་སྟོབས་ཀྱི་རྩ་ཐམས་ཅད་དུ་ཐིག་ལེ་རྣམས་བསྲེས་ཤིང་ཐིག་ལེ་བདེ་བ་ལ་ཞེན་འཛིན་མེད་པར་མཉམ་པའོ། ། རྗེས་དྲན་དུ། ཐུར་སེལ་རླུང་ནི་གསུམ་དུ་འགྱུར། །
ཞེས་པ་ལ། བདེ་འཕེལ་རྒྱུན་འགྲོགས་རབ་འཇུག་དང་། ། ཞེས་པའི་བདེ་འཕེལ་རླུང་ནི་ཤེས་རབ་ཀྱི་དམར་ཆ་དང་། རང་གི་དཀར་ཆ་གཉིས་ཚུར་དྲངས་ཏེ་གཉིས་མེད་དུ་བསྲེས་ནས་བཟུང་དུས་བདེ་བ་ལྷག་པར་སྐྱེ་བྱེད་ཀྱི་རླུང་དེ་ཡིན་ནོ། ། འདི་ལ་དབང་ཐོབ་ན་ལུས་ལ་རཀྟ་འང་ཁྲེམ་མོ། ། རྒྱུན་འགྲོགས་ནི་ཐིག་ལེ་དང་ལྷན་གཅིག་ཏུ་འགྲོགས་འགྲོ་བའི་རླུང་གཅིག་ཡོད་དེ། དེ་ཡིན་གསུངས། དེ་ལྟར་བསྒོམས་པས། དཔེར་ན་མེ་འབར་བ་ལ་མར་ཐིག་པ་ལྟ་བུའི་ཉམས་འབྱུང་ཞིང་། དེ་ལྟར་འོག་ནས་ཡར་ལའང་མེ་འབར་བར་བསྒོམས་པས་ལུས་ལ་བདེ་སྟོང་གི་ཉམས་ཁྱད་པར་ཅན་སྐྱེ་སྟེ།
སྔར་སོར་སྡུད་བསམ་གཏན་བཞིན་མཉམ་པར་བཞག་ལ་བདེ་མཁན་སྟོང་པར་ཤེས་པར་བྱའོ། ། དེ་ལྟར་འཁོར་ལོ་དྲུག་གི་ལྟེ་བ་རྣམས་སུ་དམིགས་པ་གཏད་ལ་ལྟེ་བའི་བུམ་ཅན་བསྒོམས་པས། དཔེར་ན་གསོ་བ་ལ་སྦུད་པས་བཀང་ནས་མནན་པ་བཞིན་ནོ། ། དབང་པོ་འབྲིང་པོ་གཉིས་ལ་ཡེ་ཤེས་ཀྱི་ཕྱག་རྒྱ་ལ་བརྟེན་པ་ནི་སྔར་དང་འདྲ་བར་བསམ་པ་ཙམ་གྱི་གསལ་སྣང་དུ་ལམ་གྱིས་འཆར་བས། རང་དུས་འཁོར་དུ་གསལ་ལ། རང་གི་ཡུམ་ཡང་སྣ་ཚོགས་ཡུམ་གསལ་བར་དམིགས་པ་ཙམ་གྱིས་ལམ་གྱི་དམིགས་པ་གསལ་བར་འཆར་ལ། ཡབ་ཡུམ་གཉིས་ཀྱི་དཔྲལ་བ། མགྲིན་པ། ཐུགས་ཁ། ལྟེ་བ།
སྤྱི་བོ། གསང་བ་རྣམས་སུ། ཨོཾ་ཨཱཿཧཱུྃ་ཧོ་སྭཱ་ཧཱ་རྣམས་ཏེ་ཡི་གེ་དྲུག་དགོད། རྡོ་རྗེ་པདྨ་བྱིན་གྱིས་བརླབས། སྙོམས་པར་ཞུགས་པས་གཏུམ་མོའི་མེ་འབར་བས་དབུ་མ་ན་ཡར་ཞུགས་པ་ལ། སྤྱི་བོའི་ཧྃ་ཡིག་དཀར་མེར་གྱིས་ཞུ་ཞིང་རིམ་གྱིས་བབས་པས། དཔྲལ་བར་དགའ་བ། མགྲིན་པར་མཆོག་དགའ། སྙིང་གར་ཁྱད་དགའ། གསང་གནས་སུ་ལྷན་གཅིག་སྐྱེས་དགའི་བདེ་བ་རྣམས་རིམ་གྱིས་བབས་པ་ལ་སེམས་གཏད་པ་ནི་རྗེས་དྲན་གྱི་དངོས་གཞི་ཡིན་ལ།
དེ་ལས་མི་འཛག་པར་རང་ཟིན་ནི་ཏིང་ངེ་འཛིན་རྗེས་མཐུན་པ་ཡིན། དེ་ལས་འཛག་པའི་གནས་སྐབས་སུ་གྱུར་ན། འཁྲུལ་འཁོར་དང་རླུང་བུམ་པ་ཅན་གྱིས་བཅིངས་ལ། ཧཱུྃ་གི་སྟེང་དུ་དྲངས་ལ། ཡས་བརྟན་གྱི་དགའ་བ་བཞི་ལ་སེམས་གཏད་དོ། ། དེའང་རང་འགྲེལ་ལ་མ་སོང་ན་དེ་རྗེས་འགྲེལ་ལ་བརྩོན་པར་བྱས་པས་རྗེས་དྲན་དངོས་གཞིར་འགྱུར་རོ། ། དེ་ལྟར་རྣལ་འབྱོར་གཏུམ་མོ་དང་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་གྱི་ཕྱག་རྒྱ་གཉིས་ནི་དབང་པོ་འབྲང་པོའི་རྗེས་དྲན་ནོ། ། དེ་ལྟར་བྱང་ཆུབ་སེམས་ཀྱི་ཐིག་ལེ་བདུད་རྩིའི་གཙོ་བོ་ཡིན་པས་མི་འཛག་པར་བཏུང་ཞིང་ཞེས་པའི་ཐད་དུ། ཕྱི་ནང་གཞན་གསུམ་གྱི་བདུད་རྩི་བསྟེན་དགོས། དེ་ལ་ཕྱིའི་བདུད་རྩི་ནི།
དངུལ་ཆུ། མུ་ཟི། ཨར་བར་སྐྱུར་གསུམ། ལྷང་ང་ལྷང་རྩེར། བྷྲིང་གི་ར་ཛ་སྟེ་ཕྱིའི་བདུད་རྩི་ལྔ། ནང་གི་བདུད་ཙི་ལྔ་ནི། ཁུ་བ། དྲི་ཆེན། དྲི་ཆུ། ཁྲག
ཀླད་པ་སྟེ་ལྔ་ལྔ་ལ་རིལ་བུ་བྱས་ལ་བརྟེན། གཞན་གྱི་བདུད་རྩི་ལྔ་ནི། བྱང་ཆུབ་སེམས་ཀྱི་ཐིག་ལེ་བདུད་རྩིའི་གཙོ་བོ་ཡིན་པས་མི་འཛག་པར་བསྲུང་དགོས་ཏེ། དེ་འཆོར་བའི་གནས་ཤིན་ཏུ་མང་། དྲི་ཆེན། དྲི་ཆུ་དང་རྔུལ། སྣབས། མཆིལ་མ། མཆི་མ། སྣ་ཁྲག
སོ་ཁྲག གདོན་གྱིས་རྨི་ལམ་དུ་འཛག་པ། གང་འཛག དྲག་ཤུལ་གྱི་འདྲེན་ལ་འཛག རྣལ་ལྤགས་དང་བསྡོངས་ནས་འཛག དྲི་ཆེན་དྲི་ཆུ་དང་བསྡོངས་ནས་འཇག་པ་ལ་གཉིས་ཏེ། སྙིགས་མ་དང་། དྭངས་མའོ། ། སྙིགས་མ་ནི་སྐབས་སྐབས་སུ་ཆུ་བོང་བུའི་འདྲ་བ་འབྱུང་། དེ་ནི་ཐིག་ལེ་རུལ་བ་རྣམས་དང་ནད་རྣམས་ཆུ་དང་འདྲེས་ནས་འབྱུང་བ་ཡིན།
དེ་ནད་དུ་འགྱུར་བས་དོར། དྭངས་མ་འཆོར་བའི་རྟགས་ལ། ཆུ་འདོར་བའམ། རྩ་ཆུ་གཉིས་འདོར་བའི་རྗེས་ལ་འདར་ཤིག་པ། སྐྱུར་བཅུག་པ་གཅིག་འབྱུང་། དེ་དྭངས་མ་ཤོར་བའི་རྟགས་སོ། ། དེ་མི་འཛག་པ་བསྲུང་བ་ནི། རྩ་ཆུ་མི་དོར་ཙམ་གོང་དུ་སྟེང་རླུང་གང་བདེ་ལ་བཞག་པའམ། ཁ་སྦྱར་གང་རུང་ལ་འོག་རླུང་ལྟེ་བ་ཐུག་དྲངས་དེ་ལས་མི་དྲང་། ཡང་ལྟེ་བ་ནས་རྒྱུ་ཞབས་ཐུག་མནན།
དེ་ལྟར་ལན་གསུམ་བཞི་ཙམ་བྱས་ལ། གཏོང་དུས་སུའང་ལྟེ་བ་ཐུག་དྲངས་ལ། དེ་ནས་ལྕེའི་རྒྱབ་རྐན་ལ་སྦྱར། མིག་གཉིས་མི་འགྱུར་བར་ནམ་མཁའ་ལ་ཧྲིག་གེ་ལྟ། རྐང་ལག་གི་སོར་མོ་རྣམས་བསྐུམ་བྱས་ལ་རྩོལ་བས་མི་བཙིར་བར་རང་འགྲོས་ལ་བཏང་། དེས་ཐུབ། རྔུལ་སིབ་ཏུ་འཆོར་བ་ལ་ལུས་དྲོད་དུ་འབར་ཞིང་ལུས་རྔུལ་དུ་བཅབ་སྟེ་འགྲོ དེས་མ་ཆོད་ན་ཉམས་སྣང་ཐམས་ཅད་འཆོར། ལུས་ཟི་ལྡབ་ལྡབ་པོར་འགྲོ་ཞིང་སྟོབས་ཀྱང་འཆོར། དེ་ལ་ཆུ་རླུང་བཟུང་ལ་བ་སྤུའི་བུ་ག་ཐམས་ཅད་ཐིག་ལེ་དཀར་པོ་ཟླ་བ་ལྟ་བུ་སྐྱ་ཁྱིལ་བས་གང་བར་བསམ་ཞིང་ལུས་བསིལ་བར་བསྒོམས། དེས་མ་ཞི་ན།
བླ་མའི་དྲི་ཆུའམ། རང་གི་དྲི་ཆུ་ལ་གླ་རྩི་དང་ཙནྡན་བཏབ་ལ་ལུས་བཀྲུ། དེ་ནས་མར་གྱི་བྱུག་པས་ཁྱབ་པར་བྱུགས་ལ། དེ་ཕྱི་ཞིབ་པོའི་དྲིལ་ཕྱིས་བྱས་པས་ཕན། སོ་ཁྲག་དང་བསྡོངས་ནས་འཛག་ན་ཁྲག་ནག་པོར་འདུག་ན་ནད་ཡིན་པས་དོར། མཚལ་ཁར་འདུག་ན་མཆུ་བཙུམ་སོ་བསྡམ་པའི་ངང་ལ་ཅིབ་ཀྱིས་འཇིབ་པ་དང་མཉམ་པོར་བུམ་ཅན་བཟུང་ལ་ལྟག་པར་འཐེན་ཏེ་མིད་ལ་བཏང་། ཡང་འགྲོས་གཅིག་ལ་མས་ཡར་ཁྱེར་ཡོང་བར་སྤྱི་བོ་རང་དུ་བུམ་ཅན་བཟུང་ལ་མིག་ནམ་མཁར་བལྟས་པས་ཐུབ་གསུང་། སྣ་ཁྲག་དང་བསྡོངས་ཏེ་འཛག་པ་ལ། ཁྲག་སྨུག་ནག་ཏུ་འཛག་ན་དོར། མཚལ་ཁར་འདུག་ན་ལུས་ཀྱི་ཟུངས་འཆོར།
གེགས་ཤིན་ཏུ་ཆེ་བས་འོ་དོད་འབོད་པའི་འཁྲུལ་འཁོར་བྱ་བ་གཡབས་ཡུགས་བྱེད། དེ་ཡང་སྣ་གཡོན་ནས་འཆོར་ན་ལག་པ་གཡོན། གཡས་ནས་འཛག་ན་གོ་ཟློག་སྟེ་གཉིས་ཀ་ལ་བུམ་ཅན་བྱ། རྨི་ལམ་དུ་གདོན་གྱིས་འཛག་པ་ལ། མ་དང་སྲིང་མོ་ལ་སྤྱད་པ་རྨི་བ་དང་། རྟ་བོང་སོགས་དུད་འགྲོའི་རིགས་ལ་སྤྱད་པ་རྨི་བ་དང་། དེ་ལ་ཞོན་ནས་རྒྱུག་གི་རྨི་བ་ལ་འཆོར་བ་དང་། བྱ་ཞོན་གྱིས་རྨི་བ་ལས་འཆོར་བ་འབྱུང་། དེ་རྣམས་བསྲུང་བ་ལ་རང་གི་ལུས་འདི་ལྕགས་ཀྱི་རྡོ་རྗེ་མགར་གྱི་སོལ་མེས་དངར་བ་བས་ཀྱང་མེ་ཚ་བ་དམར་བ་ཞིག་ཏུ་བསྒོམས། དེས་ཐུབ།
རྨི་ལམ་དུ་མ་ཚོར་བའི་འཆོར་བའི་གང་འཛག་དང་གདོན་འཛག་གཉིས་ལས། རང་གི་རྡོ་རྗེ་དེའི་རྩེ་མོ་ནས་ནང་ལོགས་སུ་གསུས་པའི་ནང་ན་ཡར་ལ་སོང་། སྤྱི་བོ་འབོར་གྱི་མཐོ་གང་ཙམ་དུ་འཐོན་པ་ལ་དམིགས་པ་གཏད་པས་སྦྲེངས་ཀྱིས་ཐུབ་བོ། ། སྣབས་དང་འབྲེལ་ནས་འཛག་པ་ལ། སྣབས་སྔོ་སང་ལ་ཚྭ་མི་བྲོ་བ་འབྱུང་། དེ་བསྲུང་བ་ནི། སྣབས་ལུད་མི་འཆོར་བའི་གོང་དུ། སྣབས་ལུད་ནང་དུ་རྔུབས་ལ་བུམ་ཅན་བཟུང་བ་དྭངས་སྙིགས་འབྱེད་འགྲོ་དེ་རྗེས་སྣབས་ལུད་དོར་གསུང་ངོ་། ། དབང་པོ་རྟུལ་པོ་རང་རིགས་ཀྱི་ཕྱག་རྒྱ་མོ་གཅིག་ལ་སྙོམས་པར་ཞུགས་པ་ནི། དབང་པོ་རྟུལ་པོའི་རྗེས་དྲན་ནོ། །
ཡེ་ཤེས་ཀྱི་ཕྱག་རྒྱའི་སྤོག་ཆོག་ལས་རྒྱའོ། ། བུ་སྟོན་ཆོས་རྗེ་ཉིད་ཀྱི་ཞལ་ནས། ངས་བླ་མ་ཟླ་བ་་་་་་རྟོགས་ལྡན་ཟླ་བ་སེང་གེ ལ། རྗེས་དྲན་གྱི་རྟགས་བཅུ་པོ་འདི་ཨུ་རྒྱན་པ་གང་ལ་བཞེད་དྲིས་པས་འམ་བུ་ལ་ཏིག་པ་མེད། བླ་མ་སྤྲུལ་སྐུ་བ་རྒྱ་ཡུལ་གཤེགས་དུས། བླ་མ་སྤྲུལ་སྐུ་བ་དང་། བླ་མ་བསོད་ནམས་འོད་ཟེར་བ་གཉིས། བླ་མ་དབུ་མ་བས་མར་རེས་ཤངས་སུ་གདན་དྲངས་ཏེ་ཚོགས་འཁོར་བཤམས་པའི་གྲལ་དུ། བླ་མ་དབུ་མ་པས།
བླ་མ་བསོད་ནམས་འོད་ཟེར་ལ། འུ་ཅག་གི་སྦྱོར་དྲུག་གི་རྗེས་དྲན་ཐད་ཀའི་རྒྱུད་ཚིག བསམ་དང་འདོད་དང་ལུས་ལ་རིམས་དང་ཁ་མཆོག་པདྨ་སྐོམ་དང་ཟས་ལ་རབ་ཏུ་མི་འཇུག་དང་། ། འདར་དང་སྨྱོ་དང་རབ་ཏུ་རྨོངས་པར་གྱུར་དང་ཡིད་ནི་རྣམ་པར་འཁྲུལ་དང་རབ་ཏུ་བརྒྱལ་བ་རྣམས། ། རྡོ་རྗེ་ཅན་གྱི་དུ་བ་ལ་སོགས་རབ་གསལ་རྣམ་པ་བཅུ་སྟེ་སྲོག་ཆགས་ལུས་ལ་འཇིག་རྟེན་དུ། ། ཞེས་པའི་ཚིག་རྐང་གཉིས་པོ་འདི་རྗེས་དྲན་གྱི་རྟགས་བཅུ་པོ་འདི་ལ་འབྱེད་དགོས་པར་འདུག་པས། བསམ་དང་འདོད་སོགས་ཚིག་རྐང་གོང་མ་འདི་ལ་འབྱེད་དམ། རྡོ་རྗེ་ཅན་གྱི་དུ་བ་ལ་སོགས་ཚིག་རྐང་འོག་མ་ལ་འབྱེད་དྲིས་པས། སློབ་དཔོན་མི་བསྐྱོད་པ་ན་རེ། དྲིས་པའི་སོས་ཁོས་སམ།
ལན་གྱིས་འདེབས་ལུགས་སམ། ཝ་དམར་པོ་ཟེར་ཏེ་ཆང་འཐུང་འཕྲོའི་བླུག་གུ་གདབ་སྟེ། དྲིས་པའི་ལན་དེ་མ་ངེས་པ་གཅིག་བྱུང་། བླ་མ་ཟླ་བ་པ་གསུངས། རང་རེའི་ལུགས་ཀྱི་བསམ་དང་འདོད་ཞེས་པ་ནི་དཔེ་ཡིན་ཏེ། རྡོ་རྗེ་ཅན་གྱི་དུ་བ་སོགས་ལ་ཞེས་པ་འདི་ལ་འབྱེད་དོ་གསུངས། བསམ་དང་ཞེས་པ་ནི་ཆགས་ཡུལ་ཡིད་ལ་ལམ་བྱུང་བའོ། ། འདོད་དང་ནི་དེ་ཉིད་འདོད་པས་དུང་སྟེ་གདུངས་པའོ། ། ལུས་ལ་རིམས་དང་ཞེས་པ་ནི་ཕྱག་རྒྱ་དེ་ལ་ཤིན་ཏུ་ཆགས་པས་གཏུམ་མོའི་མེ་འབར་ཏེ་ལུས་ལ་དྲོད་སྐྱེས་པ་ལ་སོགས་པའི་རྟོག་རྟགས་བཅུ་ནི་དཔེ་ཡིན་ལ་རྡོ་རྗེ་ཅན་གྱི་དུ་བ་ལ་སོགས་རབ་གསལ་རྣམ་པ་བཅུ་སྟེ་ཟེར་བ་ལ་བྱེད་དོ་གསུང་ངོ་། ། རྗེས་དྲན་འོད་དཔག་མེད་བསྒོམས་པའི་འབྲས་བུ་ནི།
འདུ་ཤེས་ཀྱི་ཕུང་པོ་སྣང་བ་འདུ་ཤེས་ཀྱི་ཕུང་པོ་སྣང་བ་མཐའ་ཡས་ཆུ་ཁམས་མཱ་མ་ཀི ། ལྕེའི་སྐྱེ་མཆེད། འཇིག་རྟེན་དབང་ཕྱུག་གཟུགས་ཀྱི་སྐྱེ་མཆེད་རྐང་པའི་དབང་པོ་གཟུགས་རྡོར་མ། ། པདྨ་མཐར་བྱེད་་་་་་ལེན་པ་ཁེངས་བྱེད་མ། ། འདུ་ཤེས་ཕུང་པོ་གནས་གྱུར་དྲུག ། ཅེས་སོ། ། སྣང་བ་མཐའ་ཡས། ཆུའི་ཁམས་མཱ་མ་ཀི ལྕེའི་སྐྱེ་མཆེད་འཇིག་རྟེན་དབང་ཕྱུག གཟུགས་ཀྱི་སྐྱེ་མཆེད་གཟུགས་རྡོ་རྗེ་མ།
རྐང་པ་ཁྲོ་བོ་པདྨ་མཐར་བྱེད། ལེན་པ་ཁྲོ་མོ་ང་རྒྱལ་བྱེད་མ་སྟེ། དྲུག་ཚན་གཅིག་སྒྲིབ་བྲལ་དུ་དག་གོ་གསུངས། དེ་ལྟར་དབང་པོ་རྣོན་པོ་ཕྱག་རྒྱ་ཆེན་པོའི་རྗེས་དྲན་དང་། འབྲིང་པོ་ཡེ་ཤེས་ཀྱི་ཕྱག་རྒྱའི་རྗེས་དྲན་དང་། ཐ་མ་ལས་ཀྱི་ཕྱག་རྒྱ་དང་སྙོམས་པར་འཇུག་པའི་རྗེས་དྲན་གསུམ་ཅི་རིགས་པར་བསྒོམས་པས་བྱང་ཆུབ་ཀྱི་སེམས་དཔྲལ་བ་ནས་མས་རིམ་གྱིས་འབབ་པའི་དགའ་བ་བཞི་ཉམས་སུ་མྱོང་ཞིང་། རླུང་གི་སྟོབས་ཀྱིས་བྱང་སེམས་ཕྱིར་མི་འཛག་པའི་ནུས་པ་ཐོབ། སྔར་གྱི་གསལ་སྣང་ལས་ཆེས་གསལ་ཞིང་དྭངས་ལ་ཕྲ་ཞིང་རྒྱ་ཆེ་བའི་དུ་བ་ལ་སོགས་མཐོང་། སྔར་སོར་སྡུད་ཀྱི་དུ་བ་སོགས་མཐོང་པ་ནས་རྗེས་དྲན་རྫོགས་ཀྱི་བར་གྱི་ཚོགས་ལམ་ནས་སྦྱོར་ལམ་བཟོད་པ་ཆེན་པོའི་བར་དུ་བསྡུས་སོ། ། དེ་ནས་རྗེས་དྲན་གྱི་མཐར་ཏིང་ངེ་འཛིན་གྱི་རྡོ་རྗེ་ནོར་བུའི་རྩེ་མོར་བྱང་ཆུབ་ཀྱི་སེམས་ཀྱི་ཐིག་ལེ་མི་འགྱུར་བའི་སྐད་ཅིག་མ་གཅིག་ཐོབ།
དབུགས་ཉིས་ཁྲི་ཆིག་སྟོང་དྲུག་བརྒྱ་ལས་གཅིག་འགགས་པས་ན་ཏིང་ངེ་འཛིན་གྱི་མགོ་ཚུགས། འཇིག་རྟེན་ཆོས་མཆོག་གི་མགོ་ཚུགས། དེ་ལྟར་བསྒོམས་པས་རླུང་ཉིས་ཁྲི་ཆིག་སྟོང་དྲུག་བརྒྱ་ལས་དབུགས་སྟོང་བརྒྱད་བརྒྱ་འགགས། མི་འགྱུར་བའི་བདེ་བའི་སྐད་ཅིག་སྟོང་བརྒྱད་བརྒྱ་ཐོབ། བྱང་སེམས་ཡར་འཕེལ་ནས་གསང་གནས་ཀྱི་ཕྱེད་གང་། དེའི་བར་ནས་བྱང་སེམས་མར་བབས་ནས་འཇིག་རྟེན་པ་ཡིན་ལ། མི་འཛག་པས་འཇིག་རྟེན་པ་གཞན་ལས་མཆོག་ཡིན་པས་འཇིག་རྟེན་ཆོས་མཆོག་ཡིན་ནོ། ། འཇིག་རྟེན་ཆོས་མཆོག་རྫོགས་ཏེ་ས་དང་པོ་ཐོབ། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ། མཐོང་ལམ་ཐོབ་བོ། །
ཡང་བསྒོམས་པས་དབུགས་སྟོང་བརྒྱད་བརྒྱ་འགགས། མི་འགྱུར་བའི་སྐད་ཅིག་སྟོང་བཅོ་བརྒྱད་ཐོབ། བྱང་སེམས་ཡར་འཕེལ་ཏེ་གསང་གནས་གང་། ས་གཉིས་པ་ཐོབ། དེ་ཙམ་ན་དབུགས་ཉིས་ཁྲི་ཆིག་སྟོང་དྲུག་བརྒྱ་ལས། དབུགས་སུམ་སྟོང་དྲུག་བརྒྱ་འགགས། དབུགས་ཁྲི་བརྒྱད་སྟོང་གིས་ཉིན་མཚན་འཁོར་བར་བྱེད། དེ་ལྟར་དབུགས་འགགས་ནས་ཉུང་དུ་སོང་བ་ཙམ་གྱིས་དབུགས་ལྷག་མ་རྣམས་རིང་དུ་འགྲོ། འཇམ་དུ་འགྲོ། རྒྱུ་བ་མི་གསལ་དུ་འགྲོ །
ཚུལ་དེ་ལྟར་བསྒོམས་པས་སྔར་གྱི་སྟེང་དུ་ཡང་དབུགས་སུམ་སྟོང་དྲུག་བརྒྱ་འགགས། མི་འགྱུར་བའི་སྐད་ཅིག་སུམ་སྟོང་དྲུག་བརྒྱ་ཐོབ་པས། བྱང་སེམས་ཀྱིས་ལྟེ་བ་གང་། ས་གསུམ་པ་དང་བཞི་པ་ཐོབ། དེའི་ཚེ་དབུགས་ཁྲི་བཞི་སྟོང་བཞི་བརྒྱས་ཉིན་མཚན་འཁོར། ཡང་བསྒོམས་པས་བྱང་སེམས་མི་འགྱུར་བའི་སྐད་ཅིག་སུམ་སྟོང་དྲུག་བརྒྱ་ཐོབ། དབུགས་སུམ་སྟོང་དྲུག་བརྒྱ་འགགས། བྱང་སེམས་ཀྱིས་སྙིང་ཁའི་བར་དུ་གང་། ས་ལྔ་པ་དང་དྲུག་པ་ཐོབ། དེའི་ཚེ་དབུགས་ཁྲི་བརྒྱད་བརྒྱས་ཉིན་མཚན་འཁོར།
ཡང་བསྒོམས་པས་དབུགས་སུམ་སྟོང་དྲུག་བརྒྱ་འགགས། མི་འགྱུར་བའི་སྐད་ཅིག་སུམ་སྟོང་དྲུག་བརྒྱ་ཐོབ། བྱང་སེམས་ཀྱིས་མགྲིན་པའི་བར་གང་། ས་བདུན་པ་དང་བརྒྱད་པ་ཐོབ། དབུགས་བདུན་སྟོང་ཉིས་བརྒྱས་ཉིན་མཚན་འཁོར། ཡང་བསྒོམས་པས་དབུགས་སུམ་སྟོང་དྲུག་བརྒྱ་འགགས། མི་འགྱུར་བའི་སྐད་ཅིག་སུམ་སྟོང་དྲུག་བརྒྱ་ཐོབ། བྱང་སེམས་ཀྱིས་དཔྲལ་བའི་བར་དུ་གང་། ས་དགུ་པ་དང་བཅུ་པ་ཐོབ། དབུགས་སུམ་སྟོང་དྲུག་བརྒྱས་ཉིན་མཚན་འཁོར།
ཡང་བསྒོམས་པས་དབུགས་སུམ་སྟོང་དྲུག་བརྒྱ་འགགས་ཏེ། དབུགས་ཉིས་ཁྲི་ཆིག་སྟོང་དྲུག་བརྒྱ་རྫོགས་པར་འགགས། མི་འགྱུར་བའི་སྐད་ཅིག་སུམ་སྟོང་དྲུག་བརྒྱ་ཐོབ་སྟེ། མི་འགྱུར་བའི་སྐད་ཅིག་ཉིས་ཁྲི་ཆིག་སྟོང་དྲུག་བརྒྱ་རྫོགས་པར་ཐོབ། བྱང་སེམས་ཀྱིས་གཙུག་ཏོར་རྫོགས་པར་གང་། ས་བཅུ་གཅིག་པ་དང་བཅུ་གཉིས་པ་རྫོགས་པར་ཐོབ་སྟེ། མངོན་པར་རྫོགས་པར་འཚང་རྒྱ་པ་ཡིན། དེ་ལྟར་ན་རྟེན་རླུང་ཅི་ཙམ་འགགས་པ་ལྟར་དེ་ལ་བརྟེན་པའི་རྟོག་པ་འགག རྣམ་རྟོག་ཇི་ལྟར་འགགས་པ་ལྟར་མི་རྟོག་པའི་ཡེ་ཤེས་གསལ་བར་སྐྱེ། དེ་ཡང་།
ཡང་བསྒོམས་པས་མཐར་ཐུག་པའི་སྤངས་རྟོགས་ཡོངས་སུ་རྫོགས་ཏེ་འཚང་རྒྱ་བ་ཆོས་ཉིད་ཡིན་ནོ། ། དེ་ལྟར་ན་གང་ཟག་ཁམས་དྲུག་དང་ཚོགས་གཉིས་ལྡན་བླ་མ་དམ་པས་རྗེས་སུ་བཟུང་བས་ལམ་ཟབ་མོ་འདི་བརྩོན་པས་བསྒོམས་ནས། སོར་སྡུད་བསམ་གཏན་ལ་ལོ་གཅིག སྲོག་འཛིན་ལ་ཟླ་བ་དྲུག་གམ། ཡང་ན་ལོ་བཞི་དང་ཟླ་བ་གཉིས། དེ་ནས་རྗེས་དྲན་ལོ་གསུམ་ཕྱོགས་གསུམ་བསྒོམས་པས་ཏིང་ངེ་འཛིན་ཐོབ། བྱང་སེམས་རྡོ་རྗེ་ནོར་བུའི་རྩེ་མོར་ཟིན་ཏེ་མི་འགྱུར་བའི་སྐད་ཅིག་གཅིག་ཐོབ། དེ་ནས་ཏིང་ངེ་འཛིན་ལ་ལོ་གསུམ་ཕྱོགས་གསུམ་བསྒོམས་པས་དབུགས་སྟོང་བརྒྱད་བརྒྱ་འགགས། མི་འགྱུར་བའི་བདེ་བ་སྟོང་བཅོ་བརྒྱད་ཐོབ། བྱང་སེམས་ཀྱིས་གསང་གནས་ཀྱི་ཕྱེད་གང་།
ཕྱག་རྒྱ་ཆེན་པོའི་དངོས་གྲུབ་ས་དང་པོ་ཐོབ། དེ་ནས་བྱང་ཆུབ་སེམས་ཀྱི་མྱུ་གུ་ཁ་གྱེན་དུ་བལྟས་ཏེ་ཡར་འཕེལ། དེ་ནས་བརྩོན་པས་བསྒོམས་པས་ཚེགས་ཆུང་ངུས་འཚང་རྒྱ་བས་གསང་སྔགས་པའི་ལུགས་ཀྱི་ཚེ་གཅིག་ལུས་གཅིག་ལ་འཚང་རྒྱ་བའམ། རབ་མཐོང་བའི་ཆོས་ལ་སངས་རྒྱ་ཞེས་གསུངས་པའི་དོན་དེ་ཡིན། ལམ་གྱི་ངོ་བོ་མངོན་སུམ་བཞི་སྟེ། སོར་སྡུད་བསམ་གཏན་ནི། ཤའི་མིག་གིས་སྟོང་པ་ཉིད་ཀྱི་གཟུགས་བརྙན་མཐོང་བ་དབང་པོའི་མངོན་སུམ། སྲོག་རྩོལ་འཛིན་པ་ནི་དབུ་མའི་ནང་དུ་ཆུད་པའི་ཤེས་པ་རྟོག་བྲལ་མ་འཁྲུལ་བ་ཡིད་ཀྱི་མངོན་སུམ། རྗེས་དྲན་ནི་གཏུམ་མོ་ཡེ་ཤེས་ཀྱི་འོད་ཟེར་གྱིས་བྱང་ཆུབ་ཀྱི་སེམས་ཞུ་བར་གྱུར་པ་འོག་ཏུ་བགྲོད་པ་ལས་དགའ་བ་རབ་ཏུ་ཐོབ་པའི་སེམས་རྟོག་བྲལ་མ་འཁྲུལ་བ་རྣལ་འབྱོར་མངོན་སུམ། ཏིང་ངེ་འཛིན་གྱི་མཆོག་ཏུ་མི་འགྱུར་བའི་བདེ་བ་ཉམས་སུ་མྱོང་བའི་ཤེས་པ་རྟོག་བྲལ་མ་འཁྲུལ་བ་རང་རིག་མངོན་སུམ་མོ། །
ལམ་གྱི་ཚད་འཛིན་སྤྱན་ལྔ་སྟེ་ཤའི་མིག་ཚོགས་ལམ་ན། ལྷའི་མིག་དྲོད་རྩེ་བཟོད་པ་གསུམ་ན། སངས་རྒྱས་ཀྱི་སྤྱན་ཆོས་མཆོག་ན། ཤེས་རབ་ཀྱི་སྤྱན་འཕགས་པ་སློབ་པའི་ལམ་ས་བཅུ་གཅིག་ན། ཡེ་ཤེས་ཀྱི་སྤྱན་ས་བཅུ་གཉིས་པ་སངས་རྒྱས་ཀྱི་ས་ནའོ། ། དེ་དག་ཀྱང་འདིར་མདོར་བསྡུས་ནས་བསྐྱེད་རྫོགས་ཀྱི་ལམ་བགྲོད་ཚུལ་གྱི་རིམ་པ་ཙམ་མ་གཏོགས། རྒྱས་པར་ཆོས་རྗེ་ཉིད་ཀྱིས་མཛད་པའི་ཁྲིད་ཡིག་ན་གསལ་ལོ། ། ཏིང་ངེ་འཛིན་རྣམ་སྣང་བསྒོམས་པའི་འབྲས་བུ་ནི་གཟུགས་ཀྱི་ཕུང་པོ་རྣམ་སྣང་། སའི་ཁམས་སངས་རྒྱས་སྤྱན་མ། ལུས་ཀྱི་སྐྱེ་མཆེད་སྒྲིབ་པ་རྣམ་པར་སེལ་བ།
དྲིའི་སྐྱེ་མཆེད་དྲི་རྡོ་རྗེ་མ། བཤང་ལམ་གྱི་དབང་པོ་གཤིན་རྗེ་མཐར་བྱེད། བརྗོད་པ་རེངས་བྱེད་མ་སྟེ་དྲུག་ཚན་གཅིག་སྒྲིབ་བྲལ་དུ་དག གཟུགས་ཕུང་རྣམ་སྣང་ས་ཁམས་སངས་རྒྱས་སྤྱན་མ་དང་། གསུངས་སོ། ། ལུས་ཀྱི་སྐྱེ་མཆེད་སྒྲིབ་སེལ་དྲིའི་སྐྱེ་མཆེད་དྲི་མི་བསྐྱོད་རྡོ་རྗེ་མ། བཤང་ལམ་གྱི་དབང་པོ་གཤིན་རྗེ་མཐར་བྱེད་བརྗོད་པ་རེངས་བྱེད་མ། ། གཟུགས་ཕུང་ལ་སོགས་གནས་གྱུར་དྲུག ། ཅེས་སོ། ། ངོ་སྤྲོད་ཀྱི་རྒྱུ་སེམས་ཀུན་གཞིའི་རྣམ་ཤེས་རང་བཞིན་གྱི་འོད་གསལ་བ་དེ་ལ་རྣམ་པར་ཤེས་པ་ཞེས་བྱ་བའི་ཐད་དུ།
ཀུན་གཞིའི་རྣམ་པར་ཤེས་པའི་འོད་གསལ་བ་་་་་་ཡབ་འོད་གསལ་བ་དང་མི་འགྱུར་བའི་བདེ་བའི་རྒྱུ་རྒྱུད། དང་། དེའི་རྟེན་་་་་་ཡུམ་རྣམ་ཀུན་མཆོག་ལྡན་གྱི། ནཱ་ད་རྒྱུ་རྒྱུད་ཡིན་ཞིང་། མདོར་ན་ཡེ་ཤེས་རྣམ་ཤེས་དབྱེར་མེད་དེ་རྒྱུ་རྒྱུད་ཡིན་ཞིང་། འོད་གསལ་པ་འདོད་ལུགས་མང་སྟེ། མདོ་སྡེ་བས་གནས་ལུགས་ཕྱིན་ཅི་མ་ལོག་པར་མཐོང་བ་ཙམ་ལ་འདོད། སེམས་ཙམ་པས་ཉོན་མོངས་པ་དང་མ་འདྲེས་ཙམ་ལ་འདོད། དབུ་མ་པ་གཟུང་འཛིན་གྱི་མུན་པས་མ་སྒྲིབ་ཙམ་ལ་འདོད་གསུང་། རྟགས་བཅུའི་ཐད་དུ་གཡས་ཀྱི་དུ་སོགས་ལྔ།
གཡོན་གྱི་ནམ་མཁའ་སོགས་ལྔ་སྟེ་བཅུ། དེ་སྟེང་ཐིག་ལེ་ཆེན་པོ། རེ་ཁྭ་ནག་པོ། དེ་ལས་ལོངས་སྐུ་སོགས་དང་། བརྟན་པ་བུམ་པ། སྣམ་བུ། རི། རྩིག་པ། ཁང་ཁྱིམ། གཡོ་བ་སེམས་ཏེ།
ཉིན་རྟགས་མཚན་རྟགས་ཀྱི་སྟེང་བསྣན་པས་རྟགས་བཅུ་བཞིའམ། བཅོ་ལྔ་འབྱུང་གསུང་ངོ་། ། དེ་ཉིད་ལ་སྣ་ཚོགས་གཟུགས་འོད་གསལ་བ་ཞེས་གསུང་ངོ་། ། དང་པོ་སྤྲིན་དང་འདྲ་བར་སྣང་བ་ནི་སྟེགས་བུའི་གསེབ་ཏུ་མི་བགྲང་གསུང་། གཉིས་མེད་དུས་འཁོར་ལས། རླུང་བཅུ་ཀར་གསལ་པོར་གསུངས། འདུས་པ་ལ་སོགས་པ་ལ། ས་རླུང་སོགས་ལྔ་གསུང་། སྒྱུ་འཕྲུལ་དྲ་བ་ལས་ནམ་མཁའ་ལ་སོགས་པ་ལྔ་དགོངས་པའི་སྐད་གཞན་གྱིས་གསུངས་གསུང་ངོ་། ། ཉམས་དང་པོ་རི་གཟར་གྱི་རྦབ་ལྟ་བུ།
རོང་ཁུང་དོག་མོའི་ཆུ། ཕུ་གསུམ་གྱི་རྫིང་ཆུང་། མཚོ་ཆུང་རླབས་དང་བཅས་པ། རྒྱ་མཚོ་རླབས་དང་བྲལ་བ་ལྟ་བུའི་ཉམས་ཏེ་ལྔ་དང་སྦྱར་གསུང་། འདིའི་ཐད་དུ་ཤར་པའི་འཇམ་དབྱངས་རིན་རྒྱལ་རྒྱ་ཡུལ་གཤེགས་པའི་ཕྱི་མ་ཇོ་གདན་སྒོམ་བཟང་པོ་བྱས་པ་གཅིག་ཁྲིད་པའི་གཏམ་རྒྱུད་དང་། རྗེ་བཙུན་རྒ་ལོའི་གཏམ་རྒྱུད་དང་། འཕགས་པ་ནམ་ཚུལ་གྱི་གཏམ་རྒྱུད་དང་། ཡང་རི་ཕུག་གི་སྤྱི་ཁང་ཡོད་ས་འདི་ན་གྲང་ཆུང་གཅིག་ཡོད། དེར་ཁམས་པ་གཅིག་གིས་བསྒོམས་པའི་གཏམ་རྒྱུད་དང་། ཐར་པར་མཁན་ཆེན་ཐར་ལོའི་དྲུང་དུ།
ཁམས་པ་དར་རྒྱམ་གྱིས་སྒོམ་ཞུས། གྲོགས་པོ་དབང་ཕྱུག་དཔལ་གྱིས། ཕར་ཕྱིན་ལ་ནན་ཏན་བྱེད་ཀྱིན་ཚ་དྲོ་ཁོས་གཡོས་ནས་སྟེར་བ་གཅིག་ཡོད། དེ་དུས་དར་མ་རྒྱལ་མཚན་ལ་ཡེ་ཤེས་བབས་པའི་གཏམ་རྒྱུད་གསུང་། བསམ་གཏན་དག་པས་མངོན་ཤེས་དང་རྫུ་འཕྲུལ་ལ་སོགས་པ་སྟོན་ནུས་པ་འབྱུང་ཞེས་པའི་ཐད་དུ། གྲུབ་ཐོབ་ཡུ་མོས་ཝ་བྲག་དཀར་བའི་ཉམས་སད་དུ་འགྲོ་དགོས་དགོངས་ནས། གཡས་རུ་གྲོང་ཆུང་ནས་གྲུབ་ཐོབ་ཡུ་མོས་སྐྱག་ག་གཅིག་ཏུ་བརྫུས་ཏེ་ཝ་བྲག་དཀར་དུ་བྱོན་ནས། ཝ་བྲག་དཀར་པ་ཁོང་བྲག་ཐོག་གཅིག་ན་ཉིན་མོའི་རྣལ་འབྱོར་སྒོམ་གྱིན་བསྡད་སྐད། དེར་གྲུབ་ཐོབ་ཡུ་མོས་ཝ་བྲག་དཀར་པའི་སྟེང་དུ་ཕར་ལ་ཕར་ཞུད་ཚུར་ཞུད་གཅིག་པ་མཛད་ནས། ཕ་ཚད་དེར་རྟུག་པ་གཅིག་གི་སྟེང་ན་ཆགས་ནས་རྟུག་པ་དེ་ལ་མཆུ་གཅིག་བརྡར་ནས་སྐྱག་སྐྱག་གསུངས་པ་དང་།
ཝ་བྲག་དཀར་བ་ཀག་བཞེངས་ནས་ཕྱག་གསུམ་བྱས་ནས་ཐལ་མོ་སྦྱར་ཏེ། བླ་མ་རིན་པོ་ཆེ་དེ་འདྲ་མི་མཛད་པར་ཞུ་ཞེས་ཞུས་པས། གྲུབ་ཐོབ་ཡུ་མོ་ཞལ་སྐྱེངས་ཏེ་སྐྱག་སྐག་གསུང་གིན་འཕུར་གཤེགས་སྐད། དེ་ལ་བླ་མ་ཤེར་སེང་བའི་ཞལ་ནས། ཁོང་དཔོན་སློབ་གཉིས་ཀྱིས་བླ་མ་བཙོངས་པར་གདའ་བ་གསུངས་གསུང་། འོ་དེ་འདྲ་འོང་བ་ལགས་གསུང་། ཡང་ཁམས་པ་རྒ་ལོས་གནམ་ལྕེ་ལྡང་གི་ཕུ་ན་ངང་ཚང་བྱ་བའི་བྲག་ཁུང་གཅིག་ན་སྒྲུབ་པ་ལ་བཞུགས་ཡོད་པ་ན། ལན་གཅིག་ཝ་བྲག་དཀར་བས་ཤ་གཅིག་ཉོས་བཙོས་ཏེ་གཡམ་པའི་སྟེང་དུ་བཏོན་ཏེ་རྩ་ཕ་ཚད་ན་བཞག་ནས་བཞུགས་ཡོད་པ་ན། རྒ་ལོས་ཝ་བྲག་དཀར་བའི་ཉམས་སད་པའི་ཕྱིར་ཕོ་རོག་གཅིག་ཏུ་བརྫུས་ཏེ་ཝ་བྲག་དཀར་དུ་བྱོན་ནས། ཝ་བྲག་དཀར་བའི་ཤ་དེ་ནས་འཐེན་འཐེན་བྱས་ཀྱིན་གག་གག་གསུངས་པས།
ཝ་བྲག་དཀར་བས་རྒ་ལོ་ཡིན་པར་མཁྱེན་ནས། རྒ་ཆུང་ང་བྱ་བ་འདི་ཤ་ཟ་ན་དེར་སྡོད་ལ་ཟོ། དེ་ན་ཕར་འཐེན་ནས་ཅི་བྱེད་ཟེར་བ་ལགས་སོ། ། བླ་མ་ཤེར་སེང་བ། འོ་ཁོ་གཉིས་ཀྱིས་ཀྱང་བླ་མ་བཙོངས་པར་གདའ་གསུང་། ཡང་ལ་སྟོད་བྱང་པའི་ས་ཆ་ན་ཡོད་པའི་དགོན་པ་འཁྱོག་ཟེར་བ་གཅིག་གི་མཁན་པོ་དང་། དེའི་དབུ་མཛད་ཇོ་གདན་སྨན་ལྷ་ཟེར་བའི་ཐུགས་དམ་པ་སྨན་བླ་བྱེད་དུས་དཔྲལ་བ་ས་ལ་ཐུག་པའི་ཕྱག་བཙལ་བས་དཔྲལ་བའི་དཀྱིལ་དེ་ན་སྐྲངས་ནས་ཤ་འབོར་སོང་ཡོད་པ་གཅིག་ཡོད། ཁོང་དགེ་སྦྱོར་ལ་བརྩོན་པོ་བྱེད་པའི་ཨ་ཙི་བར་ཐམས་ཅད་ཀྱིས་བསྒོམ་པ་གཅིག་ཡོད་པ་ན། ཁོང་དཔོན་སློབ་འགའ་ཞིག་གིས། ཆོས་རྗེ་ཀུན་སྤངས་པ་ལ་ཇོ་ནང་དུ་མཇལ་དུ་ཕྱིན།
མཁན་པོ་དང་གཞན་རྣམས་ཀྱིས་ཕྱག་བྱས་ཕྱག་རྟེན་བཏང་། བྱིན་རླབས་ཞུས་ནས་གྲལ་དུ་ཁད་ཀྱིས་བསྡད་ཡོད་པར་གདའ། ཇོ་གདན་སྨན་བླ་བ་ཁོང་ད་དུང་དཔྲལ་པ་ས་ལ་ཐུག་ཐུག་པའི་ཕྱག་འཚལ་གྱིན་འདུག་ཟེར། དེ་ལ་ཆོས་རྗེ་ཀུན་སྤངས་པས་ཞལ་འཛུམ་ལེགས་པར་བསྡུས་ནས་སྤྱན་ཆེ་རེ་བ་གཟིགས་ནས། ད་སྡོད། ཟོག་རྒན་ཁྱོད་ཀྱི་ཕྱག་གུས་གུས་དང་། དེ་སྐད་གསུངས་ཀྱང་ད་དུང་ཕྱག་འཚལ་གྱིན་འདུག་ཟེར། མཁན་པོ་དེ་ན་རེ། དེ་སྐད་མི་གསུང་པར་ཞུ། ཁོང་ཐུགས་དམ་ལ་ཨ་ཙི་བར་བྱེད།
སྨན་བླ་དོན་ཞགས་མང་པོ་སོང་བའི་ཨ་ཙི་བར་བྱེད་པ་ལགས་ཞུས་པས། ཡོང་། ཁོ་ཁྱིམ་མཚེས་ཀྱི་ར་ཚེ་ལུག་ཚེ་རྣམས་བརྐུས་ཀྱིན་ཟོས་ནས་རུས་པ་དང་པགས་པ་རྣམས་དོང་དུ་སྐྱུར་གྱིན་སྡོད་པའི་བླ་འཚོང་པོ་ཟོག་རྒན་སྡོད་བྱས་སོ་ཨ་གསུངས་ཡོད་པར་གདའ། དེར་ཕྱག་འཚལ་འཕྲོ་བཞག་སྟེ་གྲལ་དེར་བསྡད་ནས། བྱད་ནོང་ངེ་བ་ལ་རྔུལ་ཕྲ་ལ་ལ་བསྡད་ཡོད་པར་གདའ། ཁོ་ལ་ངོ་ཚ་ཏིང་པ་གཅིག་བཏང་ཡོད་པར་གདའ་སྟེ། མད་ལགས་ཀྱང་མི་ཟེར་བར་ཡོད་པར་གདའ། ཕྱིས་ཁོའི་སྤྱིལ་པོར་བལྟར་ཕྱིན་པས། ཁོང་གསུངས་པ་ཇི་བཞིན་དུ་བྱུང་ཟེར། འོ་དེ་འདྲ་འོང་པར་གདའ་གསུང་།
ཡང་ཀུན་སྤངས་པའི་སློབ་མ་ཡིན་པ་ཞིག ཁོ་ནགས་ཕུག་ནས་ལོ་རེ་བཞིན་མཇལ་དུ་ཡོང་བ་ཞིག་ཡོད། ནགས་ཕུག་དང་ཇོ་ནང་གི་བར་དེ་ན་གྲོང་གཅིག་ཡོད། དེ་ན་བཙུན་མ་གཅིག་ཡོད་པ་དེ་ལ་ཁོ་ནམ་ཡོང་རེས་ཀྱིས་བྱུགས་ཀྱིན་མཇལ་དུ་ཡོང་པ་གཅིག་ཡོད་པས། ལན་གཅིག་ཁོས་བཙུན་མ་དེ་ལ་བྱུགས་ནས་མཇལ་དུ་བྱུང་པ་ལ། ཁྱོད་ནམ་ཡོང་རེས་ཀྱིས་བཙུན་མ་དེ་ལ་བྱུགས་ཀྱིན་ང་ལ་འཕྲད་པ་ཨ། སྡོམ་ཤོར་པོ་མ་རབས་གསུངས་པས། ཁོ་ཞེད་ནས། དྲུང་པ་མད་ལགས། དྲུང་པའི་མངོན་ཤེས་ལ་ཐོགས་པ་མི་གདའོ། །
མཐོལ་ལོ་བཤགས་ཟེར་ལེགས་སོ། ། ཁོ་འགྱོད་ནས་བཤགས་པ་བྱས་གདའ་བ། འོ་དེ་ཀུན་ལ་ཨ་ཏོགས་ཡིན་པར་གདའ། སྨན་བླ་བ་ཀུན་གྱིས་མད་ལགས་ཀྱང་མ་ཞུས་པར་གདའ་གསུངས་སོ། ། སྲོག་རྩོལ་ངོ་སྤྲོད་ཀྱི་སྐབས་སུ། མེ་ཤས་ཆུང་བ་ཡིན་ན་ཐིག་ལེ་འཁྱགས་ནས་ཐོད་པ་དང་ཀླད་པའི་བར་དུ་རྡོ་གོང་ངམ། ཏིང་ཕོར་ཁ་ཕུབ་ནས་ཡོད་པ་ལྟ་བུའི་ཉམས་སྣང་དང་། མགོ་ན་ཞིང་འཁོར་ཞིང་འགྱེལ་བ་དང་། ལུས་ཀྱི་ཤ་འགྱུར་ཏེ་ཁ་ཚུལ་ཡོན་པོར་ཤོར་བ་དང་། ཤ་འབར་འབུར་དུ་སྐྲངས་པ་ལ་སོགས་པ་འབྱུང་གསུང་ངོ་། །
མེ་ཤས་ཆེ་ན་ཉམས་སྣང་ཐམས་ཅད་ཁ་སྣ་སོགས་དབང་པོའི་སྒོ་ནས་འཚང་བ་འབྱུང་། དེ་དུས་རླུང་འབུད་སྙིང་འདོད་པ་བྱུང་སྟེ། རླུང་མི་འབུད་པར་གློད་ནས་བསྒོམས་པས་བཟོད་བདེར་འགྲོ་བ་ཡིན་གསུང་ངོ་། ། གལ་ཏེ་མི་སྟོབས་ཆུང་ན་ཉམས་སྣང་རྣལ་མ་སྤྱི་བོར་སྤྲིན་ལྡིང་བ་བཞིན་འཁོར་བ་དང་། སྨིན་མཚམས་སམ་མགོ་བོ་ནས་སྦྲུལ་གྱིས་ཟ་བ་ལྟ་བུའམ། ཕག་པའི་ལག་བར་དུ་མགོ་བོ་བཅུག་ནས་ཀླད་པ་ན་མར་ཟ་གིན་ཡོད་པ་ལྟ་བུའི་སྣང་བ་འབྱུང་གསུང་ངོ་། ། རླུང་གཅིག་ཅར་དབུ་མར་འདུས་ན་ལུས་འདར་དུ་འབྱུང་སྟེ། རྩ་དབུ་མ་ལ་ཀུན་འདར་མ་ཞེས་པའི་དོན་ཡིན་གསུང་། ཉམས་སྣང་རྣམས་སྟོན་གནམ་དྭངས་པའི་སྐར་མ་བཞིན་བཀྲ་ཏིང་པའི་འཕྲོ་ལ་མར་ཏིང་གིས་འགགས་ནས་སེམས་རྟོག་མེད་དུ་བརྒྱལ་ལུས་འགྱེལ་ཏེ་རྐང་ལག་ཤག་ཤག ཁ་ལྦུ་བ་འཇོག་འཇོག་སྐད་ངན་སྣ་ཚོགས་པ་འབྱུང་།
དེ་ལ་གྲུབ་ཐོབ་དབུ་རྒྱན་པ་ནང་གི་གཟའ་ཕོག་པ་ཟེར་བར་གདའ་གསུང་། ཕྱིའི་དྲང་སྲོང་དང་འདྲ་རུང་འོང་བར་གདའ་གསུང་ངོ་། ། ས་སྒྲ་མེས་འཕེལ་ན་ཞེས་པའི་ཐད་དུ། རྫ་རོག་པའི་དབོན་པོ་གཅིག་ལ་མཉམ་གཞག་རྗེས་ཐོབ་མེད་པར་མེའི་སྣང་བས་སུན་པ་གཅིག་བྱུང་། བློ་དཔོན་དགེ་སློང་ཤཱཀྱ་དཔལ་གྱི་བླ་མ་གཅིག་གི་དབོན་མོ་ཡིན་ཟེར། ཤངས་པ་གཅིག་ཡོད་པས། དེ་ལ་གེགས་སེལ་གྱི་གདམས་པ་གཅིག་ཞུ་ཞེས། ཆོས་རྗེའི་དྲུང་དུ་ཞུ་རུ་བྱུང་པས། དེ་ལ་ཆུ་རླུང་གི་གདམ་པ་བསྟན་གསུང་ངོ་། ། ཆུ་དགྲ་རླུང་འཕེལ་ན་ཞེས་པའི་ཐད་དུ།
ཆོས་རྗེ་ཀུན་སྤངས་པས་སྒྲུབ་པ་མཛད་པའི་དུས་ན་ལན་གཅིག་ཉེ་གནས་ལ། ཁོ་ཏེ་སྒོམ་ཆེན་ཞོག་ལ་འཁྲུག་པ་བསྡུམས་བྱ་བ་ཡིན། ང་ས་འབྲི་གཉིས་ཀྱི་འཁྲུག་པ་བསྡུམ་དུ་འགྲོ་ཟེར། འདི་བསོད་ནམས་ཆེ་གསུངས། དེར་ཉེ་གནས་ཀྱིས་འོ་སྐོལ་སྒོམ་ཆེན་མི་གཅིག་གིས་ས་འབྲིའི་འཁྲུག་པ་རང་མི་ཟླུམ་ལགས་ཀྱིས་བཞུགས་པར་ཞུ་བྱས་པས། དེར་བཙོག་ཏུ་ངོས་སོང་ནས་ཤོར་ཡོད་པར་གདའ། དེར་ཉེ་གནས་དེས་བལ་གྲྭ་གཅིག་ཁུར་ནས་ཏིང་ལ་མར་བལྟར་ཕྱིན་པས་དྲོ་ལམ་གཅིག་ཚོད་ན་ལྟོགས་ཆད་འཛོམ་པ་གཅིག་བྱས་ནས་བཞུགས་འདུག་ཟེར། དེ་འདྲ་མ་བཀག་པར་གཏོང་པ་དེ་གནད་ཡིན་གསུང་། ཡང་བདེ་ཆེན་དུ་བྱང་སེམས་རྒྱལ་ཡེའི་སློབ་མ་གཅིག་གིས་ལོ་གསུམ་གྱི་སྒྲུབ་པའི་དམ་བཅའ་བླངས། ལོ་གཅིག་སོང་བ་དང་ཁོ་ཐོན་ནས།
ང་རྡོ་རྗེ་གདན་བསྐོར་དུ་འགྲོ་ཟེར་བྱུང་། དེ་མི་བྲག་ཁྱོད་སྒྲུབ་པ་ལ་ཡོད་པ་ཡིན་མོད་བྱས་པས་ཁོའི་དེ་བཙོག་ཏུ་སོང་ནས། ང་རྡོ་རྗེ་གདན་བསྐོར་དུ་འགྲོ་རང་འགྲོ་ཟེར་ཏེ་ཤོར། དེར་བླ་བྲང་ན་དགྱེལ་པོ་དེ་འདྲ་རྟ་དང་མགྱོགས་ཀོབ་མཉམ་ཟེར་བ་གཅིག་ཡོད་པ་དེ་ལ། ཁྱོད་ཁོའི་ཤུལ་ན་མར་རྒྱུག་ལ་ཁོ་བསྡད་འདུག་ན་ང་ཡང་རྡོ་རྗེ་གདན་དུ་འགྲོ་བ་ཡིན་གྱིས་ལ། ལེགས་པར་ཉེན་ཉེན་དུ་ཁྲིད་ལ། ཉེན་པ་དང་ག་ལེར་ཁྲིད་ལ་ཤོག་གསུངས། དེར་དགྱེལ་པོ་དེས་མ་མཁར་ན་ཡར་ག་ལེ་ཕྱིན་པ་དང་། ཁོའི་ཡིད་ལ་འཛིན་དུ་བཏང་པ་ཡིན་པར་འདུག་སྙམ་ནས་ཁོ་མགྱོགས་སྟེང་པར་སྔོན་ལ་སོང་། དེར་མགྱོགས་ཀོབ་བྱང་ཆེད་ནས་ཉི་མ་རིང་བ་ལས་མ་བྱུང་།
དེར་ཇི་ཞིག་ནས་དྲིལ་ཆེན་ནས་དགྱེལ་པོ་དེས་ཁོའི་རྗེས་ཟིན་ནས། དེར་སྒོམ་ཆེན་པ་དེ་ལ་ཁྱེད་གར་གཤེགས་བྱས་པས། ང་རྡོ་རྗེ་གདན་དུ་འགྲོ་བ་ཡིན་ཟེར། དགྱེལ་པོ་དེས་རྡོ་རྗེ་གདན་དུ་ང་ཡང་འགྲོ་བ་ཡིན་ཏེ། འོ་ཅག་བསྡད་པས་མི་སླེབ། རྡོ་རྗེ་གདན་དུ་འགྲོ་བ་ལ་ཉིན་མཚན་མེད་འགྲོ་དགོས་ཟེར་ནས་ཐང་ཐ་ཁྲིད་བྱས་ནས་ཕྱིན་པ་དང་། ཇི་ཞིག་ན་རླུངཕེབས། གཏུགས་ཀྱི་ཆད་ཡོད་པར་གདའ་སྟེ། དེ་ཀ་ལ་མ་བཞག་པར། འོ་ཅག་རྡོ་རྗེ་གདན་དུ་དོ་རེ་སླེབ་བམ་བལྟ་འདེང་བྱས་ཁྲིད་ཕྱིན་པ་དང་།
ད་ཁྱོད་ཤེས་ཞུ། ང་རང་མར་ལ་ག་ལེ་ལོག་འགྲོ་ཟེར། རྡོ་རྗེ་གདན་དུ་འགྲོ་བ་ལ་འདི་ནས་ལོག་པས་ག་ན་འོང་ཟེར། འདེང་ཀ་བྱས་པས། ད་ཁྱེད་དེ་སྐད་མ་ཟེར་ཞུ་ཟེར་བྱུང་ཡོད་པར་གདའ། འོ་དེ་ཀ་འདྲའི་རིགས་ལ་འགྲོ་ཟེར་ན་མི་འགོག་པར་གཏུགས་ཀྱི་ཆད་ཆད་ཁོ་རང་འཆམ་དུ་འཛུད་པའམ། འཁྲིད་པ་དེ་གནད་ཡིན། ལ་ལ་ང་འཕུར་བ་ཡིན་ཟེར་བ་འོང་། དེ་ལའང་ས་བདེ་ས་དེ་འདྲ་ནས་གྱེན་ལ་ཁྲིད་ལ་འཕུར་བྱས་ཀྱིན་འཁྲབ་ཏུ་བཙུད་པས་ཇི་ཞིག་ནས་གཏུགས་ཀྱི་ཆད་ནས་རླུང་རང་མལ་དུ་ཕེབས་ནས་ཕན་འགྲོ་བ་ཡིན་གསུང་ངོ་། ། ནམ་མཁའི་རླུང་དབུ་མར་ཚུད་ན་བཟང་ཤོས་ལ་རྩིག་པ་དང་ཁང་ཁྱིམ་ལ་ཐོགས་པ་མེད་པ་འབྱུང་སྟེ་གྲུབ་ཐོབ་ཀུབ་ཚིག་པའི་གཏམ་རྒྱུད་གསུང་ངོ་། །
ནམ་མཁའི་རླུང་ཤས་ཆེར་འཕེལ་ན་ཞེས་པའི་ཐད་དུ། རང་ལུས་མེད་པ་དང་། གཡང་ཟ་བ་དང་། རང་འདུག་པའི་འོག་ཐམས་ཅད་སྟོང་པ་དང་། མདོར་ན་སྟོང་པ་དགྲར་ལྡང་གི་གེགས་བྱ་བ་འབྱུང་། དེ་ཡང་ཕྱི་སྟོང་པ་བཞིན་དུ་ནང་ཡང་སྟོང་པར་སོང་ན་མི་སོ་སྟེ། ཕྱི་སྟོང་པར་སོང་ནས་སྐྲག་པ་མིན་གསུང་ངོ་། ། ན་ནིང་རྩ་ན་དགོན་པ་སླེ་ལུང་བྱ་བ་བླ་མ་མུས་ཆེན་པའི་དགོན་པ་གཅིག་ཡོད། དེ་ན་མུས་ཆེན་པའི་སློབ་མ་གདན་ས་དེ་འཛིན་པའི་ཕྱར་བུ་བ་བཟང་པོ་ཞིག་ཡོད། དེའི་དྲུང་དུ་བཤེས་གཉེན་སྐྱབས་སྦྱིན་དཔལ་དང་།
ཁོང་སྟོན་པ་ཤཱཀྱ་བསོད་ནམས་པ་དང་། བླ་མ་དགེ་བྲག་བསོད་རིན་དང་། ཁོང་འགའ་ཞིག་གིས་སྦྱོར་དྲུག་ཞུས་བཤེས་གཉེན་སྐྱབས་སྦྱིན་པ་དེ་ལ་སྤྱོད་འཇུག་དགའ་མོ་ཡོད་པ་ལས། དབུ་མའི་གྲུབ་མཐའ་འདི་ང་མིན་པས་གོ་བ་མེད་ཟེར་ནས་ང་རྒྱལ་བྱེད་པ་གཅིག་ཀྱང་གདའ། དེར་ཁོས་སྟོང་ཉམས་དང་གཞན་ཡང་ཉམས་ཅི་རིགས་པ་བྱུང་ཡང་། བླ་མ་ལ་མ་ཞུས་པར་བསྡད། དེར་བླ་མ་ན་རེ་ཉམས་འདི་འདྲ་བྱུང་། ཁམས་མཐོ་དམན་འདི་འདྲ་བྱུང་མ་བཤད་ན་སྐྱོན་དུ་འགྲོ་ལགས་པས་ང་ལ་འདི་འདྲ་བྱུང་གསུང་འཚལ་ལོ་དབའ་གསུངས། བཤེས་གཉེན་སྐྱབས་སྦྱིན་དཔལ་ན་རེ། ཡོན་ཏན་སྐྱེས་ན་ཨའུ་ཙི་མནོ་ལགས་ཞུས་པས།
ཡོན་ཏན་སྐྱེས་ན་ཨའུ་རྩི་ལེགས་གསུངས། སྟོན་པ་ཤཱཀྱ་བསོད་དང་སྐྱབས་སྦྱིན་དཔལ་གཉིས་ལྟབ་ན་ཡོད། སྟོན་པ་ཤཱཀྱ་བསོད་གཏོར་མ་གཅིག་གཏོང་གིན་ཡོད་ཙ་ན། སྐྱབས་སྦྱིན་དཔལ་སྒོམ་ཁང་ནས་ཕྱིར་བྱུང་། གཏོར་ཐེབ་གཅིག་ལ་མཛུབ་མོ་བཙུགས་ཏེ། འདི་སྟོང་པ་ཡིན་ནམ་སྣང་བ་ཡིན་ཟེར་བྱུང་། ཤཱཀྱ་བསོད་ཀྱིས་དེ་འདྲ་ཡིན་སྙམ་པ་མ་བྱུང་པར། སྟོང་པ་ཡིན་བྱས་པས། དེ་ཀ་ལ་གཏོར་ཐེབ་བླངས་ནས་བརྡབས་ཏེ་བླ་ཡེ་ཕྱིར་བུད་སོང་། དེར་ཕྱི་དེ་ན་མི་གསུམ་གྱིས་བཏག་ན་ཐེགས་ཙམ་གྱི་རྡོ་གོང་ཆེན་པོ་ཙེན་གྱིས་བླངས་ནས་ཕྲག་པ་ལ་ཕྱར་ཏེ།
མཁས་བཙུན་པ་ལ་དམག་བརྡེག་པ་ཡིན། གཡས་རུའི་དམག་དཔོན་ལ་ས་སྐྱ་པཎྜི་ཏ་ཡོད། གཡོན་རུའི་ལ་འགྲོ་མགོན་ཆོས་རྒྱལ་ཡོད། སྦུས་རུ་ལ་གུར་མགོན་གཉན་པོ་ཡོད། མཁས་བཙུན་ཆེན་པོའི་མགོ་བོ་ལ་རྒྱོབ་ཡ་ཟེར་ནས་རྡོ་གོང་རྒྱངས་ཀྱིས་བསྐྱུར་བྱུང་། དེ་ནས་ཟླ་བ་དེའི་ཟླ་བ་ཕྱི་མའི་ཚེས་གྲངས་དེ་ལ། དཔོན་ཆེན་འོད་ཟེར་སེང་གེས་བཞི་ཐོག་ལ་དམག་བརྒྱབ་བྱུང་། དེར་ཤཱཀྱ་བསོད་ཀྱིས་ཁོང་གཟུང་གིས་མནོ་བ་དེ་ལ་ཁོང་མ་ཟིན་པར་ཤོར། དེར་ཁོ་པའི་སྤྱིལ་པོ་དེའི་ཨ་ཏོ་གཤམ་ན་བླ་མ་བསོད་རིན་གྱི་སྤྱིལ་པོ་ཡོད། ཁོང་རྣམས་བླ་ཡེ་ན་སྙེང་འདུག་པ་དེ་ལ།
སྤྱིལ་པོ་དེ་ལ་མཛུབ་མོ་བཙུགས་ནས། སྣང་བ་ཡིན་ནམ་སྟོང་པ་ཡིན་ཟེར། ཤཱཀྱ་བསོད་ཀྱིས། ཁོ་ཏེ་བ་སྤྱི་པོ་སྣང་བ་ཡིན་གྱིས་བྱས་པས། བླ་མ་བསོད་རིན་པས་མ་ཐོས་པར་ཡང་ཁོང་ཤོར་སོང་། དེར་ལུང་པ་དེའི་མདའ་ན་གཞུང་ཆུ་ཉང་ཆུ་ཙམ་གཅིག་ཡོད་པ་དེའི་རྩ་ན་ལུག་རྫི་གཅིག་སྤུ་བུའི་ཞྭ་མོ་གོན་པ་གཅིག་ལུག་མཚོ་ཡི་ཡོད་པ་དེ་ལ། ཁྱེད་ཕ་དམ་པ་རྒྱ་གར་ཡིན་པར་འདུག ཁྱོད་ཕ་དམ་པ་ཡིན་ནམ་མིན་བྱས་པས། ལུས་རྫིས་ཏབ་ཏོབ་ལ་ང་ཕ་དམ་པ་ཡིན་བྱས་པས། འོ་ན་དགའ་ཚད་ཡིན་ཟེར།
མིན་བྱས་ན་ཁོའི་ལག་ན་ཆག་རྡོ་གཅིག་འདུག་པ་དེ་རྡེག་པར་འདུག དེར་ཆུ་ཕ་ཁ་དེ་ནས་ཁོ་ཟིན་ནས་བྱུང་ཟེར། དེ་ལ་བླ་མས་གེགས་བསལ་བས་སེལ་ཡོད་པ་འདུག་སྟེ། ལར་རང་ལ་ཉམས་འདི་འདྲ་བྱུང་མ་བྱས་ན་རྟིང་ལ་སེལ་བ་དཀའ་མོ་འོང་བ་ཡིན་བཤེས་གཉེན་སྐྱབས་སྦྱིན་དེའང་རྟིང་ནས་ཁམས་འདུས་ལངས་ནས། ཁོ་ལ་རྩ་ན་ཤ་ཚ་བའི་མི་མེད་པས་ཚ་མིག་ཏུ་ཁོ་རང་གང་བྱེད་ཀྱིས་སྤྱོད་པ་ཞག་དྲུག་ཙམ་བྱེད་བཅུག་པས་རླུང་རེངས་ནས་ཉིན་མཚན་མེད་པར་ཟླ་བ་གཅིག་ཏུ་རྐང་བྲོ་དང་ཆོས་གཞས་བྱེད། གང་ཐོད་ཐོད་ལབ། དེ་ནས་རྟིང་ལ་ཀ་བ་ལ་ཞག་གཉིས་བཀྱིགས་བཞག དེ་ནས་ཀྱང་དྲག་ཏུ་མ་སོང་། བཅུ་དྲུག་མདོ་ལ་དབྱུག་པ་བྱས་པས་ཟག་པ་སྐམ་པོ་མཛུབ་མོའི་རྩེ་མོ་ཙམ་རུག་རུག་དང་སླ་མོ་འདྲེས་པ་བྲེ་དོ་ཙམ་འཐོན་བྱུང་། དེའི་མོད་ལ་ཤི་ཡོད་པར་འདུག
དེ་ཀ་ལ་བཞག་ན་འོང་སྟེ། འཆི་ཀ་དེར་ཁོ་ལ་ཨ་ཏོ་ཀ་བྱུང་འདུག་གསུང་། བླ་མ་ཀུན་སྤངས་པས། བླ་མ་ཆོས་སྐུ་བ་ལ་སྦྱོར་དྲུག་ཞུས་པའི་དུས་སུ། བླ་མ་ཀུན་སྤངས་པས་རྐྱང་ཐུར་དུ་བཞུགས། བླ་མ་ཆོས་སྐུ་བ་མ་ངག་དགེ་སྡིངས་ན་བཞུགས་དུས། སྐབས་སུ་དམིགས་པ་སྤོད་དུ་རྐྱང་ཐུར་དུ་གཤེགས་པ་གཅིག་ཡོད་པ་ལ། ལན་གཅིག་རྩ་ན་བླ་མ་ཀུན་སྤངས་པ་ལ་སྟོང་ཉམས་ཤར་བ་དེ་བླ་མ་ཆོས་སྐུ་པས་དགེ་སྡིངས་ནས་མཁྱེན་ནས་རྐྱང་ཐུར་དུ་བྱོན་པས། ཆོས་རྗེ་ཀུན་སྤངས་པས་ཀྱང་བླ་མ་པ་འབྱོན་པ་སྒོམ་ཁང་ནས་གཟིགས་ནས་བླ་མ་ཀུན་སྤངས་པའི་ཞལ་ནས་བླ་མ་པ་འབྱོན་གྱི་འདུག ང་བསུ་བ་ལ་འགྲོ་ཟེར་ཏེ་སྟེང་སྐས་གཅིག་ལ་ཡར་ཤོར་ཏེ།
སྐས་གདང་རྣམས་ཀྱི་སྟེང་དུ་རྐང་པ་འཇོག་པ་དང་མཉམ་པོར་ས་གཅིག ས་གཉིས། ས་གསུམ། ས་བཞི་ཟེར་གྱིན་ས་ལམ་བསྒྲོད་པ་བཞིན་བྱེད་ཅིང་སྟེང་དུ་ཤོར་བའི་ཐུ་བ་ནས་ཁོ་རང་གི་ཉེ་གནས་ཀྱིས་ཟིན། དེ་ནས་མར་འོག་ཏུ་བབས། དེར་བླ་མ་པས་ཀྱང་ཕེབས་བྱུང་སྟེ། བླ་མ་པའི་ཞལ་ནས་སློབ་དཔོན་པ་འུར་ཆེའི་བདོག་གམ་གསུངས་པས། བླ་མ་ཀུན་སྤངས་པས་ཞལ་ནས། འུར་ཆེ་ལ་གཡང་ཟ་བ་གཅིག་ཀ་བདོག་གསུང་། དེར་བླ་མ་ཆོས་སྐུ་བས།
དམིགས་པ་ལྟེ་བར་བླ་མའི་སྐུ་གསེར་གྱི་མདོག་ཅན་ཤིན་ཏུ་བརྗིད་པ་གཅིག་བསྒོམ་དུ་བཅུག་པས་སེལ་ཡོད་པར་འདུག་གསུང་ངོ་། ། སོར་སྡུད་བསམ་གཏན་བསྒོམས་པས་བདེན་ཚིག་འགྲུབ་པར་བཤད་དེ། མཁན་ཆེན་ཐར་ལོས་རྒྱ་གར་ལ་བྱོན་པའི་རྟིང་མ་གཅིག་ལ་་་་་་བལ་པོ་དང་ཡངས་པ་ཅན་གྱི་བར་ན་ཡོད་པའི་ཡུལ། ཏི་ར་ཧོ་ཏིར་བྱོན་དུས་གྲོང་ཁྱེར་ལ་མེ་ཤོར་བྱུང་པ་ལ། སེ་གོལ་མཛད་ནས་མེ་འདི་ཞི་བར་གྱུར་ཅིག་གསུངས་པས་མེ་ཞི་བ་ལྟ་བུ། ཡང་ཆོས་རྗེ་ཀུན་སྤངས་པས་སག་ཐང་བྱང་ན་ཕར་བྱོན་པས། རླུང་གིས་མི་འཁྱེར་བ་ཀ་འདྲ་བྱུང་དེ་དུས་ཆོས་རྗེ་ཀུན་སྤངས་པས་སྡིགས་མཛུབ་མཛད་ནས་རླུང་འདི་ཞི་བར་གྱུར་ཅིག་གསུངས་པས་ཞི་བ་ལྟ་བུའོ་གསུངས། ཆོས་རྗེ་་་་་་བུ་སྟོན། ཉིད་ཀྱི་ཞལ་ནས། གནས་འབྱོངས་འབྱམས་པ་བཅད་པ་ལ།
གཉིས་མེད་དུས་འཁོར་བའི་ལུགས་ཀྱི་ལྟེ་བ། སྙིང་ག མགྲིན་པ། དཔྲལ་བའམ། གསང་གནས་སོགས་སུ་འཁོར་ལོ་བཞིའི་ལྟེ་བའི་ཐིག་ལེ་རླུང་སེམས་འདུས་པའི་བྱེད་ལུགས་ཀྱིས་འབྱུང་བར་བཤད། ལྟེ་བའི་ཐིག་ལེར་རླུང་སེམས་འདུས་པ་ན། ཉམས་དག་སྣང་གཉིས་མེད་ཀྱི་ལྷ་ཚོགས་དང་། མ་དག་པའི་སྣང་བ་དུད་འགྲོ་དང་། སྡུག་བསྔལ་དང་། འཇིགས་ཉམས་འབྱུང་།
གྲུབ་མཐའ་དབུ་མའི་ལྟ་བ་རྒྱུད་ལ་འཆར། སྙིང་ཁའི་ཐིག་ལེར་འདུས་པ་ལ་བརྟེན་ནས་དག་སྣང་རྒྱུད་ལྷ་ཚོགས་དང་། མ་དག་པ་མིའི་སྣང་བ། འདོད་ཆགས་རང་བྱུང་གི་ཏིང་ངེ་འཛིན་རྒྱུད་ལ་སྐྱེ། དཔྲལ་བའི་ཐིག་ལེར་རླུང་སེམས་འདུས་པ་ལ་བརྟེན་ནས་དག་སྣང་བྱ་རྒྱུད་ཀྱི་ལྷ་ཚོགས། མ་དག་པ་དམྱལ་བའི་སྣང་བ་འཆར། དེ་ལྟ་བུ་ཤར་བས་གནས་འབྱོངས་སམ་སྐྱེ་བ་མཁྱེན་པའི་ཉམས་ཞེས་པ་ཡིན་ཏེ། ས་སྐྱ་པཎྜི་ཏ་ཁོང་པ་ཆོས་ནམ་གསུང་རེས་ཀྱིས་གྲུབ་ཆེན་ཀོ་བྲག་པ་ལ་བཀའ་བཀྱོན་གསུངས་སོ། ། ཀོ་བྲག་པ་བྱ་བ་འདིས་ཀློག་ནི་མི་ཤེས། ལམ་འབྲས་འབོགས་པ་དང་རང་ཅི་གཅིག་ཀ་བྱེད་ཀྱིན་ཡོད་དམ་གསུང་གིན་བཀའ་བཀྱོན་ལོ། །
ས་སྐྱ་པཎྜི་ཏའི་སློབ་མ་ཡིན། རང་རེ་སྦྱོར་དྲུག་གི་བརྒྱུད་པ་ཡིན་པའི། རྒྱུས་པ་གཞོན་སེང་ཟེར་པ་དེས་རྒྱུ་འགྲུལ་གཅིག་ལ་གླང་ཀོར་ངོས་ན་ཡར་བྱོན་པས། ལུང་པ་གཞན་ཞིག་ན་སྟོན་མོ་གཅིག་འདུག དེའི་ཚོགས་དཔོན་ལ་ཀོ་བྲག་པ་བྱོན་འདུག དེར་ཁོང་གིས་ཀྱང་བྱོན་པས་དེ་རུ་མི་སྨྱོན་པ་གཅིག་ལ་སྔ་ཐག་ཕྱི་ཐག་བཏགས་ནས་མི་འགའ་ཞིག་གིས་ཁྲིད་བྱུང་པ་ན། ཀོ་བྲག་པའི་ཞལ་ནས། ཁོ་ཏེ་བ། མི་དེ་ལ་དེ་འདྲ་མ་བྱེད། ཁོ་རང་རང་ལུགས་སུ་ཐོངས་གསུངས་པས།
སྨྱོན་པ་འཁྲིད་མཁན་རྣམས་ན་རེ། འདི་བཏང་ན་མི་ལ་གནད་ཡར་བྱེད་པར་བདོག་ཟེར། ཀོ་བྲག་པའི་ཞལ་ནས་ཅིའང་མི་ལྟོ་འོང་གིས་ཐོངས་གསུངས། དེར་ཁོང་རྣམས་ཀྱིས་ཐག་པ་བཀྲོལ་བཏང་པས། སྨྱོན་པ་དེ་ངོ་ནོང་ངེ་དང་ཀོ་བྲག་པའི་དྲུང་ན་བསྡད་འདུག དེར་ཀོ་བྲག་པའི་གསུང་གིས། རྒྱུས་པ་གཞོན་སེང་ལ། བླ་མ་དགེ་བའི་བཤེས་གཉེན་པ། སྨྱོན་པ་འདིའི་ཁམས་སྐྱོན་འདི་ཇི་ལྟར་ལགས་གསུངས་པས། རྒྱུས་པ་ན་རེ།
དེ་མ་ཤེས་ལགས། བླ་མའི་དྲུང་ནས་ཇི་ལྟར་དུ་མཛད་ལགས་བྱས་པས། ཀོ་བྲག་པ་ན་རེ། འམ་བུའི་ལུགས་ཀྱིས་དུད་འགྲོའི་རྩ་གནས་སུ་རླུང་སེམས་འདུས་པའི་རྟེན་འབྲེལ་དུ་འདོད། དེའང་ཁོང་ལ་རྟའི་བག་ཆགས་ཡོད་པར་འདོད་མ་ཆགས་གསུངས་པས། རྒྱུས་པ་ཁོང་ཀོ་བྲག་པ་ལ་བརྙས་སེ་ཡོད་པས། ཁོང་གི་ཐུགས་ལ། ཀོ་བྲག་པ་འདི་ཁོས་གཏམ་རྒྱུད་འདྲ་རྣ་བར་ཐོས་པས། དེའི་རྗེས་སུ་ཞུགས་ནས་ལབ་པ་ཡིན། དེ་མིན་འདིས་ཅི་འོང་མི་ཤེས་སྙམ་ནས།
སྨྱོན་པ་འདི་ལ་རྟའི་འདུ་ཤེས་ཡོད་པའི་རྟགས་ཅི་ལ་མཛད་ཞུས་ཞེས་ཞུས་པས། ཀོ་བྲག་པ་ཉེ་གནས་གཅིག་ལ་ཤུབ་ཤུབ་པ་གཅིག་མཛད་ཀྱིན་འདུག དེར་ཉེ་གནས་གཅིག་གིས་རྩྭ་རློམ་པོ་གང་སྨྱོན་པ་དེའི་མདུན་དུ་སྤུངས་བྱུང་། གཅིག་གིས་རྟ་སྒ་གཅིག་དེའི་རྒྱབ་ཏུ་བསྟད་དེ་ཞོན་ནས་ཡོབ་ཐབ་ཐབ་བྱས་པས་སྨྱོན་པ་དེ་རྟའི་སྐད་འདོན་གྱིན་འདུག་པ་དང་། ཀོ་བྲག་པ་ནས། རྟ་ཡིན་པའི་རྟགས་དེ་ལ་བྱེད་ལགས་གསུང་། ད་འདི་སེལ་ཐབས་ལ། བླ་མ་དགེ་བའི་བཤེས་གཉེན་པའི་ལུགས་ཀྱིས་ཇི་ལྟར་མཛད་ཅེས་གསུངས་པས། རྒྱུས་པ་ན་རེ། འམ་ཅག་གི་ལུགས་ཀྱིས་དང་པོ་དབང་བསྐུར།
དེ་ནས་དམིགས་པ་འདྲ་དང་། འཁྲུལ་འཁོར་འདྲས་འདོན་ལགས། བླ་མ་པའི་ལུགས་ཀྱིས་ཇི་ལྟར་དུ་འདོན་ཞེས་ཞུས་པས། ཀོ་བྲག་པའི་ཞལ་ནས། འམ་བུ་ལུགས་ཀྱིས་འདི་ལྟར་དུ་འདོན་ལགས་གསུངས་ནས། སྨྱོ་བ་དེ་ལ་མདུན་འདིར་སྐྱིལ་ཀྲུང་ཆོས་ལ་སྡོད་གསུངས། དེར་བསྡད་འདུག་པ་ན་ཁྱོད་རང་རླུང་སངས་སངས་པ་ཉི་ཤུ་རྩ་གཅིག་བུས་གསུངས་ཁོ་རླུང་འབུད་པ་དང་མཉམ་པོར་ཀོ་བྲག་པས་རླུང་ཉི་ཤུ་རྩ་གཅིག་རྔུབས་ནས། ད་ངས་མི་མཐོང་བའི་སར་ཁྲིད་ལ་སོང་གསུང་བའི་བརྡ་གཅིག་མཛད་པས། ཀོ་བྲག་པས་མི་གཟིགས་པའི་ཕག་ཅིག་ཏུ་ཁྲིད་སོང་བ་དང་། ཀོ་བྲག་པས་རླུང་རོ་སངས་པ་གཅིག་བུས་ནས།
འམ་བུའི་སེལ་ལུགས་དེ་འདྲ་གཅིག་བྱེད་ལགས་གསུངས་པས། ཇོ་བཙུན་རྒྱུས་པ་ཀོ་བྲག་པ་ལ་བརྙས་སེ་ཡོད་པ་དེ་ཐུལ་ཡོད་པ་འདུག་གསུང་། དེ་ནས་ཇོ་བཙུན་རྒྱུས་པས། ས་སྐྱ་ངོས་སུ་འཁོར་བྱོན་པས། ཡང་ས་སྐྱ་པཎྜི་ཏས་ཆོས་གསུང་བ་གཅིག་གི་ཉིན། ཀོ་བྲག་པ་ལ་བཀའ་བཀྱོན་མཛད་བྱུང་། དེར་ཇོ་བཙུན་རྒྱུས་པས། པཎ་ཆེན་ལ། དྲུང་པ་ཀོ་བྲག་པ་ལ་དེ་འདྲའི་བཀའ་བཀྱོན་མི་བཏུབ་པ་གདའ་ཞུས་པས། པཎ་ཆེན་པས་དེ་ཅི་འདུག་གསུངས།
དེར་རྒྱུས་པས། ཀོ་བྲག་པས་གེགས་བསལ་ལུགས་ཀྱི་གླེང་མོ་རྣམས་པཎ་ཆེན་ལ་ཞུས་པས། འདུག་གསུངས། ཁོ་རྟ་མེད་པོ་གཅིག་རྟ་བརྒྱ་ཞོན། ང་རྟ་བརྒྱའི་བདག་པོ་རྐང་ཐང་ལུས་གསུང་ལོ་གསུངས། ཡང་སློབ་དཔོན་དཔོན་སློབ་གཉིས་ཀྱིས། ལམ་འབྲས་པ་གཅིག་ཅན་ཁྲིད་ཞུར་ཕྱིན་དུས། སློབ་མ་དེས་ཚ་ཆོས་བསྐོལ་གྱིན་འདྲེན་དུ་འགྲོ་བ་གཅིག་ཡོད་པ་ན། ལན་གཅིག་སློབ་དཔོན་ཁོང་ཆ་བ་གསོལ་ལུགས་སྔར་དང་མི་འདྲ་བའི་ཟ་ལུགས་གཅིག་མཛད་ཀྱིན་འདུག་པས། སློབ་དཔོན་འདི་ལ་ཇི་འདྲ་གཅིག་བྱུང་འདུག་སྙམ་ནས།
བླ་མའི་དྲུང་དུ་ཕྱིན་ཏེ། སློབ་དཔོན་ལ་ཇི་འདྲ་གཅིག་བྱུང་གདའ། ཅི་དྲག་གམ་ཞུས་པས། ཅི་བྱུང་འདུག་གསུངས། ཁོ་ན་རེ། སྔར་དང་མི་འདྲ་བའི་ཟ་ལུགས་འདུག་ལུགས་རྣམས་ཁྱི་བཞིན་བྱེད་ཀྱི་གདའ་ཞུས་པས། བླ་མ་པ་ནས། ཅིའང་མི་ལྟོའི། སློབ་དཔོན་ལ་སློབ་དཔོན་དུ་མ་བསྒོམ་པར། ཁྱིའི་འདུ་ཤེས་གྱིས་ལ།
ལྟོ་སྟེར་ཙ་ན་ཁྱི་ལ་སྟེར་བ་བཞིན་གྱིས་དཀྲུ་བཤལ་གྱིས་ལ་བྱིན་ཅིག་ཟེར། དེ་ཁོས་སློབ་དཔོན་ཡིན་པ་མི་རུང་ལགས་སམ་བྱས་པས། ཅང་མི་ལྟོ། སློབ་དཔོན་ལ་ཕན་པ་ཡིན་གྱི་གསུངས་པས་དེར་ཁོས་སློབ་དཔོན་ལ་དཀྲུ་བཤལ་བླུད་པས། སློབ་དཔོན་ཁོང་ཁྱིའི་ཟ་ལུགས་འདུག་ལུགས་གཞན་བྱེད། ཁྱི་སྐད་འདོན་བྱེད་ཀྱི་འདུག་པས། ཡང་བླ་མའི་དྲུང་དུ་ཕྱིན་ནས་བླ་མ་པ། དེ་ནི་ལེགས་པར་འགྱུར་གདའ། ཁྱི་སྨྱོན་གྱིས་རྨུགས་པ་ནི་མི་གཤའ། ཅི་ལགས་སམ།
ཁྱི་སྐད་ཀྱང་འདོན་གྱིན་གདའ་བྱས་པས། ད་དེ་ཀ་ཡིན། ཁྱོད་རང་སེང་གེ་རུ་བསྒོམས་ལ་སློབ་དཔོན་ཁོང་ཞུ་མི་ཟེར་བར་རྡུངས་ཤིག་གསུངས་པས། སློབ་དཔོན་ཡིན་པས་དེ་འདྲ་རུང་ངམ་བྱས་པས། བླ་མ་ན་རེ་ཨའུ་རྩི། སློབ་དཔོན་ལ་ཕན་པ་ཡིན་པས་དེ་སྐད་གྱིས་ཤིག་ཟེར། དེར་སློབ་དཔོན་ཅན་ཕྱིན། ཁོས་སེང་གེ་རུ་བསྒོམས་ནས་རྡུང་གི་མནོ་བ་དེ་ལ། སློབ་དཔོན་ཁྱི་ཉེན་པ་བཞིན་ངོ་ནོང་ངེ་བྱས། བསིང་བསིང་ཟེར་བ་བྱུང་།
དེ་ཀ་ལ་བརྡུངས་པས་ཁྱི་ཉེན་པ་བཞིན་དུ་ཨང་སྐད་ལྷང་ལྷང་དུ་སོང་། དེ་ཀ་ལའང་བརྡུངས་པས་ཅི་ཞིག་ཙ་ན། ཁོ་ཏེ་ང་ཡིན་ནོ། ། མ་བྱེད་ཞུ་ཟེར་བྱུང་། དེར་བཞག་པས་དེ་ལ་སེལ་ཡོད་པར་འདུག ཁོ་ཀུན་ལ་བླ་མ་ཨ་རྩི་བར་ཡོད་པར་འདུག ད་ལྟ་སློབ་མ་སྒོམ་མཁན་ཙམ་མེད་པས་སློབ་དཔོན་ལ་ག་བཅད་གདའ། སློབ་མ་སྙིང་རུས་ཅན་བྱུང་ན་སློབ་དཔོན་ཚོ་ལ་ཝ་སྐད་འཆོར་ཉེན་གདའ་སྟེ། སྒོམ་མཁན་མེད་པའི་གོ་ཅད་གདའི་གསུངས། ཡང་གནས་འབྱོངས་ལ།
ས་སྐྱ་པཎ་ཆེན་གྱི་སློབ་མ་ཡིན་པའི་སློབ་དཔོན་ཇོ་གདན་ཟེར་བ། མཚན་བཅས་ཀྱི་དགེ་སྦྱོར་ལ་བརྩོན་པ་ཡོད་པ་ཞིག་ལ། དམྱལ་བའི་གནས་འབྱོངས་ཡོང་བ་གཅིག་ཡོད་པ་འདུག དེ་ཡང་དགོང་ཕྱོགས་འོང་བ་གཅིག་ཡོད་པས། ལན་གཅིག་ས་སྐྱ་པཎ་ཆེན་གྱི་དྲུང་དུ་ཕྱིན་པས། པཎ་ཆེན་གྱི་ཞལ་ནས། སློབ་དཔོན་ཇོ་གདན་བྱོན་ནམ། ཉིད་ཐུགས་དམ་ལ་ནི་བརྩོན། འདང་ཞག་འཕེལ་ལམ་གསུངས་པས། ཁོང་ན་རེ།
བདག་དགེ་སྦྱོར་རེམ་ཡང་སོད་མི་གདའི་ཞུས། སོད་མེད་པ་ཅི་གདའ་ལགས་གསུངས་པས། དེ་བདག་ལ་ད་ལྟ་ནས་དམྱལ་སྣང་འཆར་གྱི་བདོག་གི་ཟེར། དེ་ཇི་ལྟར་འོང་གི་འདུག་གསུངས་པས། དེ་སྔ་དྲོ་མི་འོང་དགོང་ཕྱོགས་སུ་སོང་བ་དང་། མདུན་དུ་ཁྲོན་པ་ལྟ་བུའི་བུག་པ་གཅིག་འོང་། དེ་ན་མར་ཕྱིན་པས་དམྱལ་སྣང་དཔག་མེད་མྱོང་གི་བདོག་གི་ཟེར། པཎ་ཆེན་གྱི་ཞལ་ནས། དེ་ཀ་ལགས་ཀྱིས། དེ་རིང་འམ་བུའི་རྩར་བཞུགས་ཤིག་གསུངས་ནས་དེར་བཞུགས།
སྔ་སྐད་དགེ་སྦྱོར་རེམ་པོ་མཛད། དགོང་མོ་གྲིབ་སོ་ཕྱོར་བྱུང་བ་དང་། སློབ་དཔོན་ཇོ་གདན་ཁོང་དབུ་དེ་གུག་སོང་ནས། དབུ་གུག་གེ་བ་དེའི་ངང་ནས་ཁ་སྦུ་འཇོག་གོ ། སོ་ཁྲིག་ཁྲིག་སྡུག་བསྔལ་གྱི་སྐད་དང་བཅས་ནས་མཆི་མ་ནར་རེ་དབུ་གུག་གེ་འདུག དེ་ལྟར་ཉི་མ་རྒས་པ་དང་སངས་ཀྱིས་འགྲོ་བ་ཞིག་འདུག དེའི་གེགས་དེ་ས་སྐྱ་པཎ་ཆེན་གྱིས་བསལ་ཡོད་པར་གདའ་སྟེ། ཀོ་བྲག་པ་བཞིན་ཚེར་མ་འདོན་པ་འདྲ་བ་དེ་ལྟ་བུ་ནི་མ་བྱུང་ཡང་། འཁྲུལ་འཁོར་འདྲ་དང་དམིགས་པ་འདྲ་ལ་ག་ལེ་བཅུན་པས་སེལ་ཡོད་པར་འདུག་གསུངས་སོ། ། བུ་སྟོན་ཆོས་རྗེ་ཉིད་ཀྱི་ཞལ་ནས།
ང་ལ་རྟའི་གནས་འབྱོངས་བྱུང་སྟེ། དེ་ལ་བསེ་རུ་བསྒོམས་པས་སེལ་གསུངས། བླ་མ་མགོན་པོ་དཔལ་བ་ལ་ལུག་ཏུ་སྣང་བའི་ཉམས་ཤར། དེ་ལ་ཧིཀ྄་བཏོན་པས་སེལ་གསུངས་སོ། ། ཡང་བདག་གཞན་དུ་སྣང་བའི་ཉམས་ནི། དམ་པ་ཀུན་དགའ་ཁོང་ནམ་སྒོམ་དུས་སུ་སྤྲེའུ་གཅིག་འོང་གིན་མདུན་དུ་ཁོང་གི་མཉམ་གཞག་གི་ལད་མོ་བྱེད། ཁོང་གཡས་སུ་ཡོ་ན་ཁོའང་གཡས་སུ་ཡོ་བྱེད། གཡོན་དུ་ཡོ་ན་ཁོའང་གཡོན་དུ་ཡོ་བྱས་ཀྱིན་གང་བྱེད་ཀྱི་ལད་མོ་བྱེད་དུ་བྱུང་། དེར་ཀུན་དགའ་དམ་པའི་དྲུང་དུ་ཕྱིན་པས་དམ་པའི་ཞལ་ནས། ཀུན་དགའ་དགེ་སྦྱོར་འཕེལ་ལམ་གསུངས་པས།
བདག་ལ་མདང་ཞག་མི་མ་ཡིན་གཅིག་གིས་དགེ་སྦྱོར་བྱེད་དུ་རང་མ་སྟེར་ཞུས་པས། མི་མ་ཡིན་ཅི་འདྲ་གཅིག་འདུག་གསུངས། བདག་དགེ་སྦྱོར་ནམ་བྱེད་པ་ན་སྤྲེའུ་གཅིག་ཡོང་ནས་ལད་མོ་བྱེད་ཀྱིན་ཀ་གདའ་ཞུས་པས། དམ་པའི་ཞལ་ནས། ད་ཁོ་བྱུང་བ་དང་། འདིས་སྣ་ཞུར་གྱིས་ལ་བསྐུས་ཤིག་གསུངས་ནས་རླངས་དྲེག་མར་དང་བསྲེས་པ་གཅིག་གཏད། དེ་ཀུན་དགས་ཁྱེར་ཏེ་སྒོམ་གྱིན་བསྡད་པས་ཁོ་བྱུང་། དེར་ག་ལེ་བྱས་ནས་རླངས་དྲེག་མར་དང་བསྲེས་པ་དེ་ཁོའི་དཔྲལ་བ་ནས་སྣ་རྩེ་ཐུག་བསྐུས་བཏང་། དེར་དམ་པ་ཅན་ཕྱིན་པས་དམ་པའི་ཞལ་ནས། མདང་ཁོ་བྱུང་ངེ་གསུངས།
བྱུང་ལགས་ཞུས་པས། ཁ་སང་གི་དེ་བསྐུས་སེ་གསུངས། བསྐུས་ལགས་ཞུས་པས། དམ་པས་མེ་ལོང་གཅིག་བསྟན་ཏེ་བལྟས་པས། ཁོ་རང་གི་དཔྲལ་བ་ནས་སྣ་རྩེ་ཐུག་བསྐུས་འདུག་ལོ། ། དེ་འདྲའི་རིགས་དེ་ལ་དེ་བཞིན་བྱས་པས་དེ་མ་ཐག་སེལ་འགྲོ་ཡི་འདུག འདིར་ཡང་དབོན་པོ་དཀོན་མཆོག་རྒྱལ་མཚན་པ་ལ་དེ་འདྲ་ཞིག་བྱུང་བ་ལ། དེ་ཆར་མ་རྒྱལ་ལྟོགས་ཡིན་ནམ་སྙམ་སྟེ་དྲུང་དུ་ཞུས་པས། དེ་ཀ་ཡིན། ཁོ་ནམ་བྱུང་པ་ན་འགྲམ་པ་ཡ་གཅིག་ལ་རྩམ་པ་གཅིག་སྐུས་ཤིག་གསུངས་པས།
དེར་ཁོང་གིས་རྩམ་པ་གཅིག་འཆད་དུ་བཏགས་ནས་བསྒོམས་པས་ཁོ་བྱུང་ཟེར། དེར་ཁོས་བྲོས་ཀྱི་དོགས་ནས་ལག་པ་གཅིག་གིས་ཁོའི་ལག་པ་ནས་བཟུང་སྟེ་གཅིག་གིས་བསྐུས་བཞག དེ་ནས་ཇི་ཞིག་ན་གཅིན་སྣོད་གཅིག་ཡོད་པ་དེ་ཕོ་ཡིས་སྙམ་ནས་ཁྱེར་ཕྱིན་ཏེ་གཅིན་ལ་བལྟས་པས་ཁོ་རང་གི་བྱད་ལ་རྩམ་པ་བསྐུས་འདུག་པ་དེ་མཐོང་ནས་དེ་མ་ཐག་སེལ་འདུག་གསུང་ངོ་། ། སེམས་ཅན་གཞན་བདག་ཏུ་སྣང་བའི་ཉམས་ནི། འབྲོག་མིའི་སློབ་མ་ཡིན། ཁོང་གི་ཡུལ་མང་མཁར་བ་ཡིན། ཁོང་དཔོན་སློབ་གཉིས་ཡོད་པས། སློབ་དཔོན་དེས་སྒོམ་གྱིན་ཡོད་པའི་དགོན་པ་དེའི་ལྟག་ན་སྤང་གཤོང་གཅིག་ཡོད་པ་དེ་ལ་འབྲོག་ཡོད་པས་གཡག་གཅིག་གིས་ལྕི་བ་གཅིག་བཏང་བའི་འཁྲིས་ན་ཡར་ཀོ་ཀོ་ཡག་གཅིག་འགྲོ་བ་ཉམས་སྣང་ལ་ཤར་མཐོང་བ་དང་། རང་རེ་ཀོ་ཀོ་ཡག་དེ་ཡིན་པའི་འདུ་ཤེས་བྱུང་ནས། དེའི་ལྟག་ན་མར་གཡག་གཉིས་བརྡུང་ཀ་བརྡག་གིན་བྱུང་།
སྐྱོན་ཆེ། ཡ་ཀའི་འོག་ཏུ་མ་སོང་ན་དགའ་སྟེ། མ་ལེབ་ན་དགའ་སྟེ་སྙམ་པ་ན་ཁོང་གི་སྟེང་ན་མར་བརྡུང་ཀ་རྡེག་གིན་བྱུང་སྟེ། གཡག་གཅིག་གི་རྨིག་པའི་འོག་ཏུ་ཅར་གྱིས་ཞར། དེའི་བྲེད་ཐབས་ལ་ཏིང་ངེ་འཛིན་སད་དེ་སྙིང་ཐུག་བུག་འདུག་པ་དང་། ཉམས་གསལ་དྲག་པའི་རྒྱུ་མཚན་གྱིས་གཡོག་དེ་ལ་འདི་ཀ་ལ་རྒྱུག་ལས་ལྟོས་ལ་ཤོག་ཟེར་ཏེ། བལྟར་ཕྱིན་པས་ཀོ་ཀོ་ཡག་གཅིག་ཅར་གྱིས་ལེབ་ནས་ཤི་ཡོད་པར་གདའ། དེ་ལ། ལ་ལ་ཞིག་དེའི་བར་ཀོ་ཀོ་ཡག་ཏུ་སྐྱེས་པ་ཡིན་མོད་ཟེར་ཏེ། དེ་ཀ་ཡོད་མོད།
ལུས་གཅིག་མ་ཤི་བར་གཅིག་ཏུ་ཀ་སྐྱེ་མོད། ཕར་ཕྱིན་དང་མངོན་པ་ནས་གཅིག་མ་ཤི་བར་གཅིག་ཏུ་སྐྱེ་བའི་གནས་མེད་གོ་སྐབས་མེད་པར་བཤད་གསུང་ངོ་། ། ཡང་ས་སྐྱ་པཎ་ཆེན་གྱི་སློབ་མ་ཞིག་ལ། ལུས་པོ་བལྟབས་ནས་རྐང་པའི་མཐེ་བོང་དང་། སྣ་བུག་གཉིས་སྤྲད་ནས། དེ་གཉིས་ཀྱི་བར་ཤའི་ཐག་པས་སྦྲེལ་བར་སྣང་བའི་གེགས་གཅིག་བྱུང་། དེར་ཁོ་ན་རེ། ངའི་འདི་ལ་ཅི་ཕན་ནམ་ཟེར་སྡུག་བསྔལ་བ་ལ། པཎ་ཆེན་གྱིས། མཐེ་བོང་དང་སྣའི་བར་ལ་འཇག་མ་ཕར་ཡུལ་ཚུར་ཡུལ་བྱས་བཏོན་ནས།
ཁྱོད་རང་འཁྲུལ་འདུག་པ། སྣ་བུག་དང་མཐེ་བོང་གཉིས་འབྱར་བ་ག་ན་འོང་། འདི་ན་གསུངས་པས། ངའི་འདི་འཁྲུལ་ན་ཁྱེད་རང་གིས་དེ་བས་ཀྱང་འཁྲུལ་ལོ་ཟེར་ནས་ཁོའི་དེ་མ་སེལ་སྐད། དེར་ཀོ་བྲག་པས་ཕན་པོ་ཤེས་ཀྱི་འདུག་ཟེར་བ་ཐོས་ཏེ། ཀོ་བྲག་པ་ཅན་ཕྱིན་ནས། འམ་བུ་ལ་འདི་འདྲ་གཅིག་བྱུང་། འདི་ལ་ཕན་པ་འདྲ་མཁྱེན་མཁྱེན་ཞུས་པས། ཀོ་བྲག་པའི་དེ་རྩ་མདུད་ཀྱི་བྱེད་ལས་སུ་མཁྱེན་ཏེ། འདི་ལ་ཕན་པ་དང་ཤེས་ཏེ།
འདི་ལ་ཁྱོད་རང་གི་ནོར་སྙིང་ཕྱུང་བ་གཅིག་ང་ལ་སྟེར་དགོས། དེ་བྱུང་ན་ཕན་པ་བྱ། དེ་མིན་དཀའོ་གསུངས་པས། དེ་འདྲ་བའི་ཙ་པོ་མི་བདོག་ཅི་དྲག་ལགས་སམ་ཟེར། ཀོ་བྲག་པའི་ཞལ་ནས། ཁྱོད་ཀྱིས་གསེར་སྦྲམ་ཆེན་པོའམ། གཡུ་སྦྲམ་ཆེན་པོ་འདྲ་གཡར་ས་མི་རྙེད་དམ། རྙེད་ན་ལན་གཅིག་ང་ལ་སྦྱིན་དགོས། ཕྱིས་ནད་ཕན་པ་དང་ཁྱོད་རང་ལ་གཏད་ཀྱིས་གསུངས་པས། འོ་ན་གཡར་པོ་འདྲ་རྙེད་མཆི་ཡིས་ཟེར་ཏེ།
གཡུ་སྦྲམ་དང་གསེར་སྦྲམ་གཅིག་པ་གཡར་པ་བྱུང་། དེར་ཀོ་བྲག་པས། ཕག་ཏུ་ཞབས་ཏོག་པ་རྣམས་ལ་ཨར་བའི་ཆས་སུ་ཞུགས་ལ་དེ་ལྟ་བུར་ང་གཉིས་དོས་ཤིག་ཅེས་ཞལ་ཏ་བཅུག་ནས། ནད་པ་དེ་ལས་ཆ་དབེན་ས་ཡ་གིར་བགྱི་ཡི་གཤེགས་ཤིག་གསུངས་ནས། གཅིག་གིས་ནད་པ་ཁུར་ཏེ་བྱོན། དེ་རུ་སླེབས་པ་དང་གསེར་སྦྲམ་གཡུ་སྦྲམ་རྣམས་ཀོ་བྲག་པའི་ཕྱག་ཏུ་ཕུལ་ཏེ། དེར་གསུང་གླེང་མཛད་ཀྱི་ཡོད་པའི་འཕྲོ་ལ་ཞབས་ཏོག་པ་རྣམས་ཀྱིས་ཨར་བར་རྫུས་ཏེ་གོ་ཆ་གོན་ནས་ནགས་སིབ་ནས་ཐོན་བྱུང་། དེ་མ་ཐག་ཀོ་བྲག་པས། འོ་ཨར་བ་བྱུང་། ངས་ནི་ཁྱོད་ཀྱི་གཡུ་ཉ་ར་མི་འོང་ངོ་གསུངས་ནས།
ཁོ་རང་གི་ཕང་པར་བསྐྱུར་ཏེ། ཁོང་པས་འཁྱུས་པ་དང་། ཁོ་ཡང་བྲེད་ནས་གཡུ་དེ་པ་ཨམ་བྲག་ཏུ་བཅུག་སྟེ་རྟབ་རྟབ་ཏུ་ཁག་ལངས་ཏེ་ཀོ་བྲག་པའི་ཤུལ་ན་མར་འཁྱུས་པས། དེ་ཀ་ལ་ཁོའི་རྩ་མདུད་དེ་གྲོལ་ནས་གེགས་དེ་སེལ་ཡོད་པར་འདུག་གསུང་ངོ་། ། ཡང་ཀོ་བྲག་པ་ཁོང་ར་ས་ཤར་གྱི་ཕུ་ན་སྒྲུབ་པ་མཛད་ཀྱིན་ཡོད་པའི་དུས་སུ། བཅོམ་ལྡན་རལ་གྲིའི་སློབ་མ་གཅིག་དཔེ་ཆ་འདྲ་བཞེངས་འདོད་པ་ལ་ཅ་པོ་མེད་པར། དེའི་རྐྱེན་གྱིས་ཁོ་སྨྱོས་ཡོད་པར་འདུག དེ་ལ་གཏར་ཁ་མེ་བཙའ་སྨན་ལ་སོགས་པ་སུས་བཅོས་ཀྱང་མ་ཕན་པ་ལ། དེ་ཀོ་བྲག་པས་སྨྱོན་པ་འཆོས་པ་ལ་ཚེགས་མི་འདུག་ཟེར་བ་ཐོས་ནས། ཀོ་བྲག་པ་ཅན་འཆོས་སུ་ཕྱིན་པ་ན།
ཀོ་བྲག་པའི་ཞལ་ནས། སློབ་དཔོན་སྟོན་པ་བྱོན་ནམ། ཉིད་ཅག་བཤད་ཉན་འདྲ་བྱེད་པ་ལ་དཔེ་ཆ་འདྲ་དགོས་པ་ལགས་ཏེ། ཉིད་ལ་དཔེ་ཆ་འདྲ་བ་བདོག་གེ་གསུངས་པས། དེ་ཀ་མི་བདོག་ལགས་ཟེར་ནས། ཡེ་ནས་ཁམས་འདུས་པ་དེ་ལ། དེ་སྐད་གསུངས་པས། ཁོའི་ཁམས་འདུས་སུ་ཀ་སོང་། དེར་ཀོ་བྲག་པ་ཁོང་རའི་མགུལ་ཁུག་ནས་གསེར་སྲང་གང་བཏོན་ནས། སྟོན་པ་འདི་ལ་ཉིད་ཀྱི་དཔེ་ཆ་བཞེངས་པའི་ཅ་པོ་མཛོད་གསུངས་ནས་གནང་བ་དང་།
ཁོའི་ནད་དེ་སངས་ཀྱིས་དྲག་ཡོད་པར་གདའ། གསེར་དེ་ཟད་པ་དང་། ཡང་སྨྱོས་ནས། དེར་ཀོ་བྲག་པ་གནས་གཞན་ཞིག་ཏུ་གཤེགས་ཁ་ཅིག་ཡོད་པ་ན། སྨྱོན་པ་ཁོ་བྱུང་ནས། ཡང་འམ་བུའི་ནད་དེ་ལངས། ད་ཅི་དྲག་ལགས་སམ་ཞུས་པས། དེ་ཀ་ཡིན་གྱིས་གསུངས་ནས་སྤྱིལ་པོ་སྟོང་པ་གཅིག་ཏུ་བསྐྱལ་ཏེ། འདིར་དོ་ཞག་དགེ་སྦྱོར་གང་ནུས་མཛད་ཀྱིན་བཞུགས་ཤིག དེ་ནས་བལྟ་ཡིས་གསུངས།
དེར་ཞག་འགའ་ཞིག་བསྡད་པས། ཁོའི་བསམ་པ་ལ་འདི་འདྲའི་རིག་པ་སོ་མི་ཟིན་པ་རང་གཞན་གཉིས་ཀ་སྡུག་པ་འདི་བས་ལྕེབ་པ་རང་དྲག་གམ་སྙམ་ནས་ཀོ་བྲག་པའི་དྲུང་དུ་ཕྱིན་ཏེ། འམ་བུ་ནི་ནད་འདི་ནི་མི་ཕན་པར་གདའ། བླ་མ་པ་ཡང་འོ་བརྒྱལ་བ་ལས་མི་གདའ། དེ་བས་ལྕེབ་བསམ་མནོ་བདོག་ལགས་ཏེ་ཞུས་པས། ཀོ་བྲག་པ་ན་རེ། འོ་དེ་ཀ་ངའང་མནོ། ལོས་ཀྱང་དྲག ལྕེབ་ན་སུས་ཀྱང་མ་ཚོར་བ་གྱིས་ལ། སྤྱིལ་པོ་རྩོའི་ལྟག་ཡ་ཀི་ན་ས་འཇམ་པོ་གཅིག་ཡོད་ཀྱིས།
དེ་ནས་འགོམས་ལ་ལྕེབས་ཤིག་གསུངས་པས། དེར་ཁོས་ཕྱིན་ནས། ས་འཇམ་པོ་དེ་སྙིམ་པ་གང་བླངས་ནས་འགམ་གྱི་སྙམ་པ་དེ་ལ། ས་གསེབ་དེ་ན་གྲ་མག་ངར་མ་གཅིག་འདུག་པས་ཨ་ཁ། གྲ་མག་འདི་གྲེ་བ་ལ་ཟུག་པའི་ཁྲིམས་ཡོད་སྙམ་པ་དང་། དེའི་ངང་ལ་ཁོས་རིག་པ་སོ་ཟིན་ནས། ག་རེ། ལྕེབ་པ་དང་གྲེ་བ་ལ་གྲ་མག་ཟུག་གི་དོགས་པ་གཉིས་མི་འཁྲུགས་སྙམ་པ་དང་། དེ་ཀ་ལ་ནད་དེ་སངས་ཀྱིས་རྩ་བ་ནས་ཐོན་ཡོད་པར་འདུག་གསུང་ངོ་། ། ཡང་ཀོ་བྲག་པས་ཁོ་རང་གི་སློབ་མ་གཅིག་ལ།
ཀོ་བྲག་ཏུ་ཁྲིད་ཕོག་ནས་ཁོང་བྲག་ཁུང་གཅིག་ན་སྒོམ་གྱིན་ཡོད་པ་ན། ནུབ་གཅིག་ཁོ་ཅན་དུ་མི་གཅིག་བྱུང་ནས་ཁོའི་སྙིང་ལྕུར་གྱིས་བཏོན་ཏེ། བྲག་ཁུང་གི་སྒོའི་ཕྱི་ལོགས་དེར་སྙིང་དེ་ལྕག་པ་གཅིག་བརྡབས་སོང་། དེར་ཁོའི་ཡིད་ལ། ད་ང་ལ་སྙིང་མེད་སྐྱོན་ཆེ། ད་འཆི་བ་ལས་མ་འདས། དོ་རེ་མ་ཤི་ན། སང་བླ་མ་རང་མཇལ་ལ། དེ་ནས་ཤི་ནའང་ཤི་སྙམ་ནས། དེའི་ནུབ་མོ་མཚན་ཡལ་ཏེ་གཉིད་མ་བྱུང་།
སང་ནམ་མཁའ་དག་མ་ཐག་དེ་ལ་བྲག་ཁུང་དེའི་སྒོའི་ཕྱི་ལོགས་ལ་སྙིང་བརྡབས་པ་ཡིན་ནམ་མིན་བལྟས་པས་ཀྱང་སྙིང་བརྡབས་པའི་ཤུལ་དམར་ཆབ་བེ་འདུག་པ་དང་། སྐྱོན་ཆེ། སྙིང་བཏོན་པ་རྟགས་ཅན་དུ་འདུག ད་ང་བླ་མ་དང་མ་མཇལ་བར་ལ་འཆིའམ་མི་འཆིའམ་སྙམ་གྱིན་བླ་མའི་དྲུང་དུ་ཕྱིན་པས། བླ་མའི་ཞལ་ནས། སྙིང་མེད་པོ་ཁོ་བྱུང་ངོ་གསུངས་པས། འོས་ཅོད་བླ་མས་ཀྱང་མཁྱེན་འདུག་སྙམ་སྟེ། དེ་བས་ཀྱང་སྡུག་བསྔལ་ཆེ་བར་སོང་ཡོད་པར་འདུག དེ་ལ་ཀོ་བྲག་པས། ཁོ་བསྡད་པའི་མདུན་དུ་བཟང་གཞོང་གཅིག་བཞག
དེའི་དཀྱིལ་དུ་བུམ་པས་ཆུ་རྒྱུན་མ་ཆད་པར་ནར་ར་ར་བླུགས་པའི་ཆུའི་ལྦུ་བ་རོག་རོག་པ་དེ་ལ་སེམས་འཛིན་དུ་བཅུག་པས་གེགས་སེལ་ཡོད་པར་གདའ་སྟེ། ཀོ་བྲག་པ་དེ་རྡོ་རྗེ་ལུས་ཀྱི་གནས་ལུགས་གཟིགས་ཤིང་མངོན་ཤེས་ལ་ཐོགས་པ་མེད་པའི་སྟོབས་ཀྱིས། འཁྲུལ་འཁོར་དང་དམིགས་པ་ལ་ལྟོས་མི་དགོས་པར། གེགས་སེལ་བ་ལ་ཚེགས་མེད་པར་གདའ་སྟེ། དེ་འདྲ་འོང་བ་ལ་སྒོམ་ནུས་དགོས་པར་གདའ། སྒོམ་ནུས་ན་དེ་ལྟ་བུ་འོང་བ་ཡིན་གསུང་ངོ་། ། ཆོས་རྗེ་ཉིད་ཀྱི་ཞལ་ནས། གནས་འབྱོངས་འབྱམས་པ་བཅད་པ་ལ། གཉིས་མེད་དུས་འཁོར་བའི་ལུགས་ཀྱིས། ལྟེ་བ་སྙིང་ཁ་མགྲིན་པ་དཔྲལ་བའམ་གསང་གནས་སོགས་སུ་འཁོར་ལོ་བཞིའི་ལྟེ་བའི་ཐིག་ལེ་རླུང་སེམས་འདུས་པའི་བྱེད་ལས་ཀྱིས།
དག་པའི་སྣང་བ་དང་། མ་དག་པའི་སྣང་བར་ཤར་བས། གནས་འབྱོང་ས་སྐྱེ་བ་མཁྱེན་པའི་ཉམས་ཞེས་པ་འབྱུང་ལ། དེ་རྣམས་ཀྱི་གེགས་བསལ་བ་ལ། དུད་འགྲོའི་འཚོ་བ་ཉེ་བར་ཞི་ཚུལ་ཞེས་པ་དེའི་སྟེང་ནས་གོ་བ་བླངས་ཏེ། ཁྱི་ལ་སོགས་པའི་གཅན་གཟན་རྣམས་ཀྱི་གཉེན་པོར་སེང་གེ་གཏོང་ལ། སེང་གེ་ལ་སེང་གེ་རྐང་བརྒྱད་བཏང་། དེ་བཞིན་དུ་སྦྲུལ་སོགས་ཀྱི་གཉེན་པོར་ནམ་མཁའ་ལྡིང་། རྟ་ལ་མ་ཧེ། མ་ཧེའི་གཉེན་པོར་བསེ་རུ་ལ་སོགས་ཏེ།
སྣང་བ་གང་ཡིན་གྱི་དགྲ་གང་ཡིན་དེ་དང་སྤྲད་པས་གནས་འབྱོངས་དྲག་པོ་མིན་ཙམ་ལ་ནི་དེ་རྣམས་ཀྱིས་སེལ་ཅིང་། རྫས་ཀྱིས་སེལ་བ་གོང་གི་གནས་ལྟེ་སོགས་སུ་འཁྱགས་པའམ། ས་འོག་གི་རྡོ་འཁྱགས་སམ། ལྕགས་བྱང་མ་འཁྱགས་པའམ། ག་པུར་ཀྱི་ཆུས་གནས་དེ་ཉིད་དུ་བྱུགས་ལ། གྲང་ལྷང་པ་གནད་ནས་མ་ཟིན་བར་དུ་བརླན། དེས་སེལ་བར་འགྱུར་རོ། ། འཁྲུལ་འཁོར་གྱིས་སེལ་བ་གཅིག་ལ། རྩོག་པུ་ལ་རྒལ་ཚིགས་དྲང་པོར་བསྲངས། མཆན་ཁུང་གཉིས་པོར་འབོལ་རྡོ་ཁུར་ཙམ་པ་རེ་རེ་གཡས་གཡོན་དུ་བཅུག་ལ།
དེའི་སྟེང་དུ་བར་ལྷུ་བཅར་བྱས་ལ། དེའི་སྟེང་ནས་རས་ཀྱི་ཤག་མའམ། སྐ་རགས་སམ། ཐེར་མ་སྲབ་མོས་རན་ཙམ་བཅིངས་ལ། དེ་ནས་མིག་འབྲས་གྱེན་དུ་བཟློག་ལ་ལྕེ་རྐན་ལ་སྦྱར་བའམ་གང་བདེར་བཞག འཕོ་བ་སྦྱོང་པ་བཞིན་ཧིཀ྄་འདོན་ཏེ་ཚོད་ཟིན་དགོས། ཉི་ཤུའམ་དེ་ལྷག་ནའང་ཁམས་ཚོད་དང་སྦྱར་ལ་བྱ་གསུངས། འཁྲུལ་འཁོར་གཅིག་ནི་བཀའ་རྒྱས་བཏབ་སྟེ་ཞལ་ལས་ཤེས་པས་འདིར་མ་བྲིས་སོ། ། དེ་དག་གིས་ནི་བུ་སྟོན་ཐམས་ཅད་མཁྱེན་པའི་གསུང་རྒྱུན་ལས་འབྱུང་བའི་སྔོན་འགྲོ་དང་བཅས་པའི་ཐོག་མཐའ་བར་དགེའམ་ཁྲིད་འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་བསྟན་བཅོས་བཤད་པ་བསྟན་ཟིན་ནས། གསུམ་པ་དེ་ལས་འཕྲོས་པའི་ལེགས་བཤད་བསྟན་པ་ནི་སྙིགས་དུས་ཀྱི་རྡོ་རྗེ་འཆང་བུ་སྟོན་ལོ་ཙཱ་བ་ཆེན་པོ་དེ་ཉིད་ཀྱིས།
ཞ་ལུར་ཁྲིད་མོ་ཆེ་གནང་བའི་དུས་སུ་ཁྲིད་གཉེ་བ་རྒྱལ་བ་མཆོག་གྲུབ་ཀྱིས་ཟིན་བྲིས་སུ་བཏབ་པའི་གེགས་སེལ་ཀྱི་ཡི་གེ་གནད་དྲིལ་བདུད་རྩིའི་སྙིང་པོ་ཞེས་བྱ་བ་ལས་འདི་ལྟར་འབྱུང་སྟེ། དེའང་། ཆོས་རྗེ་བུ་སྟོན་རིན་པོ་ཆེས། གདུལ་བྱ་དུས་ལ་བབས་པ་ན། རྒྱ་བོད་ཧོར་གསུམ། མངའ་རིས་སྐོར་གསུམ་ལ་སོགས་པའི་དགེ་བའི་བཤེས་གཉེན་རྣམས་ལ། མན་ངག་གི་བཀའ་སྦྱོར་བ་ཡན་ལག་དྲུག་གི་ཁྲིད་གསང་འདུས་རིམ་ལྔ། སེམས་ཉིད་ངལ་གསོ། ཤིན་ཏུ་སྤྲོས་མེད། ཐུགས་རྗེ་ཆེན་པོའི་དམར་ཁྲིད།
བདེ་མཆོག་རིམ་ལྔ་ལ་སོགས་ཁྲིད་མང་པོ་བསྐྱངས། ཁྱད་པར་ཁྲིད་མོ་ཆེའི་ལོ། སྦྱོར་དྲུག་པ་དགུ་བཅུ། གསང་འདུས་རིམ་པ་ལྔ་བཅུ། ཐུགས་རྗེ་ཆེན་པོའི་དམར་ཁྲིད་པ་སུམ་ཅུ་ཙམ་ལ་ཁྲིད་བསྐྱངས་པའི་ཐད་དུ། གང་ཟག་དབང་པོ་རབ་འབྲིང་རྣམས་ལ་ཉམས་སྐྱེ་ཚུལ། མི་འདྲ་བ་དུ་མ་བྱུང་བ་རྣམས་དང་། གེགས་ཀྱི་རིགས་བྱུང་པ་རྣམས་ལ་རྗེ་རིན་པོ་ཆེའི་ཞལ་སྔ་ནས་གེགས་སེལ་གྱི་རིམ་པ་གང་ལ་གང་འཚམས་གསུངས་པ་མཐའ་དག་བརྗེད་པས་འཇིགས་ནས། རགས་རིམ་ཡི་གེར་བཀོད་པ་ནི། འདི་ལྟ་སྟེ།
གེགས་ཀྱི་སེལ་དང་པོ་ནི། ཐུགས་སྲས་ལོ་ཙཱ་བས། ཆོས་རྗེའི་དྲུང་དུ་ཐུགས་དམ་ཞུས་ནས་བསྒོམ་པའི་དུས་ན། སོར་སྡུད་ཀྱི་ཐད་དུ། རྟགས་བཅུ་ལ་སོགས་པའི་ཉམས་སྣང་ཤས་ཆེ་བ་གཅིག་རྫོགས་པའི་རྗེས་སུ། འཇམ་ཉམས་དང་རྩུབ་ཉམས་འདྲེས་མར་བྱུང་གསུང་། དེའི་རྗེས་སུ་གཏུམ་མོ་ཡེ་ཤེས་ཀྱི་མེ་འབར་ནས། དྲོད་ཆེན་པོ་བྱུང་ཞིང་། དེ་དུས་ལམ་རིམ་གྱིས་སའི་ཐོག་མར་དགེ་བའི་ཉམས་ཤར་ཏེ། ཉམས་སྣང་ཐམས་ཅད་ཐུགས་ལ་ཁ་ཆར་བཞིན་འབབ་པའི་སྣང་བ་དང་།
སྤྱི་བོ་ནས་བྱང་ཆུབ་ཀྱི་སེམས་རྡུལ་ཕྲན་ཙམ་ལུས་ཕྱི་ནང་ཐམས་ཅད་ལ་ཆར་པས་གདུངས་པ་བཞིན་སྣང་བ་བྱུང་། རླན་ཆེ་རབ་ཡོད་དམ་སྙམ་ནས་ལུས་ལ་ལག་པས་རེག་ཙ་ན་མེད་པ་དང་། གང་དུ་རེག་ཀྱང་བདེ་ཉམས་ཆེ་ཞིང་། བདེ་བ་ཆེན་པོ་འབའ་ཞིག་ཏུ་འགྱུར་བ་བྱུང་། དེའི་དུས་སུ། དགའ་བ་དང་། མཆོག་དགའ་དང་། ཁྱད་པར་གྱི་དགའ་བ་དང་། ལྷན་ཅིག་སྐྱེས་པའི་དགའ་བ་རྣམས་རིམ་པ་བཞིན་ཉམས་སུ་མྱོང་ཞིང་། ཁམས་བྱང་ཆུབ་ཀྱི་སེམས་རྣམས་རྡོ་རྗེའི་རྩ་བར་འདྲིལ་ཞིང་།
རྡོ་རྗེ་ལེགས་པར་རེངས་ཏེ། རྡོ་རྗེའི་རྩ་བའི་འབྲས་བུའི་གཡས་སུ་བྱང་ཆུབ་ཀྱི་སེམས་ཁྲེབ་ཁྲེབ་མཐེ་བོང་ཙམ་འགར་ཏེ། དེ་ལ་རེག་མི་བཟོད་པར་བདེ་བའི་ཟུག་རྔུ་འཕར་བ་དང་བཅས་པ་བྱུང་། དེར་བདག་གིས་དྲུང་དུ་ཞུས་པས། རྡོ་རྗེ་གྱེན་དུ་ལངས་པ་དེ་ནི་ཐོག་མར་དགེ་བ་སྟེ་བྱ་བ་ཡིན་གསུངས། སྦྱོར་དྲུག་པ་ལ་ཐོག་མར་དགེ་བའི་ཉམས། བར་དུ་དགེ་བའི་ཉམས། ཐ་མར་དགེ་བའི་ཉམས་ཞེས་བྱ་བ་གསུམ་ཡོད་པའི་ཐོག་མར་དགེ་བའི་ཉམས་བྱ་བ་ལུས་ལ་ཤར་བ་ཡིན་ཏེ། རབ་ཡིན་གསུངས་ནས་ཤིན་ཏུ་མཉེས་འདུག ད་དེ་ལ་འཁྲུལ་འཁོར་གྱིས་དྲངས་ཏེ་གནས་སུ་སྐྱེལ་བ་དང་།
ལུས་ལ་མ་བཀྲམ་ན་འཛག་པའི་ཉེན་ཡོད། མ་འཛག་ནའང་དེར་ཆུ་སེར་འདྲིལ་ཏེ། རྣག་ཏུ་སྨིན་ནས་གེགས་སུ་འགྱུར་སྲིད་པས་འཁྲུལ་འཁོར་ལ་གནད་དུ་བསྣུན་དགོས་གསུངས། དེ་ལ་འཁྲུལ་འཁོར་གང་གང་བགྱིད་ལགས་ཞུས་པས། རླུང་སྒོ་འབྱེད་པ་ལ་གྱེན་དུ་འདྲེན་པ་གཉིས། གླིང་བཞི་བཅུད་འབེབས་ཀྱི་འཁྲུལ་འཁོར་གཉིས་ཀྱིས་གྱེན་དུ་དྲངས། སེ་གོལ་མས་རྩ་གནས་སུ་འགྲེམས་པ་རྣམས་དགོས་ཏེ། ཙོག་པུ་པུས་བྲང་བཅས་པའི་འཁྲུལ་འཁོར་ཐེངས་དགུ་བྱ། རླུང་ཐུབ་ཚད་དུ་བྱ། ཡང་ཅུང་ཞིག་ངལ་བསོ།
ཡང་སྔ་མ་བཞིན་ཐེངས་དགུ་བྱ། དེ་ནས་ལུས་ཀྱི་འཁྲུལ་འཁོར་འདྲ་བ་ལ། གན་རྐྱལ་དུ་བྱས་ཏེ་བུམ་པ་ཅན་འཛིན་པ་ཐེངས་དགུ་བྱ། ཡང་ངལ་གཅིག་བསོ་ལ་བྱ། དེ་ལ་གཉིས་ཀར་གྱི་གྲངས་དང་མཉམ་པའི་འཁྲུལ་འཁོར་སེ་གོལ་མ་བྱེད་པ་ཡིན་གསུང་། དེ་བྱེད་པའི་དུས་སུ་རླུང་རང་སོར་འཇོག དེ་ལྟར་སྔ་མའི་འཁྲུལ་འཁོར་ཙོག་པུ་དང་གན་རྐྱལ་གཉིས་ནི་གྱེན་དུ་འདྲེན་པ་གཙོ་བོ་ཡིན་ལ། དེའི་རྗེས་ལ་སེ་གོལ་མ་བཅོ་བརྒྱད་བྱེད་པ་ནི་ལུས་ཐམས་ཅད་ལ་ཁྱབ་པར་འགྲེམས་པའི་འཁྲུལ་འཁོར་ཡིན་པས། དལ་ལ་དོད་པ་སྙུགས་བསྲིངས་ལ། ངལ་བསོ་ཡིན་བྱེད་གསུངས།
དེ་ལྟར་གསུངས་པ་བཞིན། དྲུང་གདན་ས་པ་ལ་ཞུས་པས། ཁོང་པས་དེ་རྣམས་གནད་དུ་བསྣུན་པས། རྡོ་རྗེ་སྦ་བ་སྦུབས་སུ་ནུབ་ལ་ཁད་དུ་གྱུར། འབྲས་བུའི་སྦོ་ལོགས་ཀྱི་ཐིག་ལེ་སྲོམ་སྲོམ་དུ་སྐྲངས་པ་དེ་རྣམས་ཀྱང་མེད་པར་སོང་གསུངས། དེའི་རྗེས་ནས་ཁོང་པས་ཐུགས་དམ་མཛད་པས། རྡོ་རྗེ་མེ་ལ་སྲོག་ཞུགས་པ་བར་དུ་དགེ་བའི་ཉམས་དང་། ཏིང་ངེ་འཛིན་གྱི་ཉམས་དཔག་ཏུ་མེད་པ་བཤད་ཀྱིས་མི་ལང་པ་བྱུང་ཞིང་། དེ་རྣམས་རིན་པོ་ཆེའི་དྲུང་དུ་ཞིབ་པར་ཞུས་པས། ཐུགས་སྲས་པ་ང་ལ་སྔར་བས་ཀྱང་ལྷག་པར་མཉེས་པའི་རྒྱུ་མཚན་དེ་ཡིན་གསུངས།
འདིར་འཁྲུལ་འཁོར་གྱི་ཞིབ་ཆ་རྣམས་ཞལ་ལས་ཤེས། གེགས་སེལ་གཉིས་པ་ནི། ཡང་དཔོན་པོ་ནཾ་ཆོག་པ་ལ། སོར་སྡུད་བསྒོམ་པའི་ཐད་དུ། རྐྱེན་འདི་ལས་བྱུང་ཁོང་གིས་ངོས་མ་ཟིན་པར་འདུག་སྟེ། དགེ་སྦྱོར་འཕེལ་རབ་ཀྱི་སྐབས་ཤིག་ལ། ཚིག་པ་ཟ་བ་སྒོམ་ཁང་དུ་སྡོད་སྙིང་མི་འདོད་པ། ཐོན་ནས་མདོར་ཕྱིན་ན་སྟེང་དུ་འགྲོ་སྙིང་འདོད། སྟེང་དུ་ཕྱིན་ན། སླ་ཡེར་འགྲོ་སྙིང་འདོད་པ་བྱས་པའི་སེམས་འཚུབ་པོ་བྱས་པ་གཅིག་བྱུང་།
དེར་སེམས་མ་བདེ་བར། དགེ་བཤེས་བདེ་ལེགས་རིན་ཆེན་རྩ་ན་ཡོད་པས། ང་ལ་འདི་འདྲ་ཞིག་བྱུང་སྟེ། འདི་ཅི་ཡིན་དྲིས་པས། དེས་ཅི་ཡང་མི་སྟོ། བྱུང་རྒྱལ་དུ་བཏང་ནས་བསྒོམས་པས་ཆོག་ཟེར། དེར་བསྒོམས་པས་ཁོ་ཇེ་རྩོག་ལ་སོང་ནས། ཆུ་ལ་སྔ་དྲོ་རེ་ཁྲུས་རེ་བྱེད་ཅིང་ཡོད་པས། ནམ་ཁྲུས་རེ་བྱེད་རེས་སྡངས་ནས་འཆི་བ་ཀ་འདྲ་བྱུང་ཞིང་། རིན་ཆེན་དཔལ་ཡོད་ཙ་ན།
སྒོམ་ཁང་དུ་འགྲོ་ཙ་ན། སྒོམ་ཁང་གི་སྒོ་གདངས་ནས་མལ་སར་ལུས་གནད་བཅས་ཟིན་པ་དང་། ཉེ་གནས་རིན་ཆེན་དཔལ་གྱིས་སྒོ་སྡོམ་དགོས་པ་བྱུང་། ཉེ་གནས་མེད་ཙ་ན་སྒོ་བསྡམས་པ་དང་། སྡོད་པ་མཉམ་པོར་མ་བྱས་ན། སུབས་ནས་འཆི་བ་ཀ་འདྲ་འོང་གིན་འདུག་གསུངས། དེར་བདག་གིས་ཁ་ནིང་ནས་དེ་འདྲའི་གསུང་མི་གདའ། གསུང་བྱུང་ན་ཁ་ནིང་དུ་རིན་པོ་ཆེ་པའི་དྲུང་དུ་ཞུ་རྒྱུ་ཡིན་པ་ལ་བྱས་པས། ཁ་སིང་དེ་སྐད་ཟེར་བ་ལ་དགེ་བཤེས་བདེ་ལགས་ན་རེ། ཅི་ཡང་མི་སྟོ་བྱུང་རྒྱལ་དུ་བཏང་པས་ཆོག་ཟེར་ནས་དེས་ལན་པ་ཡིན།
ད་འདི་ལ་ཅི་ཕན་ནམ། དྲུང་དུ་ཞུས་གསུངས་ནས། དེར་བདག་གིས་དྲུང་དུ་ཞུས་པས་ཆོས་རྗེའི་ཞལ་ནས། རླུང་འཐུམས་འདུག་པ་གསུངས། ད་རླུང་རོ་འདོན་པའི་འཁྲུལ་འཁོར་དང་། རླུང་རང་མལ་དུ་འབེབས་པའི་འཁྲུལ་འཁོར་དང་། འཁྲུལ་འཁོར་རྣམ་པ་གཉིས་གནང་ནས། དེར་མགུ་ཚེར་ཆུ་ལ་ཁྲུས་བྱས་པས་སྔངས་ནས་བྱུང་། དེར་བྱུང་མ་ཐག་རླུང་རོ་བཏོན། ཅུང་ཟད་ངལ་བསོ།
དེ་ནས་རྟིང་འབེབས་ཀྱིས་ཕབ། དེ་ལྟར་འཐབ་ཅིང་བསལ་བས་ཞག་གསུམ་ལ་ཕན་ནོ། ། འཁྲུལ་འཁོར་ནི་ཞལ་ལས་ཤེས་སོ། ། གེགས་སེལ་གསུམ་པ་ནི། ཡང་དཔོན་དགེ་བཤེས་བསམ་གྲུབ་དཔལ་མགོན་པས། གསང་འདུས་རིམ་ལྔ་ཞུས་ནས་སྒོམ་པའི་དུས་སུ། དཔོན་དགེ་བཤེས་པ་ན་རེ། བདག་ལ་འདི་སྐད་གསུངས། ངས་དང་པོ་སློབ་དཔོན་ཡེ་ཤེས་དཔལ་གྲུབ་སོགས་གྲོགས་མཆེད་རྣམས་ཀྱིས་སྦྱོར་དྲུག་ཞུས་པའི་དུས་ནི། ཁྲིད་གཉེར་བ་སློབ་དཔོན་དགེ་སློང་ཤཱཀྱ་དཔལ་བཞུགས།
དེས་དུས་སུ་སྔོན་ལ་དགེ་སྦྱོར་འཕེལ་རབ་གཅིག་བྱུང་པ་ཡིན་ཏེ། གཏིང་ནས་ཉམས་རྩུབ་རབ་འགའ་གཅིག་ཀྱང་བྱུང་། ཇི་འདྲ་གཅིག་ལ་ཉམས་ཀྱི་སྣང་བ་ལ། ལྕགས་ཀྱི་དྲ་མིག་འདྲ་བ་གཅིག་གི་ནང་ན་ནགས་སུབ་སུབ་གྲུ་གསུམ་ལྟ་བུ་གཅིག་འདུག དེའི་དཀྱིལ་ན་མེ་བྱ་མོའི་སྒོ་ང་ཙམ་དམར་རིལ་བ་བཟོད་པར་དཀའ་བ་གཅིག་འདུག དེ་སྐབས་སྐབས་སུ་འདར་ཕྲིལ་ཕྲིལ་ལྡེག་ལྡེག་འདུག

དེ་ཅི་ཙུག་གཅིག་ལ་འཕར་བ་དང་སྒྲ་ཐོག་སྒྲ་དང་བཅས་པ་བྱུང་། དེས་སྐྲག་ནས་དྲན་མེད་དུ་ཡུག་གཅིག་བརྒྱལ་འདུག དྲན་པ་སད་ཙ་ན་ང་ག་ན་ཡོད་པར་འདུག་སྙམ་པ་གཅིག་བྱུང་། དེར་ལག་པས་ནོམ་ནོམ་བྱས་ཙ་ན། བརླན་ལྗག་ལྗག་གཅིག་ཀྱང་འདུག དེར་བསམ་མནོ་བཏང་པས། སྒོམ་ཁང་ན་ཡོད་པར་ཤེས། དེར་ག་ལེར་ལངས་ནས་སྒོ་ཕྱེ་སྟེ་བལྟས་པས། ཚ་བ་ཟོས་པའི་ཟས་རྣམས་བསྐྱུགས་འདུག དེར་གཡོག་པོ་དེ་སློབ་དཔོན་དགེ་སློང་ཤཱཀྱ་དཔལ་གདན་འདྲེན་དུ་བཏང་པས། ཁོང་བྱོན་བྱུང་།
དེར་ཁོང་ལ་ཉམས་བྱུང་ཚུལ་རྣམས་བཤད། སྐྱུགས་པ་ཚོ་བསྟན་པས། ཁོང་ན་རེ། རླུང་ཞིག་ཡིན་ཡོང་བྱུག་པ་གྱིས་གསུངས། དེར་ཉི་མ་ཕྱེད་ཡོལ་གཏིང་དུ་སོང་བའི་སྟོབས་ཀྱིས། རླུང་ཡིན་སྙམ་ནས་བྱུག་པ་བྱས། དེ་ནས་བསྒོམས་པས་ཡང་ད་ཅིའི་དེ་བྱུང་ནས་མགོ་ཟི་སྒྱི་རི་རི་བྱུང་ནས་ཐོག་སྒྲ་དང་བཅས་ནས་དྲན་མེད་དུ་འགྱེལ། དྲན་པས་ཟིན་ཙ་ན་ཟི་སྒྱི་རི་རི་འདུག དེའི་ངང་ལ་འགྱེལ་གྱིས་དོགས་ནས། ལག་པ་གཉིས་ས་ལ་བཙུགས་ཏེ་རིག་པ་ངར་བསྐྱེད་པས།
འོ་ལེ་མ་འགྱེལ་སོ་ཟིན་ཙམ་བྱུང་སྟེ། བསྐྱུགས་མ་བསྐྱུགས་བལྟས་པས་ཀྱང་དུམ་གཅིག་བསྐྱུགས་འདུག དེར་སྒོམ་ལ་འཚེར་ཏིང་ངེ་སོང་ནས། ཡང་གཡོག་པོ་དེ་གདན་འདྲེན་བཏང་པས་བྱོན་བྱུང་སྟེ། ལོ་རྒྱུས་རྣམས་བསྙད་པས། རླུང་མ་ནོན་པ་ཡིན་ཡོད། སྐམ་པོའི་ཐུག་པ་གཅིག་ཐོངས་ཟེར་ཏེ་གཤེགས་སོང་། དེར་དགོང་མོ་དེ་སྐམ་པོའི་ཐུག་པ་གཅིག་ཀྱང་བཏང་། བྱུག་པ་གཅིག་ཀྱང་བྱས་ཏེ། དེའི་དགོང་མོ་བསྒོམ་པ་འཚེར་ནས་ཉལ་བསྡད།
ནངས་པར་ནམ་ལངས་ཙ་ན་ཡང་། སྒོམ་བློ་གཅིག་བྱས་པས། ཡང་ཁོ་སྔར་བཞིན་བྱུང་། དེར་གཡོག་པོ་དེ་སློབ་དཔོན་ཤཱཀྱ་དཔལ་ཚ་བ་ལ་གདན་འདྲེན་པར་བཏང་བས་བྱོན་བྱུང་། ཚ་བ་ཚར་བ་དང་། ད་ཁྱེད་དཔོན་སློབ་ལ་གེགས་སེལ་དེ་ལས་མེད་པ་ཡིན་ན། ད་འདི་སྒོམ་དུ་མི་བཏུབ་པ་འདྲ། མདང་སྐམ་པོའི་ཐུག་པ་བཏང་བྱུག་པ་བྱས་ནས་ཀྱང་མ་ཕན་ད་འདི་ལ་ཅི་བྱས་ན་དྲག་བྱས་པས། ད་གཞན་བྱ་རྒྱུ་མེད་མ་བསྒོམ་པར་བསྐོར་བ་འདྲ་གྱིས། ཡེངས་སུ་ཆུག་ཟེར་ནས་ཁྱེད་རི་ཕུག་པ་ལ་གེགས་བསལ་རྒྱུ་ནི་མི་འདུག
ད་རེས་ཀྱང་དང་པོའི་དེ་འདྲ་ཡོང་ན་ནི་བསྒོམ་དུ་མི་བཏུབ་པ་འདྲ། དང་པོའི་དེ་ད་ཡོང་ངམ་མི་ཡོང་ཟེར། དེ་སྒོམ་འཕྲོ་ལ་བྱུང་བར་འདུག་པས། ད་རུང་ཡོང་བྱས་པས། ཀྱག་པ་འོ་ན་ད་ཅི་དྲག་གམ། དེ་ལ་ཐབས་འདྲ་མེད་དམ་ཟེར། དེ་ཁོང་རང་གིས་འཕྲང་བྱུང་བྱུང་སྒུགས་ལ། དེ་ནས་རིན་པོ་ཆེ་པའི་དྲུང་དུ་ཞུ་དགོས་བྱས་པས། དང་པོའང་བྱ་རྒྱུ་མི་འདུག་པའི་ད་རུང་བྱ་རྒྱུ་བྱུང་དོགས་མེད་ཟེར་བྱུང་། དེ་བདག་གིས།
དེ་དུས་སུ་སློབ་དཔོན་ཤཱཀྱ་དཔལ་གྱིས་རང་བཟོས་མཛད་ནས། ཆོས་རྗེའི་དྲུང་དུ་མ་ཞུས་པས་ལན་པ་ཡིན། ཞུས་ན་རིན་པོ་ཆེ་པ་རང་ལ་འདི་ལ་འདི་མཛད་ཀྱི་ཕྱག་ལེན་ཞལ་ཏ་གཅིག་འོང་སྟེ། མ་ཞུས་པས་ལན་པ་ཡིན་བྱས་པས། འོ་ན་དེ་དུས་སུ་མན་ངག་ཚོ་བསྡམས་ནས་ཅི་བྱ་རྒྱུ་ཡོད་པ་ཟེར་བྱུང་། དེར་བདག་གིས། ད་གང་ཡིན་ཀྱང་ཉིད་ཅག་རང་སྒོམས་ཤིག བདག་གིས་དྲུང་དུ་རྒྱུ་མཚན་ཞུས་ལ་འོང་གིས་བྱས་ནས་དྲུང་དུ་ཕྱིན་ཏེ། རྒྱུ་མཚན་རྣམས་ཞུས་པས། དེ་རྩ་ན་མ་ཐོས་ཏེ།
འཕྲང་དེ་ད་རུང་ཡོང་གསུངས། དེ་བྱུང་དུས་སུ་མན་ངག་འདི་འདྲ་བྱེད་དགོས་གསུངས་ཞལ་ལྟ་བྱུང་། དེར་བསྒོམས་ནས་ཞག་གཉིས་སོང་ཙ་ན། ཁ་ནིང་གི་དེ་བྱུང་བས་ཤོག་དང་ཟེར་བྱུང་། དེར་བདག་གིས་ཕྱིན་པས། ཁོ་བྱུང་པས། ད་གང་བྱེད་ཟེར་བྱུང་པ་ལ། ཆོས་རྗེའི་མན་ངག་འཁྲུལ་འཁོར་གླིང་བཞི་བཅུད་འབེབས་སུ་འགྲོ་བའི་འགྲེམས་བསྟན་པས། དེར་ཞག་དྲུག་ཙམ་འགྱངས་ནས་མ་བྱུང་། དེར་ཁོང་གིས་བླ་ཆོས་བྱས་ཏེ་འཁྲུལ་འཁོར་མ་བྱས་པར་བསྒོམས་པས།
ཡང་སྔར་བཞིན་བྱུང་། དེ་ལ་ཡང་སྔར་གྱི་འཁྲུལ་འཁོར་བཞིན་དུ། བཅུན་དུ་བཅུག་པས་སྐྱོན་དེ་ལས་གྲོལ་ལོ། ། དེ་ནས་དཔོན་དགེ་བཤེས་ན་རེ་མན་ངག་འདི་འདྲ་འདུག་པ་ལ། གདམ་ངག་རྣམས་མི་སྟེར་བར་རུལ་དུ་བཅུག་ནས་ཅི་བྱེད། བན་རྒན་ད་གེགས་མི་སེལ་བར་འདུག་ཟེར་བའི་གྲགས་པ་འདི་འདྲ་གཅིག་སྒྲེས་རྒན་འདིས་བྱས་ནས། གཞན་ཚོ་ནི། ཁྱེད་ཀྱིས་བླ་མ་མང་པོ་ལ་མན་ངག་སྣ་ཚོགས་ཞུས་པ་ཡིན་ཟེར་གྱིན་འདུག་ཟེར་བྱུང་། བདག་གིས་ཆོས་རྗེ་རིན་པོ་ཆེ་དང་། བླ་མ་མགོན་པོ་དཔལ་བ་དང་།
སྨོན་མཁར་བ་བླ་མ་གྲགས་བྱང་གསུམ་པོ་ཀ་ལས་བསྟེན་པ་མེད་དེ། མན་ངག་འདི་ཚོའི་གནད་ལ། རིན་པོ་ཆེ་རང་བཀའ་དྲིན་ཆེ་བ་ཡིན་པས། མན་ངག་རྣམས་རུལ་དུ་མ་བཅུག་པར་སྤེལ་ནས་གཞན་ལ་བྱིན་ན་ཡོང་ཟེར་བྱུང་། སྔར་གེགས་སེལ་ཡོད་པའི་སྐད་རང་མི་འདུག དའམ་གཅིག་ཡོད་པ་ཡིན་ནམ་ཟེར་བྱུང་། ཁོང་རང་གེགས་དེས་གཉེན་པོ་བྱུང་པའི་རྒྱུ་མཚན་དེས་གེགས་ནི་རི་ཕུག་པས་མི་སེལ། གེགས་སེལ་ལ་ལོག་སྐྱོག་པའི་དགེ་སློང་རིན་རྡོར་འབོད་སྙམ་པ་གཅིག་བྱུང་ཡོད་འདུག ཁོང་གིས་ཕག་ནས་དགེ་སློང་རིན་རྡོར་ལ་ཡི་གེའང་བསྐུར་ཡོད་པར་འདུག་སྟེ། ཁོང་བྱུང་ན་ཁ་སྐྱེངས་གཅིག་བཏང་དགོས་པ་ཡིན་ཏེ།
ཚིག་སྔོན་ལ་མ་ཐོས་པས་ལན། ཕྱིས་ད་ལན་གྱི་དེ་ཚོའི་གསུང་གླེང་དང་བྱུང་ཡོད་པར་འདུག་སྟེ། དེ་འདྲའི་ཉམས་ཀྱི་སྣང་བ་ཅི་ཡིན་ནམ་མ་ཤེས། ངེད་ཀྱི་འདི་རུ་དེ་འདྲ་ཡོང་མ་མྱོང་ཟེར་བྱུང་ལོ། ། འདིའི་གེགས་སེལ་གྱི་གནད་རྣམས་ཞལ་ལས་ཤེས། དམར་ཁྲིད་ལག་ལེན་ལ་ལྟོས། གེགས་སེལ་བཞི་པ་ནི། ཡང་དེའི་རེས་དཔོན་ཆེན་མོ་སྨོན་འགྲོ་བས། སྦྱོར་དྲུག་ཞུས་པའི་དུས་སུ། ཤེས་པ་རྒོད།
ཉམས་སྣང་ལ་རླུང་ཚུབ་ཆེན་པོ་བྱས། མདུན་རྒྱབ་བརྒྱངས་མིག་དམར་པོར་སོང་། སྔ་དྲོ་སྔ་དྲོ་ལྕེས་སྙིལ་གྱི་རྩ་བ་མཆུ་ལྕིབས་བྱས་པ་དང་། སྙིལ་གྱི་རྩ་བ་རྣམས་ཆད་པའི་བསྲུབས་ན་ཚུར་ཁྲག་སྨུག་ནག་མང་པོ་ཐོན་ནས་སྔ་དྲོ་བཞིན་ཁྲག་རུལ་སྐྱུར་དགོས་པ་བྱུང་། སྔས་མགོ་ལུད་པས་དམར་ཆབ་ལ་བཏང་། སྲོད་ལ་ཕྱི་མོ་ཐུག་གཉིད་མ་ཕེབས་པ་བྱུང་། དེ་རིན་པོ་ཆེ་པའི་དྲུང་དུ་ཞུས་པས། རླུང་གི་རླུང་ཉམས་བྱ་བ་ཡིན། དེའི་སྟེང་དུ་འཕྱུར་པའི་སྐྱོན་གཅིག་བྱུང་ཡང་བྱུང་བ་ཡིན་གསུངས། དེ་ལ་ཉི་མ་སྟོད་འབེབས་ཀྱིས་ཕོབ།
རླུང་གསང་རྣམས་འཐེབས་པར་བསྟེམས་ལ་ཕོབ། ཕབ་པའི་རྗེས་སུ། དགོང་མོ་སྐམ་པོའི་ཐུག་པ་ཐོངས། བྱུག་པ་གྱིས་ཁ་ནད་བཞིན་སྙིལ་ཆད་ཡོང་པ་དེ་ལ་ཨ་རུ་ར་ཤ་ཆེན་བཟང་པོ་གཅིག་ཞིབ་པར་བརྡུངས། དེའི་ཟླ་ལ་སྤྱི་ཤུལ། མཚལ་དཀར་སྣོན་ལ་སྦྲང་དང་སྦྱོར་ལ་ལྕགས་སྐྱོང་ནང་དུ་སྣག་ཚ་བཞིན་དུ་སོང་སོང་ཟ་རུ་ཆུག དེ་རང་གི་དྲི་ཆུ་གྲང་མོ་རན་ཙམ་ལ་སྣུར་ལ་སྔ་དྲོ་ཐོ་རངས་ཁ་རུ་ཡུན་རིང་དུ་གཟུང་ལ། ཡུན་རིང་པོ་སོང་བ་དང་ཕོ་ལ་བཏང་། དེ་སྔ་དྲོ་བཞིན་བྱས་པས་སྙིལ་ཆད་པ་རྣམས་སོས་ཤིང་ཁ་ནང་གི་ནད་དེ་ལ་ཕན་ནོ་གསུངས། དེ་ལྟར་བྱས་པས་ཁོང་གི་སྐྱོན་དེ་ལས་གྲོལ་ལོ། །
གེགས་སེལ་ལྔ་པ་ནི། ཡང་ཁོང་གི་སྲས་པོ་དེ་ལའང་མདུན་རྒྱབ་གཟེར། དང་ཁ་མི་བདེ་ནས། ཤེས་པ་ཡེར་བ་ལ། དྲུང་དུ་ཞུས་པས། སྟོད་འབེབས་ཀྱིས་ཕོབ། བྱུག་པ་གྱིས། རྐང་པ་བསྐྱེད་པའི་འཁྲུལ་འཁོར་གྱིས་གསུངས་པ་ལ། དེ་ལ་སྟོད་གནོན་འཁྲུལ་འཁོར་རང་གི་དེ་ལྟར་གནད་དུ་བསྣུན་པས་སྐྱོན་ལས་གྲོལ་ལོ། ། གེགས་སེལ་དྲུག་པ་ནི།
ཡང་ཁོང་གི་གཡོག་པོ་དཔོན་བཟང་ཟེར་བ་གཅིག་ལ་མགོ་བོ་ན། མདུན་རྒྱབ་གཟེར་ལུས་འཁྲུམ་གཟེར་ཁྱེར་བ་བྱུང་། དེ་དུས་སུ་ཁོང་པ་དཔོན་གཡོག་གསུམ་པོས་གེགས་བྱུང་གིས་དོགས་ནས། བླ་མ་བསོད་ཤེ་བ་གདན་དྲངས་ཏེ། དཔོན་སྨོན་འགྲོ་བ་དང་ཁོང་རྣམས་སྟབས་ན་ཡོད་པ་ལ། ཁོང་གསུམ་པོའི་གེགས་ལ། ཁོང་གིས་བསལ་བའི་ཐབས་མ་ཤེས་ཤིང་། ཁྱད་པར་དུ་དཔོན་བཟང་ན་བ་ལ། ཁོང་པས་ཆམ་པར་བཟུང་ནས། ལྟོ་བཀུག་ནས་ཞག་གཅིག་བཞག་འདུག
དེར་བདག་འཚོལ་དུ་བཏང་བས་མ་རྙེད། ཕྱིས་རྟིང་འཁྲིད་པ་བསྐོར་དུ་ཕྱིན་པའི་དུས་སུ། ཁོ་ལ་ཁ་སང་ནས་འདི་འདྲ་བྱུང་ཟེར། དེ་རྣམས་དྲུང་དུ་ཞུས་པས་རླུང་རེ་འདོན་པའི་འཁྲུལ་འཁོར་དང་། རླུང་འདོན་པར་སྟབས་གཅིག་པར་བཅུན་གསུངས། དེས་མཁྲིས་རླུང་ལངས་པར་ཡོང་གསུངས། མཁྲིས་གསང་གི་འཚོག་མ་ནས་སྐྲ་ཐོགས། དེས་མ་ཕན་ན་དབྱུག་པ་རྒྱོབས་གསུངས། དེ་ལྟར་ཞལ་ལྟ་བཞིན་རླུང་རོ་འདོན་པའི་འཁྲུལ་འཁོར་དང་། རླུང་འབུད་པའི་སྦྱོར་བ་བྱས་པ་དང་།
མགོ་བོ་ན་བ་དེ་ལྷག་པར་ཟུག་ཆེ་བ་གཅིག་བྱུང་། མི་ཕན་པར་ན་རུ་འགྲོ་བ་འདྲ་ཟེར། ཨའུ་ཅིའི། ད་རུང་སྙིང་རུས་བསྐྱེད་ལ་འབུངས་བྱས་པས། དེར་ཡུག་པ་གཅིག་ནས་འཚོག་མ་ནས། སྐྲ་བཏོགས་པས་འཚོག་སེང་དབྱེ་མི་དགོས་པར་ཕན་སོང་། དེར་ལྟོ་བཀུག་ན་མི་ཡོང་པས་སྐམ་པོའི་ཐུག་པ་བཏང་། བྱུག་པ་བྱས་པས། དེར་བླ་མ་བསོད་ཤིའི་གསུང་ནས། ངེད་ཀྱི་བསམ་པ་ལ་ཆམ་པ་ཡིན་ནམ་སྙམ་པ་བྱུང་པ་ཡིན་ཏེ།
མཁྲིས་རླུང་ལའང་དེ་འདྲའི་ན་ལུགས་ཡོང་བ་འདུག་ཨ་ཟེར་བྱུང་། དེ་འདྲའི་གེགས་སེལ་ལྷན་ཐབས་འདྲ་ཡོད་དེ། ཡོད་ན་ངེད་འདྲི་བ་ཡིན་ཏེ་ཟེར་བྱུང་། ངེད་ལ་མི་བདོག་བྱས། དཔོན་རྒྱལ་པོ་དཔལ་ན་རེ། ལྷ་རྗེའི་སྨན་ལའང་། སྨན་འཇུ་ལོང་དགོས་ཀྱི་འདུག་སྟེ་ཁྱེད་ཀྱི་འདི་ཚོ་ལ་སྨན་འཇུ་བའི་ཡུན་ཙམ་ཡང་མི་དགོས་པར་ཕན་གྱིན་འདུག་ཟེར། དེ་ལྟ་བུའི་མན་ངག་རྣམས་ལ། ནད་ངོས་འཛིན་པ་དང་། ཁམས་རིས་ཤེས་པ་དང་།
གནད་ནས་ཟིན་པ་རྣམས་གལ་ཆེ་བ་ཡིན་ནོ་གསུངས་པ། འདི་རྣམས་ཀྱི་འཁྲུལ་འཁོར་གནད་ཞིབ་པར་ཞལ་ལས་ཤེས་སོ། ། གེགས་སེལ་བདུན་པ་ནི། ཡང་དཔོན་དཔལ་ལྡན་བཟང་པོས་སྦྱོར་དྲུག་ཞུས་དུས། སོར་སྡུད་ཀྱི་ཐད་དུ། ཏིང་ངེ་འཛིན་འཕེལ་བའི་ཐད་ནས། ལག་པ་མཉམ་གཞག་གི་ཕྱག་རྒྱ་རང་གིས་རྩོལ་བ་བྱས་པ་མིན་པར། དབུ་མར་རླུང་ཚུད་པའི་སྟོབས་ཀྱིས་རྩ་གནད་ཀྱི་རྟེན་འབྲེལ་གྱིས་ལག་པ་མཉམ་གཞག་དེ་ཉིད་དང་པོ་ཅ་བཏེག་ཙམ་མང་དག་ཏུ་བྱུང་། དེ་ནས་བཏེག་བཏེག་སོང་སྟེ་ཕོ་བའི་ཐད་ཙམ་དུ་ཕྱིན། ཡང་མར་རིམ་གྱིས་བབས་ཏེ་མཉམ་གཞག་ལ་གནས།
ཡང་བཏེག་བཏེག་བྱུང་སྟེ་མཐེ་བོང་གཉིས་ཐུར་དུ་བསྟན། ལག་པའི་རྒྱབ་སྟེང་དུ་བསྟན་པ་དེ་རིམ་གྱིས་སྤྱི་བོའི་ཐད་ཀྱི་ནམ་མཁའ་ལ་ཁྱེར་ཏེ། དེ་ནས་ཡང་མདུན་གྱི་ནམ་མཁའ་ལ་མར་ག་ལེ་བབས་ནས་མཉམ་གཞག་ལ་གནས། ཡང་བཏེག་བཏེག་བཏེག་བྱུང་སྟེ། སྤྱི་བོའི་སྟེང་གི་བར་སྣང་ལས། ཡང་རིམ་གྱིས་བབས་ཏེ་མཉམ་གཞག་ལ་གནས། དེ་ལྟ་བུ་རང་གིས་རྩོལ་བ་མ་བྱས་ཀྱང་། ལག་པའི་མཉམ་གཞག་འདུ་བྱེད་ཁོར་རོ་རོ་འཁོར་བ་དེ་རྒྱུན་མ་ཆད་པ་བྱུང་། དེར་འདི་སྐྱོན་ཅན་ཡིན་ནམ་མིན་ནམ་སྙམ་ནས་གཡོག་པོ་འབོད་དུ་བྱུང་པ་ལ་བདག་གིས་ཕྱིན་པས། དེར་གོང་གི་ལུས་ཀྱི་འཁྲུལ་འཁོར་འདི་འདྲ་བ་བྱུང་ནས་མཉམ་གཞག་ལ་ཅུང་ཟད་གནོད་ཅིང་འདུག
འདི་སྐྱོན་ཅན་ཡིན་ནམ་མེན་ཟེར་བྱུང་པ་ལ། བདག་གིས་མདོ་རུ་བཏོན་ནས། མཉམ་གཞག་བཅས་ཏེ་བསྒོམ་དུ་བཅུག་པས་ལག་པའི་མཉམ་གཞག་དེ་གོང་དུ་བཤད་པ་བཞིན་འཁོར་ཅིང་འདུག དེར་ཉི་མ་དྲོ་བ་ཙམ་གྱི་དུས་ཡིན་པས། བདག་གིས་དྲུང་དུ་ཕྱིན་ནས། དཔོན་བཟང་ལ་གོང་དུ་བཤད་པའི་འཁྲུལ་འཁོར་རྣམས་བྱུང་པ་ཞུས་པས། ད་ལན་ལ་འཁྲུལ་འཁོར་ཡོང་པ་དང་མཉམ་སོར་སྒྲ་རིངས་ཀྱི་སྦྱོར་བ་འདི་ཚུགས་ལ་ཇི་འདྲ་ཡོང་ལྟོས། དེས་ཕན་ཡོང་གསུངས། ཉམས་ཀྱི་སྐྱེ་ཚུལ་རྒོད་བྲོ། རྒོད་བྲོ་བའི་རྣམ་འགྱུར་ཡིན་གསུངས་ནས་བཞད།
དེར་བདག་གིས་མར་ཕྱིན་ནས། ཁོང་སྒོམ་ཁང་ནས་བཏོན་ཏེ་བསྒོམ་དུ་བཅུག་པས་མཉམ་གཞག་གི་འཁྲུལ་འཁོར་སྔར་བཞིན་བྱུང་། དེར་ལུས་གནད་བཤིག་ནས། རིག་པ་ཧུར་ཐོན་ལ་ངའི་འདི་བཞིན་གྱིས་གཅིག་བྱས་ཏེ། བདག་གིས་ལུས་གནད་བཅས་ནས་རྡུལ་མཐའ་ཅན་གྱི་རླུང་སྦྱོར་བྱས་ཏེ། ད་མཉམ་གཞག་གི་འཁྲུལ་འཁོར་ཡོང་འདོད་པ་དང་། འཁྲུལ་འཁོར་འདི་བཞིན་གྱིས་བྱས་པས་སེམས་མི་རྟོག་པའི་ཏིང་ངེ་འཛིན་ལ་ཐིང་སོང་པ་དང་མཉམ་གཞག་གི་འཁྲུལ་འཁོར་མགོ་བཙུགས་བྱུང་། དེར་རྡུལ་མཐའ་ཅན་གྱི་རླུང་སྦྱོར་བྱས། དེ་ཀ་ལ་མཉམ་གཞག་འདེགས་འཕྲོ་དེ་ལྷན་གྱི་ལ་སོང་། དེར་རྡུལ་མཐའ་ཅན་གྱི་རླུང་སྦྱོར་དེ་བྱས་པས།
ཉི་མའི་གྲིབ་མ་མཐོ་གང་ཙམ་སོང་པ་དང་། མཉམ་གཞག་གི་འཁྲུལ་འཁོར་དེ་ཆད་ཐལ། གེགས་སེལ་བརྒྱད་པ་ནི། དེ་ནས་ཡང་ཁོང་གིས་དབྱར་པོ་དེ་བསམ་གཏན་ཞུས་པའི་དུས་སུ། མཉམ་པར་བཞག་པའི་ཚེ། ཐོག་མར། སྣང་བ་ཐམས་ཅད་སྐྱ་དིང་རྩེར་ཤར། དེའི་ངང་དུ་མཉམ་པར་བཞག་པས་ལྟ་སྟངས་ཀྱི་ཐད་ཀ་རང་དེར་འོད་དཀར་པོ་གཅིག་དབྱིབས་གྲུ་གསུམ། རེས་གྲུ་བཞི། རེས་སྒོར་མོ་འཆར་ཅིང་།
དེའི་ངང་དུ་ཡལ། ཡང་དེའི་ངང་དུ་མཉམ་པར་བཞག་པས། མེ་ལྟ་བུའི་འོད་གསལ་ལག་མགོ་ཙམ་པའམ། ལ་ལ་ཅུང་ཟད་ལེབ་ན་རེ་བའི་རྣམ་པ་སྐུད་པ་ལ་ཕྲེང་པ་བརྒྱུས་པ་ལྟ་བུ། དེའི་སྣ་མོ་གཡས་གཡོན་དུ་ཟུག་པ། འོད་འཕྲོ་བ། མདུན་དུ་མེ་འོད་གྲུ་བཞིའི་རྣམ་པར་སྣང་བ། དེའི་ངང་ལ་བཞག་པས། མདུན་ནས་གཡས་ཡོ་ཙམ་དུ། མེ་སེར་སྐྱའི་རྣམ་པ་འཕྲོད་ལ་རིང་ཐུང་ཁྲུ་གང་ལྷག་ཙམ།
དབྱིབས་གྲུ་བཞིའི་རྣམ་པ་བྱུང་། དེའི་ངང་ལ་བཞག་པས། གོང་གི་འོད་སྐྱ་དིང་པ་ཅུང་ཟད་དྭངས་པར་སོང་ནས། ནམ་མཁའ་སྤྲིན་མེད་པ་ལྟ་བུ་ལ་སྐར་མ་དང་བཅས་པ་ལྟ་བུ། དེའི་ངང་ལ་བཞག་པས། ལྟ་སྟངས་ཀྱི་ཐད་དེར། ཐིག་ལེ་ནག་པོ་ལ་མཐའ་དཀར་པོར་བྱས་པ་སྣང་། དེའི་ངང་ལ་དེའི་མདུན་དུ། སྣང་བ་དཀར་པོ་ལེབ་པེ་བ་ལ་བལ་འདབ་ཀྱི་རྣམ་པ་ལྟ་བུ་གཉིས་བསྒྲིགས་ཏེ་ཟུར་ལེག་ལེག་བྱེད་པར་སྣང་། དེ་ལ་བཞག་པས།
འོད་བལ་འདབ་ལྟ་བུའི་བར་ནས་མས་ཤར་འོད་དཀར་པོ་ཕྲ་སྦོམ་མཐེ་ཆུང་ཙམ་ལ་མཐོ་རེ་ཙམ་དེ་དང་དུས་མཉམ་དུ། དཔྲལ་བའི་ཐད་ནས་ཡང་འོད་རིང་ཐུང་སྦོམ་ཕྲ་དེ་ཙམ་ཞིག་སྣང་ལ། དེ་གཉིས་མ་ཕྲད་ཙམ་སྣང་། དེའི་ངང་ལ་བཞག་པས། དེ་ཐམས་ཅད་འདྲེས་ཏེ། དཀར་པོ་དེ་སྔར་བས་མི་གསལ་བར་སྣང་བ་དེ་ཕྲུ་མ་ཙམ་གྱི་དཀར་མི་དཀར་དེ་ལ་བཞག་པས་གཡས་གཡོན་ནས་འོད་དཀར་པོ་སྨྱུག་མ་ཙམ་པ་གཉིས་བྱུང་། སྤྱི་བོར་སྣ་རྩེ་ཕྲད་ནས། མདུན་གྱི་དཀར་པོ་ཕྲུ་མ་ལྟ་བུ་དེ་ཆུའི་གཉེར་མ་ལྟར་དུ་འོད་དཀར་པོ་སྨྱུག་མ་ཙམ་དེ་ལ་གཡས་གཡོན་རྣམས་སུ་རིམ་པར་ཐིམ་པས་འོད་སྐོར་དེ་རང་ལ་ཞྭ་ལྟ་བུ་གོན་པའི་རྣམ་པ་ལ། འོད་སྐོར་དེ་ཇེ་ཆེར་སོང་། གུར་ཕུབ་པ་ལྟར་ཁོའི་ནང་དུ་ཚུད་པར་སྣང་།
དེའི་ངང་ལ་སེམས་གསལ་ཞིང་བདེ་སྟོང་དུ་སྣང་། དེའི་ངང་ལ་བཞག་པས་ཁོག་པའི་ནང་གི་རླུང་རྣམས་འཕྲོག་ཅིང་། གྱེན་དུ་ཅུང་ཟད་འབྱུང་བའི་རྣམ་པ་དང་བཅས་ནས། སྒྱུ་མ་དང་ཕོ་བ་འཕྲོག་པ་བྱུང་། དེ་ནས་པུས་མོའི་ལྷ་ང་ནས་བརླ་སྦོམ་ཕྲ་ཅན་ལ་ཡར་ལ་གྲང་སིབ་བྱུང་། དེར་རྗེས་རྐང་སེན་ལག་སེན་གྱི་མཛུབ་མོ་སྒྱེ་རྒུ་སྒྱེ་རྒུ་བྱུང་། དེ་དང་དུས་མཚུངས་པར་ཐིག་ལེ་རླུང་དང་བཅས་པའི་བདེ་བ་དང་བཅས་པས་རྡོ་རྗེ་ནོར་བུའི་རྩེ་མོ་ནས་རིམ་པར་བདེ་བ་དང་བཅས་ནས་ལྟེ་བ་ཐུག་རྒྱུ་ཞིང་། དེ་ཉིད་དུ་བདེ་བའང་ཆེར་འཕེལ། དེར་རྟིང་པུས་མོ་གཉིས་རེ་མོས་སུ་ཡར་འདེགས་པ་བྱུང་། དེ་རྗེས་སྔར་གྱི་ལྟེ་བའི་ཐིག་ལེ་དང་རླུང་གི་རྣམ་པ་ཅུང་ཞིག་ལྟེ་བར་བསྡད་དེ།
དེ་ནས་རླུང་གི་རྣམ་པར་གྱེན་རྒྱུ་དང་འགྲོགས་ཏེ། མགྲིན་པ་ཐུག་ཕྱིན། དེ་ནས་གྱེན་རྒྱུ་དང་འགྲོགས་པའི་རླུང་གཅིག་ཕྱིར་འགྲོ་རྒྱུ་གཅིག་དང་མཉམ་དུ་ལུས་ཀྱང་དཔུང་པ་ནས་དམའ་ཞོང་གིས་འགྲོ་ཞིང་ཐད་ཀར་ཤིག་སྟེ་འགྲོ་བ་བྱུང་། སྟོད་དུ་བསྙོང་ཞིང་། མགོ་བོ་ཡང་ལྗོག་ལྗོག་ཅུང་ཟད་དང་བཅས་པ་བྱུང་། དེ་དང་མཉམ་པོར་མགྲིན་པ་ནས་རྒྱབ་གྱེས་སུ་རླུང་གཅིག་མར་འགྲོ་བའི་སྣང་བ་དང་། དེ་དང་དུས་མཉམ་དུ་ལུས་ཀྱང་དཔུང་པ་ནས་དམའ་ཞོང་གིས་འགྲོ་ཞིང་ཐད་ཀར་ཤིག་ཏེ་འགྲོ་བ་བྱུང་། དེར་རྗེས་མགོ་ཅུང་ཟད་འདར་བ་བྱུང་། དེར་རྗེས་ལ་འཇིགས་ཚུབ་པ་ཞིག་བྱུང་། དེར་རྗེས་མགོ་བོ་དང་འཇིང་པ་བསྒྱུར་ཞིང་།
སཾ་སྐྲི་ཏའི་སྐད་ལྟ་བུ་སྣ་ཚོགས་ལབ་པ་ལ། དེའི་བར་ཐམས་ཅད་ལ་སྣང་སྟོང་བདེ་གསལ་གྱི་ཉམས་དང་མི་འབྲལ་བར་གནས་སོ། ། དེའི་ངང་ནས་ལུས་འདར་ཞིང་མདུན་དུ་ལྗོག་ལྗོག་པ་བྱུང་ངོ་། ། དེའི་ངང་ལ་བཞག་པས། སོར་རེ་ཙམ་སྤར་སྤར་འཕར་བ་བྱུང་། དེ་ནས་ཇེ་དྲག་ལ་འཕར་བ་ཁྲུ་རེ་ཙམ། དེ་རྗེས་ལ་ལང་ངེ་ཉལ་ལེ་སེམས་མ་ཟིན་ན་མ་ཟིན། ཟིན་ན་མཉམ་གཞག་རྗེས་ཐོབ་མེད་པར་འཕར་བ་བྱུང་ངོ་། ། དེ་ནི་རླུང་དང་ཐིག་ལེ་གཅིག་ཆར་དུ་དབུ་མའི་མ་སྣ་ནས་ཚུད་པ་ཡིན་གསུངས། དེ་ལ་སྒྲ་རིངས་བྱས་པས་དང་པོ་ཇི་ལྟར་བྱུང་བ་བཞིན་དུ་ལོག་ནས་སོང་སྟེ།
རླུང་སྦྱོར་དེ་ཀས་སེལ་ལོ། ། དེའང་ཁོ་ལངས་བྱུང་བྱུང་ལྟ་སྟངས་ལ་བཅུན་གྱིན་བསྒོམ། ལངས་བྱུང་པ་དང་ལུས་གནད་དེ་མ་འཆུགས་པར་བྱས་ནས། སྒྲ་རིངས་བྱས་ཏེ་ལྟ་སྟངས་སྨད་པས་སེལ་ལོ། ། དེའི་རྗེས་ལའང་ལངས་བྱུང་སྟེ། དེ་ལའང་སྔ་མ་དང་མི་འདྲ་བར་དང་པོ་རྒྱུ་མ་འཁྲོག་ཅིང་གྱེན་དུ་འགྲོ་བ་སྔར་དང་འདྲ་བ་ལས། གཡས་གཡོན་ན་ཡར་ཆ་མཉམ་དུ་འགྲོ་བ་བྱུང་། དེ་ནས་གཟེར་གཅིག་གི་མ་སྣ་མཁལ་སྟེང་ཡས་སྣ་རྩིབས་ཆུང་སྒྲོལ་ཙམ་དུ་གཟེར་ཧྲིངས་ཧྲིངས་པ་གཅིག་བྱུང་ཞིང་། ནུ་མའི་ཐད་དུ་སླེབས་པ་དང་གཡོན་ཕྱོགས་ཀྱི་ནུ་མའི་ཐད་ནས་གཟེར་གཅིག་གྱེན་བསིགས་ལ་མཐོ་གང་ཙམ་པའི་གནས་དེ་ལ་རང་སར་ཚ་ཧྲིངས་པ་རེ་བྱུང་། དེ་ནས་གསུས་པ་སྒལ་པ་ལ་ཅར་ཏེ་འགྲོ་བ་དང་མཉམ་པར་དཔུང་པ་གཉིས་སྟོད་དུ་ཟེངས་པ།
མགོ་རྒུ་བ། མཇིང་པ་ཧྲིང་པ་བྱུང་། དེ་ནས་མགོ་བསྐུར་གཡས་དང་གཡོན་དུ་བྱེད་པ་བྱུང་། དེ་ནས་སེམས་ཉམས་ལ་པུས་མོ་གཉིས་པོ་མདུན་དུ་ཇེ་ཉེ་ཇེ་བྱས། གཉིས་པོ་ཕྲད་དེ་གཅིག་ལ་གཅིག་འབྱར་ནས་ཞུ་བ་སྙམ་པའི་ཉམས་སྣང་བྱུང་། དེ་ནས་དཔུང་པ་གཡས་ཀྱི་ཕྱིར་བསྐོར་བ་བཅུ་གཅིག་དང་ལྡེག་ལྡེག་པ་གཅིག་བྱས། ཡང་དཔུང་པ་གཡོན་གྱིས་བཅུ་གཅིག་དེའི་ངང་ནས་ལུས་ཐམས་ཅད་བཅའ་གཞི་ནས་འདེགས་པའི་སྣང་བ་བྱུང་། དེ་ནས་ལུས་གཡས་གཡོན་ལེག་ལེག་པ་དྲིལ་བུ་བསིལ་བའི་ལྕེ་ལྟ་བུ་བྱུང་། དེ་ནས་དེ་ཆེར་གྱུར་ཏེ། པུས་མོ་གཡས་ནས་མགོ་བརྩམས་ནས།
པུས་མོ་གཉིས་མཐོ་ལྡིང་དམའ་ལྡིང་རེ་མོས་བྱེད་པ་བྱུང་། དེ་ནས་པུས་མོ་གཉིས་ཀ་གྱེན་དུ་བཏེགས་ནས། ཡང་ས་ལ་ཅབས་རྩེ་འཇོག་པ་གཅིག་བྱུང་། པུས་མོ་གཡས་ས་ལ་ལྕབ་ལྕབ་པ་གསུམ་བྱེད། དེ་བཞིན་གཡོན་པ་ལའང་བྱེད་པ་བྱུང་། དེ་ནས་ལུས་གཡས་གཡོན་དུ་གཅུ་ཞིང་ཕྱིར་འགྲོས་ཁྲུ་གང་། དེ་བཞིན་ནང་དུ་ཡང་ཁྲུ་གང་དེའི་ངང་ནས་ཕྱིར་འགྱེལ་ལ་ཁད་པ་གཅིག དེ་ནས་རྐང་པ་གཉིས་བསྐྱོད་པ་དང་མཉམ་པོར་ཕྱིར་འགྱེལ། ཡང་མགོ་བཏེག་པ་གཅིག་བྱས། ཡང་འགྱེལ།
ཡང་དེའི་ངང་ནས་ཁ་གཡས་སུ་གཅུ། གཡོན་དུ་གཅུ། དེའི་ངང་ནས་གཡོན་ཕྱོགས་སུ་ཧྲིལ་འདྲིལ་ཏེ། རྐང་པ་གཡས་བརྐྱང་གཡོན་བསྐུམ། ལག་པ་མཉམ་གཞག་དེ་ལྟག་པར་བཀབ། དེ་བཞིན་དུ་གཡས་སུ་ཧྲིལ་འགྱུར་ཞིང་། རྐང་པ་གཡོན་བརྐྱངས། གཡས་བསྐུམས། མཉམ་གཞག་དེ་ལྟག་པར་བཀབ། དེ་ནས་ཙོག་ལངས་ཏེ་སྔར་གྱི་སྐྱིལ་ཀྲུང་དུ་གནས་པའི་ངང་ནས་ཡང་རྐང་པ་གཡས་པ་བརྐྱངས་ནས་གཡས་སུ་རྐང་པ་སྡིག་སྡིག་བཞི།
ཡང་རྟིང་པ་ས་ལ་འདྲུད་པ་དང་མཉམ་པོར་གཡོན་དུ་ཕྱིན། དེ་ཐུག་ཐུག་བཞི། དེ་ཅོག་འདྲ་བ་རྐང་པ་གཡོན་པས་བྱེད་པ་བྱུང་། དེའི་ངང་ལ་རྐང་པ་གཡས་བརྐྱངས་པའི་ངང་ནས་ལག་པ་མཉམ་གཞག་གི་ངང་དུ་ཡོབ་ནང་རྐང་པ་བཅུག་པ་བཞིན་བྱེད། དེ་ནས་རྐང་པ་གཡས་བཀུག་བརླ་སྟེང་བཞག ཡང་བཤིག ཡང་བཞག་ཡང་བཤིག དེ་བཞིན་གཡོན་པས་ཀྱང་བྱེད། དེ་ནས་མཉམ་གཞག་དེ་པུས་མོ་གཡས་གཡོན་དུ་རེས་འཇོག དེ་ནས་སྦོ་གཡས་སུ་ཁྱེར།
གཡོན་དུ་ཁྱེར། དེ་ནས་སྙིང་ཁར་བསྐོར། དེ་ནས་པད་སྐོར་བྱེད་པ་སོགས་འགའ་ཞིག་བྱུང་། དེ་ནས་ཀྱང་རྒྱུན་མི་འཆད་ནའང་། བདག་གིས་ཞོག་བྱས་པས། དེའི་ངང་དང་རྗེས་ཐོག་པ་སེམས་ཉམས་ཇི་འདྲ་འབྱུང་གིན་འདུག་དྲིས་པས། དེའི་ངང་ཐམས་ཅད་དུ་རིག་པ་ངར་ཆེ་ལ་རྣམ་རྟོག་མི་འཕྲོ། ཅུང་ཟད་འཕྲོ་བ་བྱུང་ནའང་རྣམ་རྟོག་དང་། ཉམས་རྣམས་རླུང་གིས་གྱེན་དུ་ཁྱེར་བ་ལྟ་བུ་དཔྲལ་བའི་ཐད་ན་ཡར་ཡལ་འགྲོ་ཡི་འདུག་ཟེར། ལུས་ཉམས་བཤིགས་པའི་རྗེས་ལ་སེམས་སྐྱོ་ཕྱེད་པ།
མགོ་ན་དིང་པ་གཅིག་འདུག་ཟེར། ཁོ་ལངས་པའི་གནས་སྐབས་སུ། རླུང་གཡས་གཡོན་བསྡུས་ཏེ་དབུ་མར་འདུས་དུས་མཚུལ་པ་ལེགས་པར་བསྡམས་ཤིང་། ཕན་དུ་འགྲོ་བའི་གནས་སྐབས་སུ། བསྡམས་པ་དེ་ཉིད་ཁ་རླངས་གྱེན་དུ་འཐུལ་བ་ལྟ་བུ་རྣམ་རྟོག་དང་བཅས་པ་དཔྲལ་བའི་ཐད་ན་ཡར་མདོངས་ལྟ་བུའི་རྣམ་པར་བུན་གྱེན་དུ་འགྲོ་བ་དང་མཉམ་པོར་བདེ་བ་གསལ་བའི་སྣང་བ་དང་སང་ངེ་བ་བྱུང་ཟེར། དེ་ནས་བདག་གིས་དྲུང་དུ་ཕྱིན་ནས་གནས་ལུགས་ཞུས་པས། དེ་ལ་འདྲེན་པ་ཟ་ར་ཚགས་ཀྱི་འཁྲུལ་འཁོར་གྱིས་གསུངས་ནས། ལྟ་སྟངས་ཕབ་སྟེ་འཐབ་ཀྱིན་བསྒོམས་པས་ཕན་པ་བྱུང་ངོ་། ། གེགས་སེལ་དགུ་བ་ནི། ཡང་ཤངས་པའི་སྭི་ཏུ་དབོན་པོ་ལ།
མགོ་དང་རོ་སྟོད་ན། ཚིག་པ་ཟ། མིག་ཚ། སྒོམ་མི་འདོད་པ་བྱུང་། དེ་ལ་སྟོད་གནོན་གྱི་འཁྲུལ་འཁོར་དང་། རྐང་པའི་ཐོར་ཏོ་ནས་བཟུང་པའི་འཁྲུལ་འཁོར་བསླབས་པས་མ་ཕན་པར་དྲུང་དུ་ཞུས་པས། རླུང་རོ་འཐུམས་འདུག་པས། རྐང་པའི་ཐོར་ཏོ་ནས་བཟུང་པ་ལ། རླུང་མ་འཛིན་གསུངས། རྡོ་རྗེ་གཏུན་བརྡུངས་ཀྱི་འཁྲུལ་འཁོར་བྱས།
དེ་ནས་སྔ་མའི་འཁྲུལ་འཁོར་བྱས་པས་སོར་ཚུད་དོ། ། གེགས་སེལ་བཅུ་པ་ནི། སློབ་དཔོན་རྒྱལ་ཐང་པ་ལ། བྲང་གི་མདུན་རྒྱབ་གཟེར། རོ་སྟོད་བརྒྱངས། གཉིད་ཡེར། དབུགས་ཐག་ཐུང་། དང་ཁ་མེད་པ་ལ་དྲུང་དུ་ཞུས་པས། ཉི་མ་སྟོད་གནོན་གྱིས་ཕོབ་གསུངས། ཕབ་པས་མ་ཕེབས་པར།
ཡང་ཞུས་པས། འབོལ་ཏོ་ཆིངས་བྱས་པའི་ངང་ལ་དབྱུག་པ་དཀར་ནག་མཚམས་ལ་གྱིས་གསུངས། དེ་ནས་རྡོ་རྗེ་གཏུན་བརྡུངས་ཀྱིས། དེས་ཕན་གྱིས་གསུངས། དེའི་རྒྱུ་མཚན་བད་རླུང་གཉིས་བསྒྲགས་པ་ཡིན་གསུངས། དབྱུག་པ་བྱས་པས་བད་ཀན་དང་རླུང་གི་རླངས་དེ་འཐོན་ནས། གཟོད་ཕན་འགྲོ་བ་ཡིན་གསུངས། གེགས་སེལ་བཅུ་གཅིག་པ་ནི། ཡང་ཀད་ཤིད་ལུང་པ་དཔོན་སློབ་བཅུ་ཙམ་གནས་ཁང་གཅིག་ན་ཡོད་པའི་གཅིག་ལ། སོར་སྡུད་ཀྱི་ཐད་དུ།
རྟགས་བཅུ་ལ་སོགས་པའི་ཉམས་རྣམས་འཕེལ་རབ་བྱས་པའི་ངང་ནས། སྟོང་གཟུགས་རྣམས་འཁོར་ཞིང་གྱེན་དུ་འགྲོ་བ་དང་། དྲོད་རྐང་མཐིལ་ནས་བསྡུས་ནས་བྱུང་པ་ལ། གྲོགས་མཆེད་རྣམས་ཀྱིས་འཛའ་ཏི་ཆང་སྦྱར་དང་། སྐམ་པོའི་ཐུག་པ་བཏང་པས། འཐུང་པ་མ་བྱུང་པར་སོ་ཁྲིག་སྟེ་སོང་ནས་ལུས་པ་ལ། དེར་བྱ་ཐབས་ཟད་དེ། བདག་འབོད་དུ་བྱུང་བ་ལ། ཆོས་རྗེའི་ཞལ་གདམས་སྔར་ན་ཡོད་ཀྱང་འཚེར་ཏེ། འོན་ཀྱང་གདམས་པ་གཞན་གནང་སྲིད་སྙམ་ནས།
ང་ཡོང་གིས། ཁྱེད་རང་བཞུད་བྱས་པས། ད་ཙམ་ཤི་ཡོང་། ལའུ་འདེང་ཟེར་བྱུང་། དེར་ཁྱེད་རང་རྒྱུགས་ཤིག་བྱས་ནས། ཆོས་རྗེའི་དྲུང་དུ་ཕྱིན་ནས། ཤིད་ལུང་པ་ལ་སྲོར་སྡུད་ཀྱིས་འགགས་བྱུང་ནས། ཐུག་པ་འཐུང་ས་མ་བྱུང་པར། ཕྱི་དབུགས་སོང་ངམ་ཟེར་གྱིན་གདའ། ཇི་ལྟར་བགྱི་ཞུས་པས།
ཆོས་རྗེའི་ཞལ་ནས་སོར་སྡུད་ཀྱི་གེགས་ཀྱིས་ཤི་འདུག་སྙམ་པ་ལ་སོས་པ་ཡོང་བ་ཡིན་ཏེ། བློ་ཞིབ་ལ་བླངས་ནས། མིག་ལྤགས་གློག་ནས་མིག་འབྲས་གྱེན་ལ་ལོག་སྟེ་སོང་ན་འཚོ་སྲིད། མར་བབས་ན་མི་སོས་གསུངས། འོན་ཀྱང་ད་རེས་ཅི་ཡང་མི་ལྟོ་ཡོང་གིས། མགྱོགས་པར་ཆས་ལ་རླུང་གསང་གི་སྒོ་རྣམས་བསྟམས། མདུན་རྒྱབ་སྟོད་གནོན་གྱིས་ཕོབ། སྒལ་ཚིགས་དང་པོ་ནས་བཟུང་ལ་བཅུ་དྲུག་མདོ་ཐུག་འཛོག་གིས་བརྡུངས་གསུངས། དེར་བདག་གིས་ཕྱིན་པས་ཁོ་དབུགས་སོང་ནས་མི་འདུག བདག་གིས་བསུར་དུད་གཅིག་བཏང་།
རླུང་གསང་རྣམས་བསྟམས། སྤྱི་གཙུག་ནས་བཟུང་སྟེ་སྒལ་ཚིགས་རྣམས་བཅུ་དྲུག་མདོ་ཐུག་རིམ་གྱིས་བརྡུངས། ཡང་སྟོད་གནོན་གྱིས་ཕབ། རླུང་གསང་རྣམས་བསྟམས། རྐང་མཐིལ་བརྡུངས། མཇུག་ཏོའི་ཏོག་ཏོག་བརྡུངས་པས་དབུགས་ཅུང་ཟད་ཅིག་བྱུང་། མིག་ཀྱང་ཧུར་ཏེ་བྱུང་། དེར་ཐུག་པ་ཚན་མོ་གཅིག་སྐོལ་ཤོག་བྱས། དེ་བསྐོལ་བའི་བར་ལ་ཡང་། སྤྱི་བོར་ཐལ་ལྕག་བརྒྱབ།
ཨན་ཏོང་དང་པོ་ནས་ཚིགས་པ་དང་པོའི་བར་འཛོག་གིས་བརྡུངས། གྱེན་རྒྱུ་གནད་དབབ། ཡང་ཨན་ཏོང་དང་པོ་ནས་མཇུག་ཏོའི་བར་བརྡུངས་པས། ཅུང་ཟད་ལབ་པ་ཡོང་ཙམ་བྱུང་། དེ་ནས་སྐམ་པོའི་ཐུག་པ་བླུད། དེའི་བར་ལ་ཆོས་རྗེའི་དྲུང་དུ་ཕྱིན་པས། ཆོས་རྗེའི་གསུང་གིས་འབེབས་ཆེན་གྱིས་ཕོབ་ལ། སྐམ་པོའི་ཐུག་པ་ད་རུང་ལྷུད། ཅུང་ཟད་ངལ་བསོ་བ་ཡང་འབེབས་ཆེན་རེ་གྱིས་དེ་འདྲ་རེ་མོས་གྱིས་ལ། དེ་ནས་བྱུག་པ་གྱིས་གསུངས།
ཕབ་པའི་རྗེས་ལ་རྐང་མཐིལ་ལ་དུག་གྱིས་གསུངས། དེ་ནས་ཡར་ཕྱིན། སྐམ་པོའི་ཐུག་པ་བླུད། འཕར་ཆེན་གྱིས་ཕབ། ཅུང་ཟད་ངལ་བསོ་འཛའ་ཏི་ཆང་སྦྱར་བཏང་། ཡང་འཕར་ཆེན་གྱིས་ཕབ་པས་སྲོད་ཆིལ་རྟིང་པ་སོར་ཆུད་དོ། ། གེགས་སེལ་བཅུ་གཉིས་པ་ནི། ཡང་རྫ་པའི་བུ་གྲགས་བཟང་ལ། སོར་སྡུད་ཀྱི་ཐད་དུ། ཉམས་རྩུབ་པོ།
མཐོང་སྣང་ལ། སྤྲེའུ་ཆེན་པོ་དང་། ཞུམ་པོ་ངར་བ་དང་། དཔུང་པའི་སྟེང་དུ་བྱ་ཕོ་དཀར་པོ་སྐད་འདོན་པ་ལ་སོགས་པ་བྱུང་ནས། དེས་རྐྱེན་བྱས་ཏེ། ཚིག་པ་ཟ། སྙིང་མི་དགའ། སེམས་གནས་སུ་མ་འདོད་དེ། ཚིག་པ་ཟ་ནས་སྟེང་དུ་ཕྱིན་པས། ཀ་བཞི་པ་སེང་རྒྱལ་ཡི་གེ་འབྲི་ཡིན་འདུག་རླའོ་འདྲ་ཟེར་རམ་སྙམ་ན།
ཅི་ཡང་མི་ཟེར་བར་སྐད་ཅག་འདུག་པས། དེས་སླར་ཚིག་པ་ཟ་རུ་སོང་ནས། ཏིང་ཕོར་ཅིག་བཅག་འདུག དེའི་ཐོ་ལ་པུ་ཤུ་ནས་རྡོ་བླངས་ཏེ། རྒྱས་སྐར་ལ་ནང་ནས་བརྒྱབ་པས། རྒྱས་སྐར་ཕྱིར་འཕིར། དེ་སྟོན་པ་ཀུན་ཤེས་མཐོང་སྟེ། བདག་འབུམ་སྟེང་ན་སྐོར་བ་བྱེད་ཀྱིན་ཡོད་པ་ལ། འབོད་ཀྱི་འདུག་ནས། ཅི་དགོས་བྱས་པས།
གྲགས་བཟང་ཁོ་ཡ་ཀི་ན་ཆོབ་བྱེད་ཀྱིན་འདུག་པས། ལྟ་རུ་རྒྱུགས་ཟེར་དེར་བྲང་ཁང་དུ་བལྟར་ཕྱིན་པས། བྲང་ཁང་ན་དགེ་བཤེས་དབུས་པ་གཅིག་དང་། དཀའ་བཞི་པ་སེང་རྒྱལ་གཉིས་འདུག དེར་དཀའ་བཞི་པ་ལ་གྲགས་བཟང་ལ་ཅི་བྱུང་དྲིས་པས། ཅི་བྱུང་པ་ཡིན་ནམ་ཏིང་འཕོར་དང་། པོ་ཏི་ཚོ་སྡེབ་ཀྱིན་འདུག་ཟེར། དེར་ཁྱེད་ཁྲིད་གཡོག་ལ་བཞག་པ་མིན་ནམ་བྱས་པས། སྐད་ཅག་བསྡད་འདུག དེར་གྲགས་བཟང་གི་རྩར་ཕྱིན་ནས།
ཅི་བྱུང་གང་བྱུང་རྒྱུ་མཚན་དྲིས་པས། སྐྱག་པ་རྒྱུས་ཡོད། མཁན་ཆེན་གདན་ས་པས་ང་ལ་ཨ་ཐོ་བྱས་པ་མེད། ཝ་མར་པོ། ཟེར་ཅིང་གྱང་ལོགས་ཐམས་ཅད་འཛོག་གིས་བརྡུངས། དེར་བདག་གིས། ཁོའི་རོ་སྟོད་ནས་བཟུང་ནས། དེ་འདྲ་མ་བྱེད། ཅི་བྱུང་དྲིས་པས། ཁྱེད་ཀྱིས་མ་གོ་བ་ཡིན།
ཕར་རྒྱུགས་ཟེར་ནས་རོ་སྟོད་སྤྲུག་ཏུ་བྱུང་པ་ལ། མ་གོ་བས་ཀ་འདྲི་བ་ཡིན། གང་འདྲ་གཅིག་བྱུང་ཤོད་བྱས་པས་ཡང་ཁྱོད་ཀྱིས་མ་གོ་ཟེར་ནས་རོ་སྟོད་སྤྲུག་ཏུ་བྱུང་། ཡང་རོ་སྟོད་སྦྲིང་གིས་བཟུང་སྟེ། ཁས་སྤྱང་བྱས་ནས་དྲིས་པས། ང་ཆུང་ཆུང་ནས་མཁན་ཆེན་གདན་ས་པས་བསྐྱངས་པ་ཡིན་པ་ལ། ན་ནིང་སྟོན་པ་དངོས་གྲུབ་མགོན་ལ་བུ་ལེན་བརྡོ་ཡིན་ཡོད་པ་བརྡས་པས། ཁོ་མི་འཇམ་གྱི་ཁ་ལ་ཁ་སྟོང་དུ་བྱུང་འཐབ་མོ་ཤོར་ནས། ང་ལ་མཁན་ཆེན་པས་མང་ཇ་བཀལ། ཁོའི་ཕྱོགས་བྱས་ནས་ང་ལ་ཨ་ཏོ་མ་བྱས་ཀྱི་སྟེང་དུ།
ད་ང་གསོད་པ་ཡིན་ཟེར་ནས། ཁྲབ་ཅན་བདུན་སྒོ་འགུག་ན་སླེབས་འདུག ཝ་མར་པོ། སྐྱག་པ་ང་ཟེར་ནས་བྲང་བརྡུངས་སོ། ། དེར་བདག་གིས། ཁྱེད་བདེན། དེ་རིན་པོ་ཆེ་པས་ཀྱང་གསན་ནས། དེ་ལྟ་རུ་རྒྱུགས་གསུངས་ནས་བཏང་པ་ཡིན། འོ་རང་གཉིས་པོ་དཔུང་གཞིབས་ནས་འཐབས་པས་ཆོག་གིས། འོ་ཅག་གིས་མ་ཐུབ་ན།
བླ་བྲང་ནས་ཉེ་གནས་ཤཱཀྱ་དཔལ་ལ་སོགས་པ་རོགས་བཏང་གིས་གསུང་གི་འདུག དེ་མིན་འཐབ་དགོས་པ་མི་ཡོང་གིས། ལྷོད་གློད་ལ་ང་ལ་ཉོན་བྱས་པས། ཁོ་ན་རེ། འོ་ན་རང་རེ་གཉིས་རྒྱུག་པ་ཁུར་འཐབ་ཏུ་འདེང་ཟེར་བྱུང་པ་ལ། སྔོན་ལ་ང་རོ་སྟོད་ནའི་འདུག འདི་ལ་ཁྱོད་ཀྱིས་འཁྲུལ་འཁོར་གཅིག་བྱས་ན་ང་ལ་ཕན་པར་འདུག དེ་ནས་རང་རེ་གཉིས་ཕྱིན་པས་ཆོག་བྱས་པས། ཁྱོད་རོ་སྟོད་ན་བ་ལ་ངས་འཁྲུལ་འཁོར་བྱས་པས་ཅི་ལ་ཕན་ཟེར་བྱུང་། དེ་རྟེན་འབྲེལ་གྱི་དགྲ་གྲོགས་བརྩིས་པས་ཁྱོད་ཀྱིས་འཁྲུལ་འཁོར་བྱས་ན་ང་ལ་ཕན་པར་འདུག་བྱས་པས།
ངས་བྱས་པས་ཆོག་ཁྱེད་ལ་ཕན་ན་བྱའི་ཟེར། འོ་ན་འཁྲུལ་འཁོར་འདི་གྱིས་ལ་ཧ་ཐེན་གཅིག་བྱས་ཏེ། འཁྲབ་ཅིང་ཧ་འདོན་པ་བསླབས་པས། གླགས་ཆེ་ཆེ་མ་འདྲ། དེར་ཁོ་ན་རེ། ཇི་ཚོད་ཕན་ཟེར། ཙ་བདེ་རུ་སོང་སྟེ་ད་རུང་ན་བས། ཁྱེད་ཀྱིས་ད་རུང་ཧ་ཐོན་ལ་འཁྲོབས་བྱས་པས། ཁོས་ཧ་དྲག་པོ་བཏོན་ཏེ་འཁྲབས་སོ། ། ཡང་ད་ཅི་འདྲ་འདུག་ཟེར་ཏེ།
དེའི་བར་ལ་ཕ་ཀ་དེ་ན་དཔེ་ཆ་གཅིག་འདུག་པ་དེ་བླངས་ནས། སྐྱག་པ་ཁ་གཞང་ཟེར་ནས་དཔེ་ཆ་དེ་ལ་ལྕེས་ལྡག་བྱས་སོ། ། དེར་བདག་གིས་ཁོ་ལ། ང་ལ་ཕན་པ་བྱེད་ན་ད་རུང་འཁྲུལ་འཁོར་གནད་དུ་ཐོངས་བྱས་པས། ཝས་ཟེར་ནས། ཧ་འདོན་ཅིང་འཁྲབ་ཀྱིན་འདུག་གོ ། དེའི་བར་ལ་ཤད་དེ་ཕྱིར་ལ་ཐོན་ནས། སྒོ་ལ་བསྐོར་ལོག་བཅུག་སྟེ། དྲུང་དུ་ཕྱིན་ནས། གྲགས་བཟང་ལ་འདི་འདྲ་བྱུང་།
བདག་གིས་འདི་འདྲ་བགྱིས་ཞུས་པས། ད་གྲོགས་གཉིས་གཡོབས་ལ་རླུང་རོ་འདོན་པའི་འཁྲུལ་འཁོར་གྱིས། དེའང་ཁམས་བཟང་ན། སྔ་དྲོ་ཕྱི་དྲོ་བཞི་བཞི་སྟེ་ཉིན་རེ་ལ་བརྒྱད་ཐོངས་གསུངས། དེ་ལ་བདག་གིས། བླ་མ་ཟླ་སེང་བ་ཉི་མ་རེ་ལ་རེ་རེ་ལས་མེད། དེའང་སྔ་སྐད་ཕྱི་སྐད་གང་རུང་རེ་བྱེད་ཟེར་ལགས་ཞུས་པས། དེ་ལ་ངེས་པ་མེད། ནད་པ་དེ་ཟུངས་བཟང་ངན་དང་། རླུང་ཤས་ཆེ་ཆུང་དང་།
འཐུམས་ཆེ་ཆུང་དང་། རྒན་གཞོན་དང་། ནམ་ལའི་དུས་ཚོད་རྣམས་ཤེས་པར་བྱེད་པ་གལ་ཆེ་གསུངས། དེར་གྲོགས་ལ་སྟོན་པ་ཀུན་ཤེས་བོས་ནས། དེར་ད་ཅི་ནས་འཁྲུལ་འཁོར་འདྲ་ཕོག་པ་ཡིན་ཏེ། ཕན་ཕན་མི་འདྲ། ད་ཁྱོད་ཀྱིས་རོགས་གཅིག་བྱས་ནས་སྟེང་དུ་འཁྲུལ་འཁོར་གཅིག་བྱེད་དགོས་པར་འདུག་བྱས་ཏེ། ནང་དུ་ཕྱིན་ཙ་ན། གྲགས་བཟང་ཁོ་ན་རེ། ད་སྐྱག་པ་འཐབ་ཏུ་འགྲོ་ཟེར་འཐབ་ཏུ་འགྲོ་བ་ལ་ལྷམ་གོན་དགོས་པར་འདུག་པས་སྟེང་དུ་འདེང་བྱས་ནས།
ཡར་ལ་ཁ་དྲངས་ཏེ་སྟེང་དུ་སླེབས་པ་དང་། མདུན་འདི་རུ་སྐྱིལ་ཀྲུང་གཅིག་ཆོས་དང་བྱས་ནས། ཁོང་གསུམ་པོ་ཁོའི་དཔུང་པ་གཉིས་ནས་འཛིན་དུ་བཅུག་ནས། རླུང་རོ་འདོན་པའི་འཁྲུལ་འཁོར་བྱས་པས། འཁྲུལ་འཁོར་སྔ་མ་ལ་ཁོ་ཧུད་དེ་ཤོར་ནས། ཁོང་གསུམ་གྱིས་མ་ཐུབ་པ་ལ། དེ་འདྲ་མ་བྱེད་པར་རིག་པ་ཁྲིམས་གྱིས་ལ་ཟུངས་བྱས་པས། ཁོང་རྣམས་ཀྱིས་བཟུང་། ཡང་རླུང་རོ་འདོན་པའི་འཁྲུལ་འཁོར་བྱས་པས། ཁོ་དྲན་མེད་དུ་དུམ་གཅིག་སོང་འདུག་སྟེ།
དེ་ནས་ཁོ་དྲན་པ་རྙེད་ནས་ད་ཅིའི་རིག་པའི་ངར་དེ་ཆག་ནས། གཉིད་སད་པ་བཞིན་དུ་བྱས་ཏེ། འམ་བུ་ལ་ཅི་བྱུང་པ་གདའི་དབའ་ཟེར་བྱུང་། བདག་གིས་ཅི་ཡང་མ་བྱུང་གིས་བྱ་ཙ་ན། སྟོན་པ་ཀུན་ཤེས། སྨྱོན་གེགས་ཅི་བྱུང་རང་ཡིན་ཟེར་གྱིན་འདུག དེར་སྟོན་པ་ལ་དེ་འདྲ་མ་བྱེད་བྱས་པས། དེར་ཁོ་མལ་དུ་ཁྱུག་ཏེ་ཉལ་སོང་། ནག་ཐུག་ཡོས་ལ་སྦྱིན་ནམ་བྱས་པས། གསུས་པ་ལྟོགས་པ་མི་གདའ་འམ་བུ་ཉལ་ནས་བསྡད་ལགས་ཟེར་ཏེ་ཉལ་སོང་།
དེར་བདག་གིས། སྟོན་པ་ཀུན་ཤེས་ལ། ཁམས་འདུས་པའི་བྱ་བ་ཡིན་མོད། སེམས་གསོ་དགོས་པ་ལ་ནངས་པར་ནས་དེ་འདྲ་མ་འཐབས་ཤིག་བྱས། དེ་ཙམ་ན་བླ་མ་རྫ་བས་ཀྱང་སླེབས་བྱུང་ནས། ད་ཉིད་ཤེས། ཁོའི་ནད་འདི་ལ་ཕན་པ་གཅིག་གྱིས་ལ་བླང་ཟེར། དེར་དེ་ནུབ་བདག་གིས་མ་བསྡད་པར། ནད་པ་ཉ་ར་གྱིས་བྱས་ནས། དེའི་ནུབ་མོ་དྲུང་དུ་ཕྱིན་ཏེ།
དེ་རིང་བྱུང་ལུགས་འདི་བྱུང་། སང་ཇི་ལྟར་བགྱི་ཞུས་པས། སྙིང་དཀར་ནག་མཚམས་ལ་དབྱུག་པ་གྱིས་གསུངས། སང་ཕྱིན་ཏེ། མདང་ནད་པ་གཉིད་ཆེའམ་བྱས་པས། གཉིད་ཆེན་པོ་འདུག་ཟེར། དེར་ཉིན་མོ་ཁྲིད་པ་རྣམས་ལ་སྐད་གཏོང་དགོས་པ་ཡོད་པ་དང་། གྲགས་བཟང་ལའང་དབྱུག་པ་གཅིག་བརྡེག་དགོས་པས་སྔ་བར་ཕྱིན་ཏེ། དཀར་ནག་མཚམས་སུ་དབྱུག་པ་བརྒྱབ། སྟོན་པ་ཀུན་ཤེས་ལ་དེ་རིང་ནད་པ་ཉ་ར་གྱིས་བྱས།
དེའི་ཉིན་མོ་དགེ་ཚའང་ཡོད་པས། བདག་གིས་ཁྲིད་པ་རྣམས་ལ་སྐད་གཏོང་དུ་ཕྱིན། སྟོན་པ་ཀུན་ཤེས། ཁོ་རི་སྒང་དེར་ཁྲིད་འདུག་པས། གྲིབ་རྐྱེན་ལྟ་བུས། ཡང་ཁོའི་ཁམས་འདུས་དེ་ལངས་ནས། སྟོན་པའི་ལག་ནས་ཤོར་ནས། གོམ་པ་བདུན་ཙམ་ཤོར་བ་དང་། སྟོན་པས་ཟིན། དེ་མ་ཟིན་ན་ཚ་ཚ་འདེབས་མི་རྣམས་ལ་རྡོ་ཆར་བྱེད་པར་འདུག
དེ་ནས་ནང་དུ་ཁྲིད་བྱུང་པ་དང་། ཁོས་ཀྱང་ཁྲིད་པ་རྣམས་ལ་སྐད་གཏོང་པ་ཐོས་ནས། ཁྲིད་པ་རྣམས་ལ་སྐད་གཏོང་གི་འདུག ང་ཡང་དོ་རེད་ཆོས་ལ་འགྲོ་ཟེར་བྱུང་པ་ལ། བདག་གིས་དྲུང་དུ་ཞུས་པས། ཁོས་མ་ཐོས་ན་དགའ་བ་ཡིན་ཏེ། ད་ཁོ་ལ་ཤོག་མ་བྱས་ན་ཁམས་དེ་ཙོག་ཏུ་འགྲོ། སྤྱིར་ཡང་། ཁམས་འདུས་པ་རྣམས་ལ་ཁོ་རང་གི་བློ་དང་མཐུན་པའི་གཏམ་དང་། ཁམས་གསོ་བ་ཡིན།
གོང་གི་དེ་བཞིན་དུ་བརྫུན་བྱས་ནས་ཀྱང་ཁམས་གསོས་སུ་འགྲོ་བ་གཅིག་དགོས་གསུངས། བདག་གིས་ཕྱིན་པས་ཆོག་གིས་བྱས་ནས། སྔོན་ལ་འཁྲུལ་འཁོར་གཅིག་བྱ་དགོས་བྱས་ནས་རླུང་རོ་འདོན་པའི་འཁྲུལ་འཁོར་བཞི་ཙམ་བྱས་སོ། ། དེ་ནས་བདག་གིས་སྔོན་ལ་ཕྱིན་ཏེ། སྟོན་པ་ལ་ཁོ་ཁྲིད་ལ་ཤོག་བྱས། དེ་ནས་བདག་གིས་ཕར་ཕྱིན་ནས་འཁར་རྔ་བརྡུངས་པས། ཁྲིད་པ་གཙོ་ཐམས་ཅད་འཚོགས་བྱུང་། དེར་སྟོན་པ་ཀུན་ཤེས་ཡོད་དམ་བལྟས་པས་མི་འདུག དེར་སྟོན་པ་བཙལ་ནས་གྲགས་བཟང་གར་སོང་དྲིས་པས། སེང་རྒྱལ་ལ་བཅོལ་ཟེར།
སེང་རྒྱལ་ལ་དྲིས་པས་ལྷ་ཁང་ནང་དུ་སོང་ཟེར། དེས་ཆོབ་བྱས་ཀྱི་དོགས་ནས། ཁྱེད་ཉ་ར་མི་བྱེད་པ་བྱས་ནས་འཐབས་པས། གཅིག་ན་རེ་ནང་ན་གྲོགས་མཆེད་གཅིག་ཡོད་ཟེར། དེ་ནས་སྒོ་བརྡུངས་པས་ཉེ་གནས་རིན་སྐྱབས་ཐོན་བྱུང་ནས། འ་རྫི་དེ་ནི་ཤེས་པ་འགྱུར་འདུག་གོ་ཟེར། དེར་ཁོ་ལ་ཆོས་ལ་ཤོག་བྱས་པས་བྱུང་། དེར་མཎྜལ་ཕུལ་ནས། ཆོས་ཉན་ཅིང་ཡོད་འཕྲོ་ལ། ཁོའི་མདུན་ན་དགེ་བསྙེན་ལྷུན་བཟང་ཡོད་པས།
དེའི་མཇིང་པ་ལ་འཇོག་བརྡེག་ཚད་བྱུང་པ་ལ། བདག་གིས་ཁོའི་གོས་ནས་འཐེན་ནས། རིན་པོ་ཆེ་པས་བཀའ་བཀྱོན་ཡོང་ངོ་ཞེས་བརྡ་བྱས་པས་བསྐུམ་སྟེ་སོང་། ཡང་ཁོ་བརྡེག་གི་མནོ་བ་ལ། གོས་ནས་འཐེན་ནས་སྔར་བཞིན་བརྡ་བྱས་པས་བསྐུམ་ཙམ་སོང་། དེ་ལྟར་ཆོས་ཉན་པའི་བར་ཐམས་ཅད་དེ་ཀ་བྱེད་དགོས་པ་བྱུང་། དེ་ནས་ཆོས་ཉན་བྱིན་པོ་གྲོལ། ཁོ་ལ་བྱིན་བརླབས་ཅིག དྲུང་དུ་ཞུས་པས། བྱིན་རླབས་ནན་ཆེ་བ་ཞིག་མཛད་ནས་མར་ཡོང་པས།
སྐྲས་པ་གོང་མ་ལ་མཆོང་མ་སྟབས་སུ་བབས་སོང་། བདག་གིས་ཀྱང་ཤུལ་ན་མར་མཆོང་མ་སྟབས་སུ་ཕྱིན་ཏེ། འོག་ཏུ་ཟིན་ནམ་སྙམ་ཙ་ན་མ་ཟིན། ཡང་འོག་གི་སྐྲས་པ་དེ་ལ་མཆོང་མ་སྟབས་སུ་སོང་ན། ཁོས་མི་ལ་གནད་པར་བྱས་ཀྱི་དོགས་ནས། བདག་གིས་ཀྱང་མཆོང་མ་སྟབས་སུ་ཕྱིན་ནོ། ། དེར་ཁོ་ནག་ཚང་རྙིང་པ་ན་ཡར་སོང་ནས་སྒོ་བཅད་བྱུང་། དེར་སྒོ་ཕུལ་ནས། དེར་ཁྱོད་ཅི་བྱེད། ཤོག་བྱས་པས་བྱུང་ནས་སྐྲས་པ་འོག་མ་དེ་ལ་ཡང་མཆོང་མ་སྟབས་སུ་སོང་པས།
གཞན་ལ་གནད་ཡར་ཆེན་པོ་བྱེད་སྙམ་ཙ་ན། སྟོན་པ་ཀུན་ཤེས་དང་། ཉེ་གནས་བསོད་གྲུབ་གཉིས་ཀྱིས་བུག་སྒོའི་རྩར་ཁོ་བསྒུགས་ནས་བཟུང་འདུག དེར་ཁོའི་ལུས་པོ་ཕྱམ་རྩེས་གྲིལ་ཏེ་ཁྲིད་ཕྱིན་རྩ་ན་ཕྱམ་རྩེའི་འོག་ནས་ལག་པ་བཏོན་ནས་རྔོ་བཏུས་ཏེ། ལམ་ན་ཡོད་པའི་མི་རྣམས་ལ་བརྡེག་པའི་སྣང་བ་ཤ་སྟག་བྱེད། དེར་ནང་དུ་སླེབས། རླུང་རོ་འགའ་ཞིག་བཏོན་པས་ཞི་ཉལ་ཏེ་སོང་། དེར་མཆོད་པ་ཞིག་བྱིན་ནས། བདག་གིས་གྲྭ་ཁང་དུ་ཉལ་དུ་ཕྱིན། སང་ཡང་འོངས་ནས།
སྔ་སྐད་འཁྲུལ་འཁོར་བཞི་བཞི། ཕྱི་སྐད་བཞི་བཞི་བྱས་པས། ཞག་གསུམ་ནས་རླུང་ཁམས་སོར་ཚུད་བྱུང་ངོ་། ། གེགས་སེལ་བཅུ་གསུམ་པ་ནི། ཡང་ཤངས་པ་གཅིག་ལ། རོ་སྟོད་ན། ཤུགས་རིང་མང་། མཆིན་པ་དང་རྒྱུ་མ་དང་ཕོ་བ་རྣམས་ན། གཉིད་མི་ཕེབས་པ་བྱུང་པ་ལ། དྲུང་དུ་ཞུས་པས།
རླུང་གི་ལམ་སྦྱོངས་གསུངས་ནས། ཧའི་དམིགས་པ་གནང་། ཞག་འགའ་ཧ་བཏོན། དེ་ནས་རླུང་རོ་འདོན་པའི་འཁྲུལ་འཁོར་དང་། ཧ་སྤེལ་ནས་བྱས་པས་ཞག་དྲུག་ལ་ནི་སོར་ཚུད་དོ། ། གེགས་སེལ་བཅུ་བཞི་པ་ནི། ཡང་དགེ་བཤེས་རིན་ཚུལ་ལ་སེམས་མི་དགའ། དང་ཁ་འགགས་པ་བྱུང་པ་ལ་དྲུང་དུ་ཞུས་པས། ཡུན་རིང་རབ་ཀྱང་སོང་འདུག་པ། ད་ལན་ཁྲིད་ཞུས་པའི་སྐབས་སུ་ནད་ཞུགས་པ་མིན་པར་འདུག
སྔར་ཁོ་པས་ཅི་བྱས་དྲིས་གསུངས། བདག་གིས་དྲིས་པ་ལགས་ཏེ། སྔར་བྱུང་ནས་ཡུན་རིང་རབ་སོང་སྟེ། ལྷ་རྗེ་ལ་བསྟན་པས་ཀྱང་། འདི་ལྟར་ཡིན་གྱི་གསལ་ཁ་མ་བྱུང་། རླུང་ཞིག་འདུག་པས་བྱུག་པ་འདྲ་གྱིས་ཟེར་བ་མེན་པ་འདི་བཞིན་ཡིན་ཙམ་མ་བྱུང་ཟེར་ཅིང་འདུག ཞུས་པས། ད་སྔོན་མ་འདི་མ་གསལ་ན་གནད་དུ་མི་འགྲོ་བས། ཧའི་དམིགས་པ་འདི་ཚོ་ཕོག་ལ། ཞག་འགའ་རླུང་ལམ་སྦྱོངས་གསུངས།
དེ་ནས་ཡང་ཞུས་པས། རླུང་རོ་འདོན་པའི་འཁྲུལ་འཁོར་གྱིས་གསུངས། དེ་ལྟར་གསུང་བཞིན་བྱས་པས། ཉི་མ་གཉིས་པ་ལ་རླུང་རོ་མང་པོ་ཐོན་ནས་རྐང་ལག་ཚོ་ཐམས་ཅད་སྦྲིད་རེངས་པ་ན་ཆག་ཚིར་བྱས་ཏེ། རླུང་རོ་ཐོན་པའི་སྐད་ངན་ཁྱིམ་མཚེས་རྣམས་ཀྱིས་ཐོས་པ་བྱུང་། རྐང་ལག་རེངས་པ་རྣམས་མཉེས། ཚིགས་པ་དང་པོ་ནས་ཟད་སོ་ཐུག་ཁུ་ཚུར་གྱིས་བརྡུངས། ཡང་ཡན་ལག་ཚོ་ལེགས་པར་མཉེས། རྐང་མཐིལ་བརྡུངས་བྱས་པས་སྐར་ཁོངས་གཅིག་ཙམ་ལ་ཅུང་དྲག་ཏུ་སོང་། དེ་ནས་འཕར་ཆེན་གྱི་འཁྲུལ་འཁོར་གྱིས་ཕབ།
རྡོ་རྗེ་ཐུར་ཕེབས་ཀྱིས་བཅུད། དེ་ལྟར་ཡང་ཡང་ནངས་པར་ནས་ཀྱང་སྔ་དྲོ་བཞི། ཕྱི་དྲོ་བཞི་སྟེ། ཉིན་རེ་ལ་རླུང་རོ་འདོན་ཐེངས་བརྒྱད་བརྒྱད་བཏང་པས། ཞག་བཅུ་ཙམ་ལ་ཁམས་སོར་ཚུད་དོ། ། གེགས་སེལ་བཅོ་ལྔ་པ་ནི། ཡང་གཅིག་ལ་སྲོག་རྩོལ་གྱི་སྐབས་སུ། རླུང་བསྒོམས་པས། རླུང་གསུས་པར་ལྡིག་སེ་བསྐྱུར་བ་དེ། གསུས་པར་འགྲོ་རྒྱུ་མེད་པར།
མགྲིན་པར་རླུང་ཟད་པ་བཞིན་སོང་ནས། དེ་ནས་སྒྱུ་མ་དང་མཆིན་པ་དང་། ཕོ་བ་རྣམས་ན་ཞིང་། རླུང་བསྒོམ་དུ་མ་བཏུབ་པ་ལ། དྲུང་དུ་ཞུས་པས། སྔར་ནས་གེགས་རྙིང་པ་གཅིག་ཡོད་པར་འདུག་གསུངས། དེ་ལ་ཧའི་དམིགས་པ་ཕོག གཉའ་ཤིང་འགྱེལ་གྱིས་རླུང་རོ་ཐོན། རྡོ་རྗེ་གཏུན་བརྡུངས་ཀྱིས་ཕོབ། རླུང་རོ་ཡང་ཡང་ཐོན་གསུངས།
དེ་ལྟར་བྱས་པས་སྐྱོན་དེ་ལས་གྲོལ། གེགས་སེལ་བཅུ་དྲུག་པ་ནི། ཡང་གཅིག་ལ་སྲོག་རྩོལ་གྱི་ཐད་དུ། རླུང་བུམ་པ་ཅན་རྔུབས་པས། རླུང་གསུས་པར་མི་འགྲོ་བར་མགྲིན་པར་ཟད་ནས་རླུང་ཟིན་པ་དང་དྲན་མེད་དུ་འགྱེལ་འགྲོ་བ་བྱུང་། དྲུང་དུ་ཞུས་པས། རླུང་རོ་ལུས་པའི་རྟགས་ཡིན་པས་སྔོན་ལ་ཧའི་དམིགས་པ་ཕོག དེ་རྗེས་བུམ་པ་ཅན་བསྒོམ་དུ་བཅུག་པས་གནད་དུ་འགྲོ་བ་བྱུང་ངོ་། ། གེགས་སེལ་བཅུ་དྲུག་ཕྱི་མ་ནི། ཡང་གཅིག་ལ་སོར་སྡུད་ཀྱི་ཐད་དུ་སྤྱི་བོར་རྩའུས་འཚོགས་པ་བཞིན་ཚ་ཞིང་།
སྒོམ་ཡུན་རིང་ན་སྤྱི་བོར་སྐྲངས་ཡོང་པ་བྱུང་། དེ་དྲུང་དུ་ཞུས་པས། རྡོ་རྗེ་ནོར་བུའི་རྩེ་མོར་ཐིག་ལེ་སྔོན་པོ་སྤུར་སྒོང་ཙམ་གཅིག་ལ་ཤེས་པ་གཏོད་དུ་ཆུག་གསུངས། དེ་ལྟར་བྱེད་དུ་བཅུག་པས། ཐིག་ལེ་སྔོན་པོ་ལ་དམིགས་པ་གཏད་པའི་དུས་སུ་ཁོ་ཕན་པ་ལ། དམིགས་པ་སྔར་བཞིན་ཐད་ཀར་བསྒོམས་ཙམ་ན་ཡང་སྔར་བཞིན་སྤྱི་བོ་ཚ་བ་བྱུང་། དེ་དྲུང་དུ་ཞུས་པས། ནམ་མཁའི་རླུང་འཐུམས་པའི་རྟགས་ཡིན་པས་མ་ནིང་གི་ཧ་སློབས་གསུངས། དེར་དེ་བཞིན་བྱས་པས་སྐྱོན་དེ་ལས་གྲོལ་ནས། ལྟ་སྟངས་མཐོ་དམའ་ཅི་བྱས་ཕྱིས་མ་བྱུང་།
གེགས་སེལ་བཅུ་བདུན་པ་ནི། ཡང་གཅིག་ལ་བསྒོམས་པས་མིག་མཆི་མ་མ་ཐུབ་པར། དེ་ཀ་ལའང་སྙིང་རུས་བསྐྱེད་བསྒོམས་པས། མཆི་མ་ཉིན་མཚན་མེད་པར་བྱུང་ནས། དེར་རྗེས་མིག་ཧར་པོར་ལུས་ཏེ་མིག་འཚུམ་མི་ཤེས་པ་བྱུང་། དྲུང་དུ་ཞུས་པས། དགའ་ཚད་ཡིན། རྙིང་རུས་ཆེ་རབ་འདུག་གིས། ད་འདི་བཞིན་གྱིས་གསུངས་ནས། བར་གྱི་རླུང་བཟུང་།
མཉམ་པའི་རླུང་བསྡམས། དགོང་མོ་རྡོ་རྗེ་གཏུན་བརྡུངས་ཀྱི་དེ་རྗེས་དབྱུག་པ་གྱིས་གསུངས། མིག་གི་ལྟག་རྩ་ལ་ཡུན་རིང་པོའི་བར་ནན་ཏན་གྱིས། དེའི་རྗེས་ལའང་སྣུམ་སྐུས་ལ། ཡང་ནན་ཏན་གྱིས། དེ་ལྟར་བྱས་པས་ཅོག་སྒོང་ཙམ་སྐྲངས་ཡོང་། དེའི་རྗེས་སུ་གཏུན་གྱིས་གསུངས། དེ་བཞིན་བྱས་པས་དེའི་ཁམས་དེ་སོར་ཚུད་དོ། ། གེགས་སེལ་བཅོ་བརྒྱད་པ་ནི། ཡང་གཅིག་ལ་རླུང་སྒོམ་འཕྲོ་ལ།
གློ་རྒྱལ་ལངས་ནས་མིག་སྐྱ་ལོག་སོང་ནས། འཆི་བ་འདྲ་བྱུང་པ་ལ། དྲུང་དུ་ཞུས་པས། མཉམ་པའི་རླུང་བསྡམས། རྡོ་རྗེ་གཏུན་བརྡུངས་བྱ། དེས་ཕན་གསུངས། དེ་ལྟར་བྱས་པས་སྐྱོན་ལས་གྲོལ་ལོ། ། གེགས་སེལ་བཅུ་དགུ་པ་ནི། ཡང་གཅིག་ལ་ཁམས་དྭངས་པོ་ལ། ལུས་པོ་ཕུབ་སྒྱིར་བ་བཞིན་ཡོམ་ཡོམ་བྱེད་པ་གཅིག་བྱུང་།
དེ་དྲུང་དུ་ཞུས་པས། ཡེ་ཤེས་ཀྱི་རླུང་བཟུང་། རྡོ་རྗེ་གཏུན་བརྡུངས་གྱིས་གསུངས། དེ་བཞིན་བྱས་པས་ཕན་ནོ། ། གེགས་སེལ་ཉི་ཤུ་པ་གོང་མ་ནི། ཡང་ཆོས་འབྱུང་གྲུབ་ལ། རླུང་སྟོད་དུ་འཚངས་ནས། ཚིགས་པ་བདུན་པ་དང་། དཀར་ནག་གཉིས་པོ་གཟེར། དབུགས་ཐུང་བྱས་པ་བྱུང་པ་ལ།
དྲུང་དུ་ཞུས་པས། རྡོ་རྗེ་ནོར་བུའི་རྩེ་མོར། ཐིག་ལེ་པུར་སྒོང་ཙམ་གཅིག་ལ་ཤེས་པ་གཏོད་ལ། རྡོ་རྗེ་གཏུན་བརྡུངས་གྱིས་གསུངས། དེ་བཞིན་བྱས་པས་གཟེར་དེ་དྲག་ཏུ་སོང་ཡང་། རོ་སྟོད་རྒྱང་། དེ་བྱས་ནས་མ་ཕན་པར། དང་ཁ་འགགས་ཟི་ཕྱོད་དེ་བ་ལ་ཞག་བཞི་ལྔ་གཅིག་ལུས་པ་ལ་དྲུང་དུ་ཞུས་པས། འབོལ་ཏོ་ཆིངས་གྱིས། སྐམ་པོའི་ཐུག་པའམ།
འཛའ་ཏི་ཆང་སྦྱོར་ཐོངས། དེར་རྗེས་འཕར་ཆུང་གྱིས་ལ་ཕོབ། དེ་ནས་འབོལ་ཏོ་ཁྲོལ་ལ། དེ་ནས་ཁ་སང་ནས་ཟ་མ་མ་ཚུད་ན་བྱིན་གསུངས། དེ་ལྟར་བྱས་པས་ཟས་ཀྱི་དྲི་ཚོར་བ་དང་། སྐྱུག་མེར་ལངས་ཏེ། ཟས་མ་ཚུད་པ་བྱུང་ན། ཟ་མ་མི་ཟ་ལ་སྐྱུག་ལོག་ལོག་བྱུང་ན། སྐྱུག་ལོག་དུས་སུ་རྐང་མཐིལ་དུ་གཡའ་སྒོགས་ལ། སྐྱུག་ལོག་པ་སངས་པ་དང་ཡང་ཟར་ཆུག
ཡང་སྐྱུག་ལོག་བྱུང་ན་གཡའ་སྒོགས། སྐྱུག་མེར་སངས་པ་དང་། ཟར་ཆུག་གསུངས། དེ་ལྟར་བྱས་པས་ཁར་སང་ནས་ཟ་མ་མ་ཚུད་པ་ལ། ཟན་འཛོག་ཙམ་གཅིག་ཚུད་སོང་། དེའི་དགོང་མོ་ན་མར་ཇེ་བདེ་ལ་སོང་ནས་ཁམས་སོར་ཚུད་དོ། ། གེགས་སེལ་ཉི་ཤུ་པ་ནི། ཡང་གཅིག་ལ་རླུང་ཐོར་བུ་བ་བྱུང་ནས་འབེབས་བྱས་པས་མ་ཕན། དབྱུག་པ་བྱས་ཀྱང་མ་ཕན་པ་ལ། དྲུང་དུ་ཞུས་པས།
མཁྲིས་རླུང་ལངས་པ་ཡིན་གསུངས། དེ་ལ་འབེབས་བྱས་ཀྱང་མི་ཕན་གསུངས། སྔོན་ལ་ཨ་རུ་ར་བཟང་པོ་གཅིག རུ་རྟ་ཅིག ཁ་རུ་ཚ་གཅིག་དང་གསུམ་གྱི་ཐང་ཐོངས་ལ། དེས་ཕན་ཇོ་ཡོད་ཀྱིས་མ་ཕན་ན་སྦྱོངས་བཏང་ལ་མཁྲིས་པ་དེ་དབྱུང་དགོས་གསུངས། མཁྲིས་པ་ཐོན་ན་རླུང་རང་བཞིན་གྱིས་མལ་དུ་ཚུད་ནས་ཕན་འགྲོ་བ་ཡིན་གསུངས། དེར་གོང་གི་སྨན་གསུམ་པོའི་ཐང་བཏང་བས། ཕྱི་དྲོ་བདེར་སོང་སྟེ། ཡང་དགོང་མོ་སྐམ་པོའི་ཐུག་པ་དུམ་གཅིག་འཐུངས་པས།
ཡང་ལངས་ནས། དེ་དྲུང་དུ་ཞུས་པས། མཁྲིས་པ་དེ་མ་ཐོན་ན་ད་རུང་ལྡང་བས། ཁར་སང་བྱས་པའི་སྦྱོངས་ཐོངས་གསུངས། དེར་རིགས་གསུམ་མགོན་པོའི་སྦྱོངས་རིལ་བཏང་བས། མཁྲིས་པ་མང་པོ་ཐོན་ཅིང་སྦྱོངས་ཐེངས་སུམ་ཅུ་བྱུང་། དེའི་སང་ན་ཕར་ཁམས་སོར་ཚུད་དོ། ། གེགས་སེལ་ཉེར་གཅིག་པ་ནི། ཡང་གཅིག་ལ་ཕོ་བ་ན། དབུགས་ངན་མི་ཐོངས།
གཉིད་ཡེར། དྲུང་དུ་ཞུས་པས། ཕོ་བསྐོར་དྲག་ཏུ་གྱིས་གསུངས། ཕོ་བ་ཡར་བསྡེབས་མར་བསྡེབས་དང་། གཡས་བསྐོར་གཡོན་བསྐོར་གསོར་དཀྱིལ་དང་། གཏུན་བརྡུངས་མང་དུ་གྱིས་ལ། མལ་དུ་གོས་དྲོ་བར་གོན་ཏེ་ཉོལ་ལ། རྐང་པ་གཡས་པ་སྐུམས། གཡོན་པ་ཤད་དེ་སྐྱོངས། ནུ་མ་གཡས་ཀྱི་ཐད་ནས་ཕར་འཕར་རྩ་གཅིག་ཡོད་པས།
དེ་ལག་པ་གཡས་པའི་གྲུ་མོ་དང་བཞག་ཤས་བརྩིར། ལག་པ་གཡས་པའི་མཛུབ་མོས་སྣ་བུག་གཡས་པ་འགེབས་པའམ། དར་རམ་རས་ལ་སོགས་པའི་འབོལ་ཏོས་འགེབས་པ་གང་རུང་བྱ་སྟེ། རླུང་རྒྱུར་མི་གཞུག སྣ་བུག་གཡོན་ནས་རླུང་རྒྱུས་བྱུང་པ་དང་། བཤང་ལམ་འབོར་བྱས་ཏེ་ཕུལ་བས་དབུགས་ངན་བྱུང་ཡང་མི་ཏོ་འདོད་པ་ཡིན། རུས་ཐང་བསྐོལ་བའི་རོ་མའམ། ཚྭའམ། མེད་ན་ཆུ་རྡོ་ཧྲུག་ཧྲུག་པ་སོགས་ཏོ་ཁུག་ཆུང་དུ་བླུགས་ཏེ་བཅུ་དྲུག་མདོ་དང་། བརླའི་རྩ་འོ་ཆེ་གཉིས་དང་།
ཕོ་བའི་ཐད་ཀའི་རྒྱབ་ཏུ་དུགས་བྱས། དེ་ལྟར་བྱས་པས་ཕན་ནོ། ། གེགས་སེལ་ཉེར་གཉིས་པ་ནི། ཡང་གཅིག་ལ་ཟག་པ་འགགས་ནས་ན། ཟག་པ་བཏང་ཡང་མི་ཐོངས་པར་ཤེད་བསྐྱེད་ནས་བརྩིར་བས་ཁྲག་དང་བཅས་པ་བྱུང་། དེ་དྲུང་དུ་ཞུས་པས། ཐུར་སེལ་གྱེན་དུ་ལོག་པ་ཡིན་པས། དེ་ལ་འདི་བཞིན་གྱིས། གཉའ་ཤིང་འགེལ་གྱི་འཁྲུལ་འཁོར་ཉིས་བརྒྱ་ཐམ་པ་གྱིས། དེར་རྗེས་གཞོགས་གཡས་པ་འོག་ཏུ་ཚུད་ལ་འཕོངས་མཐོ་བར་གྱིས་ལ་སྣ་བུག་གཡས་པ་མཛུབ་མོའམ།
འབོལ་ཏོས་འགེགས་པ་གང་རུང་བྱ། ནུ་མ་གཡས་པའི་འཕར་རྩ་སྔར་བཞིན་གཏམས། རླུང་འབྱུང་འཇུག་ལ་རྡོར་བཟླས་ཀྱི་དམིགས་པ་བྱ། སྣ་བུག་གཡོན་དུ་རླུང་འཕོས་པ་དང་། སྔ་སྐད་ཕྱི་སྐད་ཙམ་རྡོར་བཟླས་ཀྱི་དམིགས་པ་བྱ། རྐང་པ་གཡོན་པ་ཤད་ཀྱིས་བརྐྱངས། གཡས་པ་བསྐུམས་ལ། རླུང་ཤུགས་དྲག་པོའི་སྒོ་ནས། སྣ་བུག་གཡོན་ནས་རྡོར་བཟླས་བྱས་པས། མགྱོགས་ན་ཡུག་གཅིག་ཙམ་ལ་ཕན།
བུལ་ན་སྔ་སྐད་ཕྱི་སྐད་ཙམ་གནད་དུ་བསྣུན་དགོས། དེ་ལྟར་བྱས་པས། སྔ་སྐད་ཙམ་སྒུག་མ་དགོས་པར་ཤད་ཀྱིས་གྲོལ་ལོ། ། གེགས་སེལ་ཉེར་གསུམ་པ་ནི། ཡང་གཅིག་ལ་ཁང་ཐོག་ན་སོག་ཕོན་ཆེན་པོ་གཅིག་ཡོད་པས། དེ་ལྷགས་པས་བསྐྱུར་ནས། མཐོངས་ཁུང་ན་མར་ལྷུང་བྱུང་པས་ཉེན་བླངས་ནས། སྐྲག་པོ་ཞིག་བྱུང་པ་དང་། དེས་རྐྱེན་བྱས་ནས། སྔར་གྱི་རླུང་རྟ་མ་ཞིག་ཡོད་པ་ལངས་ནས།
མདུན་རྒྱབ་གཟེར། ཕོ་བ་ན། དབུགས་མ་བདེ་བྱས་པ་བྱུང་པ་ལ། དྲུང་དུ་ཞུས་པས། ཁམས་འདུས་ཆེན་པོ་གཅིག་དེའུ་བཅུག་འདུག་གསུངས། ད་འདི་བཞིན་གྱིས། འབོལ་ཏོའི་ཆིངས་གྱིས་ལ་དཀར་ནག་མཚམས་སུ་དབྱུག་པ་བརྒྱབ། འཕར་ཆེན་གྱི་འཁྲུལ་འཁོར་གྱིས། དེ་ནས་ཅུང་ཞིག་ངལ་བསོ་ལ། ཆང་གར་མ་ལ་ཤ་ཡིས་ཐོབ་ལ་ཁོལ་གྱིས་བསྐོལ་ལ་དེ་བླུད།
དེ་ནས་ཡང་འཕར་ཆེན་གྱི་འཁྲུལ་འཁོར་གྱིས་གསུངས། དེ་བཞིན་བྱས་པས་ཉི་མ་རྒས་པ་དང་སོར་ཚུད་སོང་། གེགས་སེལ་ཉེར་བཞི་པ་ནི། ཡང་གཅིག་ལ་ཕོ་བ་ན་བའི་ནད་གཞི་ཡོད་པའི་སྟེང་དུ་འདྲིལ་ནས་ན། རོ་སྟོད་ཚོ་རྒྱངས་བྱུང་པ་ལ། དྲུང་དུ་ཞུས་པས། ཕོ་བའི་འཁྲུལ་འཁོར་བྱེད་དུ་ཆུག་གསུངས། དེ་བཞིན་བྱས་པས་ཁོས་མ་ནུས་པར། སླར་ན་རུ་སོང་། དེ་དྲུང་དུ་ཞུས་པས།
རྒྱབ་ལ་དབྱུག་པ་རྒྱོབས་གསུངས། དེ་བཞིན་བྱས་པས་ཆེན་པོ་འཛོག་ཙམ་གཅིག་སྐྲངས་ཏེ། དེ་ཁབ་བཙགས་ཀྱི་བཙགས་པས་དེ་མ་ཐག་སེལ་ལོ། ། གེགས་སེལ་ཉེར་ལྔ་པ་ནི། ཡང་གཅིག་ལ་སྒྱིད་པ་སྐྱུར། མགོ་བོ་ན། མིག་སྦྲིང་། མདུན་རྒྱབ་གཟེར། དང་ཁ་མ་བདེ་བ་ལ། དྲུང་དུ་ཞུས་པས།
བད་འཁྲིས་ལངས་པ་ཡིན་པར་འདུག དེ་ལ་ཚིགས་པ་བདུན་པ་ལ་དབྱུག་པ་གྱིས། མཁྲིས་གསང་དང་། འཚོག་མ་ལ་དབྱུག་པ་གྱིས་གསུངས། དེ་བཞིན་བྱས་པས་གཟེར་སངས་ནས་སྟོད་རྒྱང་ས་པ་གཅིག་བྱུང་། དེ་ལ་ཧའི་དམིགས་པ་དང་། རྟིང་འབེབས་བྱས་པས་ཕན་ནོ། ། གེགས་སེལ་ཉེར་དྲུག་པ་ནི། ཡང་གཅིག་ལ་རོ་སྟོད་ཐམས་ཅད་རྒྱངས། ཕོ་བ་ན།
དེ་ལ་རླུང་བཅོས་བྱས་པས་བད་རླུང་ལྡན་པར་སོང་ནས་ཁག་པོ་བྱུང་པ་ལ། དྲུང་དུ་ཞུས་པས། སྟོད་ཀྱི་ཆིངས་གྱིས་ལ། ཕོ་བའི་ཐད་ཀའི་རྒྱབ་ཏུ་བྱུག་པ་གྱིས་གསུངས། དེ་བཞིན་བྱས་པས། དེར་སྡེར་མ་ཙམ་ཞིག་སྐྲངས་བྱུང་། དེ་ལ་ཁབ་བཙགས་བྱས་པས་ཕོ་བ་བདེར་སོང་སྟེ། ད་རུང་ན་བ་ལ། དྲུང་དུ་ཞུས་པས། བད་ཀན་འཁྱིལ་བ་ཡིན།
ན་རོ་པའི་སྐྱུགས་དར་གྱིས་གསུངས། སིང་པོ་འཐུང་གིན་སྐྱུགས་དར་བྱས་པས་འཇབ་འཇིབ་མང་པོ་ཐོན་བྱུང་། དེ་ཉི་མ་གསུམ་ཙམ་བྱས་པའི་རྗེས་ལ་ཕོ་སྐོར་དང་འབེབས་གཉིས་བསྟུན་པས་ཕན་ནོ། ། གེགས་སེལ་ཉེར་བདུན་པ་ནི། ཡང་གཅིག་ལ་ཕོ་བ་ན། ལངས་པ་དང་། འགྲོ་ཙ་ན་མགོ་ཟི་སྒྱི་རི་བྱས་ཏེ། སྐྱུག་མེར་ཏེ་བྱས་ནས་འགྱེལ་འགྲོ་བ་བྱུང་། དེར་ཁོང་གིས་ལྷ་རྗེ་ཤེར་བཟང་ལ་བསྟན་པས། ཚྭ་སྨན་གཅིག་པ་སྦྱར་བས།
དེས་མ་ཕན་གྱི་ཁ་ལ་ན་རུ་སོང་། ཡང་ལྷ་རྗེ་ལ་བསྟན་པས། ཆུ་སྔོན་མ་སོག་པ་ཡིན་པ་འདྲ་ཟེར་གྱིན་ཡོད་པར་འདུག དེར་བདག་ལ་དེ་སྐད་ཟེར་ནས། དྲུང་དུ་ཞུས་པས། གཉའ་ཤིང་འགྱེལ་བྱེད་དུ་ཆུག་གསུངས་ནས། དེ་བྱེད་དུ་བཅུག་སྟེ། དེ་ལ་གྲངས་གྱིས་གསུངས་ནས། སྔ་དྲོ་ཐོ་རངས་ནས་མགོ་བཙུགས་ཏེ། སྔན་མ་བཅུ།
དེ་ནས་སུམ་ཅུ། དེ་ནས་ལྔ་བཅུ། དེ་ནས་ཉིས་བརྒྱ། དེ་ནས་ཞག་རེ་ལ་ཉིས་སྟོང་ཉིས་སྟོང་བྱེད་དུ་བཅུག་པས། ཞག་གསུམ་ནས་ཕོ་ནད་དྲག་སྟེ། དེའང་བྱེད་དུ་བཅུག་པས། སྦྱོངས་བྱུང་སྟེ། སྦྱོངས་མི་ཆོད་པ་འདྲ་བ་བྱུང་། དེ་དྲུང་དུ་ཞུས་པས། སྔགས་མདུད་གྱིས་གསུངས་ནས་བྱས་པས་སྦྱོངས་ཆོད་དེ་ཁམས་སོར་ཚུད་དོ། །
གེགས་སེལ་ཉེར་བརྒྱད་པ་ནི། ཡང་ཤངས་པ་གཅིག་རོ་སྟོད་རྒྱངས་པ་བཞིན་བྱས་ནས། མགོ་བོ་ལྕི། སྒོམ་དུ་མ་བཏུབ་པ་ལ། དྲུང་དུ་ཞུས་པས། ཐང་ཤ་གཅོད་པའི་འཁྲུལ་འཁོར་སློབས་གསུངས་ནས། བྱས་པས་ཕན་པ་སྙམ་བྱེད་པ་ལས་ཕན་པ་ཙམ་མ་བྱུང་། དེར་དྲུང་དུ་ཞུས་པས། ཁོ་རླུང་བཟུང་ངམ་མ་བཟུང་གསུངས། རླུང་བཟུང་གདའ་ཞུས་པས།
དེས་ལན་པ་ཡིན། རླུང་མ་འཛིན་པར་ཐང་ཤ་གཅོད་པའི་འཁྲུལ་འཁོར་གྱིས་ལ་དེའི་ངང་ནས་སྐབས་སུ་ཧ་ཐོན་གསུངས། དེ་ལྟར་བྱས་པས་ཁམས་སོར་ཚུད་དོ། ། གེགས་སེལ་ཉེར་དགུ་པ་ནི། ཡང་གཅིག་ལ་ལྟག་ཁུང་ན་ཞིང་། འཇིང་པ་རྒྱངས། རོ་སྟོད་ནར་བྱུང་པ་ལ། དྲུང་དུ་ཞུས་པས། ཐང་ཤ་གཅོད་པའི་འཁྲུལ་འཁོར་གྱིས་རླུང་མ་འཛིན་གསུངས། དེ་ལྟར་ཡུན་རིང་པོ་ཞིག་བྱས་པས།
སྐྱོན་དེ་ལས་གྲོལ་ལོ། ། གེགས་སེལ་སུམ་ཅུ་པ་ནི། ཡང་གཅིག་ལ་སོར་སྡུད་ཀྱི་ཐད་དུ། རྐང་ཚིགས་ན། བློ་ཐངས་ཀོ་དང་བཅས། མགོ་བོ་ན་བྱས་པ་གཅིག་བྱུང་པ་ལ། ཆམ་པ་ཡིན་ནམ་སྙམ་ནས་སྲན་བསྐྱེད་པས། དེར་ཁོང་ཙོག་ཏུ་སོང་ནས་ཁོས་གཉའ་ཤིང་འགེལ་བྱས་པས། དེས་རླུང་ཡར་བཏོན་པ་བཞིན་སོང་ནས། རོ་སྟོད་མཇིང་པ་ཚོ་ཐམས་ཅད་བརྒྱངས་པ།
ཉལ་མི་ཤེས་པར། ཙོག་གེ་བསྡོད་དགོས་པར་བྱུང་། དེར་དྲུང་དུ་ཞུས་པས། རླུང་ཡར་འཕྱུར་བའི་སྐྱོན་ཡིན་པས། སྤྱི་གཙུག་ནས་རིམ་གྱིས་རླུང་གསང་རྣམས་བསྟིམས་རྩ་འདེད་ཀྱིས། གླིང་བཞི་བཅུད་འཁོར་གྱིས་བཅུད། དེའི་རྗེས་ལ་ངལ་བསོ། ངལ་བསོ་བའི་སྐབས་ལ་སྐམ་པོའི་ཐུག་པའམ། ཛ་ཏི་ཆང་སྦྱར་བཏང་། ཡང་སྤྱི་གཙུག་ལ་སོགས་པའི་རླུང་གསང་རྣམས་བསྟིམས།
རྩ་དེད་བྱ། རླུང་གང་ན་ཕེབས་འདུག་བལྟས་ལ། བཅུ་དྲུག་མདོ་ལ་ཕེབས་འདུག་ན་འཕར་ཆུང་གིས་ཕབ། གླིང་བཞི་བཅུད། ཡང་ཅུང་ཟད་ངལ་བསོས་ནས། ཡང་སྔར་བཞིན་བྱེད་པ་ཡིན་གསུངས། དེ་ལྟར་བྱས་པས་སྤྱི་བོ་གཙུག་གི་རླུང་གསང་བསྟིམས། མཇིང་པའི་རླུང་གསང་བསྟིམས་པས། ཅུང་ཟད་རེག་པ་ཙམ་གྱིས། ཟུག་ཆེ་དྲགས་ནས་མཆི་མ་མང་པོ་ཤོར་བྱུང་པ་ལ།
བཟོ་བར་བྱ་སྟེ། བྲིད་ནས་རླུང་གསང་ཚེ་བསྟིམས་པས། ལུས་ཅ་ཅུ་མི་ཤེས་པ་དེ་ཅུང་ཟད་ཤེས་པར་བྱུང་། དེ་ནས་ངལ་བསོ་ནས། ཆོས་རྗེའི་གསུང་བཞིན་བྱས་པས། མཇིང་པ་རྣམས་གཉེན་ལྕུག་སྟེ་སོང་བ་ལ། ཡང་ཛ་ཏི་ཆང་སྦྱར་གཅིག་བཏང་ནས། གོང་བཞིན་བྱས་པས། ལུས་བྱིན་ཅུང་བདེར་སོང་སྟེ། འཕར་ཆུང་གིས་གནད་ལ་ཕབ།
རླུང་རོ་འདོན་པའི་འཁྲུལ་འཁོར་ཆེ་ཆུང་གསུམ་པ་སྤེལ་ཅིང་བྱས་པས། ཉི་མ་རྒས་ཙམ་ན་ཁམས་སོར་ཚུད་དོ། ། གེགས་སེལ་སོ་གཅིག་པ་ནི། ཡང་གཅིག་ལ་མགོ་ལྕི། སོ་ན། རོ་སྟོད་ཁེངས་སེ་བྱུང་པ་ལ། དྲུང་དུ་ཞུས་པས། ནང་གི་གླིང་བཅུད་ཀྱིས། རླུང་བཟུང་ངམ་མི་འཛིན་ལགས་ཞུས་པས། མི་འཛིན་གསུངས།
དེ་ལྟར་གསུང་བཞིན་ངལ་བསོ་ཡིན་བྱས་པས། ཉི་མ་དྲོ་བར་ཙམ་ལ་སྐྱོན་དེ་ལས་གྲོལ་ལོ། ། གེགས་སེལ་སོ་གཉིས་པ་ནི། ཡང་གཅིག་ལ་མགོ་བོ་ལྕི། རོ་སྟོད་ན་བྲང་ཁ་ན་ཡར་བརྫངས་པ་བཞིན་གཟེར། ཕོ་སྟོད་ན། མཆིན་གྲི་ཁ་སྐོར་སྒྱིར་ཙེ་ན་བ་ལ། དྲུང་དུ་ཞུས་པས། འདུས་པའི་ནད་དུ་འདུག ཇི་ལྟར་བགྱི་ཞུས་པས།
ཁྲག་མཁྲིས་རླུང་གསུམ་འདུས་པའི་ནད་ཡིན་པས། དཀར་ནག་མཚམས་དང་བདུན་པ་ལ་དབྱུག་པ་གྱིས་ནུ་མ་གཡས་པའི་ཐད་ནས་མཚོན་ཕྱེད་དང་དོའི་སར་མཆིན་གསང་ཡོད་པས་དེར་འཇིབ་རུ་གྱིས་འཚོགས་མའི་གསང་ཕྱེ། དེས་ཕན་ཡོང་གསུང་ཕྱེ། དེས་ཕན་ཡོང་གསུངས། དེ་ལྟར་གསུངས་པ་བཞིན་བྱས་པས། མདུན་རྒྱབ་གཟེར་བ་དང་། མགོ་བོ་ལྕི་བ་དང་། མཆིན་པ་ན་བ་སོགས་ལ་ཕན་ཏེ། ཕོ་སྟོད་ཅུང་མ་བདེ་བར་ཞུས་པས། སྙིང་རུས་ཀྱི་ཆུན་ན་ཕོ་སྐོར་གྱིས།
མི་མཆུན་ན་སེ་འབྲུ་བརྒྱད་པ་སྦྱོར་ལ་ཐོངས་གསུངས། གསུང་བཞིན་བྱས་པས་ཕན་ནོ། ། གེགས་སེལ་སོ་གསུམ་པ་ནི། ཡང་གཅིག་ལ་མགོ་བོ་ན། གཉིད་མ་ཕེབས་པ་ལ། སྤྱོད་ལམ་རྣམ་བཞི་ཚོ་དྲིས་པས་མ་འཛོམ་པར་འདུག་སྟེ། བླ་མའི་རྣལ་འབྱོར་བསྒོམས་པས་ལན་པ་ཡིན་ནམ་སྙམ་སྟེ། དྲུང་དུ་ཞུས་པས། རླུང་ཤས་ཆེ་ན་དེ་ལྟར་དུ་ཡོང་པ་ཡིན་གསུངས། རང་གི་སྨིན་མཚམས་ཀྱི་མདུན་གྱི་ཐད་དུ་བླ་མའི་རྣལ་འབྱོར་བསྒོམ་པ་ཡིན་གསུངས།
ཡང་སྙིང་གི་དཀྱིལ་དུ་བསྒོམས་ཀྱང་ཆོག་གསུངས། དེ་བཞིན་བྱས་པས་དེའི་སྐྱོན་ལས་གྲོལ་ལོ། ། གེགས་སེལ་སོ་བཞི་པ་ནི། ཡང་གཅིག་ལ་རོ་སྟོད་བརྒྱངས་སེམས་མི་བདེ། སྒོམ་པ་ཙ་ན་སེམས་མཆུན་དུ་མ་འདོད། སྒོམ་པ་དྲགས་ན་རླུང་སྟོད་དུ་འགྱུར་ནས་སྐྱུག་ལོག་ལོག་པ་བྱས་ཏེ། གློ་རྒྱལ་ལམ་སྐྱུག་ཐབས་སུ་གློ་འཁོགས་པ་བྱུག དེ་ལ་དྲུང་དུ་ཞུས་པས། སྐྱུག་མེར་བྱུང་དུས་སུ་བར་གྱི་རླུང་ཟུངས། ནང་གི་གླིང་བཞི་བཅུད།
ཡང་སྐྱུག་ལོག་ལོག་པ་དེ་སངས་པ་དང་སྒོམས། ཡང་སྐྱུག་ལོག་བྱས། རོ་སྟོད་ཚ་ཁང་ཚེ་བརྒྱངས་བྱུང་ན། ཡང་སྔར་བཞིན་གནད་དུ་སྣུན། དེ་ལྟར་བྱས་པས་ཅུང་བདེ་བ་སྙམ་པ་བྱུང་། སྟོང་སྐྱུགས་གློ་དང་བཅས་པ་འཚལ་འགྲོ་བ་ལྟ་བུ་དེ། རེས་ཙ་ན་སྔར་བས་ཆེ་བ་འདྲ་བ་ཡང་བྱུང་། དེ་དྲུང་དུ་ཞུས་པས། རང་བཞིན་ནི་རླུང་འཐོས་པ་མིན་པའི་རླུང་རོ་ངན་པ་ཞིག་ཀྱང་རྩ་ནང་ན་ཡོད་པར་འདུག་གསུངས། དེ་ལ་ཧའི་དམིགས་པ་སློབས།
རླུང་རོ་ཡང་ཡང་ཐོན་གསུངས། དེ་བཞིན་བྱས་པས་སྐྱོན་དེ་ལས་གྲོལ་ལོ། ། ད་ནི་གེགས་སེལ་དེ་རྣམས་ཀྱི། ཞལ་ཤེས་ཁྱད་པར་ཅན་བདུད་རྩིའི་སྙིང་པོ་གཅིག་ཏུ་འདྲིལ་བ་ལྟ་བུ་རྣམས་བརྗོད་པར་བྱ་སྟེ། དེ་ཡང་གེགས་སེལ་དང་པོའི་ཞལ་ཤེས་ནི། ཐིག་ལེ་རྩ་གནས་དང་གྱེན་དུ་འདྲེན་པ་ལ། ཐོག་མར་རླུང་གི་སྒོ་དབྱེ་དགོས་པས། ལུས་སྐྱིལ་ཀྲུང་སྒལ་ཚིགས་བསྲང་། ལག་པ་གཉིས་པོ་ཁའི་མདུན་གྱི་ནམ་མཁའི་ཐད་སོར། ལག་པ་གཉིས་གཤིབས་པའི་མཐིལ་གཉིས་ཕྱིར་ལ་བསྟན་ཏེ།
སེར་མོ་རྣམས་བརྐྱངས་པའི་བར་དུ་མཐོ་གང་ཙམ་བྱས་ལ་མདུན་གྱི་ནམ་མཁར་ལག་པ་གཉིས་གྱེན་ཐུར་དུ་རེ་མོས་སུ་ཟེང་ཟེང་མྱུར་པོ་བྱ་ཞིང་། འཇོག་ཁར་གྲུ་མོ་རྩིབས་ལོགས་ལ་བརྡབས་པ་དང་། དུས་མཉམ་དུ་བཞག དེའི་བར་ལ་རླུང་མི་གཟུང་། རང་སོར་འཇོག་པ་ཕྱག་ལེན་ནོ། ། ཐིག་ལེ་གྱེན་དུ་འདྲེན་པའི་འཁྲུལ་འཁོར་གཉིས་པ་ནི། ཙོག་པུ་པུས་བྲང་བཅས་པའི་ངང་ནས་ལག་པ་གཉིས་ཀྱིས་རྐང་པའི་རྒྱུ་མ་ཁུང་ནས་བཟུང་སྟེ། ཚིགས་པ་བསྲང་། འཕོངས་ས་ལ་མ་འབྱར་བའི་ངང་ནས་ལག་པས་ཡར་ལེན། རྐང་པས་མར་འཕུལ།
དེའི་བར་ལ་རླུང་ཐུབ་ཚད་བཟུང་། ལྕེ་རྐན་ལ་སྦྱར་མིག་ནམ་མཁར་བལྟ། ཐིག་ལེ་རྣམས་རྩ་གནས་ན་ཡར་གྱེན་ལ་སྐྱ་ཆིལ་ལི་ལི་འགྲོ་བ་ལ་ཤེས་པ་གཏད་ཅིང་། རླུང་མི་ཐུབ་ན་དལ་བུས་བཏང་། ངལ་བསོ་ཡུན་མི་རིང་ཙམ་བསོ་ལ། ཡང་སྔར་བཞིན་དུ་འཁྲུལ་འཁོར་བཅུད་པ་དང་རླུང་བུམ་ཅན་ཐེངས་དགུ་བྱེད། དེ་རྗེས་ལ་འཁྲུལ་འཁོར་གསུམ་པ་ནི། འཁྲུལ་འཁོར་དང་། རླུང་འཛིན་གཏོང་། དམིགས་པ།
ངལ་བསོ་ལུགས་རྣམས་སྔ་མ་དང་འདྲ་བ་ལ། འདིར་ཁྱད་པར་གན་རྐྱལ་བྱས་པའི་ངང་ནས་བུམ་ཅན་ཐེངས་དགུ་བྱེད། དེ་བ་གཉིས་ཀར་གྱི་གྲངས་དང་མཉམ་པའི་འཁྲུལ་འཁོར་བཞི་པ་སེ་གོལ་མ་བྱེད་པ་ནི། ཙོག་བུ་རྐང་པ་བསྣོལ་ལ་ལག་པ་གཉིས་གཅིག་གིས་གཅིག་གི་བར་ལྷུ་ནས་འཇུས་ལ་སྐེད་པ་སྐྱེག་སྐྱེག་བྱེད་པའི་ཞོར་ལ་ལག་པ་གཡས་གཡོན་གཡོམ་ཞིང་རླུང་རང་སོར་འཇོག་པ་འཁྲུལ་འཁོར་སྔ་མ་དང་མཐུན། དེ་ལྟར་འཁྲུལ་འཁོར་གཉིས་པ་དང་གསུམ་པ་ནི་ཐིག་ལེ་གྱེན་དུ་འདྲེན་པ་གཙོ་ཆེ་བ་ཡིན་ལ། དེ་རྟིང་སེ་གོལ་མ་བཅོ་བརྒྱད་བྱེད་པ་ནི། ལུས་ཐམས་ཅད་ལ་ཁྱབ་པར་འགྲེམས་པ་ཡིན་ཏེ། འཁྲུལ་འཁོར་དང་པོ་དང་རྟིང་མ་འདི་གཉིས་བདེ་ཆེན་རལ་གཅིག་པའི་གནད་ཆེ་བ་གཉིས་ཡིན་ནོ་གསུང་ངོ་། ། གེགས་སེལ་གཉིས་པའི་ཞལ་ཤེས་ནི། འདི་ལ་བཞི་ཡོད་པའི་ཚིགས་བཀན་ཆུང་བ་བྱེད་ན།
སྔས་ཁྲིའི་སྟེང་དུ་སྙེས་འབོལ་བཞག་པའམ། ཡང་ན་གོས་བལྟབས་ལ་བཞག དེའི་སྟེང་དུ་ཚིགས་པ་བདུན་པ་བཀལ་ལ། ལག་པ་རྐང་པ་རྣམས་བརྐྱངས་ལ་ནམ་མཁའི་ཧ་ཤུགས་རིང་བཞིན་དུ་ཕྱིར་ཡང་མ་བཅོས་པར་རྫོགས་པར་བཏང་། ནང་དུའང་རྫོགས་པར་རྔུབས། དེའི་བར་ལ་ཤེས་པ་ཁོང་ནས་ལྷོད་གློད་ལ་རྐང་ལག་གི་སོར་མོ་སྦྲིད་པ་དང་། ཁ་མཚུལ་སྦྲིད་པ་མ་བྱུང་གི་བར་དུ་དེ་ཉིད་ལ་བསླབ། སྦྲིད་པ་དང་ལངས་ལ་ལག་པ་གཡས་གཡོན་ཚང་རའི་གཞོགས་གཡས་གཡོན་ན་མར་འཕྱངས་ཏེ་སོར་མོ་རྣམས་བརྐྱངས་ལ་བཞག མིག་ས་ལ་ཕབ་ལ་མིག་གིས་བལྟ་ས་དེ་ཉིད་ཤེས་པ་ལྷོད་གློད་ལ་སྙིང་ཚལ་པ་བཞིར་གྱེས་པའི་ནང་ནས་ཧ་ནག་པོ་གཅིག་ཐོན་ནས་བཤམ་ལམ་ཐུག་སོང་། དེ་ནས་ཧ་གཉིས་སུ་གྱེས་ནས་རྐང་པ་གཡས་གཡོན་ནས་ཞུགས་རྟིང་པ་ནས་ཐོན་གསེར་གྱི་ས་གཞི་ལ་ཐིམ་པར་བསྒོམ་པ་དང་།
རྐང་པའི་བྲང་བ་ས་ལ་བཙུགས་ལ་རྟིང་པ་ཆར་ཏེ་ས་ལ་བརྡབས་པ་དང་ཧ་འདོན་པ་མཉམ་པོ་བྱ། དེ་ལྟར་ཉི་ཤུ་རྩ་རེ་རེ། སྔ་དྲོ་ཕྱི་དྲོ་ཉིན་གུང་གསུམ་བྱེད་པ་ཡིན་ཏེ། དེའི་གནད་འཁྲུལ་འཁོར་དང་པོ་ནི་རླུང་རོ་འདོན་པ། གཉིས་པས་ནི་རླུང་མལ་དུ་འབེབས་ཏེ་ཞེས་སོ། ། དེར་རྗེས་བར་རླུང་བཟུང་ལ་སོར་སྡུད་བསྒོམ། དེ་ལྟར་རེ་མོས་བྱས་པས། ཁམས་སོར་ཚུད་འགྲོ། གེགས་སེལ་གསུམ་པའི་ཞལ་ཤེས་ནི། འབེབས་སུ་འགྲོ་བའི་འགྲེམས་ནི།
ལུས་གནད་གོང་གི་དེ་རང་ཡིན་ལ། ཁྱད་པར་མིག་ཐུར་དུ་བལྟ་བ་དང་། སོ་དང་མཆུ་རང་སོར་འཇོག་པ་དང་། མཇིང་པ་དང་དཔུང་པ་གཉིས་དང་བཅས་པའི་རྩའི་གྲིམས་ཆ་ཡོད་པ་རྣམས་ཡིད་ཀྱིས་བལྟས་ལ་གློད་པ་དང་། བཤང་སྒོར་མེ་ཚོན་གང་པ་ལ་དམིགས་ལ་བཤང་ལམ་ཐུར་དུ་ཕུལ་ཞིང་། འཁྲུལ་འཁོར་བཅུད་པས་སྦུག་ངན་དང་ཆུ་ཙག་ཙིག་བྱུང་ཡང་ཨའུ་ཅི། དེ་ལྟ་བུ་ཐེངས་དྲུག་ཙམ་སོང་པ་དང་། དེ་ནས་རླུང་བཟུང་གིན་བཤང་ལམ་ཕུལ་བས། འབེབས་དང་འགྲེམས་ཆིག་ཆོད་དུ་སོང་ནས་སྐྱོན་ལས་གྲོལ་འགྲོ་གསུངས། གེགས་སེལ་བཞི་པའི་ཞལ་ཤེས་ནི།
ཞེས་པ་ལ་རང་གི་ལག་པའི་རྟིང་པ་གཉིས་ཀྱིས་ནད་པའི་ཨོལ་སྟོང་པའི་འོག་དང་། དེའི་ཐད་ཀའི་རྒྱབ་ཏུ་ལག་པའི་རྟིང་པ་གཉིས་ཀྱིས་རྩིར་ཞིང་མདུན་གྱི་དཀར་ནག་མཚམས་དང་རྒྱབ་ཀྱི་བདུན་པའི་ཐད་ཚུན་ཆོད་ལག་པ་གཉིས་ཀྱི་རྟིང་པས་མདུན་རྒྱབ་ནས་བསྡམས་ཤིང་ལྷོད་གློད་ཅིང་ཡང་བསྡམས། ཡང་ལྷོད་ཀྱིས་གློད། དེ་ལྟར་རིམ་གྱིས་ཡས་མར་དེད་པས་དབུགས་ཐུང་པ་དང་བྲང་གི་དཀྱིལ་ན་ཡར་ཤིང་བཙུགས་པ་ལྟ་བུའམ། ཨོལ་སྟོང་པ་འཁྱགས་པའམ། མིད་པ་འཆུས་ནས་སྨྲ་བརྗོད་མི་ཤེས་པའི་སྐྱོན་ལས་གྲོལ་ཞིང་དབུགས་རིང་དུ་འགྲོ། དེ་ལྟར་སྔ་མ་བཞིན་བྱས་པས་དཀར་ནག་དང་བདུན་པ་གཟེར་ཞིང་ན་བ་ལ་དེ་ལྟར་བྱས་པས་སེལ་ལ། དེ་ལ་མདུན་རྒྱབ་དེ་ལས་དམའ་ཙམ་དུ་སྔར་བཞིན་གནད་དུ་བསྣུན་པས་ན་ཟུག་དེ་སེལ་ལོ། ། ཞེས་གསུང་ངོ་། ། སྤྱི་བོ་ལྟག་པ་ཕྲག་གཉིས་དང་། །
དཀར་ནག་ཚིགས་བདུན་བཅུ་དྲུག་མདོ། ། དཔྱི་མིག་གཡས་གཡོན་ཏོག་ཏོག་དང་། ། བརླ་གཉིས་བྱིན་པ་གཡས་གཡོན་དཀྱིལ། ། རླུང་གསེང་བཅུ་བཞི་དག་ཏུ་བཞེད། ། འབེབས་ཀྱིས་ཐུར་དུ་དབབ་ཅེས་པ་དེ་སྔ་མ་དེ་རང་ཡིན་ལ། རླུང་གི་གསང་རྣམས་འཐེམ་པར་བསྟིམས་ཞེས་པ་ལ་སྤྱི་བོའི་གཙུག་སྙིང་གི་གསང་ཡིན་པས་ཡུན་རིང་དུ་བསྟིམ། ཐལ་ལྕག་བརྡེག དེ་ནས་ལྟག་ཁུང་མནན། དེ་ནས་མཇིང་པ་གཡས་གཡོན་གཉིས་མཐེབ་མཛུབ་ཀྱི་ཚིགས་པ་དང་པོ་ཚུན་ཆད་བཙིར་ཞིང་བསྟིམ། དེ་ནས་ཕྲག་པ་གཅིག་ནས་བསྟིམ།
དེ་ནས་ཚིགས་པ་གཉིས་ནས་རིམ་གྱིས་འཚིར་ཞིང་བཅུ་དྲུག་མདོ་ཚུན་ཆོད་མན་མང་དུ་དེད་ཅིང་བསྡམ་དཔྱིད་མིག་གཡས་གཡོན་གཉིས་ཡུན་རིང་དུ་བསྟིམ། ཡང་མདུན་གྱི་ཨོལ་བའི་འོག་ནས་ཟེ་ཟེ་ཡན་ཆད་སྔར་བཞིན་ཡང་ཡང་དེད་ལ། དེ་ནས་སྤྱི་གཙུག་དང་ལྟག་ཁུང་དང་ཕྲག་པ་གཉིས་དང་བདུན་པ་དང་དཀར་ནག་མཚམས་སུ་ཟུག་འདུག་མི་འདུག་བལྟས་ཏེ། དེ་རྣམས་རླུང་གསང་གོང་མ་རྣམས་ཡིན་པས། དེ་རྣམས་སུ་ཟུག་བྱུང་ན་སྔར་བཞིན་གནད་དུ་བསྣུན་པས་ཟུག་ཆུང་དུ་སོང་པའམ་མེད་པར་སོང་ན། བཅུ་དྲུག་མདོར་རླུང་ཕེབས་ཡོད་པས་དེར་བརྡུངས་པས་ཟུག་འབྱུང་། དེའི་ཟུག་ཆུང་དུ་སོང་པ་དང་། དེ་ནས་ཏོག་ཏོག་པོ་ལ་ཅུང་ཟད་གནད་དུ་བསྣུན། དེ་ནས་བརླ་སྒང་གཡས་གཡོན་པུས་མོ་ཐུག་བསྟིམ། དེ་ནས་བྱིན་པ་གཡས་གཡོན་གྱི་དཀྱིལ་མནན་པས་ཟུག་མི་བཟོད་པ་འབྱུང་སྟེ།
དེ་ཕེབས་རྟགས་ཡིན། དེ་ཉིད་དྲག་ཏུ་སོང་པ་དང་། ཁམས་སོར་ཚུད་འགྲོ་གསུང་ངོ་། ། གེགས་སེལ་ལྔ་པའི་ཞལ་ཤེས་ནི། ཞེས་པ་སྔ་མ་དང་འདྲ་བ་ལ་ས་གཞི་སྙོམས་པའི་སྟེང་དུ་རྐང་པ་གཉིས་མཉམ་པར་བརྐྱངས་ལ་རྐང་པའི་བྲང་ས་གཉིས་ནས་ལག་པ་གཉིས་ཀྱི་སོར་མོས་དམ་པར་འཇུས་ལ། ལག་པས་ཡར་འཐེན། རྐང་པས་མར་ཕུལ་ཏེ། སྒྱིད་ཁུང་གཉིས་ས་ལ་འབྱར་སྙམ་པའི་ཐང་ཤ་བཅད་ལ། འབེབས་གཙོ་བོར་བྱེད་ན་རླུང་མི་བཟུང་། ཟན་གཉིས་ཟ་ཡུན་གྱི་བར་དུ་སྡུག་སྲན་བསྐྱེད་ལ་འཁྲུལ་འཁོར་བཅུད།
ཡང་ངལ་བསོ། ཡང་སྔ་མ་བཞིན་བཅུད་དེ། འདི་ལའང་འབེབས་འདྲེན་གཉིས་སུ་ཤེས་པར་བྱ་སྟེ། འདི་འཇམ་འབེབས་ཡིན་གསུང་། འདྲེན་ལ་རླུང་འཛིན་ནོ། ། འབེབས་འདྲེན་ཆིག་ཆོད་དུ་གཏོང་ནའང་། རླུང་བཟུང་གསུངས་ཏེ། རླུང་མེད་བརྒྱད་དགུའི་རྗེས་སུ་རླུང་དང་བཅས་པ་དགའ་གསུངས་སོ། ། གེགས་སེལ་དྲུག་པའི་ཞལ་ཤེས་ནི། རླུང་རོ་འདོན་སའི་འཁྲུལ་འཁོར་ནི།
ས་གཞི་སྙོམས་པར་པུས་མོ་གཉིས་བཙུགས་པའི་བར་དུ་འཁྱིད་གང་བཞག རྐང་པ་གཉིས་ཀྱི་བྲང་བ་ས་ལ་གཟུགས། བོལ་ཏོག་སའི་གོང་རྐང་པའི་ཕྲ་མཚམས་གཉིས་ནས་ལག་པ་གཉིས་ཀྱིས་བཟུང་སྟེ། ལག་པས་ཡར་འཐེན་བྲང་འབོར་པོར་བྱ། རོ་སྟོད་དགྱེ་བཏང་། ཁ་སྣའི་རླུང་དྲག་པོར་འབུད་པ་དང་། མགོ་བསྒྲིལ་བ་དུས་མཉམ་དུ་བྱའོ། ། གེགས་སེལ་བདུན་པའི་ཞལ་ཤེས་ནི། སྒྲ་རིངས་ཀྱི་སྦྱོར་བ་ནི་འདི་ཚུགས་ལ་གསུངས་པ་ལ། ལུས་མཉམ་གཞག
སྒལ་ཚིགས་བསྲང་། མགྲིན་པ་རྒུ་ཙམ་གྱི་ངང་ནས་མཆུ་བཙུམ། སོ་གཉིས་མ་འབྱར་ཙམ་བྱ། ལྕེ་ཅི་བདེར་བཞག་ལ། ཕྱི་རོལ་གྱི་རླུང་ནང་དུ་རྫོགས་པར་རྔུབས་ལ་ལྟེ་འོག་ནན་བྱས་ལ་ཐུར་སེལ་གྱི་རླུང་དང་བསྲེས་ཏེ། དེ་ནས་སྣ་ལེབ་བྱས་ནས་སྣ་བུག་གཉིས་ནས་རླུང་བསྲིས་ལ་སྒྲ་ཆེ་རུ་ང་ར་ར་བཏང་པས་རླུང་ཤུགས་ཆུང་པ་གཅིག་འོང་། རླུང་ཕྱིར་རྫོགས་པ་དང་། ཡང་ནང་དུ་རྔུབ་དུས་སུ་སྒྲ་དང་བཅས་པས་རྔུབ། སྒྲ་འདོན་མི་ཤེས་ན་སྔར་བཞིན་རྔུབས་ནས་ལྟེ་འོག་མནན་པ་གཅིག་བྱས་ལ་སྒྲ་དང་བཅས་པས་སྔར་བཞིན་བསླབ། འདིའི་ཕན་ཡོན་ནི།
རླུང་གང་བ་དང་། རླུང་ཁ་མ་ཕྱེད་པ་དང་། སྙིང་རླུང་སོགས་རླུང་རོ་བསགས་པ་དང་། ལུས་བདེ་བ་ཆུང་བ་དང་། ཁྱད་པར་ཐིག་ལེ་འཛག་པའི་རིགས་རྣམས་ལ་ཕན་གསུང་ངོ་། ། གེགས་སེལ་བརྒྱད་པའི་ཞལ་ཤེས་ནི། འདྲེན་པ་ཟ་ར་ཚགས་ཀྱི་འཁྲུལ་འཁོར་ནི་གོང་དུ་བསྟན་ཟིན་ཏོ། ། གེགས་སེལ་དགུ་པའི་ཞལ་ཤེས་ནི། ཐ་ག་པའི་འཁྲུལ་འཁོར་ལ་བསླབ་ཅེས་པ་གོང་དང་འདྲ་བ་ལ། ཁྱད་པར་འདིར་རླུང་མི་འཛིན་པ་གནད་ཡིན།
རྡོ་རྗེ་གཏུན་བརྡུངས་ཞེས་པ་ནི། རྐང་པ་སྐྱིལ་ཀྲུང་གི་དཔྱི་མག་གཡས་གཡོན་གྱི་ཐད་དུ་ས་ལ་ལག་པ་གཉིས་ཁུ་ཚུར་བཙུགས་ལ་ལུས་བཏེག་ལ་ས་ལ་བརྡབས་པ་དང་མཉམ་པོར་འཕོངས་དངས་དངས་ཡོང་པར་བྱ། རླུང་མི་བཟུང་གསུང་ངོ་། ། གེགས་སེལ་བཅུ་པའི་ཞལ་ཤེས་ནི། ཕབ་ཅེས་པ་ལ་རང་གི་མདུན་དུ་ནད་པ་སྐྱིལ་ཀྲུང་དུ་འདུག་པའི་ལག་པ་གཉིས་པུས་མོར་བསྣོལ་བར་འཇུས་པའི་རྒྱབ་ཏུ་རང་འདུག་ལ་རང་གི་ལག་པ་གཉིས་ཀྱིས་ནད་པའི་རོ་སྟོད་ནས་འཁྱུད་པའི་རང་གི་ལག་པ་གཡས་པའི་འཁྲིག་མ་ནས་གཡོན་པས་བཟུང་ལ། རང་གི་དབུགས་ཀྱི་ཐུབ་ཚད་དུ་ལག་པས་བསྡམས། ཡང་ལག་པ་ལྷོད་བཏང་ལ་ངལ་བསོ། ཡང་སྔར་བཞིན་བསྡམས། ཡང་ངལ་བསོ། དེ་ལྟ་བུ་ཐེངས་འགས་སེལ་ཞིང་།
མ་སེལ་ན། ཞེས་པ་ནི། དཀར་ནག་བདུན་པ་གཉིས་དང་ཕྲག་གོང་གཡས་གཡོན་གཉིས་སུ་གྲུ་གོང་འཛོག་ཙམ་རེ་བཅུག་གསུངས་ཏེ། གྲུ་གོང་བྱེད་པ་ལ་རྣམ་རྟོག་སྔོན་སོང་བྱས་ལ་སྐྲ་བཟང་རབ་གཙོ་བསགས་ལ་དེ་རྣམས་བསེད་ནས་ལག་མཐིལ་དུ་སྐམ་འགོང་བྱས། དེ་ནས་ཆུ་བྲན་ཅིང་རླན་འགོང་བྱས་ལ། དེ་ནས་ལག་པ་གཉིས་ཀྱི་བར་དུ་བསྒྲིལ་ཞིང་ཆུ་བཏབ་ཀྱིན་འཁྲིགས་པར་ཆགས་སུ་མ་སོང་བར་བསྒྲིལ་ཏེ། དེ་ཉིད་སྐམ་པོ་འཇོག་ཆེ་ཤོས་ཙམ་སྤུ་རིལ་བྱས་པས་དེས་གྲུ་གོང་གི་དོད་བྱེད་པ་ཡིན། དེ་ཉིད་དཀར་ནག་བདུན་པ་ཕྲག་གོང་གཉིས་སུ་བཞག་པའི་སྟེང་ནས་སྐེ་རགས་རིང་ན་གཅིག ཐུང་ན་གཉིས་ཀྱིས་ཕྲག་པ་ལ་རྒྱ་གྲམ་དུ་དམ་པར་བསྡམས་ལ་བཅིང་། སྐེ་རགས་མེད་ན་རས་གཤགས་སམ།
ཐེར་མས་སྔར་བཞིན་དུ་བཅིང་། སྐེ་རགས་མེད་པའི་དབང་བཙན་ཡིན་ནོ། ། དེ་ལྟར་བསྡམས་པའི་ངང་ནས་ཟན་གཉིས་ཟ་ཡུན་ཚོད་དམ། ཟན་གཅིག་ཟ་ཡུན་བཞག་པས་རླུང་རོ་རྙིང་མ་རྣམས་བུད་དེ་དྭངས་མ་རང་གི་གནས་སུ་གནས་པར་བྱེད་པ་ཡིན་ཏེ། འདི་བྱས་ན་ལ་ལ་ལ་སྐར་ཁོངས་རེ་ཙམ་མམ། གཉིས་གཉིས་ཙམ་ཕན་ནས། གཟོད་ཡང་ན་རུ་ཡོང་པའི་རིགས་དེ་ལ་འབོལ་ཏེ་བྱས་པའི་ངང་དེ་ནས་དཀར་ནག་མཚམས་སུ་དབྱུག་པ་བྱས་ལ་དེ་རྗེས་གཏུན་བརྡུངས་སྔར་བཞིན་བྱས་པས་ཕན་འགྲོ་བ་འོང་། ཡང་རླུང་རྐྱང་རང་ལ་འབོལ་ཏོ་ཆིངས་བྱས་པ་ལ། དབྱུག་པ་མ་བྱས་པར་ནད་པ་རང་གི་འཁྲུལ་འཁོར་བྱ་བ་ཡོང་ན་གཏུན་བརྡུངས་སྔར་བཞིན་བྱས་པས་ཕན་ལ། དེའི་བར་ལ་ནད་པ་དེ་འཆི་བ་ཀ་འདྲ་དབུགས་མི་ཐོན་པ་འབྱུང་སྟེ།
བྲེད་མི་དགོས། དབུགས་ཐུང་བ་རྣམས་ཀྱང་འཕྲལ་ལ་རིང་དུ་འགྲོ། ནད་པ་སྡུག་སྲན་ཆུང་ན་ཟན་གཅིག་ཟ་རན་ཙམ་འཁུན་དུ་བཅུག དེ་ནས་ཆིངས་བཀྲོལ་ལ་ངལ་བསོ་རུ་གཞུག ཛ་ཏི་ཆང་སྦྱོར་རམ་སྐམ་པོའི་ཐུག་པ་བཏང་། ཡང་ཁྲག་རླུང་ངམ་མཁྲིས་རླུང་ལ་ནི་སྐམ་པོའི་ཐུག་པ་དང་སྒོག་པ་དང་ཆང་། ཤིང་ཀུན་རུས་ཁུ་སོགས་དྲོད་ཀྱི་རིགས་མི་གཏོང་། བཏང་ན་ན་རུ་འགྲོ་བས་སོ་གསུང་ངོ་། ། གེགས་སེལ་བཅུ་གཅིག་པ་གད་ཤིང་ལུང་པའི་གེགས་བསལ་ལུགས་ནི། རླུང་གསང་རྣམས་རིམ་གྱིས་བསྟིམ་ཞེས་པ་ནི་གོང་གི་དེ་ཀ་ཡིན་ལ།
ཕབ་ཅེས་པ་ལ་ནད་པ་སྐྱིལ་ཀྲུང་སྔར་དང་འདྲ། ལག་པ་ཅི་བདེར་འཇོག རང་གི་ཕང་པར་ནད་པ་བཅུག་ལ། རང་གི་ལག་པ་གཉིས་ནད་པའི་གཡའ་ཁུང་ན་ཡར་བཅུག་སྟེ། ནད་པའི་བྲང་དུ་འཁྱུད་ལ་ལག་པ་གཡོན་པས་གཡས་པའི་ཁུ་ཚུར་རམ་སྟེང་ནས་གཡོན་པའི་ཐལ་མོ་བཀབ་ལ། དང་ཁ་ནས་དཀར་ནག་མཚམས་སུ་འཚིར་ཞིང་འདེད། ཡང་སྔར་བཞིན་ཟེ་ཟེ་ཐུག་འཚིར་ཞིང་འདེད་པའོ། ། རླུང་གསང་བསྡམ་ཞེས་པ་གོང་དང་འདྲ། རྐང་མཐིལ་བརྡུང་ཞེས་པ་ནི། རྐང་པའི་རྒྱུ་མ་ཁུངས་ན་རྩ་སྦྲུལ་མཇུག་འཁྱིལ་པ་བྱ་བ་ཡོད་པས།
དེ་རླུང་ཐུར་དུ་འབེབས་པའི་གསང་ཆེན་གཅིག་ཡིན་པས་བརྡུངས་ན་ཕན་པ་ཡིན་གསུངས། གྱེན་རྒྱུ་གནད་དབབ་ཅེས་པའང་སྟོད་འཚེར་རང་ཡིན་ལ། ཕབ་ལ་ཞེས་པ་འདི་ལ་ལག་ལེན་གཉིས་ཏེ། ནད་པས་བྱ་བ་མི་ཡོང་ན་ཐང་སྙོམས་པོ་ལ་གདན་དྲོ་བའི་སྟེང་དུ་ནད་པ་རྐང་པ་བརྐྱངས་ལ་འདུག དེའི་རྒྱབ་ནས་རང་གིས་ནད་པའི་གཡའ་ཁུང་ན་ཡར་ལག་ངར་གཉིས་བཅུག་ལ་ནད་པ་བཏེག་ལ་འཕོངས་བརྡབ། འཁོས་ཁ་ཆུང་ན་སོར་མོས་འཁྱུད་ལ་བཏེགས་ལ་བརྡབ། ཡང་ངལ་བསོ་ཞིང་སྔར་བཞིན་བརྡབ། དེ་ལྟར་བྱས་པས་ཅུང་ཞིག་ནས་ཕན་དུ་སོང་ནས་ནད་པས་རང་གིས་འཁྲུལ་འཁོར་བྱ་བ་ཡོང་ཞིང་། དེ་ལ་འཁྲུལ་འཁོར་གཉིས་པ་བྱེད་པ་ནི། འཁྲུལ་འཁོར་གྱི་ཆས་བཅས་པ་གཞི་ལ་སྡོད་ན་ཡོང་ལ།
བྱོས་སམ་ཆས་མེད་པ་ལྟ་བུ། ནས་ཕད་ཁལ་གསུམ་མ་ཡོད་ན་ནས་ཀྱིས་བཀང་པའམ། ཡང་ན་ས་ཕད་ཁལ་གསུམ་མ་སས་བཀང་པ་ཁ་སྲོས་པའམ་སྐྱིགས་པའི་སྟེང་དུ་ཤིང་ལེབ་བམ། གཡམ་ལེབ་ཁྲུ་གང་གྲུ་བཞི་ཙམ་མམ། དེ་ལྟ་བུའང་མ་རྙེད་ན་རྡོ་ལེབ་དེ་ཙམ་གཅིག་ལ་བྱ། དེ་ཡང་ཤིང་བུ་ཡོད་ན་རྡོ་ལེབ་དེ་སྲོས་པ་ས་ཕད་དེའི་སྟེང་དུ་བཞག་ལ། དེའི་སྟེང་དུ་ནད་པ་དེ་ཁྱེལ་ལ་བཞག་ལ། རླུང་མི་འཛིན་པར། རྐང་པ་གཉིས་ཀྱི་བར་དུ་ཆག་གང་ཙམ་བཞག་ལ། དལ་བུས་ཁག་ལངས་ནས་ཕད་སྤུའི་སྟེང་གི་རྡོ་ལེབ་ལ་འཕོངས་བརྡབ་ཅིང་།
དམིགས་པ་ནི་གསེར་གྱི་ཕ་གུ་སེར་པོའི་སྟེང་ན་འཕོངས་བརྡབས་པས་གསེར་གྱི་ས་གཞི་མེར་མེར་བྱུང་བར་བསམ་ཞིང་མིག་ས་ལ་ཕབ། དམིགས་པ་འདི་འཁྲུལ་འཁོར་གོང་མ་ལའང་འགྲེ་ཞིང་འདི་གཉིས་ལ་འབེབས་ཆེན་ཞེས་གསུང་ངོ་། ། གེགས་སེལ་བཅུ་གཉིས་པའི་ཞལ་ཤེས་ནི། ཧ་འདོན་ཞེས་པ་ལ། ལངས་ཏེ་རྐང་པ་གཉིས་གཤིབས་ལ་ལག་པ་གཉིས་ཀྱང་དཔྱི་མགོའི་གཡས་གཡོན་གྱི་ཐད་དུ་སེར་མོ་བརྐྱང་ལ་བཞག དཔུང་པ་གཉིས་སྙུང་ཙམ་ངང་ནས་ལུས་འཕར་བ་དང་། ལྕེ་ནར་བརྐྱངས་ནས་ཧ་ཞེས་དྲག་པོར་འདོན་པ་དང་རྐང་པ་གཉིས་ས་ལ་ཁྲབ་ཙོ་ཡོང་པ་གསུམ་མཉམ་པོར་བྱ། ཧ་འདོན་པ་རྣམས་དལ་ལ་དོད་པར་འདོན་ཏེ། ཙུག་ཙུག་ཏུ་མ་སོང་པར་བྱ། ནང་དུ་རླུང་རྫོགས་པར་རྔུབ།
ཕྱིར་ལའང་རླུང་རྫོགས་པར་ཧ་ཞེས་རླུང་སངས་སངས་གཏོང་པ་མཉམ་པར་བྱ། ཧ་འདོན་པའི་ཚད་ནི་ཁ་མཚུལ་སྦྲིད་པ་དང་། གཡལ་དང་། མཆི་མ་དང་། གློ་རྒྱལ་དང་། སྐྱུག་པ་དང་། འཁྲུ་བ་དང་། ལུས་པོ་གྱོང་པ་དང་། སྒྱིད་པ་སྐྱུར་བ་རྣམས་འབྱུང་གསུང་། རླུང་རོ་འདོན་པའི་འཁྲུལ་འཁོར་ལ་བཞི་ཡོད་པའི་གཅིག་གོང་དུ་སོང་།
འདིར་ལྟག་འཐེན་ཡིན་ཏེ། ཞིབ་པར་གཞན་དུ་ཤེས་པར་བྱའོ། ། གེགས་སེལ་བཅུ་གསུམ་པའི་ཞལ་ཤེས་ནི། རླུང་རོ་ཉི་མ་རེ་རེ་ལ་བཞི་བཞི་འདོན་ཞེས་པ་ནི་སྔ་མ་ཡིན་ཏེ། ན་ཚོད་རྒན་གཞོན་དར་མ་གསུམ་ལ་ཁམས་བཟང་ངན་རླུང་ཤས་ཆེ་ཆུང་རྣམས་རིགས་པས་བརྟགས་ལ་བྱ་གསུང་ངོ་། ། ཧ་འདོན་ཞེས་པ་ལ། སྐྱིལ་ཀྲུང་། སྒལ་ཚིགས་བསྲང་བའི་ངང་ནས་ལག་པ་གཉིས་པུས་མོ་ལ་འཇུས་ལྕེ་ནར་སྣར་རླུང་ནང་དུ་རྫོགས་པར་རྔུབས་ཏེ་ཧ་ཞེས་རླུང་ཤུགས་སངས་ཙེ་རྫོགས་པ་ཡུན་རིང་དུ་གདོན། དེ་ལྟ་བུ་ཉི་མ་གཉིས་གསུམ་གདོན། དེ་ནས་ལག་པ་གཉིས་དཔུང་པ་ལ་བསྣོལ་བར་འཇུས་ཏེ་ལུས་གནད་གཞན་འདྲ་བ་ལ་ཧ་སྔ་མ་བཞིན་སངས་ཀྱིས་རིང་པོ་རྫོགས་པར་གདོན།
དེ་ལྟར་བྱས་པས་རོ་སྟོད་ན་རུམ་པ་དང་ཚ་ཁང་པ་དང་ཤུགས་རིང་མང་དུ་འབྱུང་པ་དང་ཧ་འདོན་དུས་ཧ་སངས་མི་ཐོན་པ་འབྱུང་སྟེ། དེ་ལྟར་བྱུང་ཡང་རླུང་ལམ་དགའ་ཚད་འབྱོངས་པ་ཉི་མ་རེ་ལ་རླུང་རོ་འདོན་པའི་བརྟག་རྒྱུགས་སྔར་བཞིན་བྱ། རླུང་རོ་འདོན་པ་རང་གི་དུས་སུ་རླུང་ལམ་སྦྱོང་པ་ལ་ཧ་གསུམ་གསུམ་བཏོན་པའི་རྗེས་ལ་རླུང་རོ་འདོན་གསུང་ངོ་། ། གེགས་སེལ་བཅུ་བཞི་པའི་ཞལ་ཤེས་ནི། ཧའི་དམིགས་པས་རླུང་ལམ་སྦྱངས་ཞེས་པའང་གོང་གི་དེ་ཀ་རང་ཡིན་ལ་རླུང་རོ་འདོན་པའི་འཁྲུལ་འཁོར་ཡང་དེ་ཀ་རང་ཡིན་གསུང་། དེའི་དུས་སུ། རྐང་ལག་ཙོ་སྦྲིད་དེ་ལག་པ་ཀུན་བཟའ་རུ་བཞིན་དུ་རེངས་ན་ཆག་བཙིར་བྱ་ཞེས་པ་ལ་ཟླའུ་ཡོད་ན་ནད་པའི་ལག་པ་གཉིས་ལ་མི་རེ་རེས་དཔུང་པའི་རྩ་ནས་ལག་པ་གཉིས་ཀྱིས་ཆག་བཙིར་བྱེད་ཅིང་སེར་མོ་ཚུན་ཆོད་བྱ། ཡང་ནད་པ་ལ་ལག་པ་སྤྲུག་ཏུ་གཞུག ཡང་སྔར་བཞིན་ཆག་བཙིར་བྱ། དེ་བཞིན་རྐང་པ་གཡས་གཡོན་ལའང་སྔར་བཞིན་ནོ། །
དེའི་རྗེས་ལ་འབེབས་ཆེན་གཉིས་པོ་སྔར་བཞིན་རིགས་པས་དབབ། འབེབས་པའི་བཅུད་ཅེས་པ་ལ་རྡོ་རྗེ་ཅུང་ཟད་གསོར་བ་ཡིན་གྱི་ཤུ་ཏྲ་མ་ཉམས་པར་གལ་ཆེ་གསུང་ངོ་། ། ཧའི་དམིགས་པས་ཕེབ་ཅེས་པ་གོང་གི་དེ་ཉིད་ཡིན་ལ། གེགས་སེལ་བཅོ་ལྔ་པའི་ཞལ་ཤེས་ནི། རླུང་རོ་ཐོན་ཅེས་པ་ནི། ཐང་མཉམ་པོ་ལ་པུས་མོ་བཙུགས་པའི་བར་དུ་མཐོ་གང་བཞག་རྐང་པའི་བྲང་བ་ས་ལ་བཟུང་སྟེ། རྟིང་པ་གཉིས་ཀྱི་བར་དུ་འཕོངས་བཞག་སྒལ་ཚིགས་བསྲང་། ལག་པ་གཉིས་ཀྱི་སོར་མོ་བསྣོལ་ལ་ལྟག་པར་དགའ།

གྲུ་མོ་གཉིས་ཕྱིར་ལ་དེང་བྱེད། མཇིང་པ་ཧྲིང་བྱས་སྐེད་པ་ནས་འཁྲུལ་བཙལ་ལ། སྐེད་པ་ཀྱོག་ཀྱོག་བྱས་ནས། རོ་སྟོད་བསིགས་པས་མགྲིན་པ་ནས་སོག་སོག་ཅེས་པའི་སྒྲ་གཅིག་འབྱུང་སྟེ། དེ་ཉིད་ལ་མ་ནིང་གི་ཧ་ཞེས་ཀྱང་མིང་དུ་འདོགས་ཏེ་དེ་ཉིད་གཡས་གཡོན་ཟུང་རེ་ལ་འཁྲུལ་འཁོར་རེ་རེ་བརྩིས་པའི་དང་པོ། ཉི་ཤུ། དེ་ནས་ལྔ་བཅུ། དེ་ནས་བརྒྱ། དེ་ནས་ཉིས་བརྒྱ་ལ་སོགས་པ་སྟོང་ཕྲག་ཁས་བླངས་ལ། ཁམས་བཟང་ན་ཉི་མ་རེ་ལ་ཉིས་སྟོང་ཙམ་རེ་བྱེད་དེ། དེ་ཡང་ལས་དང་པོ་པའི་དུས་སུ་རྩིབས་ཐུང་གཟེར་བ་དང་།
མཁལ་མ་གཟེར་བ་དང་། བྲང་གཟེར་ཞིང་འཚང་བ་ལ་སོགས་པ་འབྱུང་། དེ་ལ་འབེབས་མང་དུ་བཏང་གིན་ཡེལ་གྱེན་བྱ་སྟེ། ཡུན་རིང་པོ་བྱེད་ན་རྐང་པའི་བྲང་བས་མི་ནུས་པས། ཡོབ་ཆེན་ཕུགས་སུ་གྲལ་སྟན་བསྒྲིལ་བའམ། ཕྱམ་རྩེ་ཉིས་ལྟས་བྱས་པས། ཡོབ་ཆེན་ཁུགས་སུ་བཅུག་པས། ཁམས་བཟང་པོ་རྣམས་ཀྱིས་ཉིན་རྩེར་བ་ནུས་པའང་འབྱུང་། དེ་ལྟར་བུ་སྦུངས་བསྲིང་གིན་བྱས་ན་སྙིང་རླུང་དང་། འཁྲུགས་དང་།
ཕོ་བ་ན་བ་དང་། དམུ་ཆུས་མགོ་ཟིན་མ་ཟིན་དང་། མ་ཞུ་བ་དང་། གེགས་རྙིང་པའི་རིགས་ཙི་རིགས་ལ་ཕན་ཅིང་། འདི་བྱས་པས་དམུ་ཆུ་ཅན་ལ་ལ་རང་སྦྱོངས་སུ་ཡོང་གིན་འདུག ལ་ལ་གཅིན་ཀྱང་འཛག་ནས་འགྲག་གི་འདུག ཕོ་བ་སྦོས་སྐྲན་དེ་འདྲ་ལ། སྨན་དང་འཁྲུལ་འཁོར་སྡེབས་ཀྱིན་བྱེད་ན། ཨ་རུ་ར་ཤ་ཆེན། མོན་ལུགས་སླ་སྒང་།
བོང་ང་དཀར་པོ། སྒ་སྐྱ། པི་པི་ལིང་། སྦོས་པ་ལ་ཁ་རུ་ཚ། དེ་རྣམས་ཐུན་མཉམ་པ་ཞིབ་པར་བཏགས། ཆུ་བསྐོལ་གྱིས་སྔ་དགོང་ཕུལ་ཞིང་འཁྲུལ་འཁོར་བྱ། དང་པོ་ཕོ་བ་གྱོང་པོ་ལྟང་ལྟང་བྱས་ཏེ་དེ་ནས་ཇེ་ཉན་ཇེ་ཉན་ལ་འགྲོ་བར་འདུག་གོ ། རླུང་རོ་འདོན་པ་ནི་སྔ་མ་བཞིན་ནོ། ། གེགས་སེལ་བཅུ་དྲུག་པའི་ཞལ་ཤེས་ནི། ཧའི་དམིགས་པ་ཕོག་ཅེས་པ་ནི་གོང་བཞིན་ནོ། །
རླུང་རོ་འདོན་ཞེས་པའང་སྔ་མ་བཞིན་ནོ། ། གེགས་སེལ་བཅུ་དྲུག་པ་ཕྱི་མའི་ཞལ་ཤེས་ནི། མ་ནང་གི་ཧ་སློབས་གསུངས་པ་ལ་མདུན་གྱི་ནམ་མཁར། ཧ་དངུལ་ཆུའི་མདོག་ལྟ་བུ་གཅིག་བསམ། ལུས་དཀྱིལ་ཀྲུང་བཅས་ལ། དེ་ལ་ཤེས་པ་གཏད། ཤུགས་རིང་འཇམ་པོ་མ་རུ་ཧ་བཏོན་ལ་མདུན་གྱི་དངུལ་ཆུའི་མདོག་དེ་ལ་ཐིམ་པར་བསྒོམ་སྟེ་དབུགས་དབྱུང་འཇུག་མ་བཅོས་པའི་ངང་ནས་ཧ་རིང་པོར་གཏོང་བ་ཡིན་ནོ། ། གེགས་སེལ་བཅུ་བདུན་པའི་ཞལ་ཤེས་ནི། བར་གྱི་རླུང་བཟུང་ཞེས་པ་ནི་གསུས་པ་ཅ་ཅ་ནས་བརྒྱངས་པའི་ངང་ནས་རླུང་འབྱུང་འཇུག་བྱེད་པ་ཡིན་ནོ། ། གེགས་སེལ་བཅོ་བརྒྱད་པའི་ཞལ་ཤེས་ནི།
མཉམ་པའི་རླུང་ནི་རོ་རྐྱང་ངོ་། ། རྡོ་རྗེ་གཏུན་བརྡུངས་ནི་སྔ་མ་བཞིན་ནོ། ། རླུང་བསྒོམ་འཕྲོ་ལ་གློ་རྒྱལ་ལངས་ནས་འཆི་བ་ཀ་འདྲ་བྱུང་ཞེས་པ་ལ། མཉམ་པའི་རླུང་བསྡམ་ཞེས་པ་ནི་སྔ་མ་བཞིན་ནོ། ། རྡོ་རྗེ་གཏུན་བརྡུངས་ཞེས་པའང་སྔར་བཞིན་ལ་རླུང་མི་གཟུང་ངོ་། ། གེགས་སེལ་བཅུ་དགུ་པའི་ཞལ་ཤེས་ནི། ཡེ་ཤེས་ཀྱི་རླུང་ཞེས་པ་བར་རླུང་གོང་དང་མཚུངས་ལ། རྡོ་རྗེ་གཏུན་བརྡུངས་ཀྱང་སྔ་མ་བཞིན་ནོ། ། གེགས་སེལ་ཉི་ཤུ་པ་གོང་མའི་ཞལ་ཤེས་ནི། འབོལ་ཏོ་ཆིངས་ཞེས་པའང་གོང་གི་དེ་ཡིན་ལ།
འཕར་ཆུང་ཞེས་པའང་གཏུན་བརྡུངས་སོ། ། གེགས་སེལ་ཉི་ཤུ་པའི་ཞལ་ཤེས་ནི། རིགས་གསུམ་མགོན་པོའི་རིལ་བུ་ཟུར་དུ་ཤེས་པར་བྱའོ། ། གེགས་སེལ་ཉེར་གཅིག་པའི་ཞལ་ཤེས་ནི། ཕོ་སྐོར་དྲག་ཏུ་གྱིས་གསུངས་པ་ལ་སྐྱིལ་ཀྲུང་ཚིགས་པ་བསྲངས་པའི་ཕོ་བ་གཡས་སྐོར་གཡོན་སྐོར་མཉམ་པར་ཤེས་པ་ཡིན། གསོར་དཀྱིལ་ཞེས་པ་ནི་སྐྱིལ་ཀྲུང་གི་དཔྱི་མིག་གཡས་གཡོན་གྱི་ཐད་ཀར་ལག་པ་གཡས་གཡོན་བཙུགས་ལ་གསོར་བསྒྲིལ་བ་བཞིན་བསྒྲིལ། གཏུན་བརྡུངས་ཞེས་པ་གོང་དང་འདྲའོ། ། གེགས་སེལ་ཉེར་གཉིས་པའི་ཞལ་ཤེས་ནི། གཉའ་ཤིང་འགེལ་ཡང་གོང་དང་འདྲ། ཡང་འབོལ་ཏོ་ཆིངས་ཀྱང་དེ་ཡིན་ལ།
གེགས་སེལ་ཉེར་གསུམ་པའི་ཞལ་ཤེས་ནི། འཕར་ཆེན་ཡང་དེའོ། ། གེགས་སེལ་ཉེར་བཞི་པའི་ཞལ་ཤེས་ནི། འཕོ་བའི་འཁྲུལ་འཁོར་ནི་སྔ་མ་བཞིན་ལ། ལག་པ་གཉིས་ཀྱིས་སོར་རྒྱ་བྱས་ནས་པུས་མོ་གཡས་གཡོན་ལ་འཇུས་ནས་བྱེད་པའོ། ། གེགས་སེལ་ཉེར་ལྔ་པའི་ཞལ་ཤེས་ནི། ཧ་དམིགས་རྟིང་འབེབས་ཀྱང་སྔ་མ་བཞིན་ནོ། ། གེགས་སེལ་ཉེར་དྲུག་པའི་ཞལ་ཤེས་ནི། སྟོད་ཀྱི་ཆིངས་ཞེས་པའང་སྔ་མ་བཞིན་ནོ། ། སྐྱུགས་དར་ཞེས་པ་ནི་དར་ཁ་གང་གི་སུམ་ཆ་ལ་བྱེ་སྦྲུག་ཁ་སྣ་རྩེ་གཉིས་ཀ་བྱས་ལ།
སྣ་རྩེ་གཅིག་ལ་སྟོང་སྐུད་སྦོམ་ཕྲ་རན་པར་བཏགས་ནས་དེ་ཉིད་སྙུག་མ་སོར་ལྔ་པའི་སྐེད་པ་ལ་སྦྲགས། དར་དེ་ཆུའམ་སིང་པ་སྐྱུར་མོ་ཡོད་ན་དགའ། དེ་བྲེ་གང་ཙམ་ལ་སྦང་། བྲེ་གང་ངམ་དོ་ཙམ་ལྟོ་སྟོང་ལ་འཐུང་། དེ་རྗེས་དར་དེ་སྣ་རྩེ་ནས་རིམ་གྱིས་མིད་ལ་ཕོ་སྐོར། ཡང་དར་སྐུད་སྣ་རྩེ་ནས་ཅུང་ཞིག་འཐེན་ལ་ཡང་མིད་ལ་ཕོ་སྐོར་བྱས་པས་སྐྱུག་མེར་རྩེ་འབྱུང་། ཡང་དར་སྐུད་ཀྱི་སྣ་མོ་ནས་འཐེན་བྱས་པས་སྐྱུགས་འབྱུང་། དེའི་འཕྲོ་ལ་སྐྱུགས་པས་ལྗན་ལྗིན་མང་པོ་འབྱུང་། ཡང་སྔར་བཞིན་སིང་པོ་འཐུངས་ཀྱིན་བསྐྱུགས་པས་བད་མཁྲིས་དང་། ཁྲག་རུལ་ལ་སོགས་པ་སྐྱུག་སྟེ་ཚོད་བཟུང་ལ།
བད་མཁྲིས་ཐོན་ལ་ཁྲག་མ་སྐྱུགས་ཙམ་བྱས་གསུངས་ཏེ། དེ་ཡང་དར་བས་འབྲེང་པ་མཉེན་པོ་སྦངས་པ་རིང་ཐུང་རྩེ་ཁྲུ་གང་དང་སོར་བཞི་ཙམ་གྱི་སྣ་རྩེ་ལ་དར་སྐུད་བཏགས་ནས་སྔ་མ་བཞིན་བྱས་ན་ནད་འགྲོངས་ཆེ་བར་འདུག དེ་ཉི་མ་གསུམ་བཞི་ཙམ་སྔ་སྐད་བྱ། ཕྱི་སྐད་ཕོ་སྐོར་དང་འབེབས་བྱ་གསུངས། གེགས་སེལ་ཉེར་བདུན་པའི་ཞལ་ཤེས་ནི། གཉའ་ཤིང་འགེལ་ཞེས་པ་གོང་བཞིན་ཡིན་ལ། འཁྲུ་བ་མ་ཆོད་ན་སྔགས་མདུད་ཅེས་པ་ལ་བལ་བཟང་པོ་ལ་སྲུང་སྐུད་སྐེད་པ་འཁོར་བ་ལ་རྡོ་རྗེའི་མདུད་པ་གསུམ་བྱས་ལ། དེ་ལ་ཨོཾ་སྭ་སྦེ་སྦད་ཧཱུྃ་ཧཱུྃ། ཞེས་པ་མདུད་པ་རེ་ལ་སྟོང་ཕྲག་རེ་རེ་བཟླས་ལ་གདབ། སྐེད་པ་ལ་བཅིངས་པའི་མདུད་པ་ལའང་སྟོང་ཕྲག་གཅིག་བཟླས་ལ་གདབ།
ཡང་ན་སྔགས་འདི་དེས་འཁྲུ་བ་འཆད་དོ་གསུངས་སོ། ། གེགས་སེལ་ཉེར་བརྒྱད་པ་དང་། ཉེར་དགུ་པ་གཉིས་ཀའི་ཞལ་ཤེས་ནི། ཐང་ཤ་གཅོད་པའི་འཁྲུལ་འཁོར་ཞེས་པ་ཐ་ག་པ་ཡིན། ཧ་ནི་སྔ་མ་བཞིན། གེགས་སེལ་སུམ་ཅུ་པའི་ཞལ་ཤེས་ནི། རླུང་གསང་བསྡམ་པ་བཅུ་བཞིའོ། ། རྩ་དེད་ཀྱང་ནི་དེ་ཉིད་དོ། ། ཆག་བཙིར་ཞེས་པ་གོང་གི་དེའོ། ། གེགས་སེལ་སོ་གཅིག་པའི་ཞལ་ཤེས་ནི།
གླིང་བཞི་བཅུད་འབོར་ནང་གིའོ། ། རླུང་གསང་བསྟིམས་པ་སྔར་བཞིན་ནོ། ། རྩ་དེད་ཅེས་པའང་སྔར་བཞིན་ནོ། ། ལངས་པའི་རྐང་པར་མཐོ་གང་བཞག ། བརླ་གཉིས་ཕྲ་མཚམས་ལག་གཉིས་འཇུ། ། གྲུ་མོ་མ་གུག་འཕྲང་བཏང་བྱ། ། དཔུང་སྙུང་སྐེད་ལྡེང་འཕོངས་འབོར་བྱ། ། སྒྱིད་ལེམ་དལ་བུས་ས་ལ་ཕབ། ། མི་ཕེབས་སྡུག་ལ་སོ་བཟུང་བྱ། ། དེས་ནི་རླུང་རྣམས་མལ་དུ་ཕེབས། །
གསང་རྣམས་བསྡམས་པའང་སྔར་བཞིན་ནོ། ། འཕར་ཆུང་རླུང་རོ་འདོན་པ་རྣམས། ། སྤེལ་ཞིང་སྔར་བཞིན་གནད་དུ་བསྣུན། ། གེགས་སེལ་སོ་གཉིས་པའི་ཞལ་ཤེས་ནི། ནང་གི་བཅུད་འབོར་རླུང་མི་བཟུང་། ། གེགས་སེལ་སོ་གསུམ་པའི་ཞལ་ཤེས་ནི། ཕོ་མཆིན་ན་བའི་སྨན་ལ་ནི། ། ཨ་རུ་བོང་དཀར་གུར་གུམ་དང་། ། སེ་ཡབ་འུ་སུ་རུ་རྟ་དང་། ། སླ་སྒ་མ་རྙེད་ལི་ག་དུར། །
བསེ་འབྲུ་སུག་སྨེལ་པི་པི་ལིང་། ། སྒ་སྐྱ་རྒྱམ་ཚ་ཆ་མཉམ་སྟེ། ། ཞིབ་བཏགས་ཆུ་བསྐོལ་དག་གིས་ནི། ། དགོང་དང་ཐོ་རངས་གཏང་བར་བྱ། ། རླུང་ཤས་ཆེ་ན་ཨ་ཀར་དང་། ། ཛ་ཏི་བསྣན་པ་ཤིན་ཏུ་ཤིས། ། གེགས་སེལ་སོ་བཞི་པའི་ཞལ་ཤེས་ནི། ནང་གི་གླིང་གཞི་སྔར་དང་འདྲ། ། འབེབས་ཆེན་ཞེས་པའང་སྔར་བཞིན་ནོ། ། བི་བྷུ་ཏི་ད་ཤའི་འཁྲུལ་འཁོར་ནི། །
མཐེབ་ཆེན་མཐེབ་ཆུང་གཉིས་ཡིན་ཏེ། ། རྐང་པ་སྐྱིལ་ཀྲུང་དེ་ཉིད་ཀྱིས། ། ལག་པ་གཡས་ཀྱི་འོག་ཏུ་ནི། ། འབོལ་སྟེགས་ཅུང་ཟད་གཅིག་བཅུག་ལ། ། དེ་ལ་ལག་གཡས་འཇུས་ནས་ནི། ། ཁ་བཙུམས་ཁྲོ་བོའི་མིག་ལྟ་བུས། ། དེ་ཕྱོགས་སྙེང་ཞིང་སྐེད་པ་ནི། ། ཀྱོག་ཀྱོག་བྱེད་དང་རླུང་ཕྱིར་འབྱིན། ། བསྟུན་ཏེ་ངར་སྐད་མཉམ་པོར་འདོན། ། དེ་བཞིན་གཡོན་དུའང་དེ་ལྟར་བྱེད། །
མཐེ་ཆུང་ལག་པ་གཡས་གཡོན་གཉིས། ། གོང་བཞིན་འབོལ་ལ་ཅུང་ཟད་བརྟེན། ། ཁྲོ་བོའི་མིག་ཏུ་ཐད་དཀར་བལྟ། ། ཁྱད་པར་སྐྱིལ་ཀྲུང་གཡས་གཡོན་གྱིས། ། ལག་པ་གཉིས་བརྐྱངས་འབོལ་ལ་འཇུས། ། སྐེད་པ་འཁྲུལ་ཞིང་ཀྱོག་ཀྱོག་བྱེད། ། ངར་སྐད་སྔར་དང་འདྲ་བ་འོ། ། འདི་གསུམ་གྱིས་ནི་རླུང་འཁྱིལ་དང་། ། འཕྱུར་བ་གང་བ་རྣམས་སེལ་གསུང་། ། ཡང་ན་ཐང་སྙོམས་པ་ལ་ནི། །
རྐང་པ་གཉིས་ནི་ཤད་བརྐྱངས་ལ། ། ལག་པ་གཡས་པས་རྐང་པ་གཡོན། ། ཕྱི་ཕྱོགས་མཐེ་བོང་ལ་འཇུས་ཏེ། ། ལག་པས་ཡར་འཐེན་རྐང་པས་འཕུལ། ། དེ་བཞིན་རྐང་པ་གཡས་ལའང་བྱ། ། རླུང་ནི་ཁ་སྦྱོར་ཉིད་དུ་གཟུང་། ། དེ་ཉིད་གྲུབ་ཐོབ་ལ་བ་པའི། ། འཁྲུལ་འཁོར་ཟབ་མོ་ཡིན་ནོ་གསུང་། ། འདི་དང་མཐེབ་ཆེན་མཐེབ་ཆུང་གཉིས། ། གསུམ་པོ་འདི་ཉིད་རིན་ཆེན་གྲུབ། །
བུ་སྟོན་བླ་མས་བི་བྷུ་ཏི། ། ད་ཤ་དག་ལ་གསན་ནོ་གསུངས། ། ཧ་རིང་་་་་་སོ་བཞིས་གེགས་རྣམས་ལེགས་པར་སེལ་བ་ཡིན་ནོ། ཧ་ཐུང་ཧ་འཁྲབ་རྣམས། ། སྤེལ་ཞིང་ཁྲག་མཁྲིས་བད་རླུང་དང་། ། འདུས་པའི་ནད་རྣམས་རིམ་པར་ནི། ། དམིགས་པ་འཁྲུལ་འཁོར་བྱུག་སྨན་རྣམས། ། རིམ་པ་བཞིན་དུ་ཤེས་པར་མཛོད། ། དེ་དག་གིས་ནི་དེ་ལས་འཕྲོས་པའི་ལེགས་བཤད་བསྟན་པ་བཤད་ཟིན་ཏེ། དེ་ལྟར་དེ་དག་གིས་ནི་དཔལ་དུས་ཀྱི་འཁོར་ལོའི་རྒྱུད་དང་མན་ངག་གི་བཀའ་སྲོལ་ཟབ་མོ་འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་བསྟན་བཅོས་ལེགས་པར་བཤད་པ་དུས་འཁོར་བསྟན་པའི་མཛེས་རྒྱན་ཞེས་བྱ་བ་ཡོངས་སུ་རྫོགས་པར་བསྟན་ཟིན་ཏོ།། །།
འདིར་སྨྲས་པ། ཟབ་ཅིང་རྒྱ་ཆེ་རྒྱ་མཚོ་ལྟ་བུའི་ཆོས། ། དཔལ་ལྡན་དུས་ཀྱི་འཁོར་ལོའི་བསྟན་པའི་རྒྱུན། ། སྤེལ་མཛད་ཆོས་རྒྱལ་རིགས་ལྡན་པཎ་གྲུབ་ཚོགས། ། བཀའ་དྲིན་དྲན་པས་སླར་ཡང་ཕྱག་བགྱིའོ། ༡ ། ཨེ་མ་སྔོན་གྱི་སྐལ་བཟང་དཔྱོད་ལྡན་རྣམས། ། གཅིག་ཏུ་དམ་ཆོས་ཁོ་ན་དོན་གཉེར་བས། ། མདོ་སྔགས་རིག་གནས་བཀའ་དང་བསྟན་བཅོས་རྣམས། ། མི་ཉམས་དབྱར་མཚོ་བཞིན་དུ་འཕེལ་བར་གྱུར།
༢ ། དིང་སང་ཆོས་པར་རློམ་པ་འདི་ཕལ་ཆེར། ། གསུང་རབ་རྒྱ་མཚོ་སྦྱོང་བ་ལྟ་ཞོག་གི ། ལྟོ་ཆོས་ལག་ལེན་ཕྲ་མོའི་ཆ་འགའ་ཡང་། ། མཐར་ཕྱིན་མི་སློབ་དཀོར་ནག་ཟ་བས་གཡེངས། ༣ ། དེ་ཕྱིར་བསྟན་པའི་རྒྱུན་རྣམས་ཆེས་ཆེར་ཉམས། ། འདི་འདྲ་མ་བཟོད་བླང་དོར་མང་བསྟན་ཀྱང་། ། ཆུ་འཁྱགས་ངོས་ལ་བདུད་རྩི་བྲན་པ་བཞིན། ། སྐལ་ངན་ཡིད་ལ་འདྲེ་བའི་སྐབས་མ་རྙེད།
༤ ། སྙིགས་མའི་སྐྱེ་བོ་ཕྱུགས་དང་འདྲ་བའི་དབུས། ། རང་ཉིད་ལུང་རྟོགས་ཡོན་ཏན་དང་བྲལ་བས། ། དེས་ན་གཞན་ཕན་ནུས་པར་མི་འདུག་སྙམ། ། སེམས་ཁོང་ཆུད་མོད་འོན་ཀྱང་ལྷག་བསམ་གྱིས། ༥ ། རྗེས་འབྲངས་བློ་གསལ་འགའ་ལ་ཕན་རུང་སྙམ། ། དུས་ཀྱི་འཁོར་ལོའི་རྒྱུད་དང་མན་ངག་རྣམས། ། བཤད་སྒྲུབ་བགྱིད་ལ་ཉེར་མཁོའི་ལེགས་བཤད་གཏམ། ། དུས་འཁོར་བསྟན་པའི་མཛེས་རྒྱན་འདི་བསྡེབས་སོ།
༦ ། དེས་ན་ཁོ་བོའི་རྗེས་འཇུག་སྐལ་ལྡན་རྣམས། ། སྙོམས་ལས་མ་བྱེད་བསྟན་བཅོས་རི་མོར་བྲིས། ། མཁས་མང་འདུས་པའི་དབུས་སུ་ལེགས་བཤད་ཀྱིས། ། རང་གཞན་མགྲིན་པ་མཛེས་པའི་རྒྱན་དུ་ལོངས། ༧ ། དིང་སང་དུས་འདིར་མཁས་པར་གྲགས་རྣམས་ཀྱང་། ། དང་པོའི་སངས་རྒྱས་ཆོས་ལ་རྨོངས་མཐོང་ནས། ། རང་ལ་སྦྱངས་པའི་ཡོན་ཏན་མེད་བཞིན་དུ། ། ལེགས་བཤད་འདི་ལ་བརྟེན་ནས་དུས་འཁོར་གྱི།
༨ ། བསྟན་པ་ཅུང་ཟད་འཕེལ་བར་ཨེ་འགྱུར་སྙམ། ། ལྷག་བསམ་དག་པས་བཤད་ལ་མཁས་དབང་དང་། ། འཕགས་པའི་ཚོགས་རྣམས་བཟོད་པར་མཛད་ནས་ཀྱང་། ། ལུགས་འདིའི་བསྟན་པ་དར་བའི་དགེ་ལེགས་སྩོལ། ༩ ། འདི་སྦྱར་དགེ་བས་བདག་ཅག་དཔོན་སློབ་ཀྱི། ། དུས་གསུམ་བསགས་པའི་སྡིག་སྒྲིབ་ཀུན་བྱང་ནས། ། ཚེ་མཐར་ཕྱིན་ཞིང་བསམ་དོན་ཀུན་འགྲུབ་སྟེ། ། སྤྱི་དང་བྱེ་བྲག་བསྟན་པ་རབ་རྒྱས་ཤོག
༡༠ ། དེ་རྒྱུན་བསྐལ་པར་རིགས་བརྒྱུད་དྲི་མེད་ཀྱིས། ། རྒྱུན་དུ་སྐྱོང་ཞིང་བདག་ཅག་སློབ་མར་བཅས། ། ཕྱི་མ་ལྷན་ཅིག་བདེ་བ་ཅན་སྐྱེས་ནས། ། སྤྲུལ་པས་སྲིད་མཐར་བསྟན་པ་འཛིན་གྱུར་ཅིག ། ཅེས་དཔལ་དུས་ཀྱི་འཁོར་ལོའི་རྒྱུད་དང་མན་ངག་གི་བཀའ་སྲོལ་ཟབ་མོ་འཆད་ཅིང་ཉམས་སུ་ལེན་པ་ལ་ཉེ་བར་མཁོ་བའི་བསྟན་བཅོས་ལེགས་པར་བཤད་པ་དུས་འཁོར་བསྟན་པའི་མཛེས་རྒྱན་ཞེས་བྱ་བ་འདི་ཡང་། བཅོམ་ལྡན་འདས་ཐུབ་པའི་དབང་པོས་དགུང་ལོ་བརྒྱད་ཅུ་བཞེས་པ་ཆུ་མོ་ལུག་གི་ལོའི་ནག་པའི་ཉ་ལ་དཔལ་ལྡན་འབྲས་སྤུངས་སུ་དུས་ཀྱི་འཁོར་ལོའི་རྩ་རྒྱུད་གསུངས་པའི། གདུལ་བྱ་གཙོ་བོ་ཆོས་རྒྱལ་ཟླ་བ་བཟང་པོའི་སྤྲུལ་གཞི་གསང་བའི་བདག་པོ་ཕྱག་ན་རྡོ་རྗེ་དང་མཐུ་སྟོབས་རྣམ་དབྱེར་མེད་པའི་ས་སྐྱའི་འཇམ་མགོན་གྲུབ་པའི་འཁོར་ལོ་བསྒྱུར་བ་བསོད་ནམས་དབང་པོའི་ཞལ་སྔ་ནས་དང་། བྱང་ཤམྦྷ་ལའི་ཆོས་ཀྱི་རྒྱལ་པོ་ཆེན་པོ་སྤྱན་རས་གཟིགས་ཀྱི་རྣམ་པར་སྤྲུལ་པ་བསྡུས་རྒྱུད་ཀྱི་འགྲེལ་པ་མཛད་པ་པོ་རིགས་ལྡན་པདྨ་དཀར་པོ་དང་ཐུགས་རྒྱུད་གཅིག་གིས་བསྡུས་པ། རྒྱལ་སྲས་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས།
དཔལ་ལྡན་དང་པོའི་སངས་རྒྱས་ལ་སོགས་པ་དུས་གསུམ་གྱི་རྒྱལ་པ་སྲས་དང་སློབ་མར་བཅས་པ་ཀུན་གྱི་སྤྲོ་བ་དང་བསྡུ་བའི་བྱེད་པ་པོ་དུས་གསུམ་སྒྲིབ་མེད་དུ་གཟིགས་པའི་རྗེ་བཙུན་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་ཏེ། བཀའ་དྲིན་ཆེ་བའི་བླ་མ་རྣམ་གསུམ་གཙོ་བོར་སྨོས་པའི། ཡོངས་འཛིན་བསླུ་མེད་དུ་མའི་ཞབས་རྡུལ་སྤྱི་བོས་ལེན་ཞིང་། ཤྲཱི་ཀ་ལ་ཙཀྲ་དང་གཉིས་སུ་མེད་པ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་དང་། ལོ་ནས་སྤྱན་སྔ་རིན་པོ་ཆེ་ཀུན་དགའི་མཚན་ཅན་ཞལ་རྣམ་པ་གཉིས་ལས། དཔལ་དུས་ཀྱི་འཁོར་ལོའི་སྨིན་གྲོལ་གྱི་བདུད་རྩིའི་རོ་མཆོག་མྱངས་ཤིང་། གཞན་ཡང་ལུགས་འདིའི་ཆོས་ཀྱི་མཛོད་འཛིན་པའི་ཤྲཱི་དྷརྨྨ་སྭ་མི་་་་་་དཔལ་ཆོས་ཀྱི་རྗེ། དག་ལས། བསྡུས་རྒྱུད་འགྲེལ་པ་དང་བཅས་པའི་བཤད་ལུང་སོགས། འདི་སྐོར་གྱི་ཆོས་ཀྱི་བཀའ་དྲིན་ངོམས་པར་མནོས་པའི་སྐལ་བ་བཟང་པོ་ཅན།
དཔལ་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། དིང་སང་གི་དུས་འདིར་ཕྱོགས་གང་ན་ཡང་། དཔལ་དུས་ཀྱི་འཁོར་ལོའི་བསྟན་པ་ཧ་ཅང་དར་རྒྱུ་མི་འདུག་པས། འདི་ཉིད་སེམས་ཀྱིས་མ་བཟོད་ཅིང་། རང་ཉིད་ཀྱང་ལུགས་འདི་ལ་མཁས་པའི་བག་ཆགས་འཇོག་འདོད་ཀྱི་དད་པ་བཅོས་མིན་ཡོད་པའི་ཉེར་ལེན་གྱིས་རྐྱེན་བྱས། བདག་གིས་བསྒྲིགས་པའི་བསྟན་བཅོས་འདི་ལ་བརྟེན་ནས། ད་དུང་ཡང་དུས་ཀྱི་འཁོར་ལོའི་རྒྱུད་མན་ངག་གི་བསྟན་པ་ཅུང་ཟད་དར་བའི་རྐྱེན་དུ་ཨེ་འགྱུར་སྙམ་པའི་ལྷག་བསམ་རྣམ་པར་དག་པས་ཀུན་ནས་བསླངས་ཏེ། རང་བློ་སོ་དགུ་ལོན་པ་འཕགས་པའི་ཡུལ་ན་ན་ཚོད་ལྡན་ཞེས་གྲགས་ཤིང་། རྒྱ་ནག་ལུགས་ལ་ཤིང་མོ་ཕག་གི་ལོ། གྲོ་བཞིན་གྱི་ཟླ་བའི་དམར་ཆ་དགའ་བ་གསུམ་པའི་ཚེས་ལ།
བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་སྤྲུལ་པའི་ལྷ་ཁང་ཆེན་མོ་ཤར་ལྷོའི་རིག་འཛིན་ཕོ་བྲང་དུ་བསྡེབས་པའི་ཡི་གེ་པ་ནི་ཉང་སྟོད་རིག་པའི་འབྱུང་གནས་སུ་སྐྱེས་པའི་བཀྲ་ཤིས་རྒང་པ་ནམ་མཁའ་དགེ་བསྙེན་གྱིས་དད་པ་དང་བརྩོན་འགྲུས་བླ་ན་མེད་པའི་སྒོ་ནས་སོར་མོའི་འདུ་བྱེད་མིག་འཕྲུལ་གྱི་ཚུལ་དུ་བགྱིས་སོ། ། འདི་སྦྱར་དགེ་བས་བདག་ཅག་དཔོན་སློབ་ཐམས་ཅད་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་ནས། སྤྱི་དང་བྱེ་བྲག་གི་བསྟན་པ་རབ་ཏུ་འཕེལ་ཞིང་ཡུན་དུ་གནས་པ་དང་། ཁམས་གསུམ་གྱི་སེམས་ཅན་ཐམས་ཅད་རྣམ་གྲོལ་གྱི་ལམ་ལ་འགོད་ནུས་པའི་མཐུ་དང་ལྡན་པར་གྱུར་ཅིག འདི་བྲིས་དགེ་བས་སངས་རྒྱས་ས་ཐོབ་ཤོག ཡི་གེ་པ་ནི་བཟང་ལྡན་ནོར་བུས་ཞུས། ། མངྒ་ལཾ། གཅིག་ཞུས། ཡང་ཞུས་ལགས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 502 ཨ་མྱེས་ཞབས། དུས་འཁོར་བསྟན་པའི་མཛེས་རྒྱན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
